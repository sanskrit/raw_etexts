+++
title = "षोडशं प्रकरणम्"

+++


अथ षोडशं प्रकरणम् ।

**व्यासेनौषधिरूपा अप्युपाया उक्ताः--**

"अङ्कोलमूलकल्कं तु चूर्णयेद्गुडसंयुतम् ।  
काकाण्डमितमश्नीयात्पुत्रिणी सहसा भवेत् ॥  
क्षीरवृक्षाङ्कुरं गृह्य पेषयित्वा पयः पिबेत् ।  
देवोदरकृतो दोषो विनश्यति शुभं लभेत् ॥

  

उत्तमं कर्णिकामूलं पेषयित्वा पयः पिबेत् ।  
सा पायसान्नं नाश्नीयात्पुत्रिणी सहसा भवेत्" **इति ॥**

**क्षीरवृक्षाङ्कुरो वटाङ्कुरः । कर्णिका गोकर्णी ।**

"नागकेशरसंयुक्तं जीरकं गोघृतेन च ।  
त्रिदिनं या पिबेन्नारी सा गर्भं लभते ध्रुवम्" **इति ॥**

**तीर्थरूपमुपायमाह पराशरः--**

"महातीर्थे महायोगे महानद्यां तु संगमे ।  
पलाशस्य दलैः स्नानं कुर्यात्पुत्रसुखार्थिनी" **इति ॥**

**देवरातश्च--**

"पलाशदलसाहस्रा^([\[१\]](#cite_note-1))त्सावि^([\[२\]](#cite_note-2))त्रेण
दलं प्रति ।  
स्नपयेत्सपवित्रेण एकादश्यां प्रजार्थिनी" **इति ॥**

**(^([\[३\]](#cite_note-3))बौधायनगृह्येऽपि--**

"अथ प्रजार्थहोमः पूर्वपक्षे पुण्ये नक्षत्रेऽमावास्यायां विषुवेऽयने वा  
नदीतीरेऽश्वत्थस्य च्छायायां वा गोचर्ममात्रं चतुरश्रं स्थण्डिलं कृत्वा  
ब्राह्मणानन्नेन परिविष्य पुण्याहं स्वस्त्यृद्धिमिति वाचयित्वा
प्राच्यां  
दिशि ब्र^([\[४\]](#cite_note-4))ह्माणं प्रतिष्ठाप्य पार्श्वयोर्धातारं
दक्षिणतो विधातारमुत्तरतस्तत-  
स्तानर्चयेत्पूर्वं ब्रह्माणमावाहयामि प्रजापतिमावाहयामि परमेष्ठिनमावा-  
हयामि हिरण्यगर्भमावाहयामीत्यावाह्य सावित्र्या पाद्यं ददाति सावित्र्या  
निवेदयेत्तैरेव नामधेयैः शुक्लमन्नं ब्रह्मणे मुद्गान्नं धातुः पीतान्नं
विधातु-  
स्ततः सावित्र्याऽप आ^([\[५\]](#cite_note-5))चमय्य प्रणवेनाष्टशतं
हुत्वा^([\[६\]](#cite_note-6)) ब्रह्माणमुपतिष्ठते  
नमो वाचे नमो वाचस्पतय इत्यग्निमुपतिष्ठते नमो ब्रह्मणे सप्तवित्सप्तजि-  
ह्वश्च सप्तधाऽग्निः प्रतिष्ठितः सप्तैव^([\[७\]](#cite_note-7))
विश्वभूतानि को ह्यग्निः प्रतितिष्ठति  
तत्त्वमसि विश्वमसि योनिरसीत्यथ स्त्रियमाहूय सावित्र्या
पलाश^([\[८\]](#cite_note-8))पर्णैर-  
ष्टसहस्रैः स्नापयित्वा पुरुषसूक्तेन जुहुयात्तत्संपातेन मूर्ध्नि
जुहुयात्प्रणवेन  
नमस्कुर्यादध्वर्युं च वस्त्रकुण्डलाभ्यामलं करोति ततः सा गर्भिणी भवती-  
त्याह भगवान्बौधायनः" **इति ।**

**पार्श्वयोर्ब्रह्मणः । तान्ब्रह्मधातृविधातॄन् । धातारमावाहयामीत्येवं
धातृवि** **धात्रोरावाहनादि । निवेदनं नैवेद्यस्य ।
अष्टसहस्रैरष्टाधिकसहस्रैः । अन्यत्स्पष्टार्थम् ।)**

 **नीचमेहनस्य वाजीकरणमुक्तं वडवाचार्येण--**

"वाजीवातिबलो येन यात्यप्रतिहतो यतः ।  
तद्वाजीकरणं नाम देहस्यौजस्करं परम्" **इति ॥**

 **तत्प्रयोगश्च तेनैवोक्तः--**

"भल्लातकबृहतीफलदाडिमकल्कप्रसाधितं कुरुते ।  
लिङ्गोन्मर्दनं वि(नवि)धिना कटुतैलं वाजिलिङ्गाभम्" **इति ॥**

 **वैद्यकग्रन्थे--**

" सिताश्वगन्धासिन्धूत्थच्छागक्षीरैघृतं पचेत् ।  
तल्लेपान्मर्दनाल्लिङ्गवृद्धिः संजायते परा" **इति ॥**

 **सिता शर्करा । अश्वगन्धाऽऽस्कन्दः । सिन्धूत्थं सैन्धवम् ।
एवमन्येऽप्युपाया वैद्यकग्रन्थपञ्चसायकादौ द्रष्टव्याः । एवमपि फलाप्राप्तौ
दत्तकपुत्रस्वीकारं कुर्यात् ।**

## **अथ दत्तपुत्रविधानम् ।**

**तद्विधिर्बौधायनसूत्रे--**

"पुत्रप्रतिग्रहविधिं व्याख्यास्या^([\[९\]](#cite_note-9))मः
शुक्रशोणितसंभवो मातृ(ता)पितृनिमि-  
त्तकस्तस्य प्रदानपरित्यागविक्रयेषु मातापितरौ प्रभवतो न त्वेवैकं पुत्रं
दद्यात्प्रतिगृह्णीयाद्वा स हि संतानाय पूर्वेषां न स्त्री पुत्रं  
दद्यात्प्रतिगृह्णीयाद्वाऽन्यत्रानुज्ञानाद्भर्तुः
प्रतिग्रहीष्यन्नुपकल्पयते द्वे  
वाससी द्वे कुण्डले अङ्गुलीयकं चाऽऽचार्यं च वेदपारगं कुशमयं बर्हिः  
पर्णमयमिध्ममित्यथ बन्धूनाहूय मध्ये राजनि चाऽऽवेद्य
परिषदि^([\[१०\]](#cite_note-10)) चागा-  
रमध्ये ब्राह्मणानन्नेन परिविष्य पुण्याह स्वस्त्यृद्धिमिति वाचयित्वाऽथ  
देवयजनोल्लेखनप्रभृत्या प्रणीताभ्यः कृत्वा दातुः समक्षं गत्वा पुत्रं मे  
देहीति भिक्षेत ददामीतीतर आह तं परिगृह्णाति धर्माय त्वा गृह्णामि  
संतत्यै त्वा गृह्णामीत्यथैनं वस्त्राभ्यां कुण्डलाभ्यामङ्गुलीयकेन चालं-  
कृत्य परिधानप्रभृत्याऽग्निमुखात्कृत्वा पक्वान्नु(())होति यस्त्वा हृदा  
कीरिणा मन्यमान इति पुरोनुवाक्यामनूच्य यस्मै त्व सुकृते जातवेद  
इति याज्यया जुहोत्यथ व्याहृतीर्हत्वा स्विष्टकृत्प्रभृति सिद्धमा धेनु-

वरप्रदानाद्दक्षिणां ददात्येते च वाससी एते कुण्डले एतच्चाङ्गुलीयकं  
यद्येवं कृत्वौरसः पुत्र उत्पद्यते तुरीयभागे प्रभवतीत्याह भगवान्बौधा-  
यनः" **इति ।**

 **मातापितृनिमित्तकः शुक्रशोणितसंभव इत्यन्वयः । मातापितृनिमित्तक इत्यनेन
क्षेत्रजादिव्यावृत्तिः । इदं च संभवविशेषणम् । शुक्रशोणितसंभव इत्यनन्तरं
यस्येति शेषः । एतेनौरसस्यैव प्रदानपरित्यागविक्रया नान्येषां
दत्तकादीनामिति सूच्यते ।** मातापितरौ प्रभवत इति । **मातापित्रोरेव
दानाधिकार इत्याशयः । स हि संतानाय पूर्वेषाम् । हि यस्मात्स एकः पुत्रः
पूर्वेषां संतानाय भवत्यत एकं पुत्रं नैव दद्यादित्यर्थः । अङ्गुलीयकं
चेत्यत्र चकारश्छत्रादिसमुच्चयार्थः । कुशमयं बर्हिरिति प्रतिनिधिर्नैवात्र
भवतीति ज्ञापनार्थम् । एवं पर्णमयमिध्ममित्यत्रापि ।** मध्य इति ।
**बन्धुसमक्षं राजन्यावेदनं कार्यमित्याशयः । अङ्गुलीयकमित्यनन्तरमनुषक्तेन
ददातीत्यनेन पुत्रसंबन्धिवस्त्रद्वयकुण्डलाङ्गुलीयकदानं विधीयते । स्त्रिया
तु भर्त्रनुज्ञया ग्राह्यः । सा च सधवाया एव दृष्टार्थत्वात् । विधवायास्तु
तां विनाऽपि पितुस्तदभावे ज्ञातीनामाज्ञया भवति ।**

 **अत एव--**

"रक्षेत्कन्यां पिता विन्नां पतिपुत्रास्तु वार्धके ।  
अभावे ज्ञातयस्तेषां न स्वातन्त्र्यं क्वचित्स्त्रियाः" ॥

 **इति याज्ञवल्क्येनावस्थाविशेष एव भर्तुः पारतन्त्र्यमुक्तम् । तदभावे
वार्धकादिना तस्याक्षमतायां वा पुत्रादीनामपि ।**

**कात्यायनेनापि--**

"नारी खल्वननुज्ञाता पित्रा भर्त्रा सुतेन वा ।  
विफलं तद्भवेत्तस्माद्यत्करोत्यौर्ध्वदेहिकम्" ॥

 **इत्यवस्थाविशेष एव पितृभर्त्राद्यनुज्ञोक्ता । और्ध्वदेहिकं पारलौकिकम्
। यस्यामवस्थायां भर्तुरनुज्ञा^([\[११\]](#cite_note-11)) प्राप्ता
सैवात्रानूद्यते न त्वपूर्वा विधीयतेऽतो विधवा या भर्तुरनुज्ञां
विनाऽप्यधिकार इति नवीनाः । परिणीत उत्पन्नपुत्रोऽपि च दत्तको भवतीति
द्वैतनिर्णये । यत्तु दत्तकमीमांसादौ वृद्धगौतमीयं,**

"दत्तपुत्रे यथाजाते कदाचित्त्वौरसो भवेत् ।  
पितुर्वित्तस्य सर्वस्य भवेतां समभागिनौ" ॥

 **इति वचनं तद्दत्तकस्य गुणव^([\[१२\]](#cite_note-12))त्त्व औरसस्य च
निर्गुणत्वे वेदितव्यम्, यथा-** **जात इति विशेषणात् । यथा गुणानां जातं
समूहो यस्मिन्निति यथाजातो गुणसमूहवानित्यर्थः । यथाशब्दस्य गुणयोगे
सादृश्ये शक्तत्वात् ।**

**अत एव मनुः--**

"उपपन्नो गुणैः सर्वैः पुत्रो यस्य तु दत्तिमः ।  
स हरेतैव तद्रिक्थं संप्राप्तोऽप्यन्यगोत्रतः"

 **इत्यौरसाभावे सर्वरिक्थग्रहणमुक्तवान् । तद्युक्तमेवौरसे
सत्यर्धांशहरत्वम् ।**

 **परिग्रहविध्यभावे विशेषमाह स एव--**

"अविधाय विधानं यः परिगृह्णाति पुत्रकम् ।  
विवाहविधिभाजं तं कुर्यान्न धनभाजनम्" **इति ॥**

 **परिग्रहविधिं विना परिगृहीतस्य विवाहमात्रं कार्यं न धनदानमित्यर्थः ।
किंतु तत्र पत्न्यादय एव धनभाजः । विधिं विना तस्य पुत्रत्वानुत्पादात् ।**

**अत एव वृद्धगौतमः--**

"स्वगोत्रेषु कृता ये स्युर्दत्तक्रीतादयः सुताः ।  
विधिना गोत्रतां यान्ति न सापिण्ड्यं विधीयते" **इति ॥**

 **विधिनैव गोत्रतां यान्तीति नियमः । दानादिविधीनां
दत्तकादिलक्षणान्तर्गतत्वेन स्वरूपनिर्वाहकत्वात् ।**

 **यथोक्तम्--** "यमद्भिः पुत्रमापदि" **इति । आपद्ग्रहणं
सकलदानविधेरुपलक्षणं, तेन च प्रतिग्रहविधिरप्याक्षिप्तो भवति ।**
संप्राप्तोऽप्यन्यगोत्रत **इति मानवात् । सम्यग्विधिना प्राप्तमि(प्त
इ)त्यर्थः । एतदभिप्रेत्यैव^([\[१३\]](#cite_note-13)) च वसिष्ठेनापि तस्य
दानविक्रयपरित्यागेषु मातापितरौ प्रभवत इत्युपक्रम्य परिग्रहविधिरभिहितः ।
मनुवाक्ये क्रीतादय इत्यादिशब्देन कृत्रिमापविद्धस्वयंदत्तानां ग्रहणम् ।
तस्मादेषां पञ्चानां पुत्राणां बौधायनाद्युक्तविधिपरिग्रहेणैव पुत्रत्वं
नान्यथेति । विस्तरस्त्वन्यत्रानुसंधेयः ।**

 **तत्र पञ्चवार्षिकस्ततो न्यूनः पितृगोत्रेणाकृतचूडश्च प्रतिग्राह्यः ।
नाधिकवयस्कः कृतचूडश्च । तत्र पुत्रो भ्रातुर्ग्राह्यः । तदभावे सगोत्रः
सपिण्डोऽपि यः कश्चित् । तदभावे त्वसगोत्रः सपिण्डः । तदभावे त्वसपिण्डः
सगोत्रः । तदभावे त्वसपिण्डोऽसगोत्रोऽपि । तत्रापि
भागिनेयदौहित्र^([\[१४\]](#cite_note-14))मातृष्वस्रीयपितृष्वस्रीयवर्जं
पुत्रत्वबुद्ध्यनर्हभ्रातृपितृव्यमातुलवर्जं च । त्रयाणां वर्णानां
स्वसमानवर्ण एव । तत्रापि
देशभेदप्रयुक्तगुर्जर^([\[१५\]](#cite_note-15))त्वादिजात्या समानजातीय एव
। सर्वोऽपि सभ्रातृक एव ज्येष्ठभिन्नश्चेति । अत्र प्रमाणं
प्राचीननवीनग्रन्थेषु द्रष्टव्यम्, विस्तरभीत्या न प्रदर्श्यते ।**
 **(^([\[१६\]](#cite_note-16)) अत्र नक्षत्रादिकमुक्तं व्यवहारसारे--**

"हस्तादिपञ्चकभिषग्वसुपुष्यभेषु सूर्यक्षमाजगुरुभार्गववासरेषु ।  
रिक्ताविवर्जिततिथिष्वलिकुम्भसिंहवृषेषु वै भवति दत्तपरिग्रहोऽयम्" **इति
॥**

 **हस्तादिपञ्चकं हस्तचित्रास्वातीविशाखानूराधाः । भिषगश्विनी नक्षत्रम् ।
वसुः श्रविष्ठाः । क्षमाजो भौमः । अन्यत्स्पष्टम् । )**

## **अथ प्रयोगः ।**

 **पूर्वेद्युः कृतोपवासो वाससी कुण्डले अङ्गुलीयकं छत्रमुष्णीषमाचार्यं
धर्मसंयुक्तं वेदपारगं कुशमयं बर्हिः पालाशमिध्ममन्यां होमसामग्रीं च
संपाद्य^([\[१७\]](#cite_note-17)) शिष्टानिष्टाञ्ज्ञातीन्बन्धूंश्चाऽऽहूय
तान्संपूज्य तत्समक्षं राज्ञि सभासत्सु च निवेद्य तैरनुज्ञातः
पवित्रपाणिराचम्य प्राणानायम्य देशकालौ संकीर्त्य
ममाप्रजत्वप्रयुक्तपैतृकर्णापाकरणसिद्धिपुनंनामनरकत्राणसिद्धिद्वारा
श्रीपरमेश्वरप्रीत्यर्थं पुत्रप्रतिग्रहं करिष्य इति संकल्प्य तदङ्गत्वेन
गणपतिं संपूज्य बन्धुवर्गेभ्यो ब्राह्मणेभ्यश्चान्नदानं कृत्वा
पुण्याहवाचनमातृकापूजननान्दीश्राद्धाचार्यवरणमधुपर्कार्हणानि कुर्यात् ।
(^([\[१८\]](#cite_note-18))स्त्रीकर्तृकप्रतिग्रहे तु मद्भर्तुर्मम चेति
संकल्पवाक्ये विशेषः । गणपतिपूजनाद्याचार्यवरणान्तं ब्राह्मणद्वारा कारयेत्
। ) पुत्रप्रतिग्रहाङ्गभूतहोमार्थमाचार्यं त्वामहं वृण इत्याचार्यवरणवाक्ये
विशेषः ।**

 **तत आचार्य आचम्य
प्राणानायम्योल्लेखनादि^([\[१९\]](#cite_note-19))स्थण्डिलसंस्कारं विधाय
तत्र बलवर्धननामानं लौकिकमग्निं प्रतिष्ठाप्य प्रज्वाल्य ध्यात्वा
समित्त्रयमादाय श्रद्ध एहीत्यादिप्राणायामान्तं कृत्वा
पुत्रप्रतिग्रहाङ्गभूतहोमकर्मणि या यक्ष्यमाणा इत्यादि प्रसाधनीदेव्यन्तं
व्याहृत्यन्तं वोक्त्वा वैशेषिकप्रधानहोमे-- अग्निं चर्वाहुत्या यक्ष्ये ।
अग्निं वायुं सूर्यं प्रजापतिं चैकैकयाऽऽज्याहुत्या यक्ष्ये । अग्निं
स्विष्टकृतं चरुशेषाहुत्या यक्ष्य इत्यादि । अङ्गहोमे वरुणं
द्वाभ्यामित्यादि वा । पात्रासादने स्रुवं दर्वीमाज्यस्थालीं
प्रणीताप्रणयनं प्रोक्षणीपात्रं चरुस्थालीं मेक्षणं शूर्पं
कृष्णाजिनमुलूखलं मुसलमुपवेषं वासोद्वयं कुण्डले अङ्गुलीयकं छत्रमुष्णीषं
संमार्गदर्भानवज्वलनदर्भान्पर्णमयमेवेध्मं कुशमयमेव बर्हिराज्यं च
सहै^([\[२०\]](#cite_note-20))वाऽऽसादयेत् ।**  **ततः
पवित्रकरणादिप्रणीताप्रणयनान्तं कृत्वा विरमति । ततः प्रतिग्रहीता
ब्राह्मणैर्बन्धुवर्गैश्च सह दातुः समक्षं गत्वा
तत्समी^([\[२१\]](#cite_note-21))पे तिष्ठन्पुत्रं मे देहीति
भिक्षेत्(त)।**

 **ततो दाता ददामीत्युक्त्वाऽऽचम्य प्राणानायम्य देशकालौ संकीर्त्य
श्रीपरमेश्वरप्रीत्यर्थं पुत्रदानमहं करिष्य इति संकल्प्य गणपतिं संपूज्य
यथाविभवं वस्त्रगन्धादिभिः प्रतिग्रहीतारं संपूज्येमं पुत्रं तव
पैतृकर्णापाकरणपुंनामनरकत्राणसि^([\[२२\]](#cite_note-22))द्धिद्वाराऽऽत्मनश्च
श्रीपरमेश्वरप्रीत्यर्थं तुभ्यमहं संप्रददे न मम प्रतिगृह्णातु पुत्रं
भवानित्यन्ते प्रतिग्रहीतृहस्ते साक्षतं सतुलसीपत्रं जलं क्षिपेत् ।
त्रिरिति केचित् । ( ^([\[२३\]](#cite_note-23))स्त्रियै दाने त्विमं
पुत्रं त्वद्भर्तुस्तव चेति दानवाक्ये दात्रोहः कार्यः । ) ततः
प्रतिग्रहीता** ॐ देवस्य त्वा सवितुः प्रसवेऽश्विनोर्बाहुभ्यां पूष्णो
हस्ताभ्यां धर्माय त्वा गृह्णामि संतत्यै त्वा गृह्णामी**ति हस्तद्वयेन
प्रतिगृह्य स्वाङ्क उपवेश्य मूर्ध्न्याजिघ्रेत् ।**

 **ततो युवं वस्त्राणीत्यस्य विश्वे देवा वसवस्त्रिष्टुप् । वस्त्रपरिधाने
विनियोगः ।** "ॐ युवं वस्त्राणि पीवसा वसाथे० सचेथे"
**इत्यासादितयोर्वाससोर्मध्य एकं परिधाप्यैतेनैव मन्त्रेण द्वितीयमुत्तरीयं
कारयित्वा तूष्णीमुष्णीषं बद्ध्वा कुङ्कुमादिना तिलकं कृत्वा
कुण्डलाभ्यामङ्गुलीयकेन चालंकृत्य सति विभवेऽन्यैरपि भूषयित्वा
छत्रेणाऽऽच्छादितं बालं नृत्यगीतवाद्यैः** स्वस्ति न इन्द्रो वृद्धश्रवा
अष्टौ देवा वसवः सोम्यास **इति द्वाभ्यां स्वगृहमानीय
^([\[२४\]](#cite_note-24)) हस्तपादान्प्रक्षाल्याऽऽचम्याग्नेः
पश्चान्मातुरुत्सङ्ग उपवेशयेत् ।**

 **तत आचार्यः शूर्प चतुरो मुष्टीनिरू(रु)प्येत्यादिचरुकल्पेन चरुं
श्रपयित्वाऽभिघार्योद्वास्य परिषेकाधन्वाधानोत्कीर्तनानुसारेण
प्रसाधनीदेवीहोमान्तं व्याहृतिहोमान्तं वा कृत्वा प्रधानहोमं कुर्यात् ।
दव्या वेणोपस्तीर्य चरुमवदानविधिना मेक्षणेनैव द्विरवदायावत्तमभिघार्य
शिष्टं हविः प्रत्यज्य यस्त्वा हृदेतिद्वयोर्विश्वे देवा अग्निस्त्रिष्टुप्
। पुत्रप्रतिग्रहवैशेषिकप्रधानचरुहोमे विनियोगः ।** “ॐ यस्त्वा हृदा
कीरिणा० मश्याम्" **इति पुरोनुवाक्यामनूच्य** "ॐ यस्मै त्वर सुकृते जातवे ०
ते स्वस्ति स्वाहा" **इति याज्यया जुहोति । अग्नय 'इदं० ।
अथवाऽनिद्वयसंसर्गोक्तेन पुरोनुवाक्यायाज्याधर्मेण होमः ।**

 **तत आज्येन व्यस्तसमस्तव्याहृतिभिश्चतस्र आज्याहुतीर्जुहुयात् ।**
**एतासामृष्यादिकं तु प्रागुक्तमेव । पुत्रप्रतिग्रहवैशेषिकप्रधानाज्यहोमे
विनियोग इति विनियोगवाक्ये विशेषः ।**

 **ततः स्विष्टकृदादि, अङ्गहोमादि वा होमशेषं समाप्याऽऽचार्याय धेनुं
दद्यात्^([\[२५\]](#cite_note-25)) । ते एव वाससी कुण्डले अङ्गुलीयकं
च^([\[२६\]](#cite_note-26)) । धेनुदानं न वा ।**

 **ततो दश त्री^([\[२७\]](#cite_note-27))न्वा ब्राह्मणान्भोजयेत् ।**

 **ततोऽग्निं संपूज्य कर्मणः संपूर्णतां वाचयित्वा कर्मसाद्गुण्याय विष्णुं
स्मरेत् ।**

 **एवं दत्तकपुत्र्या अपि स्वीकार उक्तविधिना कार्यः ।
दानप्रतिग्रहविधिषूद्देश्यगतपुंस्त्वाविवक्षणात् । इतिहासपुराणेषु कुन्त्या
दत्तकत्वोक्तेश्च ।**

 **एवं भर्त्रनुज्ञया स्त्रियाऽपि रथकारवत्समन्त्रकमेव ग्रहणं कार्यमिति
केचित् । अन्यत्रानुज्ञानाद्भर्तुरितिप्रतिप्रसवेन
प्रधानाधिकारसिद्धावधिकृताधि^([\[२८\]](#cite_note-28))कारेण
होममन्त्रादिप्राप्तौ स्त्रीशूद्राणाममन्त्रकमिति
मन्त्रपर्युदाससिद्धेरमन्त्रकप्रतिग्रहसिद्धिर्वस्त्वन्तरप्रतिग्रहवदित्यन्ये
। यद्यपि मेधातिथिना भार्यात्ववददृष्टरूपं दत्तकत्वं होमसाध्यमुक्तं
स्त्रियाश्च होमासंभवस्तथाऽपि व्रतादिवद्विप्रद्वारा होमादि कारयेदिति
हरिनाथादयः । जीवतो भर्तुरनुज्ञां गृहीत्वा तदभिप्रायं वा ज्ञात्वा
विधवयाऽपि ग्राह्य इति कौस्तुभे । दत्तकमीमांसोदाहृते**
"अथोढक्षेत्रजकृत्रिमपुत्रिकापुत्रस्त्रीद्वारजासुराद्यूढजदक्षिणाजानां
पित्रोश्च" **इति सत्याषाढसूत्रे स्त्रीद्वारजस्य
गोत्रद्वयसंबन्धोऽभिहितः** "मातुरुत्तरं पितुः प्रथमम्" **इति सूत्रेणेति ।
पितृगोत्रसंबन्धश्च पुत्रत्वेन । पुत्रत्वं च
पित्रनुज्ञानेनैव^([\[२९\]](#cite_note-29)) न परिग्रहेण, व्रतस्य तत्र
स्त्रीकर्तृकत्वात् । ऊढः सहोढः । स्त्रीद्वारजः स्त्रिया याचितः
स्त्रीसत्ताकः । यज्ञे दक्षिणात्वेन प्राप्तायां कन्यायां जातो दक्षिणाजः ।
अन्ये प्रसिद्धाः, इति शबरस्वामिनः ।**

 **ननु सूत्रकृता** " न स्वामित्वस्य भार्यायाः पुत्रस्य देशस्य
कालस्याग्नेर्देवतायाः कर्मणः शब्दस्य च प्रतिनिधिर्विद्यते" **इति
पुत्रप्रतिनिधिनिराकरणाद्दत्तकपुत्रस्वीकरणमनुपपन्नमिति चेन्न । तस्य**
"तन्तवे ज्योतिष्मतीं तामाशिषमाशासे" **इत्यादौ
पितापुत्रीयसुब्रह्मण्याह्वानादौ च पुत्रप्रतिनिधिं
कृत्वाऽऽशीराशंसनप्रवचननिवृत्त्यर्थत्वात् । अन्यथा**
"पुत्रप्रतिनिधीनाहुः" **इत्यादिबहुस्मृतिविप्लवापत्तेः ।** "तामाशिषमाशासे
तन्तवे ज्योतिष्मतीमिति ब्रूयाद्यस्य पुत्रो जातः स्यात्तेजस्व्येवास्य
ब्रह्मवर्चसी पुत्रो जायते" **इति श्रुतिरप्याशीराशंसनं पुत्रप्रतिनिधिं
कृत्वा न कर्तव्यमित्यत्र साधिकेति द्रष्टव्यम् ।**

**इति पुत्रप्रतिग्रहविधिः ।**

## **अथ पुनःसंधानम् ।**

 **तत्र गृह्यसूत्रम्--**

"द्वादशाहं विच्छिन्नः पुनराधेयः प्रतिसं-  
ख्याय वा सर्वान्होमाञ्जुहुयात्" **इति ।**

 **द्वादशाहं विच्छिन्न इत्यत्र होमश्चेदिति शेषः । तथा च द्वादशाहं
होमविच्छेदे पुनरग्निराधेय इत्यर्थः । अथवा
तावत्संख्यान्सायंप्रातर्होमान्प्रतिसंख्याय गणयित्वा समस्यविधिना
जुहुयादित्यर्थः । नात्र पुनरग्निराधेयः । अयं च पक्षः संकटे ।**

 **अन्यान्यपि निमित्तानि गृह्य उक्तानि--**

"यदि पार्वणो विच्छिद्येत तस्मि^([\[३०\]](#cite_note-30))न्पाथिकृतेन
याजयेद्यदि द्वौ वैश्वानर^([\[३१\]](#cite_note-31))पाथिकृतौ यदि
बहून्पुनराधेयो यदि नाशो विनाशो वाऽन्यैरग्निभिरग्नौ
सं^([\[३२\]](#cite_note-32))सृष्टे वा पुनराधेयः" **इति ।**

 **पार्वणः पर्वसु भवः स्थालीपाकः । तस्मिन्निति निमित्तसप्तमी,
तन्निमित्तमित्यर्थः । नाश इत्यत्राग्नेरिति शेषः ।**

"भार्यायां प्रोषितायां चेदुदेत्यर्कोऽस्तमेति वा ।  
तस्य स्यात्पुनराधेयम्"

 **इत्यादिवचनप्रोक्तनिमित्तानि विशब्देन ग्राह्याणीति सूच्यते ।
योऽग्निसत्त्वेपि तस्य नाशः स विनाशशब्देनोच्यते । वस्तुतस्तु--अधिकमेवेदं
प्रयोगवैजयन्त्यामधृतत्वात् ।**

 **शतद्वय्याम्--**

"विहारकाले यदि कार्यदोषात्पत्नी तु सीमानमतीत्य गच्छेत् ।  
निःसंशयोऽग्निः खलु नाशमेति गृहस्य सीमाऽत्र विवक्षिता स्यात्" **इति ॥**

 **मण्डनः--**

"अग्निहोत्रेण रहितः पन्थानं शतयोजनम् ।  
आहिताग्निः प्रयायाच्चेदग्निहोत्रं विनश्यति" **इति ॥**

 **अग्निहोत्रेण सहित इत्यपि केषुचित्पुस्तकेषु पाठो दृश्यते ।**
 **तथा--**

"अब्दं स्वयमजुह्वन्यो(द्यो) हावयेदृत्विगादिना ।  
तस्य स्यात्पुनराधेयं पवित्रेष्टिरथापि वा" इति ॥

 **तथा--**

"मन्त्रं विना समारूढोऽरण्योरात्मनि वा यदि ।  
तत्र ज्वलनशान्तिः स्यादसमारूढशान्तिवत् ॥  
आरूढोऽपि यथाशास्त्रमवरूढो न शास्त्रतः ।  
तृतीये होमकाले तु संप्राप्ते पुनराहितिः" **इति ॥**

 **अरण्यात्मग्रहणं गृह्यविहितसमारोहणाधिकरणीभूतायाः समिध उपलक्षणम् ।
ज्वलनोऽग्निः ।**

 **तथा--**

"भार्यायां प्रोषितायां चेदुदेत्यर्कोऽस्तमेति वा ।  
तस्य स्यात्पुनराधेयमन्ये त्वाहुरिहान्यथा ॥  
ज्येष्ठा चेदग्निसंयुक्ता गच्छ^([\[३३\]](#cite_note-33))न्त्यन्या यथारुचि
।  
यजमानेन सहिता यद्वा ता एव केवलाः ॥  
प्रोषितः स्यादधःशायी त्वस्त्र्युपायी त्वमैथुनः ।  
वदन्बौधायनस्त्वित्थमेका चेदग्निसंनिधौ ॥  
इतरासां यथाकामं प्रवासमनुमन्यते ।  
इत्युक्तं भवभा^([\[३४\]](#cite_note-34))ष्येऽपि प्रेतश्लोकेष्वपीरितम्
॥  
एकस्यामप्यतिष्ठन्त्यामग्निहोत्रसमीपतः ।  
पतिस्तिष्ठति चेदग्निनाशो नेत्यपरे जगुः ॥  
संध्यावदन्यदाऽप्यग्नीन्हित्वा चेद्दंपती गतौ ।  
ग्रामान्तं वाऽथ सीमान्तं तत्रैकेऽग्नीन्गतान्विदुः ॥  
अन्ये ग्रामान्तरं गत्वा न त्वतिक्रममात्रतः ।  
सीम्नि त्वतिक्रमादेव केवलान्नाशमब्रुवन् ॥  
यदोभावप्यतिक्रम्य सीमां प्रत्यागतौ पुनः ।  
उदयास्तमयात्पूर्वं न नाशोऽत्रेति केचन ॥  
छन्दोगपरिशिष्टोक्तहोमकालात्ययेऽनलः ।  
सीमातिक्रान्तयोर्नश्येन्नोदयास्तमयादिति ॥  
विनाऽग्निभिर्यदा पत्नी नदीमम्बुधिगामिनीम् ।  
अतिक्रामेत्तदाऽग्नीनां विनाशः स्यादिति श्रुतिः" **इति ॥**

 **छन्दोगपरिशिष्टं कर्मप्रदीपस्तदुक्तो यो नवनाडिकात्मको होमकालस्तदत्यये
सत्यनलोऽग्निर्नश्येत् । उदयास्तमयहेतुना नेति । इदमपि पक्षान्तरम् ।**
 **तथा--**

"पत्न्यन्तरेऽथवा पत्यौ हुताशनसमीपगे ।  
तदा पत्नी यथाकाममतिक्रामेन्नदीमपि" **इति ॥**

 **असमुद्रगामिनीमिति केचित्^([\[३५\]](#cite_note-35)) । इदं च
होमकालेऽनागमने ।**

 **प्रयाणप्रकरणे त्रिकाण्डमण्डनः--**

"ज्येष्ठा चेद्बहुभार्यस्य ह्यतिचारेण गच्छति ।  
पुनराधानमत्रैक इच्छन्ति नयकोविदः" **इति ॥**

 **अतिचारेण भर्त्ररण्यसहायेन ।**

 **पुनराधानप्रकरणे स एव--**

"पत्नी सीमामतिक्रामेद्विना भर्त्राऽग्निभिः सह ।  
तत्र नाशं परे त्वाहुर्भयाद्याने न दुष्यति ॥  
विहायाग्नीन्सभार्यश्चेत्सीमामुल्लङ्घ्य गच्छति ।  
होमकालात्यये तस्य पुनराधेयमिष्यते ॥  
जलेन हेतुना वह्निरुपशान्तो यदा भवेत् ।  
कर्तव्यं पुनराधेयमग्नावनुगते सति ॥  
असमाधाय चेत्स्वामी सीमामुल्लङ्घ्य गच्छति ।

 **असमाधानमनुगतप्रायश्चित्तविधिनाऽनुत्पादनम् ।**

सूकररासभकाकशृगालैः ^([\[३६\]](#cite_note-36))कुक्कुरकुक्कुटमर्कटशूद्रैः
।  
अन्त्यजपातकिभिः कुणपैर्वा सूतकयाऽपि रजस्वलया वा ॥

रेतोमूत्रपुरीषैर्वा पूयाश्रुश्लेष्मशोणितैः ।  
विष्ठास्थिमांसमज्जाभिरन्यैर्वाऽपि जुगुप्सितैः ॥  
आरोपितारणीस्पर्शे कृतेऽग्नेः स्पर्शनेऽपि वा ।  
आत्मारूढेषु मज्जेद्वा^([\[३७\]](#cite_note-37)) वदेद्वा पतितादिभिः ॥  
अथवा योषितं गच्छेदनृतौ काममोहितः ।  
वदन्त्येषु निमित्तेषु केचिदग्निविनाशनम् ॥  
तत्रारणीगते वह्नौ दुष्टे स्यात्पुनराहितिः ।  
इतरेषु निमित्तेषु त्वग्न्याधेयं प्रचक्षते ॥  
यद्वा सर्वोपघातेषु पुनस्त्वेति समिन्धनम्" **इति ॥**

 **गार्ह्ये कर्मणि पुनराधेयाभावात्पुनःसंधानमेव ।**

 **रजस्वलास्पर्शविषये गो^([\[३८\]](#cite_note-38))भिलोऽपि--**

"अग्निं रजस्वला चेत्स्त्री संस्पृशेदग्निहोत्रकम् ।  
इष्टिरष्टाकपालेन कार्या तन्तुमतेऽग्नये ॥  
चण्डालपतितोदक्यासूतिकाकुणपादिभिः ।  
संसर्गेऽपि विनाशः स्यादादधीतेति केचन" **इति ॥**

 **सर्वाग्निस्पर्श एव पुनराधानमिति व्यङ्कटेशः । ज्ञानाज्ञानकृता
व्यवस्थेत्यन्ये ।**

**उक्तं च महाभारते--**

"रजस्वला चेच्छ्रौताग्निमज्ञानात्स्पृशते यदि ।  
इष्टिरष्टाकपालेन कर्तव्या शुचयेऽग्नये" **इति ॥**

 **अत्र श्रौतमित्यग्निविशेषणादज्ञानतः स्मार्ते स्पर्शेऽपि पुनःसंधानमेव ।
साक्षात्परम्पराकृता व्यवस्थैव युक्तेति बहवः । चण्डालस्पर्शे पतितस्पर्शे
चाऽऽधानमेवेति केशववरदराजादयः । सूतक्युपस्पर्शे शवस्पर्शे चैवमिति केचित्
। मानुषास्थिस्पर्शे पुनराधानमेव । इतरास्थिस्पर्शे तु शुचीष्टिमात्रमिति
केचिदिति प्रायश्चित्तसारकारादयः ।**

 **मण्डनः--**

-"रजोदोषे समुत्पन्ने सूतके मृतके तथा ।  
प्रवसन्नग्निमान्विप्रः पुनराधानमर्हति ॥  
बह्वीनामपि चैकस्यामुदक्यायां न तु व्रजेत् ।  
शिक्येनोद्वाहयेदग्नीन्पुनराधानमर्हति" **इति ॥**  
"एकाकिनी यदा पत्नी वह्निमादाय गच्छति ।  
अग्निनाशं परे त्वाहुर्भयाद्याने न दुष्यति ॥  
न रुच्यैकाकिनी पत्नी प्रयायादग्निभिः सह ।  
राष्ट्रभ्रंशादिसंप्राप्तावुदितं यानमीदृशम्^([\[३९\]](#cite_note-39)) ॥  
न क्वाप्यारम्भणं केचिल्लौगाक्ष्याद्यनिबन्धनात् ।  
उदक्या चेद्भवेत्पत्नी प्रसूता ^([\[४०\]](#cite_note-40))प्रसवन्त्यपि ॥  
अन्वारम्भविकल्पत्वात्पुनराधिर्न तन्मतात् ।  
ज्येष्ठाऽन्वारभते पत्नी बहुभार्यस्य नेतराः ॥  
आपद्यग्निषु दीप्यत्सु मासार्धं चेन्न हूयते ।  
सर्वहोमानतिक्रान्तापक्षान्ते पक्षहोमवत् ॥

समस्य जुहुयात्पश्चादिष्टिस्तन्तुमती भवेत् ।  
न तत्र पुनराधेयमिति कौषीतकी श्रुतिः ॥  
वत्सरं वत्सरार्धं वा होमलोपे मतान्तरम् ।  
आपत्काले न नश्यन्ति दीप्यन्ते चेद्धुताशनाः" **इति ॥**

**प्रायश्चित्तकुतूहले--**

"खरोष्ट्रवृषभं नारी समारुह्याथवा पुमान् ।  
योजने योजने कृच्छ्रमग्निश्चापि विनश्यति" **इति ॥**

 **यज्ञपार्श्वे--**

"गजोष्ट्रवृषभं नारी समारुह्याथवा पुमान् ।  
योजने योजने कृच्छ्रमग्निश्चापि विनश्यति" **इति ॥**

 **अयं च गजारोहणनिषेधो राजव्यतिरिक्तपरः । राज्ञो गजारोहणस्य बहुषु
पुराणेषु दर्शनात् ।**

"यस्यच्छत्रं हयश्चैव कुञ्जरारोहमृद्धिमत् ।  
ऐन्द्रस्थानमुपासीत तस्मात्तं न विचारयेत्"

 **इति मार्कण्डेयपुराणाच्च । चकारात्तप्तकृच्छ्रपुनःसंस्कारादिकस्य
समुच्चयः ।**

 **खरोष्ट्रवृषभारोहणनिषेधो निरग्नेरपि ।**

"यदि चेद्वै द्विजो गच्छेदारुह्योष्ट्रं खरं वृषम् ।  
पुनस्तस्य क्रियाः कार्याः शिखाया वापनेन च ॥  
आदौ तु विधिना त्र्यब्दं प्रायश्चित्तं समाचरेत्"

 **इति स्वतन्त्रनिषेधस्य सत्त्वात् । गजारोहणनिषेधस्तु
तथानिषेधाभावात्तस्य न भवति । एवं च समावर्तनोत्तरमौपासनाग्न्युत्पत्तेः
प्राग्गजारोहणे विप्रस्यापि निषेधो नास्तीति सिद्धं भवति । गजारोहणे
तप्तकृच्छ्रपुनःसंस्कारादिकस्य समुच्चयो न भवति । यदि चेद्वै द्विजो
गच्छेदित्यनन्तरोदाहृतवचने खरोष्ट्रवृषभारोहण एव
तप्तकृच्छ्रपुनःसंस्कारादिकस्य विहितत्वात् ।**

 **यज्ञपार्श्वे--**

"नाग्निकार्यस्य वेलायां प्रवसेन्न च पर्वणि ।  
न विना च निमित्तेन क्रीडाद्यर्थं तु न व्रजेत् ॥  
आहिताग्निस्तु यो लोभात्प्रवासं पर्वसंधिषु ।  
करोति पुनराधानं प्रायश्चित्तमृतावृतौ" **इति ॥**

  **त^([\[४१\]](#cite_note-41))था--**

"आहिताग्निस्तु यो मोहादनुगच्छेच्छवं यदि ।  
तदाऽग्नीनां विनाशः स्यादिति प्राहुर्मनीषिणः" **इति ॥**

 **इदमन्यगोत्रविषयम् ।**

"आहिताग्निः(ग्नेः) प्रमादाद्वा प्रेतानुगमनं यदि ।  
अग्निनाशं विजानीयात्सपिण्डे तु न दोषकृत्" ॥

 **इति प्रायश्चित्तकेशवीकारोक्तेः ।**

"आहिताग्नेः प्रमादाच्चेच्छवानुगमनं तदा ।  
अग्निनाशं विजानीयात्सगोत्रेषु न दोषकृत्" ॥

 **इति प्रयोगदर्पणे स्मृतिवचनाच्च ।**

**वाहिनीपतावपि--**"असपिण्डशवानुगमने शवस्पर्शे च पुनराधानम्" **इति ।**

 **आहिताग्निग्रहणं साग्निकोपलक्षणमिति केचित् । एवमन्यान्यपि निमित्तानि
तत्रैव द्रष्टव्यानि ।**

 **नदी^([\[४२\]](#cite_note-42))शब्दप्रवृत्तिनिमित्तमपि तत्रैवोक्तम्--**

"कूलद्वयान्तरालं तु नदीशब्देन^([\[४३\]](#cite_note-43)) नोच्यते ।  
किंतु तद्देशवर्त्येव जलसंघो नदी भवेत् ॥  
अष्टौ धनुःसहस्राणि न संस्रवति यज्जलम् ।  
नदीशब्दाभिधेयत्वं तस्येच्छन्ति न सूरयः ॥  
एकेन नामधेयेन शतयोजनगामि यत् ।  
उदकं तन्नदीशब्दवाच्यमित्यपरे जगुः" **इति ॥**

**इति संक्षेपेण पुनराधाननिमित्तानि ।**

## **अथाग्नित्यागप्रायश्चित्तानि ।**

**तत्र स्मृतिः--**

"नास्तिक्याद्वा प्रमादाद्वा आलस्याद्वा कथंचन ।  
विच्छेदेऽग्नेः प्रकर्तव्यं प्रायश्चित्तं तु तद्यथा" **इति ॥**

  **मनुः--**

" अग्निहोत्र्यपविध्याग्निं ब्राह्मणः कामकारतः ।  
चान्द्रायणं चरेन्मासं वीरहत्यासमं हि तत्" **इति ॥**

 **अपविध्य त्यक्त्वा । मासमपविध्येत्यन्वयः ।**

**यत्तु हारीतः--**

"संवत्सरोत्सन्नेऽग्निहोत्रे चान्द्रायणं कृत्वा पुनरादध्याद्द्वि-  
वर्षोत्सन्ने सोमायनचान्द्रायणे कुर्यात्त्रिवर्षोत्सन्ने संवत्सरं  
कृच्छ्रमभ्यस्य पुनरादध्यात्" **इति, तदकामतो ज्ञेयम् ।**

 **शङ्खस्तु--**" अग्न्युत्सादी संवत्सरं प्राजापत्यं चरेद्गां च दद्यात्
"।  **इति त्रिवर्षोत्सादे गोदानमप्यधिकमाह । विष्णुरपि--**

"वेदाग्न्युत्सादी त्रिषवणस्नाय्यधःशायी संवत्सरं भैक्षेण वर्तयेत्" **इति
।**

 **व्याघ्रः--**

"मासद्वयं तयोर्वह्निं त्यजेदेवं समाचरेत् ।  
नास्तिक्यात्कृच्छ्रमेकं तु होमद्रव्यं ददाति च" **इति ॥**

 **तयोः प्रमादालस्ययोः । होमद्रव्यं यावत्कालं होमो न
कृतस्तावद्धोमपर्याप्तम् । तथा च भरद्वाजगृह्ये--**

"यावत्कालमहोमी स्यात्तावद्द्रव्यमशेषतः ।  
तद्दानं चैव विप्रेभ्यो यथा होमस्तथैव तत्" **इति ॥**

**जातूकर्ण्योऽपि--**

"अतीतकालं जुहुयादग्नौ विप्राय वा स्वयम् ।  
दद्याद्वेदविदे सम्यक्कृत्वाऽऽधानं पुनर्द्विजः" **इति ॥**

 **अत्र होम इति स्थालीपाकोपलक्षणम् । यद्यप्यग्निविच्छेदे सति
होमादावधिकाराभावेन
दोषाभावाद्धोमलोपप्रायश्चित्तार्थस्य^([\[४४\]](#cite_note-44))
होमद्रव्यदानस्याप्राप्तिस्तथाऽपि व्याघ्रवचने
नास्तिक्यादितिश्रवणान्नास्तिक्यतोऽग्निविच्छेद एव
होमलोपप्रायश्चित्तार्थ^([\[४५\]](#cite_note-45))होमद्रव्यदानं कार्यं
नेतरयोरिति ज्ञेयम् । एतच्च^([\[४६\]](#cite_note-46)) होमद्रव्यदानं
श्रौताग्नित्यागे न भवतीति माधवः । उभयत्यागेऽपि युक्तमिति नवीनाः ।**

 **मासचतुष्टयत्यागे तु व्याघ्र एवाऽऽह--**

"चतुष्टये तु संपूर्णे मासानां तु हुताशनम् ।  
त्यक्त्वाऽतिकृच्छ्रं कुर्वीत ततः पापात्प्रमुच्यते" **इति ॥**

**स्मृत्यन्तरेऽपि--**

"योऽग्निं त्यजति नास्तिक्यात्प्राजापत्यं चरेद्द्विजः ।  
मासद्वये तथा कुर्यादतिकृच्छ्रं चतुष्टये" **इति ॥**

 **मासचतुष्टयेऽतिकृच्छ्रमित्यर्थः । षण्मासत्यागे पराकः । अत
ऊर्ध्वमब्दपर्यन्तं पयोव्रतम् ।**

**तथाऽऽहोशना--**

"षण्मासांस्त्यजते यो वै पराकं तु समाचरेत् ।  
उर्ध्वं पयोव्रतं कुर्यान्मासमेकं समाहितः ॥  
वर्षपर्यन्तमेवाऽऽहुर्मुनयः शंसितव्रताः" **इति ॥**

 **मासषट्कादूर्ध्वं यावत्संवत्सरं
याज्ञवल्क्योक्तान्युपपातकसामान्यप्रायश्चित्तानि जातिशक्तिगुणाद्यपेक्षया
योजनीयानि ।** **संवत्सरादूर्ध्वं तु मनुः--**

"ऊर्ध्वं संवत्सरादग्निं यस्त्यजेत्स पयोव्रतम् ।  
द्वैमासिकं ततः कुर्यात्त्रैमासिकमथापि वा" **इति ॥**

 **अत्र द्वैमासिकत्रैमासिकयोः कालाल्पत्वमहत्त्वापेक्षया विकल्पः । एतानि
च सर्वाणि प्रायश्चित्तानि नास्तिक्यादग्निपरित्यागे । यदा तु
प्रमादात्त्यजति तदा भरद्वाजगृह्ये विशेषः--**

"प्राणायामशतमा त्रिरात्रादुपवासः स्यादा विंशतिरात्रादत ऊर्ध्वमा  
षष्टिरात्रात्तिस्रो रात्रीरुपवसेदत ऊर्ध्वमा संवत्सरात्प्राजापत्यं
चरेदत  
ऊर्ध्वं कालबहुत्वे दोषबहुत्वम्" **इति ।**

 **इदमेवाकामतो गृह्याग्नित्याग इत्यपरार्के ।**

**अत्रैव विषये स्कान्दे--**

"हुताशनं तु यो विप्रः प्रमादात्त्यजति प्रभो ।  
प्राणायामशतं कुर्यादुपवासमथापि वा" **इति ॥**

**कूर्मपुराणे--**

"षष्टिरात्रिं त्यजेदग्निं प्रमादाच्छृणु मे प्रभो ।  
उपवासं ततः कुर्यात्प्राजापत्यं ततः परम्" **इति ॥**

 **तत इत्यनेन त्रिरात्रमुच्यते । मासद्वयमग्नित्यागे त्रिरात्रमुपवासः
संवत्सरमग्नित्यागे प्राजापत्यमिति । स्कान्दे तु द्वादशाह्वातिक्रमे
त्र्यहमुपवासः । मासातिक्रमे द्वादशाहमुपवासः । संवत्सरातिक्रमे मासमुपवासः
पयोभक्षणं वा कुश्माण्डीभिर्होमः क्रमेणोभयं वेत्युक्तम् । इदं च कामतः ।
उपवासाशक्तौ मासं पयोभक्षणम् । संवत्सरानन्तरमधिककालातिक्रम उभयमिति
मदनपारिजा^([\[४७\]](#cite_note-47))ते ।**

 **आलस्यादग्निपरित्यागे स्मृत्यन्तरम्--**

"आलस्येन यदा वह्निं द्वादशाहात्परं तदा ।  
उपवासत्रयं कुर्यात्पश्चान्मासात्तथैव च ॥  
उपवासो द्वादशाहं षण्मासातिक्रमे तथा ।  
मासं पयोव्रतं कुर्याद्वत्सरातिक्रमे तथा ॥  
मासोपवासः कर्तव्यः पयो वा भक्षयेत्तथा ।  
कूश्माण्डहोमः कर्तव्यः क्रमेणोभयमेव वा ॥  
द्विमासं वा त्रिमासं वा कालाल्पत्वमहत्त्वतः ।  
पयोव्रतं चात ऊर्ध्वं बहुकालात्यये सति ॥  
प्रायश्चित्तबहुत्वं स्यादेवमा वत्सरत्रयात् ।

त्रिवर्षे वर्षमेकं तु प्राजापत्यं चरेद्व्रतम् ॥  
एवमेवाधिकेऽपि स्यात्काले चैव ततोऽधिकम् " **इति ।**

## **अथ प्रसङ्गात्संक्षेपेण कृच्छ्रादीनां लक्षणानि ।**

 **तत्र कृच्छ्रलक्षणं धर्मसूत्रे--**

"त्र्यहमनक्ताश्यदिवाशी ततन्त्र्यहमयाचितव्रतत्र्यहं नाभाति किंचन " **इति
।**

 **कृच्छ्रद्वादशरात्रस्य विधिरयम् ।**

**^([\[४८\]](#cite_note-48))मनुनाऽप्युक्तम्^([\[४९\]](#cite_note-49))-**

" त्र्यहं प्रातन्त्र्यहं सायं त्र्यहमद्यादयाचितम् ।  
त्र्यहं परं च नाश्नीयात्प्राजापत्यं चरन्द्विजः" **इति ॥**

**याज्ञवल्क्येनाप्युक्तम्--**

"एकमक्तेन नक्तेन तथैवायाचितेन च ।  
उपवासेन चैकेन लघुकृच्छ्र उदाहृतः ॥  
यथाकथंचित्रिगुणाः(गः) प्राजापत्यः स उच्यते " **इति ।**

 **लघुकच्छू उदाहृत इत्यत्र पादकृच्छ्रः प्रकीर्तित इति पाठान्तरम् ।
लघुकच्छूस्यैव शिशुकच्छ इति संज्ञान्तरम् । यथाकथंचिदित्यनेनानुलोमः
प्रतिलोमो दण्डकलितवदावृत्तः स्वस्थानविश्रद्धो वेति स्मृत्यन्तरसिद्धं
पक्षचतुष्टयं संगृह्यते।**

 **ग्राससंख्यापरिमाणे आहाऽऽपस्तम्ब:-**

" सायं द्वाविंशतिसाः प्रातः षड्विंशतिः स्मृताः ।  
चतुर्विशतिरायाच्याः परे निरशनास्त्रयः॥  
कुक्कुटाण्डप्रमाणाः स्युर्यथा वाऽऽस्यं विशेत्सुखम् " **इति ।**

 **अनयोः पक्षयोः शक्ताशक्तपरत्वेन व्यवस्था । पाराशरे तु-**

" सायं तु द्वादश ग्रासाः प्रातः पञ्चदश स्मृताः" **इति पूर्वार्धं पठितम्
।**

**चतुर्विंशतिमते तु-**

"प्रातस्तु द्वादश ग्रासाः सायं पञ्चदशैव तु ।  
अयाचिते तु द्वावष्टौ परं वै मारुताशनः" **इति ॥**

 **आसां च संख्यानां शक्ताशक्तपरत्वेन व्यवस्था।**

 **कृच्छ्रसंवत्सरलक्षणमुक्तं धर्मसूत्रे-**

एवमेवाभ्यस्येत्संवत्सरं स कृच्छूसंवत्सरः" **इति ।**

 **पूर्वसूत्रे कृच्छ्रद्वादशरात्रविधेषक्तत्वात्तस्यैवंशब्देन ग्रहणम् ।
अभोज्यभोजनाभ्यासेऽयम् ।**

 **अतिकृच्छूलक्षणमाह याज्ञवल्क्यः-**

"एष एवातिकृच्छ्रः स्यात्पाणिपूरान्नभोजनः" **इति ।**

 **अत्र येषु नवदिनेषु भोजनं प्राप्तं तत्र पाणिपूरानं
^([\[५०\]](#cite_note-50))नियम्यते । पाणिपूरमेकग्रासपरिमितमन्नम् ।**

“एकैकं ग्रासमश्नीयाच्यहाणि(दहानि ) त्रीणि पूर्ववत् ।  
त्र्यहं चोपवसेदन्त्यमतिकृच्छ्रे चरन्द्विजः" **इति मनूक्तेः।**

 **कच्छ्रलक्षणमपि तेनैवोक्तम्-**

“कृच्छ्रातिकृच्छ्रः पयसा दिवसानेकविंशतिः(म्)" **इति ।**

 **पत्रपुटकादिना ग्रासपरिमाणं कृत्वैकग्रासपर्याप्तं
दुग्धमेकविंशतिदिनेष्वश्नीयात् ।**

 **प्राजापत्योक्तद्वाविंशत्यादिसंख्यया वा यावता प्राणधारणं भवति
तावद्वेति मदनपारिजातः । पयोऽत्र जलम् ।**

"चरेत्कृच्छ्रातिकृच्छ्रे तु पिबेत्तोयं तु शीतलम् " **इति
ब्रह्माण्डपुराणात् ।**

 **अभक्षः कृच्छ्रातिकृच्छ्र इति गौतमोक्तेश्चेति भवदेवः ।**

 **पराकलक्षणमाह याज्ञवल्क्यः-**

“द्वादशाहोपवासेन पराकः परिकीर्तितः" **इति ।**

 **मासोपवासकृच्छ्रमाह जाबालि:-**

" अनश्नन्मासमेकं तु महापातकनाशनम् ' **इति ।**

**यविककृच्छ्रमाह शङ्खः-**

" गोपुरीपाद्यवानश्नन्मासमेकं समाहितः ।  
व्रतं तु यावकं कुर्यात्सर्वपापापनुत्तये " **इति ॥**

**तप्तकृच्छ्रमाह मनु:-**

" तप्तकृच्छ् चरन्विप्रो जलक्षीरघृतानिलान् ।  
प्रतिव्यहं पिबेदुष्णान्सकृत्स्नायी समाहितः" **इति ॥**

**स्मृत्यन्तरे तु-**

" तप्तक्षीरवृताम्बूनामेकैकं प्रत्यहं पिबेत् ।  
एकरात्रोपवासश्च तप्तकृच्छू उदाहृतः” इत्युक्तम् ॥

 **क्षीरादीनां परिमाणमुक्तं पराशरेण-**

" षट्पलं तु पिबेदम्भस्त्रिपलं तु पयः पिबेत् ।  
पलमेकं पिबेत्सर्पिस्तप्तकृच्छ्रो विधीयते " **इति ॥**

**तप्तकृच्छ्रमुक्त्वा शङ्कलिखितौ-**" एष एव शीतैः शीतकृच्छ्रः" **इति ।**

**सांतपनमाह शङ्ख:-**

"गोमूत्रं गोमयं क्षीरं दधि सर्पिः कुशोदकम् ।  
एकरात्रोपवासश्च कृच्छ्रे सांतपनं स्मृतम् " **इति ।**

 **यतिसांतपनमाह स एव--**

"एतदेव त्र्यहाभ्यस्तं यतिसांतपनं स्मृतम्" **इति ।**

 **यतिसांतपनमिति संज्ञामात्रम् । तेन न यतिमात्रस्यैवाधिकारः किं तु
सर्वेषाम् ।**

 **महासांतपनमाह याज्ञवल्क्यः--**

"पृथक्सांतपनद्रव्यैः षडहः सोपवासकः ।  
स^([\[५१\]](#cite_note-51))प्ताहेन तु कृच्छ्रोऽयं महासांतपनः स्मृतः"
**इति ॥**

 **यमः--**

"एतान्येव च पेयानि एकैकं च द्व्यहं द्व्यहम् ।  
अतिसांतपनं नाम श्वपाकमपि शोधयेत्" **इति । द्वादशाहोऽयम् ।**  
"त्र्यहं पिबेत्तु गोमूत्रं त्र्यहं वै गोमयं पिबेत् ।  
त्र्यहं दधि त्र्यहं क्षीरं त्र्यहं सर्पिस्ततः शुचिः" **\[इति\] ॥**

 **(^([\[५२\]](#cite_note-52))पञ्चदशाहोऽयम् ।**

 **जाबालः--**

"^([\[५३\]](#cite_note-53))षण्णामेकैकमेतेषां त्रिरात्रमुपयोजयेत् ।  
त्र्यहं चोपवसेदन्त्यं महासांतपनं विदुः" ) **इति ॥**

 **एकविंशत्यहोऽयम् ।**

**तुलापुरुषकृच्छ्रमाह शङ्खः--**

" पिण्याकाचामतक्राम्बुसक्तूनां प्रतिवासरम् ।  
उपवासान्तराभ्यासात्तुलापुरुष उच्यते" **इति ॥**

 **आचाम ओदननिस्रावो मण्ड इति यावत् ।**

**वज्रकृच्छ्रमाहाङ्गिराः--**

"गोमूत्रेण समायुक्तं यावकं^([\[५४\]](#cite_note-54)) वोपयोजयेत् ।  
एकाहेन तु कृच्छ्रोऽयमुक्तस्त्वङ्गिरसा स्वयम् ॥  
सर्वपापहरो दिव्यो नाम्ना वज्र इति स्मृतः" **इति ।**

 **पूर्वप्रक्रान्तदधितक्रापेक्षया विकल्पः ।**

**चान्द्रायणमाह यमः--**

"वर्धयेत्पिण्डमेकैकं शुक्ले कृष्णे च ह्रासयेत् ।  
एतच्चान्द्रायणं नाम यवमध्यं प्रकीर्तितम् ॥  
एकैकं ह्रासयेत्पिडं शुक्ले कृष्णे च वर्धयेत् ।  
एतत्पिपीलिकामध्यं चान्द्रायणमुदाहृतम् ॥

त्रींस्त्रीन्पिण्डान्समश्नीयान्नियतात्मा दृढव्रतः ।  
हविष्यान्नस्य वै मासमृषिचान्द्रायणं स्मृतम् ॥  
चतुरः प्रातरश्नीयाच्चतुरः सायमेव च ।  
पिण्डानेतद्धि बालानां शिशुचान्द्रायणं स्मृतम् ॥  
पिण्डानष्टौ समश्नीयान्मासं मध्यंदिने रवौ ।  
यतिचान्द्रायणं ह्येतत्सर्वकल्मषनाशनम्" **इति ॥**

 **शिशुचान्द्रायणमिति संज्ञामात्रम् । एवं यतिचान्द्रायणमित्यपि।
यवपिपीलिकामध्ययोस्तिथिवृद्धौ ह्रासे वा ग्रासानामपि ह्रासवृद्धी ।**

**तथा च विष्णुः--**

" ग्रासानास्याविकारमश्नीयात्तांश्चन्द्रकलाभिवृद्धौ क्रमेण  
वर्धयेद्धानौ च ह्रासयेदमावास्यायां च नाश्नीयात्" **इति ।**

 **सामान्यचान्द्रायणमाह विष्णुः--**

"यथाकथंचित्पिण्डानां तिस्रोऽशीतीरश्नीयात्सामान्यचान्द्रायणे" **इति ।**

 **प्रतिदिनं संख्यानियमादरेण मासेन चत्वारिंशदुत्तरशतद्वयं
ग्रासानश्नीयादित्यर्थः । पिपीलिकामध्ययवमध्यभिन्नचान्द्रायणेषु
दिनान्तरेऽप्यारम्भो न प्रतिपद्येव ।**

 **ग्रासपरिमाणमाह याज्ञवल्क्यः--**

"तिथिवृद्ध्या चरेपिण्डाञ्छुक्ले शिख्यण्डसंमितान्" **इति । शिखी मयूरः ।**

**चान्द्रायणं प्रकृत्य पराशरस्तु--**"कुक्कुटाण्डप्रमाणं तु ग्रासं वै
परिकल्पयेत्" **इति ।**

 **शङ्खस्तु--**"आर्द्रामलकमात्रास्तु ग्रासा इन्दुव्रते स्मृताः" **इति
।**

 **इन्दुव्रतं चान्द्रायणम् । एतेषां च परिमाणानां शक्ताशक्तपरत्वेन
व्यवस्था । एकादश्यादौ नित्यप्राप्त उपवासश्चान्द्रायणविधिना बाध्यते ।
एतस्य** "धर्मार्थं च चरेदेतच्चन्द्रस्येति सलोकताम्" **इति काम्यत्वात् ।
लशुनभक्षणादिनिमित्ते विहितत्वेन नैमित्तिकत्वाच्च ।
काम्यस्त्वेकादश्याद्युपवासोऽन्यद्वारा कारणीयः । प्रतिनिधिना कृतेऽपि
फलप्राप्तेः कात्यायनादिभिरुक्तत्वात् । अयं चैकादश्याद्युपवासबाधो न
सामान्यचान्द्रायणे, तत्र प्रतिदिनं ग्रासग्रहणनियमाभावात् ।**

## **अथ संक्षेपेण प्रत्याम्नायाः ।**

**चतुर्विंशतिमते--**

"कृच्छ्रो देव्ययुतं चैव प्राणायामशतद्वयम् ।  
तिलहोमसहस्रं तु वेदपारायणं तथा ॥  
विप्रा द्वादश वा भोज्याः पावकेष्टिस्तथैव च ।  
अन्या वा पावमानेष्टिः समान्याहुर्मनीषिणः" **इति ॥**

 **पराशरः--**

"कृच्छ्रो देव्ययुतं चैव प्राणायामशतद्वयम् ।  
पुण्यतीर्थेऽनार्द्रशिरःस्नानं द्वादशसंख्यया" **इति ।**

 **अनार्द्रशिरःस्नानमिति पदच्छेदः ।**

**अपरार्के स्मृत्यन्तरे--**

"समिद्घृतं हविर्धान्यं तिलान्वा मारुताशनः ।  
हुत्वा द्वादशसाहस्रं गायत्र्या कृच्छ्रमाप्नुयात् ॥  
द्वादशैव सहस्राणि जपेद्देवीमुपोषितः ।  
जलान्ते विधिवन्मौनी प्राजापत्योऽयमुच्यते" **इति ॥**

 **द्वादशसाहस्रं द्वादशसंख्यसाहस्रं द्वादशाधिकसाहस्रमिति केचित् ।
जलान्ते जलसमीपे ।**

**याज्ञवल्क्योऽपि--**

"यत्र यत्र च संकीर्णमात्मानं मन्यते जनः ।  
तत्र तत्र तिलैर्होमो गायत्र्या वाचनं तथा" **इति ॥**

 **संकीर्णं पापयुक्तम् ।**

 **अपरार्केः--**

"उपोष्य श्रद्धया युक्तस्तिलपात्राणि धर्मतः ।  
द्वादशब्रह्मवादिभ्यः प्राजापत्येन तत्समम् ॥  
स्वयमाहृत्य यो मूर्ध्ना तृणभारानुपोषितः ।  
दद्याद्गोमण्डले कृच्छ्रे द्वादशैव न संशयः ॥  
अन्नदानहिरण्येन द्वादश ब्राह्मणाञ्शुचीन् ।  
तर्पयेन्मारुताशी च श्रोत्रियान्कृच्छ्र उच्यते ॥  
प्राणायामशतं कृत्वा द्वात्रिंशोत्तरमार्तिषु ।  
अहोरात्रोषितस्तिष्ठेत्प्राङ्मुखः कृच्छ्र उच्यते ॥  
नमस्कारसहस्राणि द्वादशैव दृढव्रतः ।  
गोविप्रपितृदेवेषु कुर्यात्कृच्छ्रत्रयं भवेत्" **इति ॥**

**तिलपात्राण्युक्तानि कौर्मे--**

"तिलपात्रं त्रिधा प्रोक्तं कनिष्ठोत्तममध्यमम् ।  
ताम्रपात्रं दशपलं जघन्यं परिकीर्तितम् ॥  
द्विगुणं मध्यमं प्रोक्तं त्रिगुणं तूत्तमं स्मृतम्" **इति ।**

 **भारो द्विसहस्रपलपरिमितः ।**

 **वसिष्ठः--**

"गोमूत्रेण समायुक्तं यावकं चोपयोजयेत् ।  
कृच्छ्रमैकाहिकं प्रोक्तं दृष्टमङ्गिरसा स्वयम् ।  
निश्यासीनो दिवा तिष्ठेत्त्रिरात्रं मारुताशनः ।  
प्राजापत्यं विजानीयात्कूश्माण्डैर्जुहुयाघृतम्" **इति ॥**

**माधवीये स्मृत्यन्तरे--**

"प्राजापत्यं चरन्विप्रो यद्यशक्तः कथंचन ।  
अहानि पञ्च विप्राग्र्यान्भोजयेत्सम्यगीप्सितान्" **इति ॥**

 **अत्र कपिञ्जलाधिकरणन्यायेन पञ्चस्वप्यहःसु त्रयस्त्रयो विप्रा भोज्या
इति केचित् । पञ्चसंख्याया देहलीदीपन्यायेनोभयत्रान्वयः । तेन पञ्च विप्रा
भोजनीया इत्यन्ये ।**

**स्मृत्यर्थसारे--**

"रुद्रैकादशिनी कृ^([\[५५\]](#cite_note-55))च्छ्रो द्वादशांशो निवर्तनात्
।  
योजनं सिन्धु^([\[५६\]](#cite_note-56))गातीरे घृतहोमशतद्वयम्" **इति ॥**

**निवर्तनलक्षणं तु--**"दशहस्तेन दण्डेन त्रिंशद्दण्डा निवर्तनम्" **इति
।**

 **निवर्तनद्वादशांशभूमिदानेन कृच्छ्र इत्यर्थः ।**

 **माधवीये--**

" प्राजापत्यक्रियाशक्तौ धेनुं दद्यात्पयस्विनीम् ।  
धेनोरभावे दातव्यं^([\[५७\]](#cite_note-57)) तुल्यं मूल्यं न संशयः" **इति
॥**

**मदनरत्ने ब्राह्मे--**"गवामभावे निष्कः स्यात्तदर्धं
पादमेव^([\[५८\]](#cite_note-58)) वा" **इति ।**

**चतुर्विंशतिमते--**

"प्राजापत्ये तु गामेकामतिकृच्छ्रे तथा द्वयम् ।  
पराके तप्तातिकृच्छ्रे तिस्रस्तिस्रस्तु ताः स्मृताः ॥  
अष्टौ चान्द्रायणे^([\[५९\]](#cite_note-59)) ज्ञेयास्तिस्रो वा
शक्त्यपेक्षया" **इति ॥**

**स्मृत्यर्थसारे तु--** "षडुपवासाः प्राजापत्यप्रत्याम्नायः ।
एकविप्रभोजनमुपवासस्येति च"

 **इति । पक्षिवधे नक्तं रूप्यमाषकं वा दद्यादिति हारीतोक्ते रूप्यमाषकदानं
नक्तस्येति शूलपाणिः ।**

**शूलपाणिरेव--**"चान्द्रायणं तु कुर्वाणाः कुर्युः कृच्छ्रचतुष्टयम्"
**इति ।**

  **तथा--**

" चान्द्रायणपराकाभ्यां निष्कृतिं यो न शक्नुयात् ।  
स करोत्यात्मशुद्ध्यर्थं प्राजापत्यस्य पञ्चकम्" **इति ॥**

 **कृच्छ्रातिकृच्छ्रे धेनुचतुष्टयमिति भवदेवः । अत्र गुरुलघुपक्षाणां
शक्ताशक्तपरत्वेन व्यवस्था । इति प्रत्याम्नायाः ।**

## **अथ पुनःसंधानम् ।**

**तत्र नक्षत्राणि--**

"कृत्तिका रोहिणी मृगशीर्ष पुनर्वसू फल्गुन्यौ हस्तश्चित्रा विशाखे  
अनूराधाः श्रोणा प्रोष्ठपदाश्चोत्तरेऽग्न्याधेयनक्षत्राणि" **इति ।**

 **कृत्तिकाबहुवचनान्तेनैकमेव नक्षत्रम् । अनूराधाः, प्रोष्ठपदाः,
पुनर्वसू, पुंलिङ्गाः । फल्गुन्यौ विशाखे स्त्रीलिङ्गे । स्पष्टान्यन्यानि
।** "अमावास्यायां पौर्णमास्यामापूर्यमाणपक्षे वा पुण्ये नक्षत्रे" **इति ।
आपूर्यमाणः पक्षः पूर्वः पक्षः । आपूर्यमाणपक्ष इत्यनेन पूर्णमासग्रहणे
पुनरुपादानमतिशयार्थं तत्प्रतिपद्ग्रहणार्थं च । आपूर्यमाणपक्ष इत्यनेन
पुण्ये नक्षत्र इति समुच्चीयते । वाशब्दस्यात्रानन्वयात् । आषाढे मासि
पुनःसंधानं न कर्तव्यम् ।**

"आदधीतानलान्विप्रो नाऽऽषाढे मासि कर्हिचित् ।  
भाद्रे मासि न राजन्यो नाऽऽश्विनेऽप्यूरुजः क्वचित्" **इति कात्यायनोक्तेः
।**

 **ऊरुजो वैश्यः । विस्तरस्तु श्रौता^([\[६०\]](#cite_note-60))ज्ज्ञेयः ।
विच्छिन्नसंधानस्य नैमित्तिकत्वान्निमित्तानन्तरमधिमासेऽपि करणमुचितं
नातिपन्नस्य जातेष्टिवत् ।**

 **अमुनैवाऽऽशयेन दीपिकायामुक्तम्--**

"यन्नैमित्तिकमग्निनष्ट्यनुगताग्न्याधानमर्चासु वा  
संस्कारादिविलोपने सति पुनः प्रोक्तं प्रतिष्ठादिकम् ।  
दाहेष्ट्यादि च यत्स्वकालविगमे गौणं विधानात्परं  
लुप्येताधिकमासि तद्वितनुयात्" **इति ॥**

 **अथवा विवाहोक्तान्येव नक्षत्रादीनि ग्राह्याणि । अस्मिन्पक्षे
विवाहहोमीयप्रधानाज्याहुतिषट्कं लाजाहुतित्रयं चायाश्चेत्याहुत्योपवासेन वा
समुच्चितं द्रष्टव्यम् । न्यायतोऽप्येवम् । यदि तु सर्वथा
पुत्राद्यभावस्तदा मन्त्रलिङ्गविरोधादाज्याहुतिषट्काभाव एव ।
लाजाहुतित्रयमात्रं कर्तव्यम् । पूर्ववदाहुत्या उपवासस्य वा
समुच्चयोऽत्राप्यस्त्येव । वस्तुतस्तु शुभकर्मानुकूलानि
सामान्यनक्षत्रादीन्यत्र ज्ञेयानि । अस्मिन्कल्पे विवाहहोमीयाहुतिषट्कं
लाजाहुतित्रयं च न । असंकरात्सर्वत्रेदमेव युक्तम् । सर्वपक्षेषु
निमित्तानन्तरकरणपक्षे न नक्षत्राद्यपेक्षेति द्रष्टव्यम् ।**

## **अथ पुनःसंधानप्रयोगः ।**

 **कर्ताऽऽदौ होमसामग्रीं स्थालीपाकार्थं
चरुस्थाल्यादिकम^([\[६१\]](#cite_note-61))ग्न्यायतनस्य
समन्तात्परिश्रयणार्था^([\[६२\]](#cite_note-62))नि च्छदींषि, उदुम्बरशाखाः
प्लक्षशाखा वा
सिकतोषाखूत्करवल्मीकवपासूदवराहविहतशर्कराहिरण्यशकलरजतशकलपुष्करपर्णाश्वस्थोदुम्बरपलाशशमीविकङ्कतपल्लवानशनिहतवृक्षकाष्ठं
चोपकल्पयेत् । सिकताः प्रसिद्धाः । ऊषाः(षः) क्षारमृत् । आखूत्करं
वन्याऽऽखूत्कीर्णा मृत् । अभाव उत्कीर्णा ग्राम्या । वल्मीकशब्देन
व^([\[६३\]](#cite_note-63))रोलम् । तस्य वपा वपाकारा मृदुच्यते । सूदो
हृदमृत् । तदभावे कुलीरमृत् । वराहविहत आरण्यवराहोत्कीर्णा मृत् ।**
**शर्कराः क्षुद्रपाषाणाः । भाषया काङ्कर इति प्रसिद्धाः । शकलस्वरूपं तु
स्मृतौ^([\[६४\]](#cite_note-64))--**"यवार्धं त्रुटिरित्युक्ता द्वे
त्रुटी शकलं स्मृतम्" **इति ॥**

 **पुष्करपर्णं कमलिनीपर्णम् । अश्वत्थादयश्चत्वारः प्रसिद्धाः । विकङ्कतः
सकण्टकवृक्षः। भाषया सुतवी इति प्रसिद्धः । अशनिहतो विद्युद्धतः। अभावे
वातहतः । एवं सामग्रीं संभारांश्च परिकल्प्य समिन्नाशादिनिमित्तानन्तरं
रात्रौ चेत्समिन्नाशादिनिमित्तं तदा द्वितीयदिने प्रातस्तस्यातिक्रमे शुभे
दिने
कृत्तिकारोहिणीमृर्गशीर्षपुनर्वसू(सु)पूर्वा(र्व)फल्गुन्युत्तरा(र)फल्गुनीहस्तचित्राविशाखानूराधाश्रवणोत्तरा(र)प्रोष्ठपदान्यतम
आधानोक्तनक्षत्रे शुभकर्मानुकूलसामान्यनक्षत्रान्यतमनक्षत्रे वा पत्न्या सह
प्राणानायम्य देशकालौ संकीर्त्य मम नास्तिक्यादेतावत्कालपर्यन्तं
गृह्याग्निविच्छेदजनितप्रत्यवायपरिहारद्वारा
श्रीपरमेश्वरप्रीत्यर्थमेतावत्प्रायश्चित्तमहमाचरिष्य इति संकल्पं कुर्यात्
। प्रमादेन विच्छेदे तु मम प्रमादादेतावत्कालपर्यन्तमिति ।
ममाऽऽलस्यादेतावत्पर्यन्तमित्यालस्येन विच्छेदे । एवं
संकल्प्याग्निविच्छेदकालगणनया प्रायश्चित्तं दंपती सह कुरुतः । अशक्तौ
प्रत्याम्नायद्वारा ।**

 **तत्र नास्तिक्याद्द्वादशाहपर्यन्तं पराकः । ततोऽब्दपर्यन्तं मासं
पयोव्रतम् । अब्दे पूर्णे द्वैमासिकं त्रैमासिकं वा व्रतम् । ततः
प्रतिवर्षमेतस्यैवाऽऽवृत्तिरिति ।**

 **प्रमादात्त्रिरात्रमग्निविच्छेदे प्राणायामशतम् ।
द्वाविंशतिरात्रपर्यन्तमेकदिनमुपवासः । मासद्वयपर्यन्तं त्रिरात्रमुपवासः ।
अब्दे प्राजापत्य इति ।**

 **आलस्याद्द्वादशाहं विच्छेदे तु त्र्यहमुपवासः । मासातिक्रमे
द्वादशाहमुपवासः । षण्मासातिक्रमे मासं पयोव्रतम् । संवत्सरातिक्रमे
मासमुपवासः पयोभक्षणं कूश्माण्डहोमो वा, समुच्चयो वैतेषाम् ।**

 **प्रयोगपारिजाते त्वत्राधिकमुक्तम्--द्वादशाहपर्यन्तं त्र्यहमुपवासः ।
मासपर्यन्तं द्वादशाहमुपवासः । अब्दपर्यन्तं^([\[६५\]](#cite_note-65))
मासं पयोव्र^([\[६६\]](#cite_note-66))तम् । द्विवर्षपर्यन्तं मासं
पयोव्रतं चान्द्रायणं च । अब्दपर्यन्तं चान्द्रायणं
^([\[६७\]](#cite_note-67))सोमायनं च । तदूर्ध्वमब्दकृच्छ्रं धनिनो गोदानं
चेति ।**

 **नास्तिक्यादग्निविच्छेदवशेन लुप्तानां सायंप्रातर्होमानां
दर्शपूर्णमासस्था** **लीपाका^([\[६८\]](#cite_note-68))नां च पर्याप्तमिदं
व्रीह्याद्यन्यतमं होमद्रव्यमाज्यं च तन्निष्क्रयद्रव्यं वाऽमुकेभ्यो
ब्राह्मणेभ्यः संप्रदद इति संकल्प्याग्निविच्छेदकालगणनया दद्यात् ।
आग्रयणकरणपक्षे
दर्शपूर्णमासस्थालीपाका^([\[६९\]](#cite_note-69))नामित्यनन्तरमाग्रयणस्थालीपाकस्य
चेत्यूहः । एतच्च प्रायश्चित्तं विच्छेदोत्तरं कालविलम्बे
यद्य^([\[७०\]](#cite_note-70))कृताग्निद्वयसंस^([\[७१\]](#cite_note-71))र्गो
यजमानस्तदाऽग्निद्वयविच्छेदस्यापि तत्तत्कालगणनया प्रायश्चित्तं कार्यम् ।
नास्तिक्याद्विच्छेदश्चे^([\[७२\]](#cite_note-72))द्धोमद्रव्यदानं
स्थालीपाकद्रव्यदानं च । अनारब्धस्थालीपाकस्य यजमानस्य
विभ्रष्टस्थालीपाकमात्रं न लुप्तस्थालीपाकद्रव्यदानम् ।
अनारब्धत्वात्तेषाम् । संकल्पवाक्ये दर्शपूर्णमासाग्रयणस्थालीपाकोल्लेखोऽपि
न ।**

 **ततः सपत्नीकः पुनराचमनप्राणायामदेशकालसंकीर्तनानि कृत्वाऽमुकंनिमित्तेन
विच्छिन्नस्य गृह्याग्नेः पुनःसंधानं करिष्य इति संकल्प्य गणेशं संपूज्य
कृतभस्मोत्सर्गोपलेपनमग्न्यायतनं परिश्रित्य फलाद्यन्यतमेन
ताम्र^([\[७३\]](#cite_note-73))शकलयुक्तेन
पूर्ववदुल्लिख्यावोक्षणोत्सेचनोदकनिधानानि कृत्वाऽभ्यादिनोद्धत्यावोक्ष्य
सिकता न्युप्योदुम्बरशाखाभिः प्लक्षशाखाभिर्वा प्रच्छाद्य
सिकतोषाखूत्करवल्मीकवपासूदवराहविहतशर्करा इति भौमान्,
हिरण्यरजतशकलपुष्करपर्णाश्वत्थोदुम्बरपलाशशमीविकङ्कताशनिहता इति
वानस्पत्यान्संभारांस्तूष्णीमग्न्यायतने प्रक्षिपेत् । सर्वेषां
भौमानामलाभे सिकताग्रहणं, वानस्पत्यानामलाभे त्वश्वत्थग्रहणम् । एवं
संभारांस्तूष्णीं प्रक्षिप्य स्वयोनित उत्पन्नमग्निमाहृत्य भूर्भुवः
सुवरोमित्यग्न्यायतने प्रतिष्ठाप्य प्रज्वाल्य ध्यात्वा समित्त्रयमादाय
श्रद्ध एहीत्यादिप्राणायामान्तं कृत्वा
विच्छिन्नगृह्याग्निपुनःसंधानहोमकर्मणि या यक्ष्यमाणा
इत्यादिव्याहृत्यन्तमुक्त्वा
वैशेषिकप्रधानहोमे--मिन्दवन्तमग्निमाज्याहुत्या यक्ष्ये । अग्निमिन्द्रं
बृहस्पतिमश्विनौ चाऽऽज्याहुत्या यक्ष्ये । तन्तुमन्तमग्निं
तिसृभिराज्याहुतिभिर्यक्ष्ये । अग्निमभ्यावर्तिनमा० । अग्निमङ्गिरसमा० ।
अग्निं द्वाभ्यामा० । अग्निमा० । वायुमा० । सूर्यमा० । प्रजापतिमा० ।
अयासमग्निमा० । मनस्वन्तमग्निमा० । प्रजापतिमा० । सप्तवन्तमग्निमा० ।
वाचस्पतिं ब्रह्माणमाज्याहुत्या यक्ष्ये । अङ्गहोमे वरुणं
द्वाभ्यामित्यादिव्याहृतिहोमान्तं कृत्वा वैशेषिकप्रधानहोमं कुर्यात् ।**

 **यन्म आत्मनः पुनरग्निरिति द्वयोर्मन्त्रयोः सोम ऋषिः । प्रथमस्य
मिन्दवान** **ग्निर्देवता । द्वितीयस्याग्निरिन्द्रो बृहस्पतिरश्विनौ च
देवताः । प्रथमस्य गायत्री छन्दः । द्वितीयस्यानुष्टुप्छन्दः ।
विच्छिन्नगृह्याग्निपुनःसंधानवैशेषिकप्रधानाज्यहोमे विनियोगः ।** "ॐ यन्म
आत्मनो मिन्दा० विचर्षणिः स्वाहा" **मिन्दवतेऽग्नय इदं० ।** "ॐ
पुनरग्निश्चक्षु० मक्ष्योः स्वाहा" **अग्नय इन्द्राय बृहस्पतयेऽश्विभ्यां
चेदं० ।**

 **तन्तुं तन्वन्नुद्बुध्यस्वाग्ने त्रयस्त्रि शत्तन्तव इति
मन्त्रत्रयस्याग्निर्ऋषिः । तन्तुमानग्निर्देवता । प्रथमस्य जगती छन्दः ।
द्वितीयस्य त्रिष्टुप्छन्दः । तृतीयस्य जगती छन्दः ।
विच्छिन्नगृह्याग्निपुनःसंधानवैशेषिकप्रधानाज्यहोमे विनियोगः ।** "ॐ तन्तुं
तन्वन्रजसो० जन स्वाहा" **तन्तुमतेऽग्नय इदं० ।** "ॐ उद्बुध्यस्वाग्ने० मेत
स्वाहा" **तन्तुमतेऽग्नय इदं० ।** "ॐ त्रयस्त्रि शत्तन्त० स्वाहा"
**तन्तुमतेऽग्नय इदं० ।**

 **अग्नेऽभ्यावर्तिन्नित्यादीनां चतुर्णां मन्त्राणामग्निर्ऋषिः ।
प्रथमस्याग्निरभ्यावर्ती देवता । द्वितीयस्याग्निरङ्गिराः ।
तृतीयचतुर्थयोरग्निः । प्रथमस्य^([\[७४\]](#cite_note-74)) पञ्चपदोष्णिक् ।
द्वितीयस्य^([\[७५\]](#cite_note-75)) पञ्चपदा महाबृहती ।
तृतीयचतुर्थयोर्गायत्री । विच्छिन्नगृह्याग्निवैशेषिकप्रधानाज्यहोमे
विनियोगः--** "ॐ अग्नेऽभ्यावर्ति० धनेन स्वाहा" **अग्नयेऽभ्यावर्तिन इदं०
।** "ॐ अग्ने अङ्गिरः० मा कृधि स्वाहा" **अग्नयेऽङ्गिरस इदं० ।** "ॐ
पुनरूर्जा० विश्वतः स्वाहा" अग्नय इदं० । "ॐ सह रय्या नि० स्परि स्वाहा"
**अग्नय इदं ।**

 **व्यस्तसमस्तव्याहृतीनां पूर्ववदृष्यादि, विच्छिन्नेत्यादि
विनियोगवाक्यम् ।** "ॐ भूः स्वाहा" **अग्नय इदं० ।** "ॐ भुवः स्वाहा"
**वायव इदं० ।** "ॐ सुवः स्वाहा" **सूर्यायेदं० ।** "ॐ भूर्भुवः सुवः
स्वाहा" **प्रजापतय इदं० । अयाश्चाग्न इत्यस्य वामदेवोऽया अग्निः पङ्क्तिः
। विच्छिन्नगृह्याग्निवैशेषिकप्रधानाज्यहोमे विनियोगः ।** "ॐ अयाश्चाग्ने०
भेषज स्वाहा" **अयसेऽग्नय इदं० ।**

 **मनोज्योतिर्जुषतामित्यस्याग्निर्मनस्वानग्निस्त्रिष्टुप् ।
विच्छिन्नगृह्याग्निवैशेषिकप्रधानाज्यहोमे विनियोगः ।** "ॐ मनोज्योति०
घृतेन स्वाहा" **मनस्वतेऽग्नय इदं ।**

 **प्रजापत इत्यस्य विश्वे देवाः प्रजापतिस्त्रिष्टुप् ।
विच्छिन्नगृह्याग्निवैशेषिकप्रधानाज्यहोमे विनियोगः ।** 'ॐ प्रजापते न
त्वदे० रयीणा स्वाहा' **प्रजापतय इदं० ।**  **सप्त ते अग्न इत्यस्याग्निः
सप्तवानग्निर्जगती । विच्छिन्नगृह्याग्निवैशेषिकप्रधानाज्यहोमे विनियोगः
।** 'ॐ सप्त ते अग्ने० घृतेन स्वाहा' **सप्तवतेऽग्नय इदं० ।**

 **चित्तिः स्रुगिति दशहोतृसंज्ञकस्य वाचस्पते विधे
नामन्नित्यादिग्रहसंज्ञकभागसहितस्य प्रजापतिर्वाचस्पतिर्ब्रह्मा यजुः ।
विच्छिन्नगृह्याग्निवैशेषिकप्रधानाज्यहोमे विनियोगः ।** ॐ चित्तिः स्रुक्०
नृम्णं धात्स्वाहा' **वाचस्पतये ब्रह्मण इदं० । इत्यष्टादशाऽऽहुतीर्हुत्वा,
इमं मे वरुणेत्यादिसंस्थाजपान्तं कृत्वोक्तरीत्या त्रिवृदन्नहोमं कृत्वा
पुण्याहस्वस्त्ययनर्द्धिवाचनं विधायाग्निः प्रीयतामिति वदेत् ।**

 **ततः पार्वणस्थालीपाकवदाग्नेयस्थालीपाकं सद्य एव कृत्वा वाससी
धेनुमनड्वाहं तन्निष्क्रयद्रव्यं वा ब्राह्मणाय दक्षिणां दद्यात् ।**

 **ततो यथाविभवं ब्राह्मणान्संभोज्य भूयसीं दत्त्वा कर्मसाद्गुण्याय
विष्णुं संस्मरेत् ।**

"प्रातर्होमोऽङ्गभूतत्वादकालेऽपि विधीयते ।  
इति केचिद्गृह्यविदो नाङ्गत्वमिति केचन" ॥

 **इति प्रातरौपासनहोमस्य पुनःसंधानाङ्गभूतत्वेन विहितकालासत्त्वेऽपि
क्रियेति केचिद्गृह्यकारा आहुः ।**

 **अन्ये तु प्रातरौपासनहोमस्य पुनःसंधानाङ्गभूतत्वे
प्रमाणाभावान्नाविहितकाले क्रियेति । येषां मतेऽङ्गत्वं तन्मत
आग्नेयस्थालीपाकात्पूर्वमेव कर्तव्यः । येषां मतेऽङ्गत्वं नास्ति
तन्मतेऽन्तःपाती प्रथमो होमो नास्त्येव । नित्यस्य कालप्राप्तस्य
प्रातर्हो^([\[७६\]](#cite_note-76))मस्यानुष्ठाने विकल्पः ।**

**तत्र कारिकाद्वयम्--**

"आधाने पुनराधाने सायंकाल उपक्रमः ।  
स्थालीपाकं पौर्णमास्यामारभेत विचक्षणः" **इति ॥**  
"पुनराधानदिवसे हूयेते प्रातराहुती ।  
ततस्तु सायमारभ्य होमान्काले तमाचरेत्" **इति ॥**

 **इदानीं प्रचुराचारः सायमुपक्रमविषय एव । यदि संसर्गविधेः
प्राग्द्वावप्यग्नी विच्छिन्नौ तदा प्राणानायम्य मम विच्छिन्नस्य
प्रथमगृह्याग्नेः पुनःसंधानं करिष्य इति संकल्प्य
तदीयविच्छेदप्रायश्चित्तपूर्वकं ज्येष्ठपत्न्या सह तदीयमग्निं संधायैवमेव
कनिष्ठया तदीयमग्निं संदध्यात् । तत्र प्रथमगृह्याग्नेरित्यत्र
द्वितीयगृह्याग्नेरिति विशेषः । वस्तुतस्तूपवासाहुत्यात्मकमेव
प्रायश्चित्तं युक्तं,** **सूत्रोक्तत्वात् । पाणिग्रहणादिरित्येतत्खण्डं
तु क्षेपकमव्याख्यानात् । अनुगते भार्यायाः
पत्युर्वेत्येतत्सूत्रस्थभाष्यलिङ्गात् ।
तस्यौपासनेनाऽऽहिताग्नि^([\[७७\]](#cite_note-77))त्वं पार्वणेन चरुणा
दर्शपूर्णमासयाजित्वं चेति कश्चिद्वक्ष्यत्याचार्य इत्याधानप्रकरणे
कश्चिदिति वैजयन्तीकारोक्तेश्च । स चोपवासो दिवाकर्मत्वादासायं
द्रष्टव्यः^([\[७८\]](#cite_note-78)) । आहुतिस्त्वयाश्चाग्न इति ।**

**इति संस्काररत्नमालायां पुनःसंधानम् ।**

इत्योकोपाह्वश्रीमत्साग्निचिद्वाजपेयपौण्डरीकयाजिसर्वतोमुखया-  
जिगणेशदीक्षिततनूजभट्टगोपीनाथदीक्षितविरचितायां  
सत्याषाढहिरण्यकेशिस्मार्तसंस्काररत्नमा-  
लायां षोडशं प्रकरणम् ॥ १६ ॥

1.  [↑](#cite_ref-1) ड. च. स्ना सावि ।
2.  [↑](#cite_ref-2) ङ. वित्र्यै यद । च. वित्र्ययद ।
3.  [↑](#cite_ref-3) धनुश्चिह्नान्तर्गतो ग्रन्थो नास्ति क. ख. पुस्तकयोः
    ।
4.  [↑](#cite_ref-4) ङ. च. ब्राह्मणं ।
5.  [↑](#cite_ref-5) ङ. आचम्य ।
6.  [↑](#cite_ref-6) ग. ङ. त्वा ब्राह्मण ।
7.  [↑](#cite_ref-7) ग. ङ. व द्विश्व ।
8.  [↑](#cite_ref-8) ग. ङ. शभ्यर्णै ।
9.  [↑](#cite_ref-9) क. स्याम एकः शु । ग. स्याम एव शु । च. स्यामः
    शोणितशुक्रसं ।
10. [↑](#cite_ref-10) च. दि वाऽगा ।
11. [↑](#cite_ref-11) क. ज्ञा प्रमाणैवा ।
12. [↑](#cite_ref-12) च. वत्त्वे वे ।
13. [↑](#cite_ref-13) क. ग. व व ।
14. [↑](#cite_ref-14) क. ख. त्रव ।
15. [↑](#cite_ref-15) क. रत्वजा ।
16. [↑](#cite_ref-16) धनुश्चिह्नान्तर्गतो ग्रन्थो नास्ति क. ख. पुस्तकयोः
    ।
17. [↑](#cite_ref-17) क. ख. द्य ज्ञाती ।
18. [↑](#cite_ref-18) धनुश्चिह्नान्तर्गतो ग्रन्थो नास्ति क. ख. पुस्तकयोः
    ।
19. [↑](#cite_ref-19) ख. ग. ङ. च. दिसं ।
20. [↑](#cite_ref-20) ग. ङ. च. हैव सा ।
21. [↑](#cite_ref-21) क. मीपं ति ।
22. [↑](#cite_ref-22) ख. ङ. च. सिद्ध्यर्थमात्म ।
23. [↑](#cite_ref-23) धनुश्चिह्नान्तर्गतो ग्रन्थो नास्ति क. ख. पुस्तकयोः
    ।
24. [↑](#cite_ref-24) हस्तपादमिति तूचितम् ।
25. [↑](#cite_ref-25) क. ख. त् । कु ।
26. [↑](#cite_ref-26) क. ख. ग. च । त ।
27. [↑](#cite_ref-27) ग. च. त्रीन्ब्राह्म ।
28. [↑](#cite_ref-28) च. धिका ।
29. [↑](#cite_ref-29) क. ग. व.प ।
30. [↑](#cite_ref-30) ख. ग. स्मिन्पथि ।
31. [↑](#cite_ref-31) ग. रपथि ।
32. [↑](#cite_ref-32) ख. ग. संस्पृष्टे ।
33. [↑](#cite_ref-33) ग. च. च्छत्यन्या ।
34. [↑](#cite_ref-34) क. भाष्ये च प्रे ।
35. [↑](#cite_ref-35) ख. ग. ङ. च. त् । प्र ।
36. [↑](#cite_ref-36) अत्र क. पुस्तके कुक्कुभेति पाठः । तदुपरि "कुक्कुभो
    लावा इति प्रसिद्धः" इति टिप्पणी च ।
37. [↑](#cite_ref-37) क. द्वा वोदक्याप ।
38. [↑](#cite_ref-38) क.ख. गोपालोऽ ।
39. [↑](#cite_ref-39) क. म् । नात्वान्वा ।
40. [↑](#cite_ref-40) क. पुस्तके "प्रवसत्यपि" इति शोधितः पाठः ।
41. [↑](#cite_ref-41) क. प्रायश्चित्तदीपि(धि)तौ ।
42. [↑](#cite_ref-42) च. शब्दे प्र ।
43. [↑](#cite_ref-43) क. न चोच्य ।
44. [↑](#cite_ref-44) क. स्य हौम्यद्र । ख. ङ. च. स्य हौम ।
45. [↑](#cite_ref-45) क. ख. च. र्थहौम्यद्र । ड. र्थहाम ।
46. [↑](#cite_ref-46) क.ख. च. च्च हौम्यद्र । ङ.च हौम ।
47. [↑](#cite_ref-47) क. जातः । आलस्ये ।
48. [↑](#cite_ref-48) क. नुनोक्तः । व्य ।
49. [↑](#cite_ref-49) ङ. च. म्- ए ।
50. [↑](#cite_ref-50) क. ख. ग. नियम्य ।
51. [↑](#cite_ref-51) ख. ग. ङ. च. तप्ताहेन ।
52. [↑](#cite_ref-52) धनुश्चिह्नान्तर्गतो ग्रन्थः क.
    पुस्तकातिरिक्तपुस्तकेषु नास्ति ।
53. [↑](#cite_ref-53) अत्र क. पुस्तके "षट्त्वं कुशोदकसाहित्येनेति
    प्रायश्चित्तेन्दुशेखर उक्तम्" इति टिप्पणी ।
54. [↑](#cite_ref-54) ग. ङ. कं चोप ।
55. [↑](#cite_ref-55) च. कृच्छ्रे द्वा ।
56. [↑](#cite_ref-56) क. न्धुमाती ।
57. [↑](#cite_ref-57) क. व्यं मूल्यं तुल्यं न ।
58. [↑](#cite_ref-58) क. व च" इ ।
59. [↑](#cite_ref-59) क. णे देया ।
60. [↑](#cite_ref-60) क. ताग्निनाशे । वि ।
61. [↑](#cite_ref-61) क. मन्यान्याय ।
62. [↑](#cite_ref-62) ग. ङ. च. र्थादीनि ।
63. [↑](#cite_ref-63) क. वारोळम् ।
64. [↑](#cite_ref-64) च. तौ--यावा ।
65. [↑](#cite_ref-65) ग. न्तं चान्द्रायणं सो ।
66. [↑](#cite_ref-66) क. व्रतं चा
67. [↑](#cite_ref-67) अत्र क. पुस्तके टिप्पण्याम् "गोक्षीरं सप्तरात्र तु
    पिबेत्स्तनचतुष्टयात् । स्तनत्रयात्सप्तरात्रं सप्तरात्रं स्तनद्वयात्
    । स्तनत्तथैव षड्रात्रं त्रिरात्रं वायुभुग्भवेत् । एतत्सोमायनं नाम
    व्रतं कल्मषनाशनमिति प्रायश्चित्तेन्दुशेखर उक्तम्" इति ।
68. [↑](#cite_ref-68) ग. ङ. च. कादीनां ।
69. [↑](#cite_ref-69) क. कान ।
70. [↑](#cite_ref-70) ड. च. द्यग्निकृ ।
71. [↑](#cite_ref-71) क. ख. सर्गको य ।
72. [↑](#cite_ref-72) क. ख. श्चेद्धौम्यद्र ।
73. [↑](#cite_ref-73) ग. ड. च. म्रकलशयु ।
74. [↑](#cite_ref-74) ख. स्य निचृदनुष्टुप् । द्वि ।
75. [↑](#cite_ref-75) ख. स्य पङ्क्तिः । तृ ।
76. [↑](#cite_ref-76) क. र्होमानु ।
77. [↑](#cite_ref-77) क. त्वं तथा पा ।
78. [↑](#cite_ref-78) क. व्य । अशक्तस्त्व ।
