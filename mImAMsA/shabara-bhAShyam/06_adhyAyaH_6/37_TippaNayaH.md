---
title: ३७ टिप्पण्यः

---
- 6/145: E2: 5,296; E6: 2,169

____________________________________________


## कालार्थत्वाद् वोभयोः प्रतीयेत+++({6/146})+++ // MS_६,४.४२ //

वाशब्दः पक्षं व्यावर्तयति, न सन्नयत्पक्ष एव, असन्नयतो ऽप्य् एष कालः स्यात्। कुतः। कालार्थत्वात्, न वत्सापाकरणेन व्रते किञ्चित् प्रयोजनम् अस्ति। कालेन तु प्रयोजनम्, येन च तत्र प्रयोजनम्, स लक्ष्यते। कथं पुनर् वत्सापाकरणं कालार्थम् इति, परार्थत्वात्। पयसे हि ते ऽपाक्रियन्ते, तथा हि दृष्टार्थता भवति, इतरथादृष्टार्थता स्यात्। तस्मान् नोपादेयत्वेन वत्सापाकरणं श्रूयत इति। यत् तूक्तम्, तल्लिङ्गसंयोगात् सन्नयत्पक्ष एवेति। तन् न, असन्नयतो ऽपि कालाहानात्। यस्यापि न सान्नाय्यम्, तस्यापि वत्सापाकरणम् एव न स्यात्, न तु वत्सापाकरणकालो ऽपि, कालेन च नः प्रयोजनम्, न वत्सापाकरणेन। यथा शङ्खवेलायाम् आगन्तव्यम् इति। यस्मिन्न् अपि ग्रामे शङ्खो नाध्मायते तस्मिन्न् अपि स तथाकालो+++({6/147})+++ ऽस्तीति, नागमनं परिहास्यते। एवम् इहाप्य् असत्य् अपि वत्सापाकरणे तत्काले भिद्यमाने व्रतम्, तस्मिन् काले न परिहास्यत इति।