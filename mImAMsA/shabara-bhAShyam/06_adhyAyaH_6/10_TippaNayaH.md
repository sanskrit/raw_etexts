---
title: १० टिप्पण्यः

---
- 6/23: E2: 5, 274; E6: 2,156
- 6/24: E1,6; E2: nityasyopakartum

____________________________________________


## गुणानां च परार्थत्वाद् वचनाद्+++({6/25})+++ व्यपाश्रयः स्यात् // MS_६,४.१३ //

अस्ति वचने न गुणो गुणार्थो भवितुम् अर्हति+++({6/26})+++, प्रकरणतः सर्वं प्रधानार्थम्। भिन्नम् अपि होमो ऽपि, न च भिन्नम् आधारभावेनोपदिश्यते। भिन्नस्याधारभावे हि न होमान्तरं विधीयेत। प्रधानस्यैव हि तदा भिन्नो गुण इति गम्यते। तत्राहवनीयसंयोगो बाध्येत। वचनाद् विकल्प इति चेत्। न, निमित्तत्वेन सम्भवात्, होमस्य च श्रुत्या विहितत्वात्। यदा होमो विधीयते, तदा श्रुत्या, यदा भिन्नो गुणः, तदा वाक्येन। तस्मान् नाधारो भिन्नः। यद्य् उच्येत, निमित्तपक्षे ऽपि न होमान्तरम्, प्रकृतस्यैव होमस्य निमित्तं विधीयेतेति। तन् न, अनुपादीयमानं हि निमित्तम् इत्य् उच्यते। यदि हि विधीयेत, निमित्तम् एव तन् न स्यात्। यदि च यस्यापि निमित्तं सो ऽप्य् उद्दिश्येत, तत्र द्वयोर् उद्दिश्यमानयोः सम्बन्ध एव न स्यात्। न चात्र भेदनं कुर्याद् इति विधीयते। भेदने निर्वृत्ते यद् अन्यच् छ्रूयते, तद् विधीयते।