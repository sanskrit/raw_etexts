---
title: २३१ टिप्पण्यः

---
- 3/678: E2,4: cārdhaṃ
- 3/679: Ai.Br. 7.1

____________________________________________


## प्रकरणाद् वोत्पत्त्यसंयोगात् // MS_३,७.२९ //

सत्यं सङ्ख्याविवृद्धिर् गम्यते, न तूत्पद्यमानेषु, या त्व् अनुत्पत्तिस् तेषु गम्यते, तत्रैकस्य कर्मभेदाद् इत्य् एवम् अप्य् अवकल्पते। यत् तूक्तम् - अब्राह्मणाशङ्का भवतीति, यजमानाभिप्राया सा, यद्य् अब्राह्मणो यजमानः स्याद् इति। ननु यद्य् अब्राह्मणः स्याद् इति प्रकृतः शमिता सम्बध्यते। उच्यते - शमयतीति शमिता, यौगिक एष शब्दः प्रकृतेष्व् अप्य् अवकल्पते। शामित्रम् अप्य् आध्वर्यवे समाम्नानाद् अध्वर्युणा कर्तव्यम्। [४०१] तस्माच् छमनाद् अध्वर्युः शमिता। एवं सति अप्रकृतो यजमानः सम्बन्ध्यते।


____________________________________________


## उपगाश् च लिङ्गदर्शनात् // MS_३,७.३० //

ज्योतिष्टोमे सन्त्य् उपगा नाम, ते शब्दभेदात् सङ्ख्याविवृद्धिं प्रत्याययन्तीत्य् अध्वर्य्वादिभ्यो ऽन्य इति प्राप्ते ब्रूमः - तेषाम् एव केचित् स्युर् इति। कस्मात्? उत्पत्तौ परिगणनात्, यौगिककत्वाच् च शब्दस्य। लिङ्गम् इदं भवति - नाध्वर्युर् उपगायेद् इति, यद्य् एभ्यो ऽन्ये भवेयुर् नाध्वर्युं प्रतिषेधेत्। अप्राप्तत्वात्। यतस् तु प्रतिषेधति, अतो ऽवगछामः, उत्पत्तौ सङ्कीर्तितानाम् एवान्यतम इति।


____________________________________________


## विक्रयी त्व् अन्यः कर्मणो ऽचोदितत्वात् // MS_३,७.३१ //

अस्ति सोमविक्रयी, तत्र सन्देहः - स किम् अध्वर्य्वादीनाम् अन्यतमः, उतैभ्यो ऽन्य इति। किं प्राप्तम्? तेषां सङ्कीर्तनात्, तेषाम् अन्यतम इति प्राप्ते ब्रूमः - विक्रयी त्व् अन्यः स्याद् इति, विक्रयो न चोद्यते क्रयचोद्यते, तत्रार्थाद् विक्रयः, ज्योतिष्टोमस्य च पदार्थान् कर्तुम् अध्वर्य्वादय उत्पाद्यन्ते, न तु विक्रयो ज्योतिष्टोमस्य श्रूयते। तस्मान् नाध्वर्य्वादीनाम् अन्यतम इति।

[४०२]+++({3/680})+++