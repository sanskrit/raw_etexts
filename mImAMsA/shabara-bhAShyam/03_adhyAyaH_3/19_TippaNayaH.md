---
title: १९ टिप्पण्यः

---
- 3/98: Tait.S. 2.5.11.1
- 3/99: E2: 4,106; E4: 3,661; E6: 1,161 (vorletzte Zeile)
- 3/100: E2,4 om. hi buddhābhyāṃ
- 3/101: E2: 4,108; E4: 3,661; E6: 1,162
- 3/102: E2: yasmāt
- 3/103: E2,4: kṛtsne prakaraṇe

____________________________________________


## गुणानां च परार्थत्वाद् असम्बन्धः समत्वात् स्यात् // MS_३,१.२२ //

अग्न्याधेये वारणवैकङ्कतपात्राण्य् अहोमार्थानि होमार्थानि [२३७]+++({3/104})+++ च श्रूयन्ते - तस्माद् वारणो वै यज्ञावचरः स्यात्, न त्व् एतेन जुहुयात्, वैकङ्कतो यज्ञावचरः स्याज् जुहुयाद् एतेनेति। न च वारणवैकङ्कतानां पात्राणाम् अग्न्याधेयेन सम्बन्धः। कुतः? यज्ञाव् अचरवचनात्, यज्ञस्यैतानि पात्राणि, वाक्येन प्रकरणं बाधित्वा भवन्ति। तत्रैष सन्देहः - किं पवम् आनेष्टिषु निविशन्ते, उत दर्शपूर्णमासादिषु सर्वयागेष्व् इति। किं तावत् प्राप्तम्? पवमानहविःष्व् इति। कुतः? उक्तम् एतत् प्रधाने ऽसम्भवन् पदार्थस् तद्गुणे कल्प्यत इति, अग्न्याधेयप्रकरणे च समाम्नानात् पवमानहविषां तद्गुणता। तस्मात् पवमानहविःष्व् इत्य् एवं प्राप्तम्।
एवं प्राप्ते ब्रूमः - गुणानां समत्वात्, पवमानहविषाम् अग्न्याधेयस्य च न परस्परेण सम्बन्धः। यथाधानम् अग्नेर् गुणः संस्कारार्थः, एवं पवमानहवींष्य् अप्य् अग्नेर् एव गुणभूतानि। कस् तत्र परस्परेण सम्बन्ध इति। यद् उक्तम् - आधानस्य प्रकरणे समाम्नायन्त इति, यद्य् अपि समाम्नायन्ते, तथापि प्रकरणं बाधित्वा वाक्येनाग्नेर् भवन्ति। किम् इह वाक्यम्? यद् आहवनीये जुहोति+++({3/105})+++ तेन सो ऽस्याभीष्टः प्रीतो भवतीति।
नन्व् आहवनीयो ऽत्र यागस्याधिकरणत्वेन गुणभूतः श्रूयते। सत्यम्, अधिकरणम् आहवनीयः, तथापि त्व् आहवनीयार्थ एव यागः, प्रयोजनवत्त्वाद् आहवनीयस्य निष्प्रयोजनत्वात् पवमानहविषाम्। कथम् एषां निष्प्रयोजनता? फलाश्रवणात्। कल्प्यं फलम् इति चेत्। सत्यं कल्प्यम्, अग्निसंस्कारस् तु तत्फलम्, न स्वर्गः, स्वर्गे कल्प्यमाने द्विर् अदृष्टं कल्प्येत, होमाच् च [२३८]+++({3/106})+++ स्वर्गो भवति, तस्य चाहवनीयेनापरो ऽदृष्टः संस्कार इति। तस्माद् अग्न्यर्थता पवमानहविषाम्, नैषाम् आधानेन सम्बन्धः। तस्मान् नाधाने श्रूयमाणम्, पवमानहविषां भवितुम् अर्हति। किं तर्हि सर्वयागेषु दर्शपूर्णमासप्रभृतिष्व् आधानस्य प्रधानभूतेषु निवेश इति।