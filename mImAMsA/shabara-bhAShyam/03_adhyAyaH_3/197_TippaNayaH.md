---
title: १९७ टिप्पण्यः

---
- 3/602: E1 gibt idaṃ padottaraṃ sūtram in Klammern
- 3/603: E2,4: tasyāgnīṣomīyārthatve
- 3/604: E2: 4,521; E4: 4,805; E6: 1,254

____________________________________________


## दोहयोः कालभेदाद् असंयुक्तं शृतं स्यात् // MS_३,६.२८ //

अस्ति सायन्दोहः, तथास्ति प्रातर्दोहः। सन्ति तु दोहधर्माः शाखाहरणम्, गवां प्रस्थापनम्, प्रसावनम्, गोदोहनम् इत्येवमादयः। ते किं सायन्दोहार्थाः, उतोभयार्था इति। किं तावत् प्राप्तम्? दोहयोस् तयोर् असंयुक्तं धर्मैः शृतं भवेत्। कस्मात्? सायन्दोहस्य हि क्रम औपवसथ्ये ऽहनि शाखाहरणादीन् समामनन्ति, तस्मिन्न् एवाहनि सायन्दोहः। तस्मात् क्रमात् सायन्दोहार्था दोहधर्मा इति।


____________________________________________


## प्रकरणाविभागाद् वा तत्संयुक्तस्य कालशास्त्रम् // MS_३,६.२९ //

प्रकरणं हि साधारणम्, यथैव दध्न एवं पयसः, क्रमाच् च प्रकरणं बलवत्तरम्, तस्माद् उभयार्था दोहधर्माः। अपि च, न सायन्दोहस्य पूर्वेद्युर् आम्नानम्। क्व तर्हि? उत्तरेद्युः। कथम्? एवम् आमनन्ति - ऐन्द्रं दध्य् अमावास्यायाम्, ऐन्द्रं पयो ऽमावास्यायाम् इति+++({3/605})+++, अमावास्यायां ह्य् उभयं+++({3/606})+++ साङ्गं चोद्यते। स एष सायन्दोहो ऽर्थात् पूर्वेद्युर् अनुष्ठीयते, स्वभाव एष दध्नः, यत् पूर्वेद्युर् उपक्रान्तम् अपरेद्युर् अभिनिर्वर्तते। तस्मात् सायन्दोहस्य क्रम आमाता इत्य् एतद् एव तावन् नास्ति। अत उभयार्था दोहधर्मा इति।