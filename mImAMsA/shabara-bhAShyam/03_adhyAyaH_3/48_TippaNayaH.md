---
title: ४८ टिप्पण्यः

---
- 3/197: E2: 4,176; E4: 4,106; E6: 1,183

____________________________________________


## पुनरभ्युन्नीतेषु सर्वेषाम् उपलक्षणं द्विशेषत्वात् // MS_३,२.२९ //

सन्ति पुनरभ्युन्नीताः सोमाः शुक्रामन्थिप्रचार एव सवनमुखीयाः, तेषां होतुर् वषत्कारे ऽनुवषत्कारे च चतुर्भिर् मध्यतःकारिणां चमसैर् हुत्वा होत्रकाणां चमसैः सकृत् सकृद् वषट्कार एव हुत्वा पुनः सशेषेष्व् एव पात्रेषु सोमो ऽभ्युन्नीतः, एवं हि तत्राध्वर्युः सम्प्रेष्यति, मध्यतःकारिणां चमसाध्वर्यवो वषट्कृते ऽनुवषट्कृते जहुत, होत्रकाणां चमसाध्वर्यवः सकृद् धुत्वा शुक्रस्याभ्युन्नीयोपावर्तध्वम् इति। तत्र होत्रका नानादेवता यजन्ति, मैत्रावरुणो मित्रावरुणौ, मित्रं वयं हवामह इति+++({3/198})+++, [२६८]+++({3/199})+++ ब्राह्मणाच् छंसी इन्द्रम्, इन्द्र त्वा वृषभं वयम् इति+++({3/200})+++, पोता मरुतः, मरुतो यस्य हि क्षय इति+++({3/201})+++। नेष्टा त्वष्टारं पत्नीश् च, अग्ने पत्नीर् इहावहेति+++({3/202})+++, आग्नीध्रो ऽग्निम् उक्षान्नाय वशान्नायेति+++({3/203})+++। तत्र तैश् चमसैः पूर्वस्मिन् वषट्कार इन्द्र इष्टः, पुनर् अभ्युन्नीय मित्रावरुणाद्या देवता इष्टाः, शेषस् तत्रेन्द्रस्य मित्रावरुणादीनां च। तत्र सन्देहः - किं प्रस्थितदेवतायाश् चेन्द्रस्य मित्रावरुणादीनां चोपलक्षणम्, उतेन्द्रो नोपलक्षयितव्य इति।
किं तावत् प्राप्तम्? पुनर् अभ्युन्नीतेषु सर्वेषाम् उपलक्षणम्। कस्मात्? द्विशेषत्वात्, चमसे चमसे तत्र द्वयोः शेषः, प्रकृतौ यस्यै हुतम्, तच् छेषस् तत्पीत इत्य् उक्तम्। इहापि तद्वद् एव वदितव्यम्। तस्माच् चमसे चमसे द्वयोर् उपलक्षणम्।