---
title: १०४ टिप्पण्यः

---
- 3/384: Tait.S. 2.5.5.6
- 3/385: E2: 4,322; E4: 4,460; E6: 1,217

____________________________________________


## विधिर् वा संयोगान्तरात् // MS_३,४.१३ //

विधिर् वायं दर्शपूर्णमासयोर् नानृतं वदेद् इति, नानुवादः। कुतः? संयोगान्तरात्। नियमानुष्ठानेन पुरुषस्य सम्बन्धः स्मर्यते, पदार्थप्रतिषेधेनेह संयोगः पुरुषस्य। कथम् अन्यच् छ्रूयमाणम् अन्यस्यानुवादो भविष्यति, तस्माद् विधिः प्रतिषेधस्यायम्। आह गृह्णाम+++({3/386})+++ एतत्, विधिर् इति। पुरुषधर्म इति तु गृह्णामः+++({3/387})+++ पुरुषप्रयत्नस्य श्रुतत्वात्। अत्र ब्रूमः - सर्वेष्व् आख्यातेषु क्रियानुष्ठानं श्रूयते न कारकं किञ्चित्। कथम् एतद् गम्यते? प्रत्ययात्, यतः क्रियाम् अनुष्ठेयां प्रतीमः।
ननु कर्तारम् अपि प्रतियन्ति। सत्यं प्रतियन्ति, न तु शब्दात्। कुतस् तर्हि? अर्थात्, यदा क्रियानुष्ठातव्या विधीयते, [३२०]+++({3/388})+++ तदार्थात् कारकव्यापारो गम्यते, यश् चार्थाद् गम्यते। न स श्रौतः, यश् च न श्रौतो न स वाक्याद् गम्यते। कथम् असौ प्रकरणं बाधिष्यते।
आह - प्रकृतिप्रत्ययौ प्रत्ययार्थं सह ब्रूत इत्य् आचार्योपदेशात् कर्ता शब्दार्थः कर्म चेत्य् अवगम्यते, कर्तरि शप्+++({3/389})+++, कर्मणि यग्+++({3/390})+++ इति प्रत्ययार्थं कर्तारं कर्म च समामनन्त्य् आचार्याः, तस्माच् छब्दार्थः कर्ता कर्म चेति।
उच्यते - नाचार्यवचनात् सूत्रकारवचनाद् वा शब्दार्थो भवति, प्रत्ययाद् असौ गम्यते। अनुष्ठेया च क्रिया प्रतीता सती कारकाणि प्रत्याययतीत्य् अवगतम् एतत्। अपि च, नैव कर्ता प्रत्ययार्थः कर्म वेत्य् आचार्या आहुः। ननु कर्तरि कर्मणि च लकारः श्रूयते। नासौ कर्तरि कर्मणि वा श्रूयते किं त्व् एकस्मिन्, एकवचनम्, द्वयोर् द्विवचनं बहुषु बहुवचनम् इति तत्रापरं वचनम्। तत्रैवम् अभिसम्बन्धः क्रियते - एकस्मिन् कर्तरि द्वयोः कर्त्रोर् बहुषु कर्तृष्व् इति। एवं कर्मण्य् एकत्वादिसम्बन्धः। तत्र नैवं भवति - कर्तरि भवत्य् एकस्मिंश् चेति। कथं तर्हि? कर्तर्य् एकस्मिन्न् एकवचनम्, कर्तुर् एकत्व इत्य् अर्थः। एवं द्वित्वे बहुत्वे कर्मणि च। एवं वर्ण्यमाने लौकिकन्यायानुगतः सूत्रार्थो वर्णितो भवति। सूत्राक्षराणि च न्यायानुगतानि भवन्ति। आगमो ऽपि चायम् एव, यदैकत्वादयो विभक्त्यर्थाः, तदा कर्मादयो विशेषणत्वेनेति।
नन्व् एतद् अप्य् अस्ति यदा कर्मादयो विभक्त्यर्थाः, तदैकत्वादयो विशेषणत्वेनेति। उच्यते - अर्थप्राप्ता हि कर्मादयस् ते न भवन्ति शब्दस्याभिधेयभूताः। न त्व् एकत्वादयो ऽर्थात् प्राप्नुवन्ति, तेन ते शब्दार्थभूताः, तस्माद् अपि विशेषणम् एकत्वादयः, तथापि विशेषणम् एवाभिधीयते, यथा हिरण्यमालिन ऋत्विजः प्रचरन्तीति हिरण्यमालित्वं विशेषण[३२१]+++({3/391})+++त्वेन, तथापि तद् एव विधीयते, तस्मात् कर्तुर् एकत्वं शब्दार्थो न कर्ता।
ननु कर्तुर् एकत्वाद् एकवचनम्, कर्तुर् द्वित्वाद् द्विवचनम्, कर्तुर् बहुत्वाद् बहुवचनम्। तेन नूनं कर्ता शब्दार्थ इति गम्यते। उच्यते - नैतद् अनुमानाच् छक्यम्, कर्तानुष्ठेयक्रियावगमाद् एवावगम्यत इति प्रत्यक्षम्। तत् तावत् केनचिन् न बाध्यते। एकवचननिर्देशे कर्त्रेकत्वं गम्यते, द्विवचननिर्देशे कर्तुर् द्वित्वम्, बहुवचननिर्देशे कर्तृबहुत्वम्+++({3/392})+++। तद् अपि प्रत्यक्षम्, कतरद् अत्रानुमाणं बाधितुम् अर्हतीति, यथाकृतिवचने शब्दे द्विवचने द्रव्यभेदो ऽवगम्यते, एक-वचने द्रव्यैकत्वम्, एवम् इहापि द्रष्टव्यम्। तस्मान् न श्रौतः, न चेच् छ्रौतः, न प्रकरणं बाधिष्यते।
यत् तु पुरुषप्रयत्नो ऽनर्थको भवति कर्मधर्मपक्षे प्रयोगवचनेन कर्तव्यतावचनाद् इति। तद् उच्यते - अङ्गं सत् प्रकरणेन गृह्येत, न चाविहितम् अङ्गं भवति, तस्माद् अङ्गत्वाय विधातव्यम्, अस्मिन्न् अपि पक्षे। अतो मन्यामहे - प्राकरणिकस्यायं निषेध+++({3/393})+++ इति। तस्माद् तद्+++({3/394})+++ अङ्गम्, यद् अनृतं तन् न वाच्यम् इति, तेन यत् सङ्कल्पितम्, तद् अङ्गम्, तद् एव कर्तव्यम्, व्रीहिम् अयं सङ्कल्प्य न यवमयः प्रदेयः।
आह यदोभयोर् अपि पक्षयोर् नानृतं वदितव्यम्, तदा को विचारेणार्थ इति। उच्यते - पूर्वस्मिन् पक्षे पुरुषधर्मः, तत्र भ्रंशे+++({3/395})+++ स्मार्तं प्रायश्चित्तम्, सिद्धान्ते दर्शपूर्णमासधर्मः, तत्र भ्रंशे+++({3/396})+++ याजुर्वेदिकं प्रायश्चित्तम्।