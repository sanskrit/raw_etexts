---
title: ६१ टिप्पण्यः

---
- 3/233: E2: 4,195; E4: 4,146; E6: 1,190

____________________________________________


# ३,३

## श्रुतेर् जाताधिकारः स्यात् // MS_३,३.१ //

ज्योतिष्टोमे श्रूयते - उच्चैर् ऋचः क्रियते, उच्चैः साम्ना, उपांशु यजुषा इति+++({3/234})+++। तत्र सन्देहः - किं ऋगादिजातिम् अधिकृत्यैते शब्दाः प्रवृत्ताः, उत वेदम् अधिकृत्येति। किं तावत् प्राप्तम्? जाताधिकारः स्यात्। कुतः? श्रुतेः, एषां शब्दानां श्रवणाद् एव जातिं प्रतिपद्यामहे, तेनोपांशुत्वं जात्याधिकृतया सम्बध्यते, वेदानाम् अधिकारकः शब्दो नास्तीति। अपि च - ऋग्वेदव्यतिक्रान्तानाम् ऋचां यजुर्वेद उच्चैः प्रयोगो भविष्यति, इतरथा तस्या एव ऋच उभौ धर्मौ वैकल्पिकौ स्याताम्, तत्र पक्षे बाधः स्यात्। प्रकरणं चैवम् अनुगृहीतं भवति, इतरथा वेदसंयोगे सर्वस्मिन्न् अपि क्रताव् उपांशुत्वं स्यात्। तस्माज् जाताधिकारा एते शब्दा इति।