---
title: २७ टिप्पण्यः

---
- 5/79: E2: na cāyaṃ
- 5/80: E2: 5,158; E6: 2,94

____________________________________________


## काम्यत्वाच् च // MS_५,३.३४ //

काम्यानि चैतानि कर्माणि, कामाश् च क्रमेणोत्पद्यन्ते, तेन निमित्तस्याक्रमत्वान् न क्रमवन्त इति।


____________________________________________


## आनर्थक्यान् नेति चेत् // MS_५,३.३५ //

इति यद् उक्तं पूर्वपक्षे, तद् एव पुनर् उच्यते परिहर्तुम्। एवं क्रमेण पाठो ऽर्थवान् भविष्यतीति। एतद् आभाषान्तं सूत्रम्।


____________________________________________


## स्याद् विद्यार्थत्वाद् यथा परेषु सर्वस्वारात् // MS_५,३.३६ //

स्याद् अर्थवान् क्रमपाठः, असत्य् अपि प्रयोगे क्रमे, विद्याग्रहणार्थत्वात्, कर्मावबोधनार्थायां विद्यायां क्रमनियमादृष्टं तदाश्रयम् एव भविष्यतीति, यथा, त्वत्पक्षे, परेषु सर्वस्वारात्, यस्यापि क्रमो ऽङ्गम् इति पक्षः, तस्यापि सर्वस्वारात् परेषां सर्वस्वारेण यः क्रमस् तस्यादृष्टार्थतावश्यं कल्पनीया।


____________________________________________


## य एतेनेत्य् अग्निष्टोमः प्रकरणात् // MS_५,३.३७ //

ज्योतिष्टोमे श्रूयते, एष वाव प्रथमो यज्ञानां+++({5/81})+++ यज् ज्योतिष्टोमः, य एतेनानिष्ट्वाथान्येन यजेत गर्तपत्यम् एव तज् जायते प्र वा मीयत इति। तत्र सन्देहः, य एतेनेति कस्य [५८२] अयं वाद इति प्रश्नेनैवोपक्रमः। उच्यते, य एतेनेत्य् अग्निष्टोमस्य वादः। कुतः? प्रकरणात्, तस्य हि प्रकरणे भवत्य् एतद् वचनम्। प्रकृतवाचीनि च सर्वनामानि भवन्ति।