---
title: ५३ टिप्पण्यः

---
- 5/143: E2: 5,173; E6: 2,104
- 5/144: Tait.S. 2.5.6.1
- 5/145: E2: 5,173; E6: 2,104

____________________________________________


द्रव्याणां कर्मसंयोगे गुणत्वेनाभिसम्बन्धः//६.१.१//

दर्शपूर्णमासाभ्यां स्वर्गकामो यजेत, ज्योतिष्टोमेन स्वर्गकामो यजेतेत्येवमादि समाम्नायते। तत्र सन्देहः, किं स्वर्गो गुणतः, कर्म प्रधानतः, उत कर्म गुणतः, स्वर्गः प्रधानत इति। कुतः संशयः? इह स्वर्गकामो ऽपि निर्दिश्यते, यजेतेत्य् अपि। अत्र स्वर्गकामयागयोः सम्बन्धो गम्यते। तस्मिंश् च सम्बन्धे किं यागः साधनत्वेन सम्बध्यते, उत साध्यत्वेनेति भवति विचारणा।
तत्र यदि स्वर्गकामस्य पुरुषस्य यागः कर्तव्यतया चोद्यते, स्वर्गकामेन यागः कर्तव्य इति, स्वर्गेच्छाविशिष्टस्य स सिध्यतीति गम्यते। स्वर्गेच्छा तत्र पुरुषस्य यागं प्रत्युपदिश्यते, तेन तस्य स सिध्यति नान्यस्येति। यः स्वर्गकामः, स शक्नोति पुरुषो यागं साधयितुम्।
अथ स्वर्गकामस्य कामः कर्तव्यतया चोद्यते, ततो यागविशिष्टा कर्तव्यतेति यागः साधको ऽभ्युपगम्यते। स चायम् उभयोर् अप्य् अर्थ एकस्माद् उच्चरिताद् वाक्याद् गम्यते+++({5/146})+++, यागो वा कर्तव्यः कामो वेति। न चैतद् यौगपद्येन सम्भवति, यदा कामः, न तदा यागः, यदा यागः, न तदा कामः, वचनव्यक्तिभेदात्। उपपन्नः संशयः।
[५९९]+++({5/147})+++ तथेदम् अपरं सन्दिग्धम्। किं प्रीतिः स्वर्गः, उत द्रव्यम् इति। यदि द्रव्यं स्वर्गः, ततः प्रधानं कर्म, द्रव्यं गुणभूतम्। अथ प्रीतिः स्वर्गः, ततो यागो गुणभूतः, स्वर्गः प्रधानम् इति। कुतः संशयः? नास्त्य् अत्र कामस्य गुणत्वेन प्राधान्येन वा श्रुतिः, सम्बन्धमात्रं त्व् अस्य यागेन गम्यते, द्रव्यस्य तु कर्मार्थता स्वभावतः, पुरुषप्रयत्नस्य च फलार्थता।
किं तावत् प्राप्तम्? स्वर्गो गुणतः, कर्म प्रधानत इति। तत्र तावद्+++({5/148})+++ वर्णयन्ति, द्रव्यं स्वर्ग इति। कथम् अवगम्यते? सर्वेषाम् एव शब्दानाम् अर्थज्ञाने लौकिकः प्रयोगो ऽभ्युपायः, तस्मिंश् च लौकिके प्रयोगे द्रव्यवचनः स्वर्गशब्दो लक्ष्यते, कौशिकानि+++({5/149})+++ सूक्ष्माणि वासांसि स्वर्गः, चन्दनानि स्वर्गः, द्व्यष्टवर्षाः स्त्रियः स्वर्ग इति। यद् यत् प्रीतिमद् द्रव्यम्, तत् तत् स्वर्गशब्देनोच्यते। तेन सामानाधिकरण्यात् प्रीतिमद् द्रव्यं स्वर्ग इति मान्यामहे, उपमानाच् छब्दप्रवृत्तिर् इति चेत्। न हि कस्मिंश्चिद् अनुपमिते+++({5/150})+++ लोके प्रसिद्धः, यस्यैतद् उपमानं स्यात्, तस्मान् नोपमानम्। अतो द्रव्यं स्वर्ग इति।
नेत्याह, प्रीतिः स्वर्ग इति, न द्रव्यम्, व्यभिचारात्, तद् एव हि द्रव्यं कस्याञ्चिद् अवस्थायां न स्वर्गशब्दो ऽभिधाति। प्रीतिं तु न कस्याञ्चिद् अवस्थायां न+++({5/151})+++, नाभिदधाति। तस्माद् अन्वयव्यतिरेकाभ्याम् एतद् अवगम्यते, प्रीतौ स्वर्गशब्दो वर्तत इति।
नैतद् अस्ति, प्रीतेर् अभिधायकः स्वर्गशब्द इति। कुतः? विशेषणत्वात्+++({5/152})+++। यद् विशेषणम्, न तच् छब्देनोच्यते। तद् यथा, दण्डीति दण्डनिमित्तः पुरुषवचनः, दण्डो ऽस्य [६००]+++({5/153})+++ निमित्तम्, नाभिधेयः। एवम् एष न प्रीतिवचनः प्रीतिसाधनवचनस् त्व् एष स्वर्गशब्द इति।
ननु स्वर्गशब्दो लोके प्रसिद्धो विशिष्टे देशे। यास्मिन् नोष्णम्, न शीतम्, न क्षुत्, न तृष्णा, नारतिः, न ग्लानिः, पुण्यकृत एव प्रेत्य तत्र गच्छन्ति, नान्ये। अत्रोच्यते, यदि तत्र केचिद् अमृत्वा गच्छन्ति+++({5/154})+++, तत आगच्छन्त्य् अजनित्वा, न तर्हि स प्रत्यक्षो देश एवञ्जातीयकः, न त्व् अनुमानाद् गम्यते+++({5/155})+++।
ननु+++({5/156})+++ चान्ये सिद्धाः केचिद् दृष्टवन्तः, ते चाख्यातवन्त इति चेत्। न तत्र प्रमाणम् अस्ति, सिद्धा एवञ्जातीयकाः सन्ति, ते च दृष्ट्वाचक्षीरन्न् इति। तस्माद् एवञ्जातीयको देश एव नास्ति।
ननु च लोकाद् आख्यानेभ्यो वेदाच् चावगम्यते, देश एवञ्जातीयकः स्वर्ग इति। तन् न, पुरुषाणाम् एवंविधेन देशेनासम्बन्धाद् अप्रमाणं वचः। आख्यानम् अपि पुरुषप्रणीतत्वाद् अनादरणीयम्। वैदिकम् अपि स्वर्गाख्यानं विधिपरं नास्त्य् एव, भवति तु विध्यन्तरेणैकवाक्यभूतं स्तुतिपरम्। यद्य् अपि केवलसुखश्रवणार्थापत्त्या तादृशो देशः स्यात्, तथाप्य् अस्मत्पक्षस्याविरोधः, प्रीतिसाधने स्वर्गशब्द इति। तेन देशेन व्यवहाराभावात्, कुतस् तस्याभिधायकः स्वर्गशब्दो भविष्यतीति+++({5/157})+++।
यदा प्रीतिमद् द्रव्यं स्वर्गः, तदा ब्रूमः, द्रव्याणां कर्मसंयोगे गुणत्वेनाभिसम्बन्ध इति, यागो ऽत्र कर्तव्य इति श्रूयते स्वर्गकामस्य। तत्रावश्यं स्वर्गस्य यागस्य च सम्बन्धः, तत्र भूतं द्रव्यम्, भव्यं कर्म। भूतस्य च भव्यार्थता न्याय्या, दृष्टार्थत्वात्। न तु भव्यस्य भूतार्थता, तत्र दृष्ट उपकारस् त्यज्येत।
कथं पुनर् अवगम्यते, यागः कर्तव्यतया चोद्यत इति, [६०१]+++({5/158})+++ यदा कामस्यापि कर्तव्यतास्माद् वाक्याद् अवगम्यते। उच्यते, कामस्य कर्तव्यता वाक्यात्, यज्यर्थस्य कर्तव्यता श्रुतेः, श्रुतिश् च वाक्याद् बलीयसी। तस्माद् अयम् अर्थः, स्वर्गकामो यागं कुर्याद् इति स्वर्गकामस्य यागः कर्तव्य इति। कर्तव्यश् च सुखवान्, अकर्तव्यो दुःखवान्। कर्तव्य इति चैनं ब्रूते। तस्मात् सुखफलो यागो भविष्यति, स तु यस्येच्छा, तस्य सिध्यति नान्यस्येति गम्यते। तेन स्वर्गेच्छा यागस्य गुणभूता, सर्वस्यापि कर्मणो द्रव्येच्छा भवति गुणभूता, तया द्रव्यम् आनेतुं यतते, दृष्टेनैव द्वारेण। इह तु स्वर्गसञ्ज्ञकद्रव्येच्छैव नियम्यते, यथैव सा गुणभूता प्राप्ता। तथैव सति नियम्यते, दृष्टेनैव द्वारेण, नादृष्टेनोपकारेण। तेन स्वर्गेछया गुणभूतया स्वर्गद्रव्यं प्रति यतिष्यते यागं साधयितुम्। अथाप्य् अदृष्टेन, तथापि न दोषः।