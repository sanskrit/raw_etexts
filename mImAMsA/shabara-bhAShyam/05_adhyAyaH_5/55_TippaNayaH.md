---
title: ५५ टिप्पण्यः

---
- 5/159: E2: etat
- 5/160: E2: 5,180; E6: 2,106
- 5/161: E2,6: vākyabhedaprasaṅgāt
- 5/162: E2: athānarthakyaparihārāya kalpitenānyena
- 5/163: E2: tataḥ saṃbadhyamāno

____________________________________________


प्रत्यर्थं चाभिसंयोगात् कर्मतो ह्य् अभिसम्बन्धस् तस्मात् कर्मोपदेशः स्यात्//६.१.३//

न केवलम् आनर्थक्यभयाद् यागस्य गुणभावं ब्रूमः। किं तर्हि? स्वर्गसञ्ज्ञकम् अर्थं प्रति करणत्वेन यागो विधीयते। ननु यागः कर्तव्यतया श्रुत्या विधीयते। सत्यम् एवम्, आनर्थक्यं तु तथा भवति, स्वर्गं प्रत्यविहिते यागे, स्वर्गकामः, तस्मिन् निष्फले विधीयमानो ऽपि निष्प्रयोजनः स्यात्। तत्रास्य [६०३]+++({5/164})+++ उपदेशवैयर्थ्यम्, द्वयोश् च विधीयमानयोः परस्परेणासम्बद्धयोर् वाक्यभेदः प्रसङ्गः+++({5/165})+++। अतो न स्वर्गकामपदेन स्वार्थो विधीयते। किं तर्हि? उद्दिश्यते। तत्र वाक्याद् अवगतस्य कामस्य कर्तव्यतावगम्यते, यागस्य च करणता। एवं च यागकर्तव्यतायां+++({5/166})+++ न प्रत्यक्षविरोधो भविष्यति। तस्मात् कर्मोपदेशः स्यात्, कर्म स्वर्गं प्रत्य् उपदिश्यते, न स्वर्गः कर्म प्रति।
किम् अतो यदि स्वर्गो नोपदिश्यते? एतद् अतो भवति। न ह्य् अनुपदिष्टो ऽर्थप्राप्तश् च गुणो भवति। तस्मात् स्वर्गः प्रधानतः, कर्म गुणत इति।
अपि च, यस्य स्वर्ग इष्टः स्यात्, स यागं निर्वर्त्येद् इत्य् असम्बद्धम् इव, अन्यद् इच्छति, अन्यत् करोतीति+++({5/167})+++।
अथ मतम्, ततः स्वर्गो भवतीति सम्बन्धाद् इदं गम्यत+++({5/168})+++ इति। न शब्दप्रमाणकामाम् अन्तरेण शब्दम् अवगतिर् न्याय्या। वाक्याद् एवास्माद् इमं सम्बन्धम् अवगच्छामः, यथा काष्ठान्य् आहर्तुकामो ऽरण्यं गच्छेद् इति यदि ब्रूयात्, ब्रूयाद् एतत्, दृष्टं तत्र प्रमाणान्तरेणारण्यागमनस्य काष्ठाहरणसामर्थ्यं विद्यत इति।
अथ मन्यते+++({5/169})+++, उपदेशानर्थक्यं मा भूद् इत्य् अर्थापत्तिर् भविष्यतीति। उच्यते, नोपदेशानर्थक्यस्यैतत् सामर्थ्यम्, यद् अन्तरेण फलवचनम्, यागस्य प्रीतिः फलम् अवगम्येत। कामम् अस्यानर्थक्यं भवतु+++({5/170})+++, न जातुचित् सामर्थ्यम् अस्य जायते। न हि दग्धुकामस्योदकोपादानम् असति दाहे ऽनर्थकम् इति दहनशक्तिम् अस्य जनयेत्। अथ वा, स्वर्गकामस्य यागो विधीयत इति पक्षान्तरावलम्बेनास्यार्थवत्ता भविष्यति।
नन्व् इतरस्मिन्न् अपि पक्षे स्वर्गकामस्य यागो विधीयते, न यागात् स्वर्गः। नैतद् एवम्। तस्मिन् खलु पक्षे स्वर्गं प्रार्थयमानस्यानुष्ठानम् अनूद्य यागस् तस्योपायत्वेन विधीयत इति न [६०४]+++({5/171})+++ दोषः। तद् अनुष्ठानं स्वर्गं प्रतीति नास्ति वचनम् इति चेत्। इष्टम् अर्थं प्रत्य् अनुष्ठानं भवति, स्वर्गकामस्य च स्वर्ग इष्टः, तदनुष्ठानविशेषग्रहणार्थम् एव स्वर्गकामविशेषणग्रहणम् इति निरवद्यम्। तस्मात् स्वर्गकामस्य यागकर्मोपदेशः स्यात्, अतः स्वर्गः प्रधानतः, कर्म गुणत इति स्वर्गकामम् अधिकृत्य, यजेतेति वचनम्। इत्य् अधिकारलक्षणम् इदं सिद्धं भवति।