---
title: ११० टिप्पण्यः

---
- 4/380: Tait.S. 3.5.9.1

____________________________________________


## नित्यो वा स्याद् अर्थवादस् तयोः कर्मण्य् असम्बन्धाद् भङ्गित्वाच् चान्तरायस्य // MS_४,४.११ //

यद् उक्तम्, नित्यो नैमित्तिकश् चेति, तत्र नित्य एव स्यात्, ज्येष्ठशब्दात् सार्वरूप्याच् च। यद् उक्तम्, देवतान्तराये निमित्ते श्रूयत इति। न देवतान्तरायो निमित्तत्वेन गम्यते। तयोर् अध्वर्युयजमानयोः+++({4/381})+++ कर्मण्य् अन्तरायेण सम्बन्धात्। न ह्य् एतच् छ्रूयते, अध्वर्युणा देवतान्तरितव्या यजमानेन वेति, अनित्यो हि अन्तरायः। न चैवंशब्दो ऽस्ति, अन्तराये सति दधिग्रहो ग्रहीतव्य इति। विनैव संयोगेन, दधिग्रहस्य ग्रहणम्, अन्तरायसमाधानं त्व् अस्य प्रयोजनम् इति। तद् एतन् नित्यवद् ग्रहणम्, अनित्यं प्रयोजनम्। नित्यं गृह्णीयात्, अनित्यम् अन्तरायं समाधातुम् इति नावकल्पते। तत्र प्रयोजने ऽनित्यत्वाद् ग्रहणे नित्यवच् छ्रुतिर् बाध्येत, अर्थवादत्वे तु न बाध्यते। न हि तद् अन्तरायं समाधातुं गृह्यते। अन्यद् एव प्रयोजनम् अस्यास्तीति प्रशंसितुम् अभिधीयते। दधिग्रहस्य तु सोमाङ्गतैव प्रयोजनम् इति।
भङ्गित्वाच् चान्तरायस्य, भङ्गी चान्तरायो ऽनित्यो नित्यप्रशंसार्थं सङ्कीर्त्यते। तस्मान् नैष दोषः, नित्य एव दधिग्रह इति।