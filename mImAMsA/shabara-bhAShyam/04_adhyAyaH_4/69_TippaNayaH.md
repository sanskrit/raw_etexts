---
title: ६९ टिप्पण्यः

---
- 4/260: E2: manyamānās ta evaṃ samāmananti
- 4/261: E2: 5,63; E6: 2,37

____________________________________________


## नैमित्तिके विकारत्वात् क्रतुप्रधानम् अन्यत् स्यात् // MS_४,३.४ //

अस्ति ज्योतिष्टोमे नैमित्तिकम्, बार्हद्गिरं ब्राह्मणस्य ब्रह्मसाम कुर्यात्, पार्थुर् अश्मां+++({4/262})+++ राजन्यस्य, रायोवाजीयं वैश्यस्येति, तथाग्नौ नैमित्तिकम्, साहस्रं प्रथमं चिन्वानश् चिन्वीत, द्विसाहस्रं द्वितीयम्, त्रिसाहस्रं तृतीयम् इति+++({4/263})+++, तथा दर्शपूर्णमासयोः श्रूयते, गोदोहनेन पशुकामस्य प्रणयेत्, कांस्येन ब्रह्मवर्चसकामस्य, मार्तिकेन प्रतिष्ठाकामस्येत्य् एतानि नैमित्तिकानि। तेषु सन्देहः, किम् एतान्य् एव नैमित्तिकानि नित्यार्थे, उतान्यत् तत्र तत्र+++({4/264})+++ नित्यार्थ इति।
किं प्राप्तम् एतान्य् एवेति। कुतः? अत्र ब्रह्मसामादिभिर् अवश्यं भवितव्यम्, चोदितानि हि तानि, सन्निहितानि साधनान्य् आकाङ्क्षन्ति। न च, एषां सन्ति विहितानि साधनानि, समीपतश् च नैमित्तिकान्य् उपनिपतन्ति, तैः प्रकृतैः सन्निहितैर् एतानि निराकाङ्क्षीक्रियन्त इत्य् एतन् न्याय्यम्। कथम्? नैमित्तिकं हि सन्निहितम्, वाक्याद् अवगम्यते नान्यच् छ्रूयते, यावांश् च श्रुतस्योत्सर्गे दोषः, तावान् एवाश्रुतकल्पनायाम्।
आह, ननु निमित्तार्थानि तानि प्रकृतानि। उच्यते, नैष दोषः, अन्यार्थम् अपि प्रकृतम् अन्येन सम्बध्यते, यथा, शाल्यर्थं कुल्याः प्रणीयन्ते, ताभ्यश् च पानीयं पीयते, उपस्पृश्यते च। एवम् इहापि द्रष्टव्यम्। अथवा, अस्त्य् एवात्रावान्तरवाक्यम्, यथा, गोदोहनेन प्रणयेद् इति, तद् अकामसम्बद्धं गोदोहनेन प्रणयनं प्रापयति। न च शक्यं श्रुतम् उत्स्रष्टुम्। यो ऽप्य् अयम्, [४९२]+++({4/265})+++ पशुकामस्येति शब्दः, स पशुकामसम्बन्धं शक्नुयात् कर्तुम्, नावान्तरवाक्यस्यार्थं निवारयितुम्, न च गम्यमानम्, विना कारणेन, अविवक्षितम् इति शक्यं वदितुम्। भवन्ति च द्विष्ठानि+++({4/266})+++ वाक्यानि, यथा, श्वेतो धावति, अलम्बुसानां यातेति। तस्मान् नैमित्तिकान्य् एव नित्यार्थे भवितुम् अर्हन्तीति।
एवं प्राप्ते ब्रूमः, नैमित्तिके श्रूयमाणे क्रत्वर्थम् अन्यत् स्याद् इति। कुतः? विकारत्वाद् विशेषे श्रुतत्वाद् इत्य् अर्थः+++({4/267})+++। विशेषे हि तत्र नैमित्तिकं श्रूयते, तद् असति तस्मिन् विशेषे न भवितुम् अर्हति। यद् उक्तम्, अवश्यकर्तव्यानीति। नैष दोषः, अवश्यं कर्तव्यत्वात् करिष्यन्ते। यत् तु नान्यद् एषां विहितं साधनम् इति, सामान्यविहितं भविष्यतीति न दोषः। किं तत्? अभीवर्तो ब्रह्मसाम, अष्टादशमन्त्रगतो ऽग्निः, वारणं प्रणयनपात्रम्। अथ यद् उक्तम्, सन्निहितैः प्रकृतैर् नैमित्तिकैर् ब्रह्मसामादीनि सम्भत्स्यन्त इति। नेति ब्रूमः, न हि बार्हद्गिरादीनां प्रकरणम्। अथोच्येत, प्रकृतैः स्तोत्रादिभिः सम्बध्यन्त इति, एतद् अपि नोपपद्यते। यद्य् अपि प्रकृतानि नित्यानि स्तोत्रादीनि, तथापि वाक्येन निमित्तसंयोगे श्रूयन्ते बार्हद्गिरादीनि, वाक्यं च प्रकरणाद् बलीयः।
यद् उक्तम्, सन्निधानाद् वाक्याद् अवगतो ऽयम् अर्थ इति। न, एवञ्जातीयको वाक्यार्थः सामान्यं पदार्थं+++({4/268})+++ बाधितुम् अर्हति। निमित्तसंयोगे हि बार्हद्गिरादीनाम् अर्थवत्ता। तस्मात् तत्र तत्रान्यन् नैमित्तिकाद् इति।
अथ यद् उक्तम्, अवान्तरवाक्येन गोदोहनम् अपि प्रापितं न शक्यम् उत्स्रष्टुम्, ऋते कारणात्, अविवक्षितं कल्पयितुम्+++({4/269})+++, [४९३]+++({4/270})+++ द्विष्ठं हि तद् भवतीति। उच्यते, कारणाद् अविवक्षितम्। किं कारणम्? न हि, इदं युगपद् भवति, परिपूर्णेन चार्थाभिधानम् अवान्तरवाक्येन चेति। कथम्? प्रणयतीति प्रपूर्वे नयतौ विधिविभक्तिः स्वपदगतम् अर्थं श्रुत्या विदधाति, प्रणयनादिसम्बद्धम् अपि गोदोहनादि श्रुत्या, वाक्येन च। वस्तु फलस्य गोदोहनादेश् च सम्बन्धः। स हित्वा श्रुत्यर्थम्, केवलेन वाक्येन। अथ प्रणयनस्य गोदोहनादिसम्बन्धम्, गोदोहनादेश् च फलेन सम्बन्धं वदतीत्य् उच्यते। न+++({4/271})+++, द्व्यर्थाभिधानाद् भिद्येत नितरां वाक्यम्, न चैतन् न्याय्यम्।
यत् तु, श्वेतो धावतीत्येवमादि, भवेत् तत्र विशेषानवगमाद् उभयार्थावगतिः। इह तु गम्यते विशेषः कमिपदोच्चारणम्, स इह श्रौतो ऽर्थः। मन्येत, यदि गोदोहनादेः क्रियासम्बन्धो विवक्ष्यते, कमिपदं प्रमादो भवेत्। न चायं प्रमादः, नैवावान्तरवाक्यार्थे विवक्षिते कमिपदसम्बन्धो ऽवकल्पते। तस्मान् न द्विष्ठं वाक्यम्, गोदोहनादिकमिसम्बन्ध एवात्राभिधीयते, न नित्यकार्ये भवितुम् अर्हतीति, एवं सर्वत्र।