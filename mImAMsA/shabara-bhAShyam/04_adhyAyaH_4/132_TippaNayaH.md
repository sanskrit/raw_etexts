---
title: १३२ टिप्पण्यः

---
- 4/438: E2: 5,103; E6: 2,65

____________________________________________


## गुणानां तूत्पत्तिवाक्येन सम्बन्धात् कारणश्रुतिस् तस्मात् सोमः प्रधानं स्यात् // MS_४,४.४० //

गुणानां तूत्पत्तिवाक्येन सम्बन्धो भवति। केषां गुणानाम्? ज्योतिषां स्तोमानाम्। कतमेनोत्पत्तिवाक्येन सम्बन्धो भवति? ज्योतिष्टोमेन स्वर्गकामो यजेतेति+++({4/439})+++, ज्योतिष्टोमाद् यागात् स्वर्गः श्रूयते, न यागमात्रात्। यत्र च ज्योतींषि स्तोमाः, स ज्योतिष्टोमः। कस्य ज्योतींषि स्तोमाः? स्तोमयागस्येति ब्रूमः। एवं ह्य् आम्नायते, कतमानि वैतानि ज्योतींषि, य एते तस्य स्तोमाः, त्रिवृत् पञ्चदशसप्तदशैकविंशा एतानि वा ज्योतींषि। तान्य् एतस्य स्तोमा इति+++({4/440})+++, सोमयागस्य स्तोमा अङ्गम्, समभिव्याहारात्, ग्रहं वा गृहीत्वा चमसं वोन्नीय स्तोत्रम् उपाकरोतीति, ते च स्तोमास् त्रिवृदादयः। कथम्? त्रिवृद् बहिष्पवमानम्, पञ्चदशान्य् आज्यानीत्येवमादिभिः श्रवणैः।
तस्मात् त्रिवृदादिस्तोमकः सोमयागः, स ज्योतिष्टोम इति। यश् च ज्योतिष्टोमस् ततः फलम्, यतश् च फलं तद् एव प्रधानम् इति। कथं पुनस् त्रिवृदादयो ज्योतींषि? उच्यते, भवन्तु वा ज्योतींषि, मा वा भूवन्, ज्योतिःशब्देन तावद् उक्तानि। [५३६]+++({4/441})+++ वचनमात्रेणापि शब्दो भवति, विशेषतो लक्षणायाम्। अपि च द्योततेर् वा दीप्तिकर्मणो ज्योतयतेर् वा+++({4/442})+++ ज्योतिःशब्दं लभन्ते। द्योत्यते+++({4/443})+++ हि तैः शब्दैः, द्योतयन्तीति वा स्तुत्याम्+++({4/444})+++। तस्मात् सोमयागो ज्योतिष्टोमः। स च प्रधानम्, गुणभूता दीक्षणीयादय इति।