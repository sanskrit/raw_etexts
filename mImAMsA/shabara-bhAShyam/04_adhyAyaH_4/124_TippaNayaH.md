---
title: १२४ टिप्पण्यः

---
- 4/419: E2: tena tena
- 4/420: E2: 5,100; E6: 2,62

____________________________________________

## दर्शपूर्णमासयोर् इज्याः प्रधानान्य् अविशेषात् // MS_४,४.२९ //

स्तो दर्शपूर्णमासौ, तत्र श्रूयन्ते, आग्नेयाग्नीषोमीयोपांशुयाजैन्द्राग्नसान्नाय्ययागाः। तथा, आघाराव् आज्यभागौ, प्रयाजानुयाजाः, पत्नीसंयाजाः, समिष्टयजुः, स्विष्टकृद् इति। तत्र सन्देहः, किं सर्वे यागाः प्रधानभूताः, उत केचिद् गुणभूता इति। किं प्राप्तम्? दर्शपूर्णमासयोर् यावत्य इज्यास् ताः सर्वाः प्रधानभूता इति। यजेत स्वर्गकाम इत्य् अविशेषेण यागेभ्यः फलं श्रूयते, फलवच् च प्रधानम्, सर्वे चामी यागाः। तस्मात् सर्वे प्रधानभूता इति।


____________________________________________


## अपि वाङ्गानि कानिचिद् येष्व् अङ्गत्वेन संस्तुतिः सामान्यो ह्य् अभिसंस्तवः+++({4/421})+++ // MS_४,४.३० //

अपि वा कानिचिद् अङ्गानि भवेयुः। कानि पुनस् तानि? येष्व् अङ्गत्वेन संस्तुतिः, यथा, अभीषू वा एतौ यज्ञस्य यद् आघारौ, चक्षुषी वैतौ यज्ञस्य यद् आज्यभागौ+++({4/422})+++, यत् प्रयाजानुयाजाश् चेज्यन्ते वर्म वा एतद् यज्ञस्य क्रियते, वर्म वा यजमानस्य भ्रातृव्यस्याभिभूत्यै, इति+++({4/423})+++। अभीशू रथस्याङ्गम्, चक्षुषी चक्षुष्मतः, वर्म वर्मवतः। सामान्यो ह्य् अभिसंस्तवो युक्तः। यदि चाङ्गानि तानि संस्तुतानि, ततः संस्तवो ऽर्थवान् भवति। तस्माद् अङ्गसंस्तुतान्य् अङ्गानीति।

[५३१]+++({4/424})+++