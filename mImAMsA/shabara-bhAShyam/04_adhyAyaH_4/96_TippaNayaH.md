---
title: ९६ टिप्पण्यः

---
- 4/342: E2: 5,80; E6: 2,48

____________________________________________


## न शब्दैकत्वात् // MS_४,३.३३ //

एकः शब्दः, अनुनिर्वपतीति, एकस्मिन्न् एव वाक्ये न द्वौ सम्बन्धौ शक्नोति विधातुम्। वैमृधस्य दर्शपूर्णमासाभ्याम्, पूर्णमासीकालेन च। एकार्थत्वाद् ध्य् एकं वाक्यं समधिगतम्।


____________________________________________


## प्रकरणाद् इति चेत् // MS_४,३.३४ //

प्रकरणाद् इति यद् उक्तम्, तत् परिहर्तव्यम्।


____________________________________________


## नोत्पत्तिसंयोगात् // MS_४,३.३५ //

नैतद् एवम्, एतद् एव वैमृधस्योत्पत्तिवाक्यम्, तद् दर्शपूर्णमासाभ्यां वा प्रकरणाद् एकवाक्यभावम् इयात्। प्रत्यक्षं वा पौर्णमास्या, तत्र प्रत्यक्षसंयोगः प्रकरणाद् बलवान्, प्रत्यक्षश् च पौर्णमास्या संयोगः, परोक्षः कालेन। तस्मात् पौर्णमास्याङ्गं वैमृध इति।


____________________________________________


## अनुत्पत्तौ तु कालः स्यात् प्रयोजनेन सम्बन्धात् // MS_४,३.३६ //

ज्योतिष्टोमे श्रूयते - आग्निमारुताद् ऊर्ध्वम् अनुयाजैश् चरन्ति, प्रहृत्य परिधीञ् जुहोति हारियोजनम् इति। तत्र सन्देहः, किम् अङ्गं विधीयते, उत काल इति। अङ्गविधाने श्रुतिः, कालविधाने लक्षणा। तस्माद् अङ्गविधानम् इति प्राप्ते [५१०]+++({4/343})+++ ब्रूमः, अनुत्पत्तिवाक्ये कालः स्यात्, आग्निमारुतं सोमाङ्गम्, अनुयाजाः पश्वङ्गम्। तत्र न तयोः परस्परेण सम्बन्धः। तथा परिधयः पश्वङ्गम्, हारियोजनम् अन्यद् एव प्रधानम्। अनुयाजा आग्निमारुतं च प्राप्तम्। आनन्तर्यम् एव तयोर् न प्राप्तम्, तद् विधीयते। तथा हारियोजनस्य परिधिग्रहणस्य च। एवं च सति, न हारियोजनस्य परिधिप्रहरणेन कश्चिद् उपकारः क्रियते, हारियोजनेन वा परिधिप्रहरणस्य। ननु परिधिप्रहरणस्योपरिष्टाद् भावेन तस्योपक्रियेतेति। उच्यते, न ह्य् उपरिभावार्थं परिधिप्रहरणम् अनुष्ठेयम्। विद्यत एवैतत् पश्वर्थम्। तस्मिंश् च सति तस्योपरिभावो विद्यत एवेति। तस्मात् कालार्थः सम्बन्ध इति।