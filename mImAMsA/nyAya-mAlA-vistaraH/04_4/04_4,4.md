---
title: ०४ ४,४

---
##  ४,४.१-२  
  
चतुर्थपादे प्रथमाधिकरणमारचयति-  
  
राजसूये ऽनुमत्यादि देवनादि च ते उभे ।  
मुख्ये उतैकमुख्यत्वं स्यादाद्यः प्रक्रियैक्यतः ॥ MJAINY_४,४.१ ॥  
यागानां राजसूयत्वादङ्गित्वं फलवत्त्वतः ।  
देवनाद्यफलं यत्तदङ्गं फलवतो यजेः ॥ MJAINY_४,४.२ ॥  
  
__________________  
  
राजसूयप्रकरणे यागरूपा अनुमत्यादयो बहवः श्रुताः- ऽअनुमत्यै पुरोडाशमष्टाकपालं निर्वपतिऽ ऽनैऋतमेककपालम्ऽ ऽआदित्यं चरु निर्वपतिऽ ऽआग्नावैष्णवमेकादशकपालम्ऽ इत्यादयः ।  
यथैता इष्टयः, तथा पशवो ऽपि श्रुताः- ऽआदित्यां मल्हां गर्भिणीमालभते, ऽ ऽमारुतीं पृश्रिम्ऽ ऽप्रष्ठौहीमश्विभ्याम्ऽ इत्यादि ।  
मल्हा मणिला गलस्तनयुक्तेत्यर्थः ।  
तस्या अदितिर्देवता ।  
पृश्रिरल्पतनुः ।  
तस्या मरुतो देवता ।  
यावता वयसा वर्षत्रयरूपेण पृष्ठे भारं वोढुं शक्तिर्भवति, तावद्वयस्का प्रष्ठौही ।  
तस्या आश्विनौ देवता ।  
एवमभिषेचनीयदशपेयादयः सोमयागाः श्रुताः ।  
तथा ऽवल्मीकवपायां होमःऽ इत्यादयो दर्विहोमाः ।  
यथैत इष्टिपशुसोमदर्विहोमाश्चतुर्विधा यागरूपाः, एवमयागरूपा अपि द्यूतादयः श्रुताः- ऽप्रष्ठौहीं दीव्यतिऽ ऽअक्षैर्दीव्यतिऽ ऽराजन्यं जिनातिऽ ऽशौनः शेपमा ख्यापयतिऽ इत्यादयः ।  
तत्र यागा यथा मुख्याः, तथा देवनादीनामपि मुख्यत्वं युक्तम् ।  
प्रकरणपाठस्योभयत्र समानत्वात्- इति प्राप्ते, ब्रूमः- ऽराजा स्वाराज्यकामो राजसूयेन यजेतऽ इत्यत्राऽख्यातवाच्यायां भावनायां धातुवाच्यो यागः करणम् ।  
राजसूयशब्दश्चाप्रसिद्धार्थत्वाद्यागसामानाधिकरण्येन तन्नामधेयं भवति ।  
तथा सति ऽराजसूयेन यागेन स्वाराज्यं भावयेत्ऽ इति वाक्यार्थपर्यवसानादनुमत्यादीनां यागानामेव फलवत्त्वादङ्गित्वम्, तत्सन्निधौ श्रूयमाणमफलं देवनादिकं यागाङ्गम् ॥ MJAINYC_४,४.१-२ ॥  
  
  
(द्वितीये देवनस्य कृत्स्नराजसूयाङ्गताधिकरणे सूत्रे ३-४)  
  
**मध्यस्थं यस्य तन्मध्ये । JAIM_४,४.३ ।**  
  
**सर्वासां वा समत्वाच् चोदनातः स्यान् न हि तस्य प्रकरणं देशार्थम् उच्यते मध्ये । JAIM_४,४.४ ।**  
  
____________________________________________________  
  
##  ४,४.३  
  
  
द्वितीयाधिकरणमारचयति-  
एकस्यैवाभिषेच्यस्य तदङ्गं निखिलस्य वा ।  
राजसूयस्यापकर्षादाद्यः प्रक्रिययोत्तरः ॥ MJAINY_४,४.३ ॥  
  
__________________  
  
यदेतत्-देवनादिकमङ्गम्- इत्युक्तम्, तदेतभिषेचनीयस्य सोमयागस्यैकस्यैवाङ्गम् ।  
कुतः ।  
अपकर्षात् ।  
यद्यपि- अभिषेचनीयविधेरूर्ध्वे तत्सन्निधौ देवनादयः समाम्नाताः, तथापि- अभिषेचनीयमध्वे ते ऽपकृष्यन्ते ।  
ऽमाहेन्द्रस्य स्तोत्रं प्रत्यभिषिच्यतेऽ इति वाक्येन राज्ञो यजमानस्याभिषेको माध्यन्दिनसवने स्तोत्रकाले ऽपकृष्यते ।  
तस्मिन्नपकृष्टे सति ततः पूर्वमाम्नातानां देवनादीनामर्थसिद्धो ऽपकर्षः ।  
ततो माहेन्द्रस्तोत्रादिवदभिषेचनीयप्रयोगान्तः पातित्वाद्देवनादिकमभिषेचनीय स्वैवाङ्गम्- इति प्राप्ते,-  
ब्रूमः- किं तदङ्गत्वे सन्निधिः प्रमाणम्, किंवा प्रयोगपरिकल्पितमवान्तर प्रकरणम् ।  
उभयथापि प्रत्यक्षस्य महाप्रकरणस्य प्रबलत्वाद्देवनादिकं राजसूयस्याङ्गम् ।  
राजसूयशब्दश्चानुमत्यादीन्सर्वान्यागानभिधत्ते ।  
तस्मात्सर्वेषामेतदङ्गम् ।  
अनुष्ठानं तु राजसूयमध्ये क्वचिदपेक्षितमिति वचनबलादभिषेचनीयगतमाहेन्द्रस्तोत्रकाले तदनुष्ठीयते ॥ MJAINYC_४,४.३ ॥  
  
  
(तृतीये सौम्यादीनामुपसत्कालकत्वाधिकरणे सूत्रे ५-६)  
  
**प्रकरणाविभागे च विप्रतिषिद्धं ह्य् उभयम् । JAIM_४,४.५ ।**  
  
**अपि वा कालमात्रं स्याद् अदर्शनाद् विशेशस्य । JAIM_४,४.६ ।**  
  
____________________________________________________  
  
##  ४,४.४-५  
  
  
तृतीयाधिकरणमारचयति-  
  
किं पुरस्तादुपसदां सौम्येन प्रचरेदिति ।  
अङ्गाङ्गिभावः कालो वा वाक्यादाद्यः प्रतीयते ॥ MJAINY_४,४.४ ॥  
पुरस्तादिति कालो ऽत्र भाति कालविधिस्ततः ।  
नाङ्गं कस्यापि सौम्यादि प्रधानमितरेष्टिवत् ॥ MJAINY_४,४.५ ॥  
  
__________________  
राजसूये संसृच्छब्दवाच्यान्याग्नेयाष्टाकपालादीनि ।  
तेष्वष्टमनवमदशमानि सौम्य- त्वाष्ट्र-वैष्णवानि ।  
तद्विषयमिदं वाक्यमाम्नायते- ऽपुरस्तादुपसदां सौम्येन प्रचरन्ति, अन्तरा त्वाष्ट्रेण, उपरिष्टाद्वैष्णवेनऽ इति ।  
यो ऽयं राजसूये सोमयागः, तस्मिन्नतिदिष्टानामुपसदामादिमध्यावसानेषु सौम्यादीनां त्रयाणामनुष्ठानमनेन वाक्येन चोद्यते ।  
ततो वाक्यात्सौम्यादीन्युपसदामङ्गानि- इति प्राप्ते, ब्रूमः- ऽउपसदाम्ऽ इति षष्ठ्याः कालवाचिना ऽपुरस्तात्ऽ इति शब्देनान्वयात् ।  
सौम्यादीनां कालविशेषसम्बन्धपरमिदं वाक्यम्, न त्वङ्गाङ्गिभावपरम् ।  
ततो न कस्याप्यङ्गं सौम्यादिकम्, किन्तु- अनुमत्यादिवत्प्रधानम् ॥ MJAINYC_४,४.४-५ ॥  
  
  
(चतुर्थे- आमनहोमानां साङ्ग्रहण्यङ्गताधिकरणे सूत्रम्-)  
  
**फलवद् वोक्तहेतुत्वाद् इतरस्य प्रधानं स्यात् । JAIM_४,४.७ ।**  
  
____________________________________________________  
  
##  ४,४.६  
  
  
चतुर्थाधिकरणमारचयति-  
  
मुख्यताऽमनहोमस्य साङ्ग्रहण्यङ्गताथवा ।  
मुख्यत्वमविरुद्धत्वात्फलाय स्यात्तदङ्गता ॥ MJAINY_४,४.६ ॥  
  
__________________  
  
काम्येष्टिकाण्डे श्रूयते- ऽवैश्वदेवीं साङ्ग्रहणीं निर्वपेद्प्रामकायः ऽ इति ।  
तत्र- आमनहोमाः श्रुताः- ऽआमनस्य- आमनस्य देवाः- इति तिस्त्र आहुतीजुहोतिऽ इति ।  
त एत आमनहोमाः साङ्ग्रहण्येष्ट्या सह समप्रधानभूताः ।  
न हि तेषां मुख्यत्वे कश्चिद्विरोधो ऽस्ति ।  
दृष्टं ह्याग्नेयादिष्वनुमत्यादिषु च बहूनां मुख्यत्वम्- इति चेत् ।  
मैवम् ।  
ऽदर्शपूर्णमासाभ्यां स्वर्गकामःऽ इति वाक्येन ऽस्वाराज्यकामो राजसूयेनऽ इति वाक्येन च यथा बहूनां फलसम्बन्धावगमः, तथाऽमनहोमानाम् ।  
फलसम्बन्धाभावे सति प्राधान्यायोगात् ।  
ऽसाङ्ग्रहणीं निर्वपेद्ग्रामकामःऽ इति वाक्यं तु साङ्ग्रहण्याः सन्निधावाम्नाता अफला आमनहोमास्तदङ्गम् ॥ MJAINYC_४,४.६ ॥  
  
  
(पञ्चमे दधिग्रहस्य नित्यताधिकरणे सूत्राणि ८-११)  
  
**दधिग्रहो नैमित्तिकः श्रुतिसंयोगात् । JAIM_४,४.८ ।**  
  
**नित्यश् च ज्येष्ठशब्दात् । JAIM_४,४.९ ।**  
  
**सार्वरूप्याच् च । JAIM_४,४.१० ।**  
  
**नित्यो वा स्याद् अर्थवादस् तयोः कर्मण्य् असम्बन्धाद् भङ्गित्वाच् चान्तरायस्य । JAIM_४,४.११ ।**  
  
____________________________________________________  
  
##  ४,४.७-८  
  
  
पञ्चमाधिकरणमारचयति-  
  
नित्यनैमित्तिकत्वे वा नित्यतैव दधिग्रहे ।  
देवान्तरायाज्ज्यैष्ठ्याच्च स्यादस्योभयरूपता ॥ MJAINY_४,४.७ ॥  
निमित्तत्वद्योतिनो ऽत्र यदिशब्दादयो न हि ।  
अतो ऽस्य न निमिसत्वं केवला नित्यतोचिता ॥ MJAINY_४,४.८ ॥  
  
__________________  
  
ज्योतिष्टोमे श्रूयते- ऽयां वै काञ्चिदध्वर्युयजमानश्च देवतामन्तरीतः, तस्या आवृश्च्येते ।  
यत्प्राजापत्यं दधिग्रहं गृह्णाति, शमयत्येवैनाम्ऽ इति सो ऽयं दधिग्रहो नित्यो नैमित्तिकश्चेत्युभयात्मकः ।  
कुतः ।  
आकारद्वयसाधकसद्भावात् ।  
देवतान्तरायेण तद्देवताक्षोभनुपन्यस्य ग्रहेण शमनाभिधानात् ।  
अन्तरायो निमित्तम्, ग्रहो नैमित्तिक इति प्रतिभाति ।  
तथा ज्येष्ठत्वमाम्नातम्- ऽज्येष्ठो वा एष ग्रहाणाम्ऽ इति ।  
ज्येष्ठत्वं नाम पशस्तत्वम् ।  
तच्च नित्यत्वे सत्युपपद्यते ।  
नैमित्तिकस्य पाक्षिकत्वादप्रशस्तत्वम् ।  
तस्मात्- हेतुद्वयबलादुभयात्मकः- इति चेत् ।  
मैवम् ।  
देवतान्तरायस्य निमित्तत्वाभावात् ।  
निमित्तत्वे यदिशब्द उपबध्येत, सप्तमी वा श्रूयते ।  
यच्छब्दो वान्तरायकर्त्रोरध्वर्युयजमानयोः सामानाधिकरण्येन प्रयुज्येत ।  
ऽयदि रथन्तरसामा सोमः स्यादैन्द्रवायवाग्रान्गरहान्गृह्णीयात्ऽ ऽभिन्ने जुहोति, यो वै संवत्सरमुख्यमभृत्वाग्निं चिनुतेऽ इत्यादिषु सम्प्रतिपन्ननिमित्तेषु तद्दर्शनात् ।  
तस्मात्- केवलनित्यत्वमेव दधिग्रहस्योचितम् ।  
देवतास्त्रोभतत्समाधानोपन्यासो विधेयदधिग्रहस्तुतयेर्ऽथवादः ॥ MJAINYC_४,४.७-८ ॥  
  
  
(षष्ठे वैश्वानरस्य नैमित्तिकत्वाधिकरणे सूत्रे १२-१३)  
  
**वैश्वानरश् च नित्यः स्यान् नित्यैः समानसङ्ख्यत्वात् । JAIM_४,४.१२ ।**  
  
**पक्षे वोत्पन्नसंयोगात् । JAIM_४,४.१३ ।**  
  
____________________________________________________  
  
##  ४,४.९  
  
  
षष्ठाधिकरणमारचयति-  
  
नित्यो नौमित्तिको वा स्याद्यागो वैश्वानरश्चितौ ।  
नित्यः पुरेव यच्छब्दादविरोधाच्च पश्चिमः ॥ MJAINY_४,४.९ ॥  
  
__________________  
  
अग्निचयने श्रूयते-ऽयो वै संवत्सरमुख्यमभृत्वाग्निं चिनुते ।  
यथा सामिनर्भो विपद्यते, तादृगेव तदार्तिमार्छेत् ।  
वैश्वानरं द्वादशकपालं पुरस्तान्निर्वपेत्ऽ इति ।  
उखा पिठरः ।  
तामुखाम् ऽयञ्जानः प्रथमं मनःऽ इत्यादिप्रपाठकाम्नातैर्मन्त्रैः सम्पाद्य, तस्यामुखायामग्निं निधाय, षडुद्यामे द्वादशोद्यामे वा शिक्ये तामुखामवस्थाप्य, तच्छिक्यं स्वकण्ठे बद्ध्वा, तमुख्यमग्निं संवत्सरं भृत्वा पश्चादिष्टकाभिरग्निश्चेतव्यः ।  
अभरणे त्वपूर्णगर्भपातवद्विनाशः स्यात् ।  
ततो वैश्वानरेष्टिं चयनात्प्रागेव कुर्यात्, इत्यर्थः ।  
अत्राप्यन्तरायवाक्यवदभरणवाक्यस्यार्थवादत्वान्नित्या वैश्वानरेष्टिः- इति चेत् ।  
मैवम् ।  
ऽयः पुमानभृत्वाग्निं चिनुते, स निवपेत्ऽ इति कर्तृसमानाधिकृतयच्छब्दबलादभरणेष्टयोर्निमित्तनैमित्तिक भावाबभासात् ।  
किञ्च दधिग्रहस्य नित्वस्य पाक्षिकत्वरूपं नैमित्तिकत्वं विरुद्धम् ।  
इह तु नित्यत्वे प्रमाणभावादेकमेव नैमित्तिकत्वमित्वविरोधः ॥ MJAINYC_४,४.९ ॥  
  
  
(सप्तमे षष्ठाचितेर्नैमित्तिकत्वाधिकरणे सूत्राणि १४-१८)  
  
**षट्चितिः पूर्ववत्त्वात् । JAIM_४,४.१४ ।**  
  
**ताभिश् च तुल्यसङ्ख्यानात् । JAIM_४,४.१५ ।**  
  
**अर्थवादोपपत्तेश् च । JAIM_४,४.१६ ।**  
  
**एकचितिर् वा स्याद् अपवृक्ते हि चोद्यते निमित्तेन । JAIM_४,४.१७ ।**  
  
**विप्रतिषेधात् ताभिः समानसङ्ख्यम् । JAIM_४,४.१८ ।**  
  
____________________________________________________  
  
##  ४,४.१०  
  
  
सप्तमाधिकरणमारचयति-  
  
नित्या षष्ठी चितिर्नो वा पञ्चापेक्षत्वतो ऽग्निमः ।  
अपवृक्तावप्रतिष्ठानिमित्तीकृतितो ऽन्तिमः ॥ MJAINY_४,४.१० ॥  
  
__________________  
  
अग्नौ श्रूयते- ऽसंवत्सरो वा एनं प्रतिष्ठायै नुदते, यो अग्निं चित्वा न प्रतितिष्ठति, पञ्च पूर्वाश्चितयो भवन्ति, अथ षष्ठीं चितिं चिनुतेऽ इति ।  
लाङ्गलेन कृष्टे व्याममात्रे भूप्रदेशे नानाविधाभिरिष्टिकाभिः पक्ष्याकारेण स्थानं निष्पाद्यते, सेयं चितिः ।  
तादृश्यः पञ्च चितयः पूर्वाः क्रियन्ते ।  
ततः षष्ठी चितिः ।  
तत्र ऽषण्णां पूरणी षष्ठीऽ इति व्युत्पत्तौ पूर्वाः पञ्च चितूरपेक्षत्रे ।  
अन्यथा षट्सङ्ख्यापूरकत्वासम्भवात् ।  
तस्मात्- एकप्रयोगनियमादितरचितिवन्नित्या- इति चेत् ।  
मैवम् ।  
ऽअग्निं चित्वाऽ इति पूर्वाभिरेव पञ्चमिश्चित्यस्याग्निचयनस्य समाप्तौ स्त्रत्यां पश्चात्- ऽयो ऽत्र न प्रतितिष्ठति, असौ षष्ठीं चिनुतेऽ इति कर्तृसमानाधिकृतेन यच्छब्देनाप्रतिष्ठां निमित्तीकृत्त्य विधानात्षष्ठी नैमित्तिकी ।  
ततः- पञ्चचितिको नित्यो ऽग्निः, नैमित्तिकस्त्वेकचितिकः, इति प्रयोगैक्यम् ।  
पूरणप्रत्ययस्त्वभिधानापेक्षयोपपद्यते ।  
ऽपूर्वाः पञ्च चितयो ऽभिहिताः ।  
अथाभिधास्यमानां षष्ठीं चितिं चिनुते, इति वचनव्यक्तिः ॥ MJAINYC_४,४.१० ॥  
  
  
(अष्टमे पिण्डपितृयज्ञस्यानङ्गताधिकरणे सूत्राणि १९-२१)  
**पितृयज्ञः स्वकालत्वाद् अनङ्गं स्यात् । JAIM_४,४.१९ ।**  
  
**तुल्यवत् प्रसङ्ख्यानात् । JAIM_४,४.२० ।**  
  
**प्रतिषिद्धे च दर्शनात् । JAIM_४,४.२१ ।**  
  
____________________________________________________  
  
##  ४,४.११  
  
  
अष्टमाधिकरणमारचयति-  
  
क्रत्वङ्गं स्यान्न वा पिण्डपितृयज्ञः क्रतौ हि सः ।  
अमाषास्योक्तितो मैवं तत्कालोक्तेः पुमर्थता ॥ MJAINY_४,४.११ ॥  
  
__________________  
  
इदमाम्नायते- ऽअमावास्यायामपराह्णे पिण्डपितृयच्चेन चरन्तिऽ इति ।  
तत्र-अमावास्याशब्दवाच्ये कर्मणि विधीयमानत्वादयं पिण्डपितृयज्ञः क्रत्वङ्गम्- इति चेत् ।  
मैवम् ।  
अमावास्याशब्दस्य कालवाचित्वात् ।  
कर्मणि त्वयं शब्दो लाक्षणिकः ।  
न च - वाक्येन क्तत्वङ्गत्वाभावे ऽपि प्रकरणेन तद्भेवत्- इति वाच्यम् ।  
तस्यानारभ्याधीतत्वात् ।  
तस्मात्- अयं पुरुषार्थः ॥ MJAINYC_४,४.११ ॥  
  
  
(नवमे रशनाया यूपाङ्गताधिकरणे सूत्राणि २२-२४)  
  
**पश्वङ्गं रशना स्यात् तदागमे विधानात् । JAIM_४,४.२२ ।**  
  
**यूपाङ्गं वा तत्संस्कारात् । JAIM_४,४.२३ ।**  
  
**अर्थवादश् च तदर्थवत् । JAIM_४,४.२४ ।**  
  
____________________________________________________  
  
##  ४,४.१२  
  
नवमाधिकरणमारचयति-  
  
रज्जुर्हितीया पश्वर्था यूपार्था वान्वयात्पशौ ।  
पश्वर्था त्रिवृत्रा यूपं परिवीयेति यूपगा ॥ MJAINY_४,४.१२ ॥  
  
__________________  
  
ज्योतिष्टोमे श्रूयते- ऽआश्विनं ग्रहं गृहीत्वा त्रिवृता यूपं परिवीयाऽग्नेयं सबनयिं पशुमुपाकरोतिऽ इति ।  
तत्र- सवनीयपशोरग्नीषोमीयविकृतित्वाच्चोदकप्राप्तं यूपपरिव्याणं कालोपलक्षणार्थमनूद्य परिव्याणोत्तरकाले त्रिवृद्रशनोपलक्षितपशोरुपाकरणं विधीयते ।  
ततो ऽत्र रशनायाः पश्वन्वयात्पशुबन्धनेन पशोरितस्ततो ऽपक्रमणनिवारणरूपदृष्टार्थ लाभाच्च पश्वर्था रशना- इति चेत् ।  
मैवम् ।  
ऽत्रिवृताऽ इति तृतीयया ऽयूपम्ऽ इति द्वितीयया च शेषशेषिभावावनमात्, अव्यवहितान्वयलाभाच्च रशना यूपार्था ।  
कालस्तु ऽआश्विनं ग्रहं गृहीत्वा ऽ इत्यनेनैवोपलक्षितः ।  
पश्वनपक्रमणवद्यूपदार्ड्यमपि दृष्टमेव प्रयोजनम् ।  
न च- परिव्याणेन दोर्ढ्य चोदकादेव सिद्धम् - इति वाच्यम् ।  
तस्मिन्सिद्धिसति पुवर्विधानादेव द्वितीयया रशनया परिव्याणान्तराङ्गीकारात् ।  
तस्मात् - इयं द्वितीया रशना यूपार्था ॥ MJAINYC_४,४.१२ ॥  
  
  
( दशमे स्वरोः पश्वङ्गताधिकरणे सूत्राणि २५-२८)  
  
**स्वरुश्चाप्य् एकदेशत्वात् । JAIM_४,४.२५ ।**  
  
**निष्क्रयश् च तदङ्गवत् । JAIM_४,४.२६ ।**  
  
**पश्वङ्गं वा तदर्थः स्यात् । JAIM_४,४.२७ ।**  
  
**भक्त्या निष्क्रयवादः स्यात् । JAIM_४,४.२८ ।**  
  
____________________________________________________  
  
##  ४,४.१३  
  
  
दशमाधिकरणमारचयति-  
स्वरुर्यूपे पशौ वाङ्गं यूपस्येत्युक्तितो ऽग्रिमः ।  
स्वरुणा पशुमञ्ज्यादित्युक्तेः पश्वङ्गता स्फुटा ॥ MJAINY_४,४.१३ ॥  
  
__________________  
  
अग्नीषोमीयपशौ श्रूयते - ऽयूपस्य स्वरुं करोतिऽ ऽस्वरुणा पशुमनक्तिऽ इति ।  
तत्र - स्वरोर्यूपसम्बन्धभिधानाद्यूपाङ्गत्वम् - इति चेत् ।  
मैवम् ।  
ऽस्वरुणा पशुम्ऽ इति तृतीयया द्वितीयया चाङ्गाङ्गिभावावगतौ संवन्धसामान्यवाचिन्याः षष्ठ्या यूपीयच्छेदनजन्यत्वाभिप्रायेणापि नेतुं शक्यत्वात् ।  
तस्मात्- स्वरुः पश्वङ्गम् ॥ MJAINYC_४,४.१३ ॥  
  
  
(एकादशे - आघारादीनामङ्गताधिकरणे सूत्राणि २९-३८)  
  
**दर्शपूर्णमासयोर् इज्याः प्रधानान्य् अविशेषात् । JAIM_४,४.२९ ।**  
  
**अपि वाङ्गानि कानिचिद् येष्व् अङ्गत्वेन संस्तुतिः सामान्यो ह्य् अभिसम्बन्ह्दः । JAIM_४,४.३० ।**  
  
**तथा चान्यार्थदर्शनम् । JAIM_४,४.३१ ।**  
  
**अवशिष्टं तु कारणं प्रधानेषु गुणस्य विद्यमानत्वात् । JAIM_४,४.३२ ।**  
  
**नानुक्ते ऽन्यार्थदर्शनं परार्थत्वात् । JAIM_४,४.३३ ।**  
  
**पृथक्त्वे त्व् अभिधानयोर् निवेशः श्रुतितो व्यपदेशाच् च तत्पुनर्मुख्यलक्षणं यत्फलवत्वं तत्सन्निधाव् असंयुक्तं तदङ्गं स्याद् भागित्वात् कारणस्याश्रुतश् चान्यसम्बन्धः । JAIM_४,४.३४ ।**  
  
**गुणाश् च नामसंयुक्ता विधीयन्ते नाङ्गेषूपपद्यन्ते । JAIM_४,४.३५ ।**  
  
**तुल्या च कारणश्रुतिर् अन्यैर् अङ्गाङ्गिसम्बन्धः । JAIM_४,४.३६ ।**  
  
**उत्पत्ताव् अभिसम्बन्धस् तस्माद् अङ्गोपदेशः स्यात् । JAIM_४,४.३७ ।**  
  
**तथा चान्यार्थदर्शनम् । JAIM_४,४.३८ ।**  
  
____________________________________________________  
  
##  ४,४.१४  
  
एकादशाधिकरणमारचयति-  
  
आघारादेश्च मुख्यत्वं न वाऽग्नेयादिवत्तु तत् ।  
षण्मुख्या नामतः सिद्धाःशेषा अन्ये ऽङ्गसंस्तुतेः ॥ MJAINY_४,४.१४ ॥  
  
__________________  
  
दर्शपूर्ण मासयोराघाराज्यभागप्रयाजानुयाजादयः कालसंयोगमन्तरेणाऽम्नाताः ।  
आग्नेयादयः षड्यागाः कालसंयोगेन चोदिताः ।  
तत्र - आग्नेयादीनां यथा प्राधान्यमङ्गीकृतम्, तथैवाऽघारादीनामप्यङ्गीकर्तव्यम् ।  
यथा राजसूये परस्परविलक्षणानामिष्टिपशुसोमानां बहूनां समप्राधान्यम्, तद्वत् ।  
एकप्रकरणपाठश्चोभयत्रापि समानः ।  
तस्मात् - आघारादीनामाग्नेयादीनां च समप्रधान्यम् - इति प्राप्ते -  
ब्रूमः- ऽराजा स्वाराज्यकामो राजसूयेन यजेतऽ इत्यत्र राजसूयशब्दो राजसम्बन्धात्प्रवर्तमानो राजकर्तृकाणामेकप्रकरण पठितानां सर्वेषां यागानां नामधेयं भवति ।  
दर्शपूर्णमासशब्दौ तु कालवाचिनौ सन्तौ कालसंयोगेन विहितानामेवाऽग्नेयादीनां षण्णां यागानां नामधेयतां प्रतिपद्येते ।  
ततः ऽदर्शपूर्णमासाभ्यां स्वर्गकामो यजेतऽ इति वाक्येन तन्नामधेयवशादाग्नेयादयः षडेव यागाः फलसम्बन्धित्वेन प्रतीयमाना मुख्याः ।  
अन्ये त्वाज्यभागाघारादयस्तन्नामरहिता निष्फला आग्नेयादीनां शेषाः ।  
एवं सत्यङ्गत्वेन स्तुतिरुपपद्यते ।  
ऽचक्षुषी वा एते यज्ञस्य, यदाज्यभागौऽ इत्याज्यभागौ यज्ञशरीरस्याङ्गिनो ऽङ्गत्वेन स्तूयेते ।  
ऽयत्प्रयाजानुयाजा इज्यन्ते वर्म वा एतश्चज्ञाय क्रियतेऽ इति यज्ञशरीरोपकारकवर्मत्वेन प्रयाजानुयाजाः स्तूयन्ते ।  
एवमाघारादिषूदाहार्यम् ।  
एतच्च सति सादृश्ये सम्भवति ।  
तस्मात् - आधारादीनां नास्ति मुख्यत्वम् ॥ MJAINYC_४,४.१४ ॥  
  
  
(द्वादशे ज्येतिष्टोमे दीक्षणीयादीनामङ्गताधिकरणे सूत्राणि ३९-४१)  
  
**ज्योतिष्टोमे तुल्यान्य् अविशिष्टं हि कारणम् । JAIM_४,४.३९ ।**  
  
**गुणानां तूत्पत्तिवाक्येन सम्बन्धात् कारणश्रुतिस् तस्मात् सोमः प्रधानं स्यात् । JAIM_४,४.४० ।**  
  
**तथा चान्यार्थदर्शनम् । JAIM_४,४.४१ ।**  
  
____________________________________________________  
  
##  ४,४.१५  
  
  
द्वादशाधिकरणमारचयति-  
  
मुख्या न वा दीक्षणीया मुख्या स्यात्सोमसाम्यतः ।  
ज्योर्तिषि यस्य स्तोमाः स्युरिति सोमैकमुख्यता ॥ MJAINY_४,४.१५ ॥  
  
__________________  
  
ऽज्योतिष्टोमेन स्वर्गकामो यजेतऽ इत्यस्य प्रकरणे- ऐन्द्रवायवग्रहादयः सोमयागाः, दीक्षणीयादीष्टयः, अग्नीषोयादि पशवः, अग्नीषोयादिपशवः, आम्नाताः ।  
तत्र - आग्नेयादिपक्षपातिदर्शपूर्णमासनामवज्ज्योतिष्टोमनाम्नः सोमपक्षपाते हेत्वभावेन राजसूयनामवत्प्रकृतसर्वयागसाधारणत्वात्, सोमसमानानां दीक्षणीयादीनामप्यस्ति मुख्यत्वम्- इति चेत् ।  
मैवम् ।  
सोमयागपक्षपाते हेतुसद्भावात् ।  
ऽज्योर्तीषि स्तोमा यस्य यज्ञस्य सो ऽयं ज्योतिष्टोमःऽ इति हि तद्व्युत्पत्तिः ।  
अत एव ब्राह्मणम् - ऽत्रिवृत्, पञ्चदशः, सप्तदशः, एकविंशः, एतानि वाय तानि ज्योतिंषि य एतस्य स्तोमाःऽ इति ।  
स्तोमानां ज्योतिष्ट्वं यज्ञप्रकाशकत्वम् ।  
न चेष्टयः पशवो वा त्रिवृदादिस्तोमयुक्ताः प्रतिभासन्ते ।  
तस्मात् - ज्योतिष्टोमनाम्ना सोमयागानामेव फलसम्बन्धावगमादफला इष्टिपशवो न मुख्या इति सोमयागानामेव प्राधान्यम् ॥ MJAINYC_४,४.१५ ॥  
  
  
इति श्रीमाधवीये जैमिनीयन्यायमालाविस्तरे चतुर्थाध्यायस्य चतुर्थपादः  
  
  
चतुर्थो ऽध्यायश्च समाप्तः ॥