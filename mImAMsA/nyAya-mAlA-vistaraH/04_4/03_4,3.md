---
title: ०३ ४,३

---
##  ४,३.१-२  
  
  
तृतीयपादे प्रथमाधिकरणमारचयति-  
  
जुह्वाः पर्णमयीत्वेन न पापश्रुतिरञ्जनात् ।  
वैरिदृग्वृञ्जनं, वर्म प्रयाजैः, पुरुषाय किम् ॥ MJAINY_४,३.१ ॥  
क्रतवे वाग्रिमो मानात्फलस्य न हि साध्यता ।  
विभाति क्रतवे तस्मादर्थवादः फलं भवेत् ॥ MJAINY_४,३.२ ॥  
  
__________________  
  
इदमाम्नायते- ऽयस्य पर्णमयी जुहूर्भवति न स पापं श्लोकं शृणोतिऽ ऽयदाङ्क्ते चक्षुरेव भ्रातृव्यस्य वृङ्क्तेऽ ऽयत्प्रयाजानुयाजा इज्यन्ते वर्म वा एतद्यज्ञस्य क्रियते, वर्म यजमानस्य भ्रातृव्याभिभूत्यैऽ इति ।  
तत्र- यज्जुहूप्रकृतिभूतं पर्णद्रव्यम्, यश्चाञ्जनेन चक्षुषः संस्कारः, यच्च प्रयाजानुयाजरूपं वर्म तच्चि द्वयं पुरुषार्थत्वेन विधीयते ।  
कुतः ।  
पापश्लोकश्रवणादिराहित्यादेः पुरुषसम्बन्धिफलस्य प्रतिभानात्- इति चेत् ।  
मैवम् ।  
फलं हि साध्यं भवति ।  
न चात्र साध्यता प्रतिभासते ।  
ऽन शृणोति वृङ्क्ते, वर्म क्रियते, इति वर्तमानत्वनिर्देशात् ।  
अतः क्रत्वर्था एते विधवः ।  
तत्र पर्णमयीत्वस्यानारभ्याधीतस्यापि वाक्येन क्रतुसम्बन्धः ।  
संस्कारवर्मणोस्तु प्रकरणेन क्रत्वर्थानां तु क्रतुनिष्पादनव्यतिरेकेण फलाकाङ्क्षाया अभावाद्वर्तमाननिर्देशस्व विपरिणामं कृत्वापि फलं कल्पयितुं न शक्यम् ।  
तस्मात्- फलवत्त्वभ्रमहेतुः पापश्लोकश्रवणराहित्यादिरर्थवादः ॥ MJAINYC_४,३.१-२ ॥  
  
  
(द्वितीये नैमित्तिकानामनित्यार्थत्वाधिकरणे सूत्रम्-)  
  
  
**नैमित्तिके विकारत्वात् क्रतुप्रधानम् अन्यत् स्यात् । JAIM_४,३.४ ।**  
  
____________________________________________________  
  
##  ४,३.३-४  
  
  
द्वितीयाधिकरणमारचयति-  
  
मृन्मये प्रणयेत्कामी नित्ये ऽप्येतदुतेतरत् ।  
आकाङ्क्षा सन्निधिश्चास्ति तस्मान्नित्ये ऽपि मृन्मयम् ॥ MJAINY_४,३.३ ॥  
कामार्थत्वादयोग्यत्वं सामान्यविहितेन च ।  
आकाङ्क्षाया निवृत्तत्वान्नित्यार्थमितरद्भवेत् ॥ MJAINY_४,३.४ ॥  
  
__________________  
  
ऽअपः प्रणयतिऽ इति प्रणयनस्य नित्यप्योगे ऽपि मृन्मयपात्रमेव साधनम् ।  
कृतः ।  
नित्ये ऽपि पात्रत्वाऽफङ्क्षितत्वात् ।  
न च लोकसिध्दं किञ्चित्पात्रमुपादीयते-इति वाच्यम् ।  
औप्ते कर्मण्यत्यन्तमश्रुताच्छ्रुतस्य सन्निहितत्वात्- इति प्राप्ते-  
ब्रूमः- कामार्थ मृन्मयमाम्नातम् ।  
तच्च सति कामे योग्यम् ।  
न हि पाक्षिकं कामं निमित्तीकृत्य प्रवृत्तं नित्यस्य योग्यं भवति ।  
पात्राकाङ्क्षा तु सामान्यतो विहितेन निवर्तते ।  
ऽअपः प्रणयतिऽइति हि पात्रविशेषमनुपन्यस्य विहितम् ।  
वञ्चान्यथानुपर्पन्नं तत्पात्रं किञ्चित्सामान्येन कल्पयति ।  
तस्मान्नित्यप्रयोगे तत्काम्यं मृन्मर्थ नान्वेति, किन्त्वितरत्पात्रं यत्किञ्चिदुपादेयम् ।  
-ऽचमसेनापः प्रणयेत् इति नित्ये पात्रं विधीयते-इति विधीयते ।  
इति चेत् ।  
तर्हि कृत्वाचिन्तास्तु ॥ MJAINYC_४,३.३-४ ॥  
  
  
(तृतीये-संयोगपृथक्त्वन्याये,दध्यादेर्नित्यनैमित्ति-  
कोभयार्थताधिकरणे सूत्राणि५-७)  
  
**एकस्य तूभयत्वे संयोगपृथक्त्वम् । JAIM_४,३.५ ।**  
  
**शेष इति चेत् । JAIM_४,३.६ ।**  
  
**नार्थपृथक्त्वात् । JAIM_४,३.७ ।**  
  
____________________________________________________  
  
##  ४,३.५  
  
  
तृतीयाधिकरणमाचरयति-  
  
दघ्ना त्विन्द्रियकामस्य नित्ये ऽन्यदुत तद्दधि ।  
अन्यत्स्यात्पूर्ववन्मैवं संयोगस्य पृथक्त्वतः ॥ MJAINY_४,३.५ ॥  
  
__________________  
  
अग्निहोत्रे श्रूयते- ऽदध्नेन्द्रियकामस्य जुहुयात्ऽ इति ।  
तत्र- दध्नः कान्यत्वान्नित्ये ऽग्निहोत्रे पूर्वन्यायेन तद्दधि न प्रयोक्तव्यम् ।  
किन्त्वन्यदेव किञ्चिद्द्रव्यम्- इति चेत् ।  
मैवम् ।  
ऽदध्ना जुहोतिऽ इत्यस्मिन्वाक्यान्तरे कामसंयोगमुपन्यस्य नित्यहोमसंयोगेन दधिविधानात् ।  
तस्मात्- एकस्यापि दध्नो वाक्यद्वयेन नित्यत्वं काम्यत्वं चाविरुद्धम् ।  
एवमग्नीषोमीयपशौ- ऽखादिरे बध्नातिऽ ऽखादिरं वीर्यकामस्य यूपं ।  
कुर्वीतऽ इत्युदाहरणीयम् ॥ MJAINYC_४,३.५ ॥  
  
  
(चतुर्थे पयोव्रतादीनां क्रतुधर्मताधिकरणे सूत्रे ८-९)  
  
**द्रव्याणां तु क्रियार्थानां संस्कारः क्रतुधर्मः स्यात् । JAIM_४,३.८ ।**  
  
**पृथक्त्वाद्व्यवतिष्ठेत । JAIM_४,३.९ ।**  
  
____________________________________________________  
  
##  ४,३.६  
  
  
चतुर्थाधिकरणमारचयति-  
  
पयो व्रतं ब्राह्मणस्य पुंसे तत्क्रतवे ऽथवा ।  
पुंयोगादब्रिमो मैवं नैष्फल्यात्क्रतुशेषता ॥ MJAINY_४,३.६ ॥  
  
__________________  
  
ज्योतिष्टोमे दीक्षितस्यान्नभोजनाभावे व्रतमाम्नायते- ऽपयो व्रतं ब्राह्मणत्व, यवागू राजन्यस्य, आमिक्षा वैश्यस्यऽ इति ।  
तत्र- ब्राह्मणादिपुरुषसंयोगादेतद्व्रतं पुरुषार्थम्- इति चेत्-  
मैवम् ।  
इन्द्रियवीर्यादिवत्फलस्यात्रानुक्तत्वात् ।  
क्रतुशेषत्वं तु प्रकरणादवगम्यते ।  
ब्राह्मणादिपुरुषा द्रव्यविशेषव्यवस्थायै निमित्तत्वेनोपन्यस्यन्ते ॥ MJAINYC_४,३.६ ॥  
(पञ्चमे विश्वजिन्न्यायान्तर्गते विश्वजिदादीनां सफलत्वाधिकरणे सूत्राणि १०-१२)  
  
**चोदनायां फलाश्रुतेः कर्ममात्रं विधीयेत न ह्य् अशब्दं प्रतीयते । JAIM_४,३.१० ।**  
  
**अपि वाम्नानसामर्थ्याच् चोदनार्थेन गम्येत, आर्थानां ह्य् अर्थवत्त्वेन वचनानि प्रतीयन्ते, अर्थतो ह्य् असमर्थानाम् आनन्तर्ये ऽप्य् असम्बन्धस् तस्माच् छ्रुत्येकदेशः । JAIM_४,३.११ ।**  
  
**वाक्यार्थश् च गुणार्थवत् । JAIM_४,३.१२ ।**  
  
____________________________________________________  
  
##  ४,३.७  
  
  
पञ्चमाधिकरणमारचयति-  
  
नैवास्ति विश्वजिद्यागे फलमस्त्युत नाश्रुतेः ।  
भाव्यापेक्षाद्विधेः कल्प्यं फलं पंसः प्रवृत्तये ॥ MJAINY_४,३.७ ॥  
  
__________________  
  
इदमाम्नायते- ऽविश्वजिता यजेतऽ इति ।  
तत्र- फलस्याश्रुतत्वान्नास्ति विश्वजिद्यागे फलम्- इति चेत् ।  
मैवम् ।  
फलस्य कल्पनीयत्वात् ।  
ऽविश्वजिन्नाम्ना यागेन कुर्यात्ऽ इत्युक्ता भावना भाव्यमपेक्षते ।  
ऽकिं कुर्यात्ऽ इत्याङ्काक्षाया अनिवृत्तेः ।  
अतो वाक्यपूरणाय किञ्चित्फलमवश्यमध्याहर्तव्यम् ।  
अध्याहृते च तत्कामिनः पुरुषस्यात्र प्रवृत्त्या यागामुष्ठानं सिध्यति ।  
अन्यथा निरधिकारत्वादनुष्ठाने विधिर्निरर्थकः स्यात् ।  
तस्मात्- फलं कल्पनीयम् ॥ MJAINYC_४,३.७ ॥  
  
  
(षष्ठे विश्वजिन्न्यायान्तर्गते विश्वजिदादीनामेकफलताधि-  
करणे सूत्रे १३-१४)  
  
**तत्सर्वार्थम् अनादेशात् । JAIM_४,३.१३ ।**  
  
**एकं वा चोदनैकत्वात् । JAIM_४,३.१४ ।**  
  
____________________________________________________  
  
##  ४,३.८  
  
  
षष्ठाधिकरणमारचयति-  
  
सर्व फलमुतैकं स्यात्सर्वमस्त्वविशेषतः ।  
एकेन तन्निराङ्क्षमतो ऽनेकं न कल्प्यते ॥ MJAINY_४,३.८ ॥  
  
__________________  
  
तस्मिन्विश्वजिति पशुपुत्रवीर्येन्द्रियादिकं सर्व फलत्वेन कल्पनीयम् ।  
कुतः ।  
ऽएतदेवास्य फलम्ऽ इत्यत्र विशेषहेतोरभावात्- इति चेत् ।  
मैवम् ।  
लाघवस्यैव विशेषहेतुत्वात् ॥ MJAINYC_४,३.८ ॥  
  
  
(सप्तमे विश्वजन्न्यायान्तर्गते विश्वजिदादीनां स्वर्गफलताधिकरणे सूत्रे १५-१६)  
  
**स स्वर्गः स्यात् सर्वान् प्रत्यविशिष्टत्वात् । JAIM_४,३.१५ ।**  
  
**प्रत्ययाच् च । JAIM_४,३.१६ ।**  
  
____________________________________________________  
  
##  ४,३.९  
  
  
सप्तमाधिकरणमारचयति-  
  
एकं यत्किञ्चिदथवा नियतं न नियामकम् ।  
तस्मादाद्यः सर्वपुंसामिष्टत्वात्स्वर्ग एव तत् ॥ MJAINY_४,३.९ ॥  
  
__________________  
विश्वजिति कल्प्यमानं यदेकं फलं तत् ऽइनमेवऽ इति नियामकं नास्ति ।  
तस्मादिच्छया केनचित्कस्मिंश्चित्फले कल्प्यमानेर्ऽथात्सर्वफलत्वे गौरवमेव स्यात्- इति चेत् ।  
मैवम् ।  
स्वर्गस्य पश्वादिफलवद्दुःखमिश्रितत्वाभावात्, निरतिशयसुखत्वाच्च सर्वपुरुषाणामिष्टत्वात्स्वर्ग एव विश्वजितः फलम् ॥ MJAINYC_४,३.९ ॥  
  
  
(अष्टमे रात्रिसत्रन्याये रात्रिसत्रस्यार्ऽऽथवादिकफलकताधिकरणे सूत्राणि १७-१९)  
  
**क्रतौ फलार्थवादमङ्गवत् कार्ष्णाजिनिः । JAIM_४,३.१७ ।**  
  
**फलमात्रेयो निर्देशाद् अश्रुतौ ह्य् अनुमानं स्यात् । JAIM_४,३.१८ ।**  
  
**अङ्गेषु स्तुतिः परार्थत्वात् । JAIM_४,३.१९ ।**  
  
____________________________________________________  
  
##  ४,३.१०  
  
  
अष्टमाधिकरणमारचयति-  
  
स्वर्गाय वा प्रतिष्ठायै रात्रिसत्रमिहाऽदिमः ।  
पूर्ववत्स्यात्प्रतिष्ठा च श्रुता तेनाश्रुताद्वरम् ॥ MJAINY_४,३.१० ॥  
  
__________________  
  
सत्रकाण्डे प्रत्येकं श्रूयते- ऽप्रतितिष्ठन्ति ह वा एते, य एता रात्रीरुपयन्तिऽ इति, ऽब्रह्मवर्चस्विनो ऽन्नादा भवन्ति, य एता उपयन्तिऽ इति च ।  
द्वादशाहादूर्ध्वभाविनस्त्रयोदशरात्रचतुर्दशरात्रादयः सर्वे सत्रविशेषाः ।  
त्रयोदशसङ्खायाकारात्रयो यस्मिन्सत्रविशेषे सो ऽयं त्रयोदशरात्राः, इति समुदायप्राधान्येनैकवचनान्ततया प्रायेण निर्देशो भवति ।  
क्वचित्तु समुदाधिनां रात्रिशब्देनाऽम्नायते ।  
तद्यथा- ऽत एता विशतिं रात्रीरपश्यत्ऽ इति तादृशे रात्रिसत्रे विश्वजिन्न्यायेन स्वर्गः फलत्वेन कल्पनीयः- इति प्राप्ते-  
ब्रूमः- अस्य रात्रिसत्रविधेः स्तावकेर्ऽथवादे प्रतिष्ठा श्रुता ।  
सा चास्मिन्वाक्ये ऽत्यन्तमश्रुतात्स्वर्गात्प्रत्वासन्ना ।  
तस्मात्- ऽप्रतिष्ठाकामो रात्रिसत्रं कुर्यात्ऽ इत्येवं प्रतिष्ठैव फलत्वेन कल्पनीया ॥ MJAINYC_४,३.१० ॥  
  
  
(नवमे काम्यानां यथोक्तकाम्यफलकत्वाधिकरणे सूत्राणि २०-२४)  
  
**काम्ये कर्मणि नित्यः स्वर्गो यथा यज्ञाङ्गे क्रत्वर्थः । JAIM_४,३.२० ।**  
  
**वीते च कारणे नियमात् । JAIM_४,३.२१ ।**  
  
**कामो वा तत्संयोगेन चोद्यते । JAIM_४,३.२२ ।**  
  
**अङ्गे गुणत्वात् । JAIM_४,३.२३ ।**  
  
**वीते च नियमस् तदर्थम् । JAIM_४,३.२४ ।**  
  
  
____________________________________________________  
  
##  ४,३.११  
  
  
नवमाधिकरणमारचयति-  
  
श्रुताश्रुते श्रुतं वैकं सौर्ये सर्वप्रवृत्तये ।  
आद्यो मैवं श्रुतेनैव फलाकाङ्क्षानिवर्तनात् ॥ MJAINY_४,३.११ ॥  
  
__________________  
  
ऽसौर्य चरुं र्निवपेद्ब्रह्मवर्चसकामःऽ इत्यत्र ब्रह्मवर्चसं फलं श्रुतम् ।  
स्वर्गो ऽश्रुतं फलम् ।  
तदुभयमप्यभ्युपेयम् ।  
तथा सति स्वर्गस्य सर्वैरपेक्ष्यमाणत्वात्सर्वेषां तत्र प्रवृत्तिर्लभ्येत- इति चेत् ।  
मैवम् ।  
श्रुतेन ब्रह्मवर्चसफलेनैव निराकाङ्क्षे विधिवाक्ये विश्वजिन्न्यायेन स्वर्गफलकल्पानाया असम्भवात् ।  
तस्मात् - श्रुतमेव फलम् ॥ MJAINYC_४,३.११ ॥  
  
  
(दशमे-दर्शपूर्णमासन्यायान्तर्गते दर्शपूर्ण - मासादीनां सर्वकामार्थताधिकरणे सूत्रे २५-२६)  
  
**सर्वकाम्यम् अङ्गकामैः प्रकरणात् । JAIM_४,३.२५ ।**  
  
**फलोपदेशो वा प्रधानशब्दसंयोगात् । JAIM_४,३.२६ ।**  
  
____________________________________________________  
  
##  ४,३.१२-१३  
  
  
दशमाधिकरणमारचयति-  
  
दर्शादिः सर्वकामेभ्यो ऽनुवादो वा फले विधिः ।  
अङ्गोपाङ्गोदितः कामो विध्यभावादनूद्यते ॥ MJAINY_४,३.१२ ॥  
उत्पत्तिचोदनासिद्धि आश्रित्य विधिभावने ।  
फलसंयोगबोधेन भवेदेष फले विधिः ॥ MJAINY_४,३.१३ ॥  
  
__________________  
  
इदमाम्नीयते- ऽएकस्मै वा अन्या इष्टयः कामायाऽह्रियन्ते, सर्वेभ्यो दर्शपूर्णमासौऽ इति ।  
ऽएकस्मै वा अन्ये यज्ञक्रतवः कामायाऽह्रियन्ते, सर्वेभ्यो ज्योतिष्टोमःऽ इति ।  
तत्र- ऽसर्वेभ्यःऽ इत्यनेन वाक्येन दर्शपूर्णमासयोर्न फले विधिः ।  
विधायकस्य लिङ्ङादेर्भावनावाचिन आख्यातस्य चाभावात् ।  
अनुवादस्तु भविष्यति ।  
सर्वकामानां प्राप्तत्वात् ।  
न च- ऽदर्शपूर्णमासाभ्यां स्वर्गकामो यजेतऽ इति विधानात्स्वर्ग एव प्राप्तो न तु कामान्तरम्- इति वाच्यम् ।  
अङ्गोपाङ्गकामानामपि प्राप्तत्वात् ।  
सामिधेन्यो दर्शपूर्णमासयोरङ्गम् ।  
तत्र कामाः श्रृयन्ते- ऽएकविंशतिमनुब्रूयात्प्रतिष्ठाकामस्य, चतुर्विंशतिमनुब्रूयाद्ब्रह्मवर्चसकामस्यऽ इति ।  
तथा सान्नाय्ययागस्य दोहनमङ्गम् ।  
तत्साधनं वत्सापाकरणमुपाङ्गम् ।  
तत्र पलाशशाखाहरणे काम आम्नातः- ऽयः कामयेत- पशुमान्स्यात्- इति, बहुपर्णा तस्मै बहुशाखामाहरेत् ।  
पशुमन्तमेवैनं करोतिऽ इति ।  
त एते सर्वे कामा अनूद्यन्ते- इति प्राप्ते, ब्रूमः- मा भूतामस्मिन्वाक्ये विधिभावने ।  
तथाप्युत्पत्तिवाक्यसिद्धिते आश्रित्य तादर्थ्यवाचिन्या चतुर्थ्या फलसंयोगो बोध्यते ।  
तस्मात्- एष फले विधिः ॥ MJAINYC_४,३.१२-१३ ॥  
  
  
(एकादशे दर्शपूर्णमासन्यायान्तर्गते दर्शपूर्णमासादीनां प्रतिफलं पृथगनुष्ठानाधिकरणे, योगसिद्धिन्याये च सूत्रे २७-२८)  
  
**तत्र सर्वे ऽविशेषात् । JAIM_४,३.२७ ।**  
  
**योगसिद्धिर् वार्थस्योत्पत्यसंयोगित्वात् । JAIM_४,३.२८ ।**  
____________________________________________________  
  
##  ४,३.१४-१५  
  
  
एकादशाधिकरणमारचयति-  
  
ज्योतिष्टोमश्च सर्वार्थः सर्वे सकृदनुष्ठितेः ।  
दद्यात्पृथक्प्रयोगाद्वा सकृत्तस्याविशेषतः ॥ MJAINY_४,३.१४ ॥  
एकैकस्यानपेक्षस्य फलस्यैव हि साधनम् ।  
चोदितं तेन कामास्ते पर्यायेण भवन्त्यमी ॥ MJAINY_४,३.१५ ॥  
  
__________________  
  
यथा दर्शपूर्णमासौ सर्वकामार्थौ, तथा ज्योतिष्टोमश्च सर्वकामार्थ इति पूर्वाधिकरणेनैव सिद्धम् ।  
तत्रोभयत्र कामा नैमित्तिकाः ।  
ज्योतिष्टोमादिस्वरूपं निचित्तम् ।  
तच्च सर्वेषु कामेष्वविशिष्टम् ।  
न हि निमित्तसाधारण्ये सति नैमित्तिकानां पर्यायो भवति ।  
वह्निसामीप्ये सति दाहप्रकाशयोः पर्यायादर्शनात् ।  
तस्माज्योतिष्टोमे सकृदनुष्ठिते सत्येकं फलं यथा निष्पद्यते, तथा फलान्तराणामपि वारयितुमशक्यत्वाद्युगपत्सर्वफलसिद्धिः- इति प्राप्ते-  
ब्रूमः- नहि ज्योतिष्टोयं निमित्तीकृत्य कामा विधीयन्ते ।  
कामानामननुष्ठेयत्वात् ।  
किं तर्हि- पुरुषस्य स्वत एव प्राप्तान्कामानुद्दिश्य तत्साधनत्वेनैव ज्योतिष्टोमो विधीयते ।  
यद्यपि ऽसर्वेभ्यः कामेभ्यःऽ इति स्वर्गपश्वादिफलानामेकेनैव शब्देनोद्दिश्यमानत्वात्साहित्यं प्रतिभाति, तथापि न तदस्यि ।  
उद्देश्यगतत्वेन साहित्यस्याविवक्षितत्वात् ।  
न च शब्दतः साहित्यनियमाभावे ऽप्येककर्मफलत्वादर्थतः साहित्यम्- इति वाच्यम् ।  
स्वर्गपश्वादीनां परस्परनिरपेक्षाणामेव फलत्वात् ।  
तस्मादेकैकस्य फलस्य साधनत्वेन कर्म चोद्यते ।  
अत एव ऽसर्वेभ्यःऽ इति निर्देशोपपत्तिः ।  
अन्यथा हि साहित्यनियमान्मिलितमिदमेकमेव फलं सम्पन्नमिति सर्वशब्दो नोपपद्यते ।  
तस्माद्यदा यत्फलं काम्यम्, तदा तत्सिद्ध्ये ज्योतिष्टोमः प्रयोक्तव्यः ।  
एकमपि सद्वृष्ट्यादिफलं यदा यदा काम्यते, तदा तदा कारीरीष्टिः पुनः पुनः प्रयुज्यति ।  
किमु वक्तव्यम्- फलभेदे प्रयोगभेदः- इति ।  
तस्मात्प्रतिफलं पृथक्प्रयोगः ॥ MJAINYC_४,३.१४-१५ ॥  
  
  
द्वादशे-द्गकाम्यानामैहिकामुष्मिकफलवत्त्वा-द्घसूत्रे २७-२८)  
अधिकरणे वर्णकान्तरेण ते एव तत्र सर्वे ऽविशेषात् ॥ MJAINYC_४,३.२७ ॥  
  
योगसिद्धिर्वार्ऽथस्योत्पत्त्यसंयोगित्वात् ॥ MJAINYC_४,३.२८ ॥  
  
____________________________________________________  
  
##  ४,३.१६-१७  
  
  
द्वादशाधिकरणमारचयति-  
  
चित्रया पशवो ऽमुष्मिन्नेव स्युर्नियता न वा ।  
आद्यः स्वर्गेण तुत्यत्वाद्देहस्योत्पादकत्वतः ॥ MJAINY_४,३.१६ ॥  
चित्रोत्पत्तौ तु नियमो न श्रतो नापि कल्पनम् ।  
पुंस्प्रवृत्त्यादिनापेते प्रतिबन्धे भवेत्फलम् ॥ MJAINY_४,३.१७ ॥  
  
__________________  
  
काम्यकर्माण्येवं श्रूयन्ते - ऽचित्रया यजेत पशुकामःऽ ऐन्द्रमेकादशकपालं निवपेत्प्रजाकामःऽ इति ।  
तत्र-यथा स्वर्गफलस्याऽमुष्मिकत्वं नियतम्, एवं पश्वादिफलस्यापि ।  
यदि स्वर्गहेतुर्ज्योतिष्टोमो देहान्तरस्योत्पादकः, तर्हि चित्रादिरपि तथास्तु इति चेत् ।  
मैवम् ।  
वैषम्यात् ।  
अस्मिन्देहे स्वर्गस्य भोक्तुप्रशक्यत्वादश्रुताप्यन्यदेहोस्पत्तिरर्थापत्त्या कल्प्यते ।  
ऽचित्रया त्वन्यदेहो ऽवश्यमुत्पाद्यतेऽ इति नियमो न श्रुतः, नापि किञ्चित्तस्य कल्पकमस्ति ।  
अनेनापि देहेन पश्वादिफलस्य भोक्तुं शक्यत्वात् ।  
अस्मिन्देहे प्रतिग्रहादिदृष्टोपायमन्तरेण पश्वाद्यलाभाद्वैधचित्रादिफलमामुष्मिकमेव- इति चेत् ।  
न ।  
प्रतिग्रहादेः प्रतिबन्धनिवृत्तावुपयुक्तत्वात् ।  
तस्मात्- असति प्रतिबन्धे फलमैहिकम्, सति त्वामुष्मिकम् ॥ MJAINYC_४,३.१६-१७ ॥  
  
  
(त्रयोदशे सौत्रामण्यादीनां चयनाद्यङ्गताधिकरणे सूत्राणि २९-३१)  
  
**समवाये चोदनासंयोगस्यार्थवत्वात् । JAIM_४,३.२९ ।**  
  
**कालश्रुतौ काल इति चेत् । JAIM_४,३.३० ।**  
  
**नासमवायात्प्रयोजनेन स्यात् । JAIM_४,३.३१ ।**  
____________________________________________________  
  
##  ४,३.१८-१९  
  
  
त्रयोदशाधिकरणमारचयति-  
  
इष्ट्रवा तु वाजपेयेन बृहस्पतिसवं यजेत् ।  
कालं वा बोधयेद्वाक्यमुताङ्मत्वस्य बोधकम् ॥ MJAINY_४,३.१८ ॥  
क्त्वाश्रुत्या भाति कालो ऽत्र मैवमङ्गत्वबोधनम् ।  
श्रुतेर्मुख्यं प्रक्रिया च तथा सत्यनुगृह्यते ॥ MJAINY_४,३.१९ ॥  
  
__________________  
  
इदमाम्नायते- ऽवाजपेयेनेष्ट्वा बृहस्पतिसवेन यजेतऽ इति ।  
ऽआग्निं चित्वासौत्रामण्या यजेतऽ इति ।  
तत्र- ऽइष्ट्वाऽ इति क्त्वाप्रत्ययो वाजपेयस्य पूर्वकालीनतां ब्रूते ।  
तस्माद्वाक्यमिदं बृहस्पतिसवस्य वाजपेयोत्तरकालीनतां बोधयति- इति प्राप्ते, -  
ब्रूमः- बृहस्पतिसवस्थ वाजपेयाङ्गत्वबोधनमेव क्त्वाश्रुतेर्मुख्योर्ऽथः, ।  
ऽसमानकर्तृकयोः पूर्वकालेऽ (३ । ४ । २१) इति (पाणिनि) सूत्रेण क्रियाद्वयस्यैककर्तृकतायां तद्विधानात् ।  
यद्यपि सूत्रे ऽपूर्वकालेऽ इत्युक्तम्, तथापि तन्न नियतम् ।  
ऽमुखं व्यादाय श्र्वपितिऽ इत्यत्र कालैक्ये ऽपि प्रयोगात् ।  
वाजपेयप्रकरणमप्यङ्गत्वे ऽनुगृह्यते ।  
अन्यथा त्वप्रकृते बृहस्पतितमे कालविधानात्प्रकरणं बाध्येत ।  
अङ्गत्वे कर्मान्तरत्वेन प्रसिद्धबृहस्पतिसबन्धाभावात्तच्छब्दो ऽनुपपन्नः- इति चेत् ।  
न ।  
मासाग्निहोत्रन्यायेन तद्धर्मातिदेशार्थत्वात् ।  
तस्मात्- वाक्यमिदमङ्गत्वबोधकम् ।  
ऽअग्निञ्चित्वाऽ - इत्यत्राप्येवं योजनीयम् ॥ MJAINYC_४,३.१८-१९ ॥  
  
  
(चतुर्दशे बैमृधादेः पौर्णमास्याद्यङ्गताधिकरणे सूत्राणि ३२-३५)  
  
**उभयार्थाम् इति चेत् । JAIM_४,३.३२ ।**  
  
**न शब्दैकत्वात् । JAIM_४,३.३३ ।**  
**प्रकरणाद् इति चेत् । JAIM_४,३.३४ ।**  
  
**नोत्पत्तिसंयोगात् । JAIM_४,३.३५ ।**  
  
____________________________________________________  
  
##  ४,३.२०-२१  
  
  
चतुर्दशाधिकरणमारचयति-  
  
संस्थाप्य पौर्णमासीं तामनु वैमृध ईरितः ।  
द्वयोरङ्गमुतैकस्य द्वयोः स्यात्प्रक्रियावशात् ॥ MJAINY_४,३.२० ॥  
उत्पत्तिवाक्यतः पूर्णमासं संयोगभासनात् ।  
तस्यैवाङ्गं न दर्शस्य प्रक्रिया वाक्यबाधिता ॥ MJAINY_४,३.२१ ॥  
  
__________________  
  
दर्शपूर्णमासप्रकरणे श्रूयते- ऽसंस्थाप्य पौर्णमासीं वैमृधमनुनिर्वपतिऽ इति ।  
तत्र-इयं बैमृधोष्टिः प्रकरणबलात्प्रयाजादिवद्दर्शपूर्णमासयोरुभयोरप्यङ्गम्- इति चेत् ।  
न ।  
वाक्यस्य प्रबलत्वात् ।  
न च- ऽसंस्थाप्यऽ इति पौर्णमास्याः समाप्त्यभिधानात्तदङ्गत्वमयुक्तम्- इति वाच्यम् ।  
दर्शसाधारणाङ्गसमाप्त्यभिप्रायेण तदुपपत्तेः ।  
तस्मात्- उत्पत्तिवाक्यात्, एककर्तृकत्ववाचिक्त्वाप्रत्ययाच्च पूर्णमासस्यैवाङ्गम् ॥ MJAINYC_४,३.२०-२१ ॥  
  
  
(पञ्चदशे - अनुयाजादीनामाग्निमारुतोर्ध्वकालताधिकरणे सूत्रम्)  
  
**अनुत्पत्तौ तु कालः स्यात् प्रयोजनेन सम्बन्धात् । JAIM_४,३.३६ ।**  
  
____________________________________________________  
  
##  ४,३.२२-२३  
  
  
पञ्चदशाधिकरणमारचयति-  
  
किमाग्निमारुतादूर्ध्वमनुयाजैश्र्वरेदिति ।  
अङ्गं कालो ऽथवाङ्गं स्यादतिपारार्थ्यमन्यथा ॥ MJAINY_४,३.२२ ॥  
पुराग्निमारुतस्यास्य ज्ञाता सोमार्थता तथा ।  
अनुयाजाश्र्व पश्वर्थाः संयोगः कालसिद्धये ॥ MJAINY_४,३.२३ ॥  
  
__________________  
  
  
ज्योतिष्टोमे श्रूयते -ऽआग्निमारुतादूर्ध्वमनुयाजैश्चरतिऽ इति ।  
आग्निमारुतं नाम किञ्चिच्छस्त्रम् ।  
अनुयाजाः ऽदेवं बर्हिःऽ- इत्यादिभिः पाशुकहौत्रकाण्डपठितैरेकादशभिर्मन्त्रैः साध्या होमाः ।  
तत्र-ऽआग्निमारुतशस्त्रस्यानुयाजा अङ्गम्ऽ इत्येवमङ्गाङ्गिभावबोधनायायं संयोगः ।  
यदि-अनुयाजानामयं कालोपदेशः स्यात्,तदानीमाग्निमारुतोपन्यासस्य स्वार्थो न कश्चित्- इत्यत्यन्तपारार्थ्य स्यात् ।  
तस्मात्- बृहस्पतिसववत्, वैमृधवच्च, अनुयाजा अङ्गम्- इति प्राप्ते-  
ब्रूमः- इतरस्तोत्रशस्त्रवदाग्निमारुतशस्त्रस्य सोमाङ्गत्वं पूर्वमेवावगतम् ।  
अग्नीषोमीयविकृतौ सवनीयपशावतिदेशतः प्राप्तानामेकादशानामनुयाजानामपि प्रधाणवत्पश्वङ्गत्वमवगतम् ।  
ततः परस्परमङ्गाङ्गिभावासम्भवात्कालोपदेशार्थो ऽयं संयोगः ॥ MJAINYC_४,३.२२-२३ ॥  
  
  
(षोडशे - सोमादीनां दर्शपूर्णमासोत्तरकालताद्यधिकरणे सूत्रम्)  
  
**उत्पत्तिकालविशये कालः स्याद् वाक्यस्य तत्प्रधानत्वात् । JAIM_४,३.३७ ।**  
  
____________________________________________________  
  
##  ४,३.२४-२५  
  
  
षोडशाधिकरणमारचयति-  
  
किं दर्शपूर्णमासाभ्यामिष्टवा सोमेन यागकः ।  
अङ्गाङ्गिभावः कालो वा ह्यपारार्थ्याय चाङ्गता ॥ MJAINY_४,३.२४ ॥  
दर्शादिलक्षिते काले सोमयागो विधीयते ।  
स्वतन्त्रफलवत्वेन न युक्ताङ्गाङ्गिता तयोः ॥ MJAINY_४,३.२५ ॥  
  
__________________  
  
इदमाम्नायते- ऽदर्शपूर्णमासाभ्यामिष्ट्वा सोमन यजेतऽ इति ।  
तत्र- उभयोराग्निमारुतानुयाजवदन्याधीनत्वाभावाद्दर्शपूर्णमासोक्तेः पारार्ध्यपरिहाराय सोमस्य दर्शपूर्णमासाङ्गत्वबोधको ऽयं संयोगः - इति चेत् ।  
मैवम् ।  
स्वतन्त्रफलवतः सोमस्याङ्गत्वासम्भवात् ।  
फलवत्सन्निधावफलं तदङ्गं भवति, इति न्यायात् ।  
न च- अत्र बृहस्पतिसबन्यायेन सोमधर्मकर्मफलं कर्मान्तरं विधीयते- इति शक्यं वक्तुम् ।  
सोमशब्दस्य बृहस्पतिसवशब्दवश्वामत्वाभावेन धर्मातिदेशकत्वाभावात् ।  
क्त्वाप्रत्ययस्त्वसत्यप्यङ्गाङ्गिभावे कर्त्रैक्यमात्रेणोपपद्यते ।  
तस्माद्दर्शपूर्णमासशब्दस्य पारार्थ्यमभ्युपेत्यापि तदिष्ट्युपलक्षित उत्तरकाले सोमविधिरयम् ।  
एतदेवाभिप्रेत्य रथत्वरूपमस्याऽम्नायते- ऽएष वै देवरथो यद्दर्शपूर्णमासौ ।  
यो दर्शपूर्णमासाभ्यामिष्ट्वा सोमेन यजते रथस्पष्ट एवावसाने वरे देवानामवस्यमिऽ इति ।  
अवसनि निश्चिते ।  
वरे मार्गे ।  
ऽयथा रथेन क्षुण्णे मार्गे गन्तुः कण्टकपाषणादिबाधाराहित्येन सुखं भवति, तथा प्रथमं दर्शपूर्णमासाविष्टवत उत्तरकाले तदिष्टिविकृतिषु सोमाङ्गभूतदीक्षणीयप्रायणीयादिषु धर्मानुष्ठानं सुकरं भवतिऽ इत्यर्थः ।  
तस्मात्कालार्थः संयोगः ॥ MJAINYC_४,३.२४-२५ ॥  
  
  
(सप्तदशे जातेष्टिन्यायान्तर्गते वैश्वानरेष्टेः पुत्रगतफलकत्वाधिकरणे सूत्रे ३८-३९)  
  
  
**फलसंयोगस् त्व् अचोदिते न स्याद् अशेषभूतत्वात् । JAIM_४,३.३८ ।**  
  
**अङ्गानां तूपघातसंयोगो निमित्तार्थः । JAIM_४,३.३९ ।**  
  
____________________________________________________  
  
##  ४,३.२६-२७  
  
  
सप्तदशाधिकरणमारचयति-  
  
पैश्वानरेष्ट्या पूतत्वं पितुः पुत्रस्य वाग्रिमः ।  
कर्तुरेव फलं युक्तं कर्तृत्वं पितुरेव हि ॥ MJAINY_४,३.२६ ॥  
जाते यस्मिन्निष्टिमेतां निर्वपेत्तस्य पूतत ।  
तच्चेप्सितं पितुस्तेन पिता तत्र प्रवर्तते ॥ MJAINY_४,३.२७ ॥  
  
__________________  
  
काम्योष्टिकाण्डे ऽवैश्वानरं द्वादशकपालं निवषेत्पुत्रे जातेऽ इति प्रकृत्य श्रूयते- ऽयस्मिन्जात एतामिष्टिं निर्वपति पूत एव तेजख्यन्नाद इन्द्रियावी पशुनान्भवतिऽ इति ।  
तत्र- पितुः प्रबुद्धस्य कर्तृत्वम्, न तु मुग्धस्य पुत्रस्य ।  
ततो ऽनुष्ठानफलयोर्वैयधिकरण्यपरिहाराय पितुरेव पूतत्वादि फलम्- इति चेत् ।  
मैवम् ।  
ऽयस्मिञ्जाते निर्वपति स पूतःऽ इति वाक्येन फलस्य पुत्रसम्बन्धावगमात् ।  
न च- अत्र निष्फलस्य पितुरप्रवृत्तिः- इति वाच्यम् ।  
पुत्रनिष्ठपूतत्वादेरीप्सितत्वेन स्वफलबुद्ध्याप्रवृत्तिसम्भवात् ।  
तस्मात्- पुत्रस्य पूतत्वादिकम् ॥ MJAINYC_४,३.२६-२७ ॥  
  
  
(अष्टादशे जातेष्टिन्यायान्तर्गते वैश्वानरेष्टेर्जातकर्मोत्तरकालता-  
धिकरणे वर्णकान्तरेणोक्तमेव सूत्रम्-)  
  
अङ्गानां तूपघातसंयोगो निमित्तार्थाः ॥ MJAINYC_४,३.३१ ॥  
  
____________________________________________________  
  
##  ४,३.२८-२९  
  
  
अष्टादशाधिकरणमारचयति-  
  
जन्मानन्तरमेवेष्टिर्जातकर्मणि वा कृते ।  
निमित्तानन्तरं कार्य नैमित्तिकमतो ऽग्रिमः ॥ MJAINY_४,३.२८ ॥  
जातकर्मणि निर्वृत्ते स्तनप्राशनदर्शनात् ।  
प्रागेवेष्टौ कुमारस्य विपत्तेरूर्ध्वमस्तु सा ॥ MJAINY_४,३.२९ ॥  
  
__________________  
  
पुत्रजन्मनो वैश्वानरेष्टिनिमित्तित्वात्, नैमित्तिकस्य कालविलम्बायोगात्, जन्मानन्तरमेवोष्टिः- इति चेत् ।  
मैवम् ।  
स्तनप्राशनं तावज्जातकर्मानन्तरं विहितम् ।  
यदि जातकर्मणः प्रागेव वैश्वानरेष्टिर्निरुप्येत, तदा स्तनप्राशनस्यात्यन्तविलम्बात्पुत्रो विपद्येत ।  
तथा सति पूतत्वादिकमिष्टिफलं कस्य स्यात् ।  
तस्मात्- न जन्मानन्तरम्, किन्तु जातकर्मण ऊर्ध्व स्त्रेष्ठिः ॥ MJAINYC_४,३.२८-२९ ॥  
  
  
(एकोनविंशे-जातेष्टिन्यायान्तर्गते वैश्वानरेष्टेराशौचापगमो-  
त्तरकालाताधिकरणे वर्णकान्तरेणोक्तमेव सूत्रम्- )  
अङ्गानां तूपघातसंयोगो निमित्तार्थः ॥ MJAINYC_४,३.३९ ॥  
  
____________________________________________________  
  
##  ४,३.३०  
  
  
एकोनविंशाधिकरणमारचयति-  
  
जातकर्मानन्तरं स्यादाशौचे ऽपगते ऽथवा ।  
निमित्तसनिधेराद्यः कर्तृशुद्ध्यर्थमुत्तरः ॥ MJAINY_४,३.३० ॥  
  
__________________  
  
यद्यपि जातकर्मानन्तरमेव तदनुष्ठाने निमित्तभूतं जन्म सन्निहितं भवति, तथाप्यशुधिना पित्रानुष्ठोयमानमङ्गविकलं भवेत् ।  
जातकर्मणि तु विपत्तिपरिहाराय तात्कालिकी शुद्धिःशास्त्रेणैव दर्शिता ।  
ततो मुख्यसन्निधेरवश्यं वाधिकत्वाच्छुद्धिलक्षणाङ्गवैकल्यं वारयितुमाशौचादूर्ध्वमिष्टिं कुर्यात् ॥ MJAINYC_४,३.३० ॥  
  
  
(विंशे सौत्रामण्याद्यङ्नानां स्वकालकर्तव्यताधिकरणे सूत्रे ४०-४१)  
  
**प्रधानेनाभिसंयोगाद् अङ्गानां मुख्यकालत्वम् । JAIM_४,३.४० ।**  
  
**अप्रवृत्ते तु चोदना तत्सामान्यात् स्वकाले स्यात् । JAIM_४,३.४१ ।**  
  
____________________________________________________  
  
##  ४,३.३१-३२  
  
  
विंशाधिकरणमारचयति-  
  
अग्निं चित्वा यजेत्सौत्रामण्येत्यङ्गेष्टिरीदृशी ।  
अङ्गिकाले स्वकाले वा स्यादाद्यो ऽन्याङ्गवन्मतः ॥ MJAINY_४,३.३१ ॥  
निर्वृत्ते चयनादौ तु कर्मान्तरविधानतः ।  
स्वकाले चोदकप्राप्ते तदनुष्ठानमास्थितम् ॥ MJAINY_४,३.३२ ॥  
  
__________________  
ऽअग्निं चित्वा सौत्रामण्या यजेतऽ ऽवाजपेयेनेष्ट्वा बृहस्पतिसवेन यजेतऽ इत्यत्र सौत्रामणीबृहस्पतिसवयारेङ्गत्वं पूर्वमुक्तम् ।  
तच्चाङ्गमङ्गिकाले ऽङ्गिना सह प्रयोक्तव्यम् ।  
इतरेषामङ्गानां तथा प्रयुज्यमानत्वात्- इति चेत् ।  
मैवम् ।  
क्त्वाप्रत्ययेन पूर्वकालवाचिना साङ्गे चयनादौ निर्वृत्ते सति पश्चात्कर्मान्तरत्वेन सौत्रामण्यादेर्विहितत्वात् ।  
यदि-अङ्गिना सहैकप्रयोगः स्यात्, तदा क्त्वाप्रत्ययप्रापितः पूर्वोत्तरकालविभागो बाध्येत ।  
न हि- अङ्गिना सह प्रयोक्तव्यानामुखासम्भरणादीनां चयने निर्वृत्ते पश्चाद्विधानं श्रुतम् - ततः पृथग्प्रयोगे ऽवश्यभाविनि सति स्वस्वचोदकप्रपिते तदनुष्ठानं युक्तम् ।  
सौत्रामण्या इष्टिप्रकृतिकत्वात्पर्वकालश्चेदकप्राप्तः ।  
चयनेन सहैकप्रयोगे तु पर्वण्युखासम्भरणादिविधानादन्यस्मिन्दन सौत्रामणी व्रसज्येत ।  
तथा बृहस्पतिसवस्य ज्योतिष्टोमविकृतित्वात्, वसन्तकालश्चोदकप्राप्तः ।  
वाजपेयेन सह प्रयोगैक्ये शरदि वाजपेयस्य विहितत्वाद्बृहस्पतिसवो ऽपि शरदि प्रसज्येत ।  
तस्मात्- अतिदिष्टे पर्वणि वसन्ते च तदनुष्ठानम् ।  
ननु सर्वत्राङ्गापूर्वैः प्रधानापूर्व जनयितव्यम्, इह तु पूर्वकालीनेन साङ्गप्रधानानुष्ठानेन फलापूर्वस्य निष्पन्नत्वादुत्तरकालीनप्रङ्गं निरर्थकम्- इति चेत् ।  
न ।  
तस्यैवापूर्वस्यानेनाङ्गेन प्राबल्यदशायाः कल्पनीयत्वात् ।  
तस्मात्- नाङ्गिनः काले ऽनुष्ठानम्, किन्तु स्वकाले- इति स्थितम् ॥ MJAINYC_४,३.३१-३२ ॥  
  
  
इति श्रीमाधवीये जैमिनीयन्यायमालाविस्तरे चतुर्थाध्यायस्य तृतीयः पादः  
  
  
_________________________________________________________________________  
  
  
  
अथ चतुर्थाध्यायस्य चतुर्थ पादः ।  
  
  
(प्रथमे राजसूयेज्यानां देवनाद्यङ्गकत्वाधिकरणे सूत्रे १-२)  
  
**प्रकरणशब्दसामान्याच् चोदनानाम् अनङ्गत्वम् । JAIM_४,४.१ ।**  
  
**अपि वाङ्गमनिज्याः स्युस् ततो विशिष्टत्वात् । JAIM_४,४.२ ।**  
  
____________________________________________________  
  