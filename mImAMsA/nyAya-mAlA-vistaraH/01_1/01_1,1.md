---
title: ०१ १,१

---
##  १,१.१  
  
  
वागीशाद्याः सुमनसः सर्वार्थानामुपक्रमे ।  
यं नत्वा कृतकृत्याः स्युस्तं नमामि गजाननम् ॥ MJAINY_१,१.१ ॥  
  
____________________________________________________  
##  १,१.२  
  
  
इष्टदेवतां नमस्कृत्य चिकीर्षितार्थपरिपालनाय पालके स्वामिनि विद्यमानं महिमानमनुस्मरति --  
  
युक्तिं मानवतीं विदन्स्थिरधृतिर्भेदे विशेषार्थभाग् आप्तोहः क्रमकृत्प्रयुक्तिनिपुणः श्लाध्यातिदेशोन्नतिः ।  
नित्यस्फूर्त्यधिकारवान्गतसदाबाधः स्वतन्त्रेश्वरो जागर्ति श्रुतिमत्प्रसङ्गचरितः श्रीबुक्कणक्ष्मापतिः ॥ MJAINY_१,१.२ ॥  
  
__________________  
  
अत्र चिकीर्षिते धर्मशास्त्रे वर्तमानानां द्वादशानामध्यायानां ये प्रतिपाद्या अर्थाः, ये च नीतिशास्त्रोक्ता राजधर्माः, ते सर्वे ऽप्यस्मिन्भूपतावुपलभ्यन्ते ।  
नीतिपक्षे - युक्तिर्योगः सन्धिः ।  
सा च युक्तिर्मानवती ।  
मानः सत्कारश्चतुर्षु सामभेददानदण्डेषूपायेषु प्रथम उपायः ।  
वैरिणो बुद्धिभेदो द्वितीयः ।  
एताभ्यां दानदण्डावप्युपलक्ष्येते ।  
एतैश्चतुर्भिरूपायैर्विशेषेणार्थं धनं भजति प्राप्नोति ।  
एतावता शत्रुक्षयः कथितः ।  
अवशिष्टेन स्वराज्यप्रतिपालनप्रकारः प्रतिपद्यते -- आप्तेष्वमात्यप्रभृतिषु पुरुषेषु ऽअयमीदृशस्य व्यापारस्य योग्यो नान्यस्यऽ इत्येवमूहापोहकुशलः ।  
ऽराजसभायामेते  
तपस्विनः पूज्या विप्रा दक्षिणभाग उपवेशनीयाः, एते च भृत्या वामभागेऽ इति क्रमं करोति तत्तद्ग्रामेष्वधिकृतान्पुरुषानुचितबुद्धिप्रदानेन प्रयोक्तुं निपुणः ।  
समुद्रपर्यन्तत्वेनातिबहलस्य देशस्योन्नतिः समस्तवस्तुसम्पत्तिः ।  
सा च परराष्ट्रनिवासिभिः सकलप्रणिभिः श्लाघ्यते ।  
ऽइदं कर्तव्यम्, इदं नऽ इत्येवं कार्याकार्यविषया स्फूर्तिस्तस्यामधिकारो ऽस्य राज्ञो नित्यः सर्वत्राप्रतिहतबुद्धित्वात् ।  
गतो निवारितः सतां तपस्विनामाबाधो विघ्नो येनासौ गतसदाबाधः ।  
देशान्तराधिपतीनां राज्ञामेतदधीनत्वेनापरप्रेष्यत्वादयं स्वतन्त्रः ।  
जगदीश्वरस्य विद्यातीर्थमुनेर्भोगमूर्तित्वेनायमीश्वरः ।  
यस्य सभायां गोष्ठीरूपः प्रसङ्गो वेदार्थविषयत्वेन श्रुतिमान् ।  
यदीयं चरितमपि निरन्तरं वेदोक्तरहस्यार्थन्ध्यानरूपत्वेन श्रुतिमद्भवति सो ऽयं श्रुतिमत्प्रसङ्ग्चरितः ।  
एवंविधो बुक्कभूपतिरन्तः परमेश्वरध्याने, बहिः प्रजापालने च नित्यं जागर्ति ।  
यथा नीतिशास्त्रोक्तेषु सामभेदादिष्वयं कुशलस्तथा सर्वज्ञावतारत्वाद्धर्मशास्त्रोक्तेषु प्रमाणादिप्रसङ्गान्तेष्वध्यायार्थेषु कुशलः ।  
ते चाध्यायार्था उपरिष्टात्प्रदर्श्यन्ते ॥ MJAINYC_१,१.२ ॥  
  
____________________________________________________  
  
##  १,१.३  
  
  
राज्ञः सर्वज्ञत्वं सोपपत्तिकं प्रकटयति --  
  
यद्ब्रह्म प्रतिपाद्यते प्रगुणयत्तत्पञ्चमूर्तिप्रथां तत्रायं स्थितिमूर्तिमाकलयति श्री बुक्कणक्ष्मापतिः ।  
विद्यातीर्थमुनिस्तदात्मनि लसन्मूर्तिस्त्वनुग्राहिका तेनास्य स्वगुणैरखण्डितपदं सार्व मुद्द्योतते ॥ MJAINY_१,१.३ ॥  
  
__________________  
  
सर्वासूपनिषत्सु प्रतीयमानं यत्परं ब्रह्म तदेव शैवागमेषु सृष्टिस्थितिसंहारनिरोधनानुग्रहलक्षणपञ्चकृत्य सिद्ध्यर्थमीशानतत्पुरुषाघोरवामदेवसद्योजातलक्षणानां पञ्चानां मूर्तीनां प्रथां प्रसिद्धिं विस्तारं वा प्रगुणयति प्रकटी करोतीति प्रतिपाद्यते ।  
तत्र तासु मूर्तिष्वयं भूपालः स्थितिमूर्तिं धत्ते ।  
तस्या मूर्तेरात्मनि लसन्विद्यातीर्थमुनिः कृत्स्नस्य जगतो ऽनुग्राहिका मूर्तिरित्युच्यते ।  
यस्मादयं भूपो वेदान्तोक्तं परं ब्रह्म, यस्माच्चाऽगमोक्ता महेश्वरस्य स्थितिमूर्तिः, यस्माच्च श्रीविद्यातीर्थमुनिस्तदात्मनि सन्निधाय प्रकाशते, तस्मात्सर्वज्ञत्वमस्य राज्ञ उत्कर्षेणाऽविद्व- दङ्गनागोपालमविवादेन प्रतिभासते ॥ MJAINYC_१,१.३ ॥  
  
____________________________________________________  
  
##  १,१.४  
  
  
  
उक्तगुणोपेतस्य राज्ञो मन्त्रिणं नानापुराणप्रसिद्धदृष्टान्तैर्हितकारितया प्रशंसति --  
  
इन्द्रस्याङ्गिरसो नलस्य सुमतिः शैव्यस्य मेधातिथिर् धौम्यो धर्मसुतस्य वैन्यनृपतेः स्वौजा निमेर्गौतमिः ।  
प्रत्यग्दृष्टिररुन्धतीसहचरो रामस्य पुण्यात्मनो यद्वत्तस्य विभोरभूत्कुलगुरुर्मन्त्री तथा माधवः ॥ MJAINY_१,१.४ ॥  
  
____________________________________________________  
  
##  १,१.५  
  
  
चिकीर्षितग्रन्थे श्रद्धातिशयमुत्पादयितुं कर्तृगौरवं प्रकटयति --  
  
श्रुतिस्मृतिसदाचारपालको माधवो बुधः ।  
स्मार्तं व्याख्याय सर्वार्थं द्विजार्थं श्रौत उद्यतः ॥ MJAINY_१,१.५ ॥  
  
__________________  
  
  
सर्ववर्णाश्रमानुग्रहाय पुराणसारपाराशरस्मृतिव्याख्यादिना स्मार्तो धर्मः पूर्वेव्याख्यातः ।  
इदानीं द्विजानां विशेषानु ग्रहाय श्रौतधर्मव्याख्यानाय प्रवृत्तः ॥ MJAINYC_१,१.५ ॥  
____________________________________________________  
  
##  १,१.६  
  
  
ग्रन्थमारिप्सुर्गुरुमूर्त्युपाधिकं सकलवेदशास्त्रप्रवर्तकत्वेनात्रोचितेष्टदेवतारूपं परमेश्वरमादौ नमस्कृत्य श्रोतृप्रवृत्तिसिद्ध्यर्थं विषयप्रयोजने दर्शयंस्तं ग्रन्थं प्रतिजानीते --  
  
प्रणम्य परमात्मानं श्रीविद्यातीर्थरूपिणम् ।  
जैमिनीयन्यायमाला श्लोकैः सङ्गृह्यते स्फुटम् ॥ MJAINY_१,१.६ ॥  
  
__________________  
  
जैमिनीप्रोक्तानि धर्मनिर्णायकान्यधिकरणानि न्यायाः ।  
ते ऽस्य ग्रन्थस्य विषयः ।  
पठितुं सुशकैः कतिपयैरेव श्लोकैस्तेषां स्फुटीभावः प्रयोजनम् ।  
न्यायमाला सङ्गृह्यत इति ग्रन्थनामनिर्देशपूर्विका प्रतिज्ञा ॥ MJAINYC_१,१.६ ॥  
  
____________________________________________________  
  
##  १,१.७-८  
  
  
करिष्यमाणस्य ग्रन्थस्य प्रकारं दर्शयति --  
  
एको विषयसन्देहपूर्वपक्षावभासकः ।  
श्लोको ऽपरस्तु सिद्धान्तवादी प्रायेण कथ्यते ॥ MJAINY_१,१.७ ॥  
चत्वारो ऽवयवा एकश्लोकेनोक्ताः क्वचित्क्वचित् ।  
यत्र क्वापि बहुश्लोकैरुच्यन्ते ऽतो न विस्तरः ॥ MJAINY_१,१.८ ॥  
  
__________________  
  
एकैकस्याधिकरणस्य विषयः, सन्देहः, सङ्गतिः, पूर्वपक्षः, सिद्धान्तश्चेति पश्चावयवाः ।  
तत्र सङ्गतिरनन्तरमेव व्युत्पादयिष्यमाणेन प्रकारेण प्रत्यधिकरणं स्वयमेवोहितुं शक्यते ।  
अवशिष्टानां चतुर्णामवयवानां सङ्ग्राहकाः क्वचिद्भहवः श्लोकाः, क्वचिदेक इत्यावापोद्वापाभ्यामन्ततः प्रत्यधिकरणं श्लोकद्वित्वे सङ्ख्या पर्यवस्यति ।  
अतो बहुत्वाद्बिभ्यता ग्रन्थगौरवशङ्का न कर्तव्या ॥ MJAINYC_१,१.७ ॥  
  
____________________________________________________  
  
##  १,१.९  
  
  
तमेव ग्रन्थागौवरभावं स्फुटीकुर्वन्रूपकव्याजेन सुबोधत्वं दर्शयति --  
  
सर्वथापि सहस्रे द्वे नातिक्रामति सङ्ग्रहः ।  
मीमांसासागरस्तेन क्रीडापुष्करिणी भवेत् ॥ MJAINY_१,१.९ ॥  
  
__________________  
  
श्लोकेन श्लोकाभ्यां श्लोकैर्वा यथासम्भवं न्यायः सङ्गृह्यताम् ।  
सर्वथापिसहस्रन्यायसङ्ग्रहरूपो ग्रन्थः श्लोकसहस्रद्वयपूर्तेरर्वागेव समाम्प्स्यते, न तु सहस्रद्वयमत्तिक्रामति ।  
भाष्यटीकादीनां बहुत्वाद्दुरवगाहत्वाच्च मीमांसा सागरसभा पूर्वमासीत् ।  
क्रियमाणेनानेन ग्रन्थेन दोषद्वयरहितेन राजपुत्राणां बालानां क्रीडार्थं निर्मितया नाभिदघ्न्या पुष्करिण्या समा भविष्यति ।  
यद्यपि शास्त्रदीपिकादौ क्वचित्क्वचित्सङ्ग्रहश्लोको ऽस्ति, तथापि न सर्वत्र विद्यते ।  
यत्रास्ति तत्रापि विषयसंशययोरेसङ्ग्रहान्न श्लोकपाठमात्रेणाधिकरणमुपन्यसितुं शक्यते ।  
अतो न क्वापि गतार्थत्वं शङ्कनीयम् ॥ MJAINYC_१,१.९ ॥  
  
____________________________________________________  
  
##  १,१.१०  
  
  
सङ्गतिं व्युत्पादयति -  
  
शास्त्रे ऽध्याये तथा पादे न्यायसङ्गतयस्त्रिधा ।  
शास्त्रादिविषये ज्ञाते तत्तत्सङ्गतिरूह्यताम् ॥ MJAINY_१,१.१० ॥  
  
__________________  
  
शास्त्रसङ्गितः, अध्यायसङ्गतिः, पादसङ्गतिश्चेति त्रिधा सङ्गतिः ।  
सा च शास्त्रादीनां त्रयाणामसाधरणे विषये ज्ञाते सति स्वयमेप्वोहितुं शक्या ॥ MJAINYC_१,१.१० ॥  
  
____________________________________________________  
  
##  १,१.११-१२  
  
  
शास्त्रस्याध्यायानां चासाधारणं विषयं दर्शयति -  
  
धर्मो द्वादशलक्षण्या व्युत्पाद्यस्तत्र लक्षणैः ।  
प्रमाणभेदशेषत्वप्रयुक्तिक्रमसञ्ज्ञकाः ॥ MJAINY_१,१.११ ॥  
  
अधिकारो ऽतिदेशश्च सामान्येन विशेषतः ।  
ऊहो बाधश्च तन्त्रं च प्रसङ्गश्चोदिताः क्रमात् ॥ MJAINY_१,१.१२ ॥  
  
__________________  
  
लक्षणान्यध्यायाः ।  
द्वादशानां लक्षणानां समाहारो द्वादशलक्षणी ।  
तादृशस्य द्वादशलक्षणोपेतस्य शास्त्रस्य धर्मो विषयः ।  
प्रमाणादयः प्रसङ्गान्ता द्वादश पदार्थाः क्रमाद्द्वादशानामध्यायानां विषयाः ।  
प्रथमे ऽध्याये - विध्यर्थवादादिरूपं प्रमाणं निरूपितम् ।  
द्वितीये-यागदानादि कर्मभेदः ।  
तृतीये - प्रयाजादीनां दर्शपूर्णमासाद्यर्थत्वेन तच्छेषत्वम् ।  
चतुर्थे - ऽगोदोहनस्य पुरुषार्थत्वप्रयुक्त्यानुष्ठानम्, न तु क्रत्वर्थत्वप्रयुक्त्याऽ इत्येवमादयः ।  
पञ्चमे - क्रमनियतिविधेयत्वादयः ।  
षष्ठे - ऽकर्तुरधिकारो नान्धादेःऽ इत्यादयः ।  
सप्तमे -"समानषितरच्छयेनेन"इत्यादिप्रत्यक्षवचनेन, अग्निहोत्रादिनाम्नानुमितवचनेन च साम्मान्यतो ऽतिदेशः ।  
अष्टमे -"सौर्ये चरुं निर्वपेत्"इत्यत्र निर्वापस्तद्धितेन देवतानिर्देश एकदेवतात्वमौषधद्रव्यकत्वमिति लिङ्गेनाऽग्नेयपुरोडाशेतिकर्तव्यतैव, नान्यस्येत्येवमादिर्विशेषतो ऽतिदेशः ।  
नवमे - प्रकृतौ"अग्नये जुष्टं निर्वपामि"इति पठिते मन्त्रे विकृतौ सौर्यचरावग्निपदपरित्यागेन सूर्यपदप्रक्षेपेण ऽसूर्याय जुष्टं निर्वपामि ऽ इत्येवमाद्यूहः ।  
दशमे - कृष्णलेषु चोदकप्राप्तस्यावघातस्य वितुषीकरणासम्भवेन लोप इत्येवमादिर्बाधः ।  
एकादशे - बहूनामग्नेयादीनां प्रधानानां सकृदनुष्ठितेन प्रयाजाद्यङ्गेनोपकार इति तन्त्रम् ।  
द्वादशे - प्रधानस्य पशोरुपकारायानुष्ठितेन प्रयाजाद्यङ्गेन पश्वङ्गपुरोडाषे ऽप्युपकार इत्यादिप्रसङ्गः ॥ MJAINYC_१,१.११-१२ ॥  
  
____________________________________________________  
  
##  १,१.१३  
  
  
पादानामसाधारणं विषयं दर्शयति -  
  
विध्यर्थवादस्मृतयो नाम चेति चतुर्विधम् ।  
प्रथमाध्यायगैः पादैश्चतुर्भिर्मानमीरितम् ॥ MJAINY_१,१.१३ ॥  
  
__________________  
प्रथमे पादे - विधिरूपं मानमीरितम् ।  
द्वितीये - अर्थवादरूपम् ।  
अर्थवादो मन्त्रस्याप्युपलक्षकः ।  
तृतीये - स्मृतिरूपम् । स्मृतिराचारमप्युपलक्षयति ।  
चतुर्थे - उभ्दिञ्चित्रादिनामरूपम् ॥ MJAINYC_१,१.१३ ॥  
  
____________________________________________________  
  
##  १,१.१४  
  
  
उपोद्धातः कर्मभेदमानं तस्यापवादगीः ।  
प्रयोगभेद इत्येते द्वितीयाध्यायपादगाः ॥ MJAINY_१,१.१४ ॥  
  
__________________  
  
द्वितीयाध्यायस्य प्रथमे पादे - आख्यातमेवापूर्वबोधकम्, अपूर्वसभ्दावश्चेत्यादिकः कर्मभेदचिन्तोपयुक्त उपोद्घातो वर्णितः ।  
द्वितीये - धातुभेदपुनरुक्त्यादिभिः कर्मभेदः ।  
तृतीये - रथन्तरादीनां कर्मभेदप्रामाण्यापवादः ।  
चतुर्थे - नित्यकाम्ययोः प्रयोगयोर्भेदः ॥ MJAINYC_१,१.१४ ॥  
  
____________________________________________________  
  
##  १,१.१५  
  
  
श्रुतिर्लिङ्गं च वाक्यादिविरोधप्रतिपत्तयः ।  
अनारभ्योक्तिबह्वर्थस्वाम्यर्था अष्टपादगाः ॥ MJAINY_१,१.१५ ॥  
  
__________________  
  
तृतीयाध्यायस्य प्रथमे पादे - शेषत्वबोधकानां श्रुतिलिङ्गादीनां मध्ये श्रुतिर्विचारिता ।  
द्वितीये - लिङ्गम् ।  
तृतीये - वाक्यप्रकरणादि ।  
चतुर्थे - निवीतोपवीतादिष्वर्थवादत्वविधित्वादिनिर्णयहेतुः श्रुत्यादेः परस्परविरोधसदसभ्दावः ।  
पञ्चमे - प्रतिपत्तिकर्माणि ।  
षष्ठे - अनारभ्याधीतानि ।  
सप्तमे - बहुप्रधानोपकारकप्रयाजादीनि ।  
अष्टमे - याजमानानि ॥ MJAINYC_१,१.१५ ॥  
  
____________________________________________________  
  
##  १,१.१६  
  
  
प्रधानस्य प्रयोक्तृत्वमप्रधानप्रयोक्तृता ।  
फलचिन्ता जघन्याङ्गचिन्तेत्येते चतुर्थगाः ॥ MJAINY_१,१.१६ ॥  
  
__________________  
  
चतुर्थाध्यायस्य प्रथमे पादे - प्रधानभूताऽमिक्षा दध्यानयनस्य प्रयोजिकेस्यादि प्रधानप्रयोक्तृत्वं विचारितम् ।  
द्वितीये तु -अप्रधानं वत्सापाकरणं शाखाछेदे प्रयोदकमित्याद्यप्रधानप्रयोक्तृत्वम् ।  
तृतीये - जुहूपर्णमयीत्वादेरपापश्लोकश्रवणादिफलभावाभावचिन्ता ।  
चतुर्थे - राजसूयगतजघन्याङ्गाक्षद्यूतादिचिन्ता ॥ MJAINYC_१,१.१६ ॥  
  
____________________________________________________  
  
##  १,१.१७  
  
  
श्रुत्यादिभिः क्रमस्तस्य विशेषो वृद्ध्यवर्धने ।  
श्रुत्यादेर्बलिता चेति पञ्चमाध्यायपादगाः ॥ MJAINY_१,१.१७ ॥  
  
__________________  
  
पञ्चमाध्यायस्य प्रथमे पादे - श्रुत्यर्थपाठादिभिः क्रमो निरूपितः ।  
द्वितीये - वाजपेयगतेषु सप्तदशसु पशुष्वेकैकधर्मसमापनमित्यादिक्रमविशेषः ।  
तृतीये - पञ्चप्रयाजादीनामावर्तनेनैकादश्यमित्यादिवृद्धिः, अदाभ्यग्रहचित्रिण्योरनावृत्तिरित्यादिवृद्ध्यभावः ।  
चतुर्थे - क्रमनियामकानां श्रुत्यर्थपाठादीनां प्रबलदुर्बलभावः ॥ MJAINYC_१,१.१७ ॥  
  
____________________________________________________  
  
##  १,१.१८  
  
  
अधिकारी तस्य धर्माः प्रतिनिध्यर्थलोपने ।  
दीक्षा सत्रं देयुह्नी षष्ठे पादेष्वमी स्थिताः ॥ MJAINY_१,१.१८ ॥  
  
__________________  
  
षष्ठाध्यायस्य प्रथमे पादे - कर्माधिकारः कर्तुरस्ति, अन्धादेर्नास्ति, स्त्रिया अस्ति, स च पत्या सह, इत्येवमादिनाधिकारी निरूपितः ।  
द्वितीये - तत्राधिकारिणां प्रत्येकं कृत्स्न्नं फलम्, दर्शपूर्णमासयोः कर्त्रैक्यनियमः, काम्यं कर्म समापनीयम्, इत्येवमादयो ऽधिकारिधर्मा उक्ताः ।  
तृतीये - द्रव्यस्य प्रतिनिधिरस्ति, देवादीनामग्न्यादीनामधिकारिणश्च स नास्ति, इत्यादिनिरूपणम् ।  
चतुर्थे - पदार्थलोपनं विचारितम्, ऽअवत्तनाशे तत्याज्येन यजेत्, इडाज्यस्य नाशे सति शेषान्नं ग्राह्यम्ऽ इत्यादिकम् ।  
पञ्चमे - कालापराधेन चन्द्रोदये सत्यभ्युदयेष्टिः प्रायश्चित्तम् , ज्योतिष्टोमस्यैकादयो दीक्षाः, द्वादशाहस्य द्वादश दीक्षाः, इत्यादि निरूपितम् ।  
षष्ठे - तत्राधिकारिणस्तुल्यकल्पा एव, सत्रं विप्रस्यैव, इत्येवमादिकं चिन्तितम् ।  
सप्तमे - पित्रादिकं न देयम्, महाभूमिर्न देया, इत्येवमादिर्देयविचारः ।  
अष्टमे - लौकिकाग्ना वुपनयनहोमः, स्थपतीष्टिस्तथैव, इत्येवमाद्यग्निविचारः कृतः ॥ MJAINYC_१,१.१८ ॥  
  
____________________________________________________  
  
##  १,१.१९  
  
  
प्रत्यक्षोक्त्यातिदेशो ऽस्य शेषः सामनिरूपणम् ।  
नामलिङ्गातिदेशौ द्वौ सप्तमाध्यायपादगाः ॥ MJAINY_१,१.१९ ॥  
  
__________________  
  
सप्तमाध्यायस्य प्रथमे पादे - ऽसमानमितरच्छ्येनेनऽ इत्यादिप्रत्यक्षवचनातिदेशः ।  
द्वितीये - रथन्तरशब्देन गानमात्राभिधायिना गानस्यैवातिदेश्यत्वमित्येतादृशः पूर्वोक्तातिदेशस्य शेषो विचारितः ।  
तृतीये - अग्निहोत्रनाम्नातिदेशः ।  
चतुर्थे - निर्वापौषधद्रव्यादिलिङ्गातिदेशः ॥ MJAINYC_१,१.१९ ॥  
  
____________________________________________________  
  
##  १,१.२०  
  
  
स्पष्टलिङ्गादथास्पष्टात्प्रबलादपवादतः ।  
अतिदेशविशेषाः स्युरष्टमाध्यायपादगाः ॥ MJAINY_१,१.२० ॥  
  
__________________  
  
अष्टमाध्यायस्य प्रथमे पादे - स्पष्टेन लिङ्गेनातिदेशविशेषः ।  
तद्यथा सौर्यचरार्वतिदेशकानि निर्वापः, तद्धितेन देवतानिर्देशः, एकदेवतत्वम्, औषधद्रव्यकत्वम्, इत्यादीनि स्पष्टान्यग्नियलिङ्गानि ।  
द्वितीये तु-अस्पष्टैर्लिङ्गरतिदेशः ।  
तद्यथा - वाजिने हविः सामान्येन लिङ्गेन पयोविध्यन्तो ऽतिदिश्यते ।  
तत्र लिङ्गमस्पष्टम् ।  
शीघ्रं तद्बुद्ध्यनुत्पादनात् ।  
तृतीये - प्रबलेन लिङ्गेनातिदेशः ।  
तद्यथा - आभिचारिकष्टावाग्नावैष्णवसारस्वतबार्हस्पत्येषु हविःषु त्रित्वेन लिङ्गेन यथाक्रममाग्नेयादिविध्यन्ते प्राप्ते द्विदैवत्यत्वेन लिङ्गेन प्रथम आग्नावैष्णवे तृतीयसायाग्नीषोमीयस्य विध्यन्तो ऽतिदिष्टः ।  
प्रबलं च द्विदैवत्यत्वम् ।  
शब्दोच्चारणमात्रेण सहसा प्रतिभासात् ।  
क्रमस्तु विलम्बितप्रतीत्या दुर्बलः ।  
चतुर्थे - दर्विहोमेष्वतिदेशो ऽपोद्यते ॥ MJAINYC_१,१.२० ॥  
  
____________________________________________________  
  
##  १,१.२१  
  
  
ऊहारम्भो ऽथ सामोहो मन्त्रोहस्तत्प्रसङ्गतः ।  
नवमाध्यायपादेषु चतुर्ष्वेते प्रकीर्तिताः ॥ MJAINY_१,१.२१ ॥  
  
__________________  
  
नवमाध्यायस्य प्रथमे पादे - उपोद्घातपूर्वकमूहविचारप्रारम्भः ।  
तत्र प्रयाजादयो धर्मा अपूर्वप्रयुक्ताः ।  
अवधातमन्त्रादिष्वविवक्षितं व्रीह्यग्न्यादिस्वरूपं साधनविशेषत्वमात्रं विवक्षितमित्यादिरूपोद्धातः ।  
सवित्रश्विपूषशब्दानां विकृतिषु नास्त्यूहः ।  
अग्निशब्दस्यास्त्यूह इत्यादिक ऊहविचारारम्भः ।  
द्वितीये - सपरिकरः सामोहः ।  
तृतीये - मन्त्रोहः ।  
चतुर्थे - मन्त्रोहप्रसङ्गापतितो विचारः ॥ MJAINYC_१,१.२१ ॥  
  
____________________________________________________  
  
##  १,१.२२  
  
  
द्वारलोपो ऽस्य विस्तारः कार्यैकत्वं समुच्चयः ।  
ग्रहसामप्रकीर्णानि नञर्थश्चाष्टपादगाः ॥ MJAINY_१,१.२२ ॥  
  
  
दशमाध्यायस्य प्रथमे पादे - बाधहेतुर्द्वारलोपो निरूपितः ।  
तद्यथा - ऽस्वयङ्कृता वेदिर्भवति ऽइत्यत्र वेदिनिष्पादनरूपस्य द्वारस्य लोपेन निष्पादकानामुद्धननादीनां बाधः ।  
कृष्णलेषु वितुषीकरणरूपस्य द्वारस्य लोपेनावघातस्य बाधः ।  
द्वितीये - सङ्क्षेपेणोक्तस्य द्वारलोपस्य बहुभिरुदाहरणैर्विस्तारः ।  
तृतीये - बाधकारणं कार्यैकत्वम् ।  
तद्यथा - प्रकृतौ गवाश्वादिदक्षिणाया ऋत्विक्परिक्रयः कार्यम् ।  
तथा विकृतिरूपे भूनाम्न्येकाहे धेनुरूपाया दक्षिणायास्तदेव कार्यम् ।  
ततो धेन्वागवाश्वादिदक्षिणा विकृतौ चोदकप्रप्ता बाध्यते ।  
चतुर्थे - नक्षत्रेष्टिविहिता उपहोमाश्चोदकप्राप्तैर्नारिष्ठहोमैः सह समुच्चीयन्ते, इत्यादिः समुच्चयः ।  
पञ्चमे - षोडशिग्रहः प्रकृतिगामी ।  
स चाऽग्रयणपात्रादेव ग्रहीतव्यः, इत्यादिर्बाधप्रसङ्गागतो ग्रहादिविचारः ।  
षष्ठे - ऽसाम तृचे गेयम् ऽ इत्यादिर्बाधप्रसङ्गागतः सामविचारः ।  
सप्तमे - पश्वङ्गेषु - प्रत्यङ्गं हविर्भेदः, न कृत्स्नः पशुर्हविर्भेदः ।  
गृहमेधीयमपूर्वे कर्मेत्यादिर्बाधप्रसङ्गागतः प्रकीर्णविचारः ।  
अष्टमे - ऽनानुयाजेषु ऽ इति पर्युदासः , ऽ न सोमे इत्यर्थवादः, ऽनातिरात्रे ऽ इति प्रतिषेधः ऽ इत्यादिर्बाधोपयुक्तो नञर्थविचारः ॥ MJAINYC_१,१.२२ ॥  
  
____________________________________________________  
  
##  १,१.२३  
  
  
उपोद्घातस्तथा तन्त्रावापौ तन्त्रस्य विस्तृतिः ।  
आवापविस्तृतिश्चैकादशाध्यायस्य पादगाः ॥ MJAINY_१,१.२३ ॥  
  
__________________  
  
एकादशाध्यायस्य प्रथमे पादे - तन्त्रस्योपोद्घातो वर्णितः ।  
द्वितीये - तन्त्रावापौ सङ्क्षेपेणोक्तौ ।  
तृतीये - तन्त्रमुदाहरणबाहुल्येन प्रपञ्चितम् ।  
चतुर्थे - तथैवाऽवापः प्रपञ्चितः ॥ MJAINYC_१,१.२३ ॥  
  
____________________________________________________  
  
##  १,१.२४  
  
प्रसङ्गस्तन्त्रिनिर्णीतिः समुच्चयविकल्पने ।  
द्वादशाध्यायपादार्था इति पादार्थसङ्ग्रहः ॥ MJAINY_१,१.२४ ॥  
  
__________________  
  
द्वादशाध्यायस्य प्रथमे पादे - पशुधर्माणां पशुपुरोडाशे प्रसङ्गः, सौमिकवेदेरुत्तरकालीमकर्मसु प्रसङ्गः, इत्यादिविचारः ।  
द्वितीये - सवनीयपशोस्तन्त्रित्वम् , न तु सवनीयपुरोडाशानाम् ।  
विकृतिस्तन्त्रिणी, न प्रकृतिः, अन्वारम्भणीया विकयतिष्वपि स्यात्, न तु प्रकृतावेवेत्यादिविचारः ।  
तृतीये - त्वग्वाससोः समुच्चयः ।  
आदारगतानामृजुत्वसमततत्वादीनां समुच्चय इत्यादिकं प्राधान्येन, यवव्रीह्योर्विकल्प इत्यादिकं समुच्चयापवादत्वेन, इत्युभयं चिन्तितम् ।  
चतुर्थे च - ऐन्द्राबार्हस्पत्ययाज्यानुवाक्यायगलयोर्विकल्प इत्यादिकं प्राधान्येन, प्राज्यानुवाक्ययोः समुच्चय इत्यादिकं विकल्पापदादत्वेनेत्युभयं चिन्तितम् ।  
चतुर्थे च - ऐन्द्राबार्हस्पत्ययाज्यानुवाक्यायुगलयोर्विकल्प इत्यादिकं प्राधान्येन, प्राज्यानुवाक्ययोः समुच्चय इत्यादिकं विकल्पापदादत्वेनेत्युभयं चिन्तितम् ।  
तदेवं द्वादशाध्यायगतेषु षष्टिसङ्ख्याकेषु पादेषु प्रतिपाह्या अर्था सङ्गृहीताः ॥ MJAINYC_१,१.२४ ॥  
  
____________________________________________________  
  
##  १,१.२५  
  
  
ननु यथोक्तेभ्यः पादार्थेभ्यो ऽप्यर्था बहवस्तत्तत्पादेषु विचार्यन्ते, तेषां कथं तत्तत्पादान्तर्भाव इत्याशङ्क्याऽह -  
  
उपोद्घातापवादाभ्यां प्रसङ्गानुप्रसङ्गतः ।  
तत्तत्पादगतत्वेन विचारान्तरमुन्नयेत् ॥ MJAINY_१,१.२५ ॥  
  
__________________  
  
यथोक्तपादप्रतिपाद्यदन्येष्वर्थेषु यथोचितं कश्चिदुपोद्धातः, कश्चिदपवादः , कश्चित्प्रसङ्गपतितः, कश्चिदनुप्रसङ्गपतितः, इत्येवं पादान्तर्भाव उन्नेयः ॥ MJAINYC_१,१.२५ ॥  
  
____________________________________________________  
  
##  १,१.२६  
  
  
ननु सन्त्वेवमध्यायानां पादानां च व्यवस्थिता अर्थाः ।  
तदीयस्तु क्रमः कथमनगन्तव्य इत्यत आह -  
  
शास्त्रे पूर्वोत्तरीभावो ऽध्यायानामभिधास्यते ।  
पादानां तु तमत्रैव लेशाद्व्यत्पादयामहे ॥ MJAINY_१,१.२६ ॥  
__________________  
  
एकस्मिन्नध्याये समाप्ति रस्ति , अध्यायान्तरारम्भे, तयोरध्याययोः पूर्वोपरी भावो वक्ष्यते ॥ MJAINYC_१,१.२६ ॥  
  
____________________________________________________  
  
##  १,१.२७  
  
  
प्रथमाध्या गतामां पादानां पूर्वोत्तरीभाव उधृते सति तद्व्युत्पत्या पादान्तरेष्वपि तस्योत्पेक्षितु शक्यतया तमुदाहरति -  
  
विधिः माक्षामितिर्धर्मे तस्य शेषोर्ऽथवादगीः ।  
वेदमूला स्मृतिर्नाम वाक्यांशो ऽमीप्वतः क्रमः ॥ MJAINY_१,१.२७ ॥  
  
__________________  
  
जिज्ञास्य वम प्रतिज्ञात धर्मे विविवाक्यं साक्षात्प्रमाणमिति तद्विचारः प्रथमे पादे युक्तः ।  
अर्थवादवाक्य विविद्वारा प्रामण्यद्विध्यनन्तरभावित्वम् स्मृति वाक्यस्य सार्थवादविधिरूपवेदमूलतया प्रामाण्यादर्थवादोत्तरभावित्वम् ।  
नामधेयस्य वाक्यैकदेशत्वेन पूर्वोक्तत्रिविधवाक्यविचारोत्तरकालीनत्वम् ।  
अनेन न्यायेनोत्तराध्यायगतपादानां परस्परं क्रम उन्नेयः ॥ MJAINYC_१,१.२७ ॥  
  
____________________________________________________  
  
##  १,१.२७*  
  
  
इत्थं शास्त्रस्याध्यायानां पादानां च क्रमविशेषविशिष्टानामसाधारणप्रतिपाद्यमर्थे निरूप्य तन्निर्णयफलं दर्शयति -  
ऊहित्वा सङ्गतीस्तिस्त्रस्तथावान्तरसङ्गतिम् ।  
ऊहेताऽक्षेपदृष्टान्तप्रत्युदाहरणादिकम् ॥ MJAINY_१,१.२७* ॥  
  
__________________  
  
शास्त्रादिप्रतिपाद्यार्थसम्बन्धितयाधिकरणे योजिते सति तस्याधिकरणस्य शास्त्रसङ्गतिः, अध्यायसङ्गतिः, पादसङ्गतिश्चेति तिस्त्र ऊहिता भवन्ति ।  
तद्यथा - प्रथमाध्यायस्य प्रथमपादस्य द्वितीयधिकरणे धर्मस्य लक्षणप्रमाणराहित्यं पूर्वपक्षीकृत्य तत्सद्भावः प्रतिपादितः ।  
तस्याधिकरणस्य धर्मसम्बन्धितया धर्मविचारशास्त्रे सङ्गितः ।  
प्रमाणविचाररूपत्वात्प्रथमाध्याये सङ्गतिः ।  
विधिवाक्यस्य प्रमाणत्वेनोपन्यासात्प्रथमपादे सङ्गतिः ।  
यथैतत्सङ्गतित्रयमूहितम्, तथा पूर्वोत्तराधिकरणयोः परस्परमवान्तरसङ्गतिरूहनीया ।  
सा चानेकरूपा - आक्षेपसङ्गतिः, दृष्टान्तसङ्गतिः, प्रत्युदाहरणसङ्गतिः, प्रासङ्गिकसङ्गितः, उपोद्घातसङ्गतिः, अपवादसङ्गति श्चेत्येवमादिरूपा ॥ MJAINYC_१,१.२७* ॥  
  
____________________________________________________  
  
##  १,१.२८  
  
  
तासामाक्षेपादिसङ्गतीनामूहं व्युत्पादयति --  
  
पूर्वन्यायस्य सिद्धान्तयुक्तिं वीक्ष्य परे नये ।  
पूर्वपक्षोक्तयुक्तिं च तत्राऽक्षेपादि योजयेत् ॥ MJAINY_१,१.२८ ॥  
  
__________________  
  
तदेतत्सर्वे योजयित्वा प्रदर्श्यते - प्रथमे ऽध्याये प्रथमपादस्य प्रथमाधिकरणगतो ऽधर्मविचारशास्त्र वैधम् ऽ इति सिद्धान्तः ।  
ऽ अर्थज्ञानपेतावध्ययने नियमविधेः सम्भवात् ऽ इति तद्युक्तिः ।  
द्वितीयाधिकरणे - ऽधर्मे लक्षणं प्रमाणं च नास्ति ऽ इति पूर्वपक्षः ।  
ऽलौकिकाकारहीनत्वात्, प्रत्यक्षाद्यप्रवृत्तेश्च ऽ इति तद्युक्तिः ।  
तया युक्त्या धर्मस्य लक्षणप्रमाणरहितत्वे सति नरविषाणसमो धर्म इति तद्विचारशास्त्रस्य विधेयत्वममुपपन्नमित्याक्षेपसङ्गतिः ।  
यथा प्रथमाधिकरणे नियमविधिसम्भवेन हेतुना विचारशास्त्रस्य विधेयत्वमुक्तम्, तथा द्वितीयाधिकरणे लौकिकाकारहीनत्वप्रत्यक्षाद्यप्रवृत्तिरूपेण हतुना धर्मे लक्षणप्रमाणे न स्त इति दृष्टान्तसङ्गतिः ।  
यथा प्रथमाधिकरणसिद्धान्ते पूर्वोक्तयुक्तिरवलोक्यते, तथा द्वितीयाधिकरणे काञ्चिदपि युक्तिं न पश्याम इति प्रत्युदाहरणसङ्गतिः ।  
एते दृष्टान्तप्रत्युदाहरणसङ्गती मन्दबुद्धिभिरपि सर्वत्रोत्प्रेक्षितुं शक्येते ।  
पञ्चमाधिकरणे विधिवाक्यस्य निरपेक्षत्वात्प्रामाण्यं वर्णितम् ।  
तस्य च वाक्यस्य शब्दर्थयोर्मध्ये शब्दकोटिनिविष्टत्वाद्वाक्य प्रसङ्गेन शब्दनित्यत्वं षष्ठाधिकरणे वर्ण्यत इति प्रासङ्गिकसङ्गतिः ।  
सप्तमाध्यायस्य चतुर्थे पादे द्वितीयाधिकरणेन सौर्यादिविकृतिषु वैदिकमङ्गजातमुपदेष्टुं तदुपयोगित्वेन प्रथमाधिकरणे धर्मसापक्षत्वं साधितम् ।  
तत्र प्रथमाधिकरणमुपोद्घातः ।  
सेयमुत्तराधिकरणेन सह पूर्वाधिकरणस्योपोद्घातसङ्गतिः ।  
प्रथमाध्यायस्य तृतीयपादस्य प्रथमाधिकरणे - अष्टकादिस्मृतेः प्रामाण्यमुक्तम् ।  
द्वितीयाधिकरणे - सर्ववेष्टनस्मृतेः पूर्ववत्प्राप्तप्रामाण्यमपोद्यते ।  
सेयमपवादसङ्गतिः ।  
अनया दिशी सर्वत्र सङ्गतिरूहनीया ॥ MJAINYC_१,१.२८ ॥  
  
  
  
(प्रथमे धर्मशास्त्रारम्भप्रतिज्ञाधिकरणे सूत्रम् )  
  
**अथातो धर्मजिज्ञासा । JAIM_१,१.१ ।**  
  
____________________________________________________  
  
##  १,१.२९-३१  
  
  
इत्थं सङ्गतीर्व्युत्पाद्याथ प्रत्यधिकरणं विषयसंशयपूर्वपक्षसिद्धान्तांश्चतुरो ऽवयवान्तञ्जिघृक्षुः प्रथमाध्यायस्य प्रथमे पादे प्रथमाधिकरणं भट्टमतेनाऽरचयति -  
  
स्वाध्यायो ऽध्येय इत्यस्य विधानस्य प्रयुक्तितः ।  
विचारशास्त्रं नाऽरभ्यमारभ्यं वेति संशयः ॥ MJAINY_१,१.२९ ॥  
अर्थधीहेतुताधीतेलोकसिद्धावघातवत् ।  
नियामकं न चैवातो वैधारम्भो न सम्भवी ॥ MJAINY_१,१.३० ॥  
दर्शापूर्ववदस्त्यत्र क्रत्वपूर्वे नियामकम् ।  
अर्थनिर्णायकं शास्त्रमत आरभ्यतां विधेः ॥ MJAINY_१,१.३१ ॥  
  
__________________  
  
ऽऽचोदनालक्षणोर्ऽथो धर्मः ऽऽ इत्यारभ्य"अन्वाहार्ये च दर्शनात्"इत्येतदन्तं जैमिनिप्रोक्तं सूत्रजातं धर्मविचारशास्त्रम् ।  
तदेतस्य प्रथमाधिकरणस्य विषयः ऽस्वाध्यायो ऽध्येतव्यःऽ इत्यध्ययमविधिरक्षरग्रहणमात्रपर्यवसायीति केचिन्मन्यन्ते ।  
अपरे त्वेवमाहुः - ऽअर्थज्ञानरूपदृष्टप्रयोजनायेदमध्ययनं विधीयते ।  
अर्थज्ञानं विचारमन्तरेण न सम्भवति ।  
ततो विधिर्विचारशास्त्रस्य प्रयोजकःऽ इति ।  
तत्रैवं संशयः - ऽइदं विचारशास्त्रं विधिप्रयुक्त्या नाऽरम्भणीयम् , उताऽरम्भणीयम् ऽ इति ।  
तत्र ऽ अर्थज्ञानायाध्ययनस्य विधिः ऽ इति वदन्वादी प्रष्टव्यः - किमन्त्यन्तमप्राप्तमध्ययनं विधीयते, किंवा पक्षे ऽप्राप्तमवघातवन्नियम्यते, इति ।  
नाऽद्यः - ऽ विमतं वेदाध्ययनमर्थज्ञानहेतुः, अध्ययनत्वात् , भारताध्ययमवत् , इत्यनुमानेनैव विधिनिरपेक्षेण प्राप्तत्वात् ।  
तर्ह्यस्तु द्वितीयः पक्षः ।  
अवघातवन्नियमविधित्वसम्भवात् ।  
यथा नखैरवधातेन वा तण्डुलीनष्पत्तिसम्भवात्पक्षे ऽप्राप्तो ऽवधातो विधिनावश्यं कर्तव्य इति नियम्यते, तथा लिखितपाठेन गुरुपूर्वकाध्ययनेन वार्ऽथज्ञानसम्भवात्पक्षे ऽप्राप्तमध्ययनं विधिना नियम्यत इति चेत् ।  
न ।  
वैषम्यात् ।  
अवघातनिष्पनैरेव तण्डुलैखान्तरापूर्वद्वारेण दर्शपूर्णमासौ परमापूर्वे जनयतः, नान्यथा ।  
ततो दर्शपूर्णमासापूर्वमवघातस्य नियमहेतुः ।  
अत्र तु लिखितपाठजन्येनैवार्थज्ञानेन क्रत्वनुष्ठानसिद्धेरध्ययनस्य नियमहेतुर्नास्ति ।  
अतो द्विविधविध्यसम्भवादर्थज्ञानहेतुविचारशास्त्रारम्भस्य वैधत्वं नास्ति ।  
तर्हि श्रूयमाणस्य विधेः का गतिरिति चेत्, स्वर्गयाक्षरग्रहणमात्रं विधेयमिति वदामः ।  
अश्रुतो ऽपि स्वर्गो विश्वजिन्न्यायेन कल्पनीयः ।  
"स स्वर्गःस्यात्सर्वान्प्रत्यविशेषात्" [पू . मी. सू. ४.३.१५ ] इति सूत्रेण विश्वजित्यश्रूयमाणमप्यधिकारिणं सम्पादयितुं तद्विशेषणं स्वर्गफलं युक्त्या स्थावितम् ।  
तद्वदध्ययने ऽप्यस्तु ।  
एतदेवाभिप्रेत्योक्तम् -  
ऽऽ विनापि विधिना दृष्टलाभान्नहि तदर्थता ।  
कल्प्यस्तु विधिसामर्थ्यात्स्वर्गो विश्वजिदादिवत् ऽऽ ॥ इति ।  
एवं च सति ऽवेदमधीत्य स्नायात् ऽ इति शास्त्रमनुगृह्यते ।  
अस्मिञ्शास्त्रेवेदाध्ययनतमावर्तनयोर्नैरन्तर्ये प्रतीयते ।  
त्वत्पक्षे तु - अधीते ऽपि वेदे धर्मविचारणाय गुरुकुल एवाधिवासः कर्तव्यः ।  
तथा सति तन्नैपन्तर्ये बाध्यते ।  
तस्माद्विचारशास्त्रस्यं वैधत्वाभावात्पाठमात्रेण धर्मसिद्धेः समावर्तनशास्त्राच्च धर्मविचारशास्त्रं नाऽरम्भणीयमिति पूर्वः पक्षः ।  
अत्रोच्यते - यदुक्तम् - ऽलोकसिद्धत्वान्नाप्रप्तविधिः ऽ इति ।  
ततथैवास्तु ।  
नियमविधित्वं तु न वारयितुं शक्यम् ।  
यथा दर्शपूर्णमासजन्यं परमापूर्वमवाचाता नियमविधित्वं तृ न वारयितुं शक्यम् ।  
यथा दर्शपूर्णमासजन्यं परमापूर्वमववातानियमजन्यस्यावान्तरापूर्वस्य कल्पकं भविष्यति ।  
नियमादृष्टानङ्गीकारे च श्रूयमाणे विधिरनर्थकः स्यात् ।  
न च विश्वजिन्न्यायेन स्वर्गार्थत्वं युक्तम् ।  
दृष्टफलेर्ऽथज्ञाने सम्भवत्यदृष्टस्य कल्पयितुमशक्यत्वात् ।  
अत एवोक्तम् -  
"लभ्यमाने फले दृष्टे नादृष्टपरिकल्पना ।  
विधेस्तु नियमार्थत्वान्नाऽनर्थक्यं भविष्यति" ॥ इति ॥  
नन्वेवमपि श्रुतव्याकरणाद्यङ्गस्याधीतवेदस्य पुरुषस्यार्थज्ञानसम्भवाद्विचारशास्त्रस्य वैयर्थ्यमिति चेत् ।  
न ।  
ज्ञानमात्रसम्भवे ऽपि निर्णयस्य विचाराधीनत्वात् ।  
ऽअक्ताः शर्करा उपदधाति ऽ इत्यत्र ऽघृतेनैव, न तैलादिनाऽ इत्ययं निर्णयो व्याकरणेन निरुक्तेन निगमेन वा न सिध्यति ।  
विचारशास्त्रं तु ऽ तेजो वै घृतम् ऽ इति वाक्यशेषादर्थे निर्णेष्यति ।  
अतो विचारो वैधः ।  
ऽ वेदमधीत्य स्नायात् ऽ इति शास्त्रं त्वध्ययनसमावर्तनयोः पूर्वापरीभावसमानकर्तृकत्वे एवाचष्टे, न त्वानन्तर्यम् ।  
तस्माद्विधिवशादेव विचारशास्त्रमापम्भणीयमिति सिद्धान्तः ॥ MJAINYC_१,१.२९-३१ ॥  
  
____________________________________________________  
  
##  १,१.३२-३४  
  
  
अस्मिन्नेवाधिकरणे गुरुमतमाह -  
  
अथवाध्यापनात्सिद्धेर्नैवास्त्यध्ययने विधिः ।  
तेन पूर्वोत्तरौ पक्षौ प्रसाध्यावन्यहेतुभिः ॥ MJAINY_१,१.३२ ॥  
विधेयाध्यापनं सिध्येद्वालस्यार्थधियं विना ।  
तेन निर्विषयं शास्त्रं निष्फलं चेत्युपेक्ष्यताम् ॥ MJAINY_१,१.३३ ॥  
स्वतः प्राप्तार्थबोधस्य विवक्षानपनोपनात् ।  
विषयादि सुसम्पादं शास्त्रमारभ्यते ततः ॥ MJAINY_१,१.३४ ॥  
  
__________________  
  
ऽअष्टवर्षे ब्राह्मम्मुपनयीत, तमध्यापयीत ऽ इत्यध्यापनं विहितम् ।  
न चात्र नियोज्याभावः ।  
आचार्यत्वकामिनो नियोज्यत्वात् ।  
ऽ उपनयीत ऽ इत्यनेनाऽचार्यकरणे"सम्माननोत्सञ्जनाचार्यकरणज्ञानभृतिविगणनव्ययेषु नियः" [पा. सू. १.३.३६ ] इति पाणिनिसूत्रेण विहितेनाऽत्मनेपदेन नियोज्यविशेषणमाचार्यत्वं प्रतीयते ।  
उपनयने यो नियोज्यः ।  
स एवाध्यापने ऽपि ।  
तयोरेकप्रयोजनत्वात् ।  
एवं सत्याचार्यकर्तृकमध्यापनं माणवककर्तृकेणाध्ययनेन विना न सिध्यतीत्यध्यापनविश्विप्रत्युक्त्यैवाध्ययनानुष्ठानतिद्धेर्न विधिरभ्युपगन्तव्यः ।  
श्रूयमाणं विधिवाक्यं नित्यानुवादत्वेनाप्युपपद्यते ।  
ततो ऽध्ययन विधिमुपजीव्य पूर्वमुपन्यस्तौ पूर्वोत्तरपक्षावन्यथा वर्णनीयौ ।  
विषयसंशययोस्तु नास्ति विप्रतिपत्तिः ।  
विचारशास्त्रं विषयः ।  
अवैधं वैधं वेति संशयः ।  
तत्र वैधत्ववादी प्रष्टव्यः- विधेयमाचार्यकर्तृकमध्यापनं किं माणवकस्यार्थज्ञानमपि प्रयुञ्जीत किंवा पाठमात्रम् ।  
नाऽद्यः ।  
अन्तरेणाप्यर्थज्ञानमध्यापनसिद्धेः ।  
पाठमात्रे तु विचारस्य विषयो न भवति ।  
आपाततः प्रतीतः सन्दिग्धोर्ऽथो विषयः ।  
तथा सति यत्रार्थप्रतीतिरेव नास्ति तत्र सन्देहस्य का कथा ।  
निर्णयो विचारस्य फलम ।  
सो ऽपि विषयवद्दूरापेतः ।  
अतो विषयप्रयोजनाभावाद्विचारशास्त्रं नाऽरम्भणीयमिति पूर्वः पक्षः ।  
अत्रोच्यते - मा नामाध्यापनेनार्थावबोधः प्रयुज्यताम् ।  
तथापि साङ्गवेदाध्यायिनो निगमनिरुक्तव्याकरणैर्व्युत्पन्नस्य पौरुषेयग्रन्थेष्विव वेदे ऽप्यर्थावबोधः स्वत एव प्राप्नोति ।  
ननु यथा ऽविषं भुङ्क्ष्व ऽइत्यत्र प्रतीयमामनो ऽप्यर्थो न विवक्षितः, तथा वेदार्थस्याविषयाद्यभावस्तदवस्थ इति चेत ।  
न ।  
विवक्षाया अमनोदितुमषक्यत्वात् ।  
विषभोजनवाकायस्याऽप्तप्रणीतत्वेन बाधो मा भ्रूदिति मुख्यार्थस्तत्र परित्यक्तः ।  
वेदे तु - कुतो न विवक्षितार्थत्वम् ।  
विवक्षिते च वेदार्थे यत्र यत्र पुरुषस्य सन्देहः स सर्वो ऽपि विचारशास्त्रस्य विषयः ।  
तन्निर्णयः प्रयोजनम् ।  
ततो ऽध्यापनविधिप्रयुक्तेनाध्ययनेन बुध्यमानस्यार्थस्य विचार्थत्वाद्विचारशास्त्रस्य वैधत्वं सिद्धम् ॥ MJAINYC_१,१.३२-३४ ॥  
  
(द्वितीये धर्मलक्षणाधिकरणे सूत्रम् )  
  
**चोदनालक्षणो ऽर्थो धर्मः । JAIM_१,१.२ ।**  
  
____________________________________________________  
  
##  १,१.३५-३७  
  
  
द्वितीयाधिकरणं भट्टमतेनारचयति --  
  
विचारविषयो धर्मो लक्षणेन विवर्जितः ।  
मानेनं वाथवोपेतस्वाभ्यामिति विचिन्त्यते ॥ MJAINY_१,१.३५ ॥  
लौकिकाकारहीनस्य तस्य किं नाम लक्षणम् ।  
मानशङ्का तु दूरे ऽत्र प्रत्यक्षाद्यप्रवर्तनात् ॥ MJAINY_१,१.३६ ॥  
चोदमागस्य आकारो ह्यर्थत्वे सति लक्षणम् ।  
अत एव प्रमाणं च चोदनैवात्र नो कुतः ॥ MJAINY_१,१.३७ ॥  
  
__________________  
  
लक्षणप्रमाणाभ्यां हि वस्तुसिद्धिः ।  
अत एवाऽहुः-  
"मानाधीना मेयसिद्धिर्मानसिद्धिश्च लक्षणात्"इति ।  
सजातीयविजातीयव्यावर्तको लक्ष्यगतः कश्चिल्लोकप्रसिद्ध आकारो लक्षणम् ।  
तेन च लक्षणेन लक्ष्ये वस्तुनि सम्भावनाबुद्धौ जातायां प्रमातुमुद्युक्तः प्रमाणेन तदवगच्छति ।  
तद्यथा - ऽ सास्नादिमती गौः ऽ इत्युपश्रुत्य चतुष्पात्सु जीवेषु तल्लक्षणलक्षितपदार्थमन्विष्य ऽइत्थ गौः ऽ इति चक्षुषावगच्छति ।  
एवं च सत्यलौकिकत्वाद्धर्मस्य नास्ति लक्षणम् ।  
तत्र कुतः प्रमातुमुद्योगः ।  
कथञ्चित्तदुपयोगे ऽपि न तत्र प्रमाणसभ्दावः शाङ्कितुमपि शक्यः ।  
न तावदत्र प्रत्यक्ष क्रमते ।  
धर्मस्य रूपादिरहितत्वात् ।  
अत एव व्याप्तिग्रहणाभावार्न्नानुमानम् ।  
प्रत्यक्षाद्यनुमानमूलश्च शब्दस्य सङ्गतिग्रहः ।  
ततो व्युत्पत्त्यभावान्नाऽगमो ऽपि तत्र प्रवर्तते ।  
तस्माद्धर्मो लक्षणप्रमाणरहित इति प्राप्ते ब्रूमः- मा भूच्चक्षुरादिगम्यो लौकिक आकारः ।  
तथापि चोदनागम्यः स्वर्गफलसाधनत्वादिलक्षण आकारो ऽस्ति ।  
ऽ तेन अर्थत्वे सति चोदनागम्यो धर्मः ऽ इति लक्षणं भवति ।  
ऽअर्थो धर्मःऽ इत्युक्ते ब्रह्मणि चैत्यवन्दनादौ घटादौ चातिव्याप्तिः ।  
तद्व्यवच्छेदाय ऽचोदनागम्यःऽ इत्युक्तम् ।  
तावत्येवोक्ते विधिगम्ये ऽनर्थफलत्वेनानर्थरूपे श्येनाद्यभिचारकर्मण्यतिव्याप्तिः ।  
तद्व्यवच्छेदाय ऽअर्थःऽ इत्युक्तम् ।  
यद्यपि श्येनस्य शत्रुवधः फलम्, नतु नरकः, तथापि तस्य वधस्य नरकहेतुत्वाद्वधद्वारा श्येनो ऽनर्थः ।  
न चैवमग्नीषोमीयपशुहिंसाया अपि वधत्वेन नरकहेतुत्वं स्यादिति शङ्कनीयम् ।  
तस्याः क्रत्वङ्गत्वेन क्रतुफलस्वर्गव्यतिरेकेण फलान्तराभावात् ।  
यतश्चोदनागम्यत्वे सत्यर्थत्वं धर्मलक्षणम् ।  
अत एव गर्मे धर्मे गमकं विधिवाक्यं प्रमाणम् ।  
यद्यपि प्रत्यक्षानुमानयोरविषयो धर्मः, तथापि प्रसिद्धेपदसमभिव्याहारेण व्युत्पत्तिः सम्भवति ।  
तस्माल्लक्षणप्रमाणाभ्यामुपेतो धर्मः ॥ MJAINYC_१,१.३५-३७ ॥  
  
____________________________________________________  
  
##  १,१.३८-४०  
  
  
अस्मिन्नेवाधिकरणे गुरुतममाह -  
  
यद्वा जिज्ञास्यवेदार्थः किं मन्त्राद्यवबोधितः ।  
सिद्धार्थो ऽप्यथ विध्येकगम्यः कार्यार्थ एव वा ॥ MJAINY_१,१.३८ ॥  
सिद्धे ऽपि पुत्रजन्मादौ व्युत्पत्तेरूपपत्तितः ।  
मन्त्रादिगम्यसिद्धस्य वेदार्थत्वे ऽपि का क्षतिः ॥ MJAINY_१,१.३९ ॥  
हर्षहेतुबहुत्वेन व्युत्पत्तिः पुत्रजन्मनि ।  
दुर्लभा सुलभा कार्ये वेदार्थो ऽतः स एव हि ॥ MJAINY_१,१.४० ॥  
  
__________________  
  
"अथातो धर्मजिज्ञासा" [पू.मी.सू.१.१.१ ] इत्यत्राथशब्देन कृत्स्न वेदाध्ययनानन्तर्यमुच्यते ।  
अतःशब्देन कृत्स्नस्य वेदस्य विवक्षितार्थत्वं हेतू"क्रियते ।  
उक्तशब्दद्वयानुसारेण धर्मशब्दो ऽपि कृत्स्नं वेदार्थमाचष्टे ।  
ततः सूत्रे ऽवेदार्थो जिज्ञास्यः ऽ इति प्रतिज्ञा कृता ।  
तत्र संशयः - किं मन्त्रार्थवादप्रतीतः सिद्धार्थो ऽपि वेदार्थो भवति, किंवा विधिवाक्यप्रतीतः कार्यार्थं एव वेदार्थः, इति ।  
तत्र -  
"लोकावगतसामर्थ्यः शब्दो वेदे ऽपि बोधकः" इति ज्ञायेन व्युत्पत्त्यनुसारी वेदार्थो वर्णनीयः ।  
व्युत्पत्तिश्च सिद्धार्थे ऽप्यस्ति ।  
ऽपुत्रस्ते जातः ऽ इति वार्ताहरव्याहारजन्यं श्रोतुर्हर्षमनुमाय हर्षहेतौ पुत्रजन्मनि सङ्गतिं प्रतिपद्यते ।  
अतो मन्त्रार्थवादप्रतीतो ऽप्यर्थो वेदार्थ इति प्राप्ते ब्रूमः - पुत्रजन्मवद्धर्षहेतूनां धनलाभादीनां बहुत्वादस्य वाक्यस्कय पुत्रजन्मैवार्थ इति निर्णयो दुर्लभः ।  
ऽगामानय ऽ इति वाक्ये तु गवानयनरूपां मध्यमबृद्धप्रवत्तिमवलोक्य सङ्गतिग्रहणं सुलभम् ।  
तस्मात्कार्यरूप एव वैदार्थ इति ॥ MJAINYC_१,१.३८-४० ॥  
  
  
(तृतीये धर्मप्रमाणपरीक्षाधिकरणे सूत्रम् )  
  
**तस्य निमित्तपरीष्टिः । JAIM_१,१.३ ।**  
  
____________________________________________________  
  
##  १,१.४१-४२  
  
  
तृतीयाधिकरणं भट्टमतेनारचयति -  
  
धर्मस्य ज्ञापकं मानं यदुक्तं चोदनात्मकम् ।  
एतत्किं न परीक्ष्यं स्यात्किंवा सम्यक्परीक्ष्यताम् ॥ MJAINY_१,१.४१ ॥  
मानोपदेशान्मेयस्य सिद्धत्वात्किं परीक्षया ।  
मैवं विचारशास्त्रे ऽस्मिन्परीक्षोपेक्षते कुतः ॥ MJAINY_१,१.४२ ॥  
  
__________________  
  
स्पष्टोर्थः ॥ MJAINYC_१,१.४१-४२ ॥  
  
____________________________________________________  
  
##  १,१.४३-४४  
  
  
अस्मिन्नेवाधिकरणे गुरूमतमाह -  
  
आदौ परीक्ष्यो वेदार्थश्चोदनामानताथवा ।  
वेदार्थस्य प्रधानत्वात्प्रथमं तत्परीक्ष्यताम् ॥ MJAINY_१,१.४३ ॥  
चोदनामानतैवात्र प्रथमं साध्यतां गता ।  
अनपेक्षतया तस्य यतो मुख्यत्वमाश्रितम् ॥ MJAINY_१,१.४४ ॥  
  
__________________  
  
द्वितीयाध्यायाद्यैः कर्मभेदशेषशेषित्वादिरूपो वेदार्थः सूत्रकारेण परीक्षिष्यते ।  
चोजनाप्रामाण्यं तु प्रथमाध्याये परीक्ष्यते ।  
तदैतदयुक्तम् ।  
कुतः ।  
वेदार्थस्य प्रधानत्वेनाऽदौ परीक्ष्ययीत्वात् ।  
प्रधानभागे हि वेदः ।  
पुरूषार्थत्वेनानुष्ठेयत्वात् ।  
प्रधाणं तु तद्वेवनाय प्रवृत्तं सत्तच्छेषतयान प्रधानमिति प्राप्ते ब्रूमः- अस्त्वनुष्ठानोपायो वेदार्थप्रमाणयोः प्रधानोत्सर्जतभावः ।  
प्रमाणप्रमेयभावोपायौ तु प्रमाणस्यैव मुख्यत्वं निरपेक्षत्वात् ।  
नहि स्वतः प्रमाण्यवादिनां मते सापेक्षया प्रमाणस्यास्ति ।  
प्रमेयं तु सारेक्षम् ।  
ऽमानावीना मेथसिद्धिः ऽ इत्युक्तत्वात् ।  
तदेतन्मुख्यत्वमाश्रित्य सूत्रकारः प्रमाणपरीक्षामादौ चकारेति यज्यते ।  
अयान्वत्प्रा अथान्यत्प्राधान्यमाश्रित्य धर्मविचार एवादौ कस्मान्न कृतः? ।  
न कृतः - अपरीक्षितेन प्रमाणेन धर्मस्यासिद्धौ तद्विचारस्याऽश्रयासिद्धेः ॥  
तदेवमधिकरणत्रये व्युत्पादनाय भाट्टप्राभाकरमतभेद उपन्यस्तः ॥ MJAINYC_१,१.४३-४४ ॥  
  
  
अथ प्रायेण भट्टमतमेवोपन्यस्यते -  
(चतुर्थे **धर्मे प्रत्यक्षाद्यगम्यत्वाधिकरणे** सूत्रम् ॥)  
  
  
**सत्सम्प्रयोगे पुरुषस्येन्द्रियाणां बुद्धिजन्म तत्प्रत्यक्षम् अनिमित्तं विद्यमानोपलम्भनत्वात् । JAIM_१,१.४ ।**  
  
____________________________________________________  
  
##  १,१.४५-४६  
  
  
चतुर्थाधिकरणमारचयति -  
  
प्रत्यक्षादिभिरप्येष गम्यते विधिनैव वा ।  
अक्षादीनां प्रमाणत्वान्मेयधर्मावभासिता ॥ MJAINY_१,१.४५ ॥  
वर्तमानैकविषयमक्षं धर्मस्तु भाव्यसौ ।  
अक्षमूलो ऽनुमानादिस्तेन विध्येकमेयता ॥ MJAINY_१,१.४६ ॥  
  
__________________  
  
अक्षं प्रत्यक्षम् ।  
प्रत्यक्षादीनां प्रमाणत्वात्प्रमेयावभासकत्वं तावदविवादम् ।  
धर्मश्च प्रमेयः, असन्दिग्धाविपर्यस्तत्वे सति बुध्यमानत्वात्, घटादिवत् ।  
तस्मात्प्रत्यक्षादिभिरप्येष धर्मो गम्यत इति **प्राप्ते** -  
**ब्रूमः** _ धर्मस्य प्रमेयत्वे ऽपि प्रत्यक्षयोग्यता नास्ति, प्रत्यक्षस्य वर्तमानमात्रविषयत्वात् ।  
यस्तु प्रत्यक्षस्यात्यन्तमविषयः, तत्रानुमानादीनां कैव कथा ।  
क्वचित्प्रत्यक्षेण गृहीते व्याप्त्यादौ पश्चादनुमानादीनां प्रवृत्तिः ।  
तस्माद्विधिनैव धर्मो गम्यते ॥ MJAINYC_१,१.४५-४६ ॥  
  
  
(पञ्चमे **धर्मे विधिप्रामाण्याधिकरणे** सूत्रम् ॥)  
  
**औत्पत्तिकस् तु शब्दस्यार्थेन सम्बन्धस् तस्य ज्ञानम् उपदेशो ऽव्यतिरेकश् चार्थे ऽनुपलब्धे तत्प्रमाणं बादरायणस्यानपेक्षत्वात् । JAIM_१,१.५ ।**  
  
____________________________________________________  
  
##  १,१.४७-४८  
  
  
पञ्चमाधिकरणमारचयति -  
  
अबोधको बोधको वा न तावद्बोधको विधिः ।  
शक्तेरलौकिके धर्मे ग्रहणं दुर्घटं यतः ॥ MJAINY_१,१.४७ ॥  
समभिव्याहृते धर्मे शक्तिग्रहणसम्भवात् ।  
बोधकस्य विधेर्मात्वमनपेक्षतया स्थितम् ॥ MJAINY_१,१.४८ ॥  
  
__________________  
  
यथा धर्मे प्रत्यक्षादीनां प्रामाण्यं नास्ति, तथा विधेरपि नास्ति प्रामाण्यम् ।  
शक्तिग्रहणपूर्वकं हि प्रामाण्यमाप्तवाक्यस्य लोके दृष्टम् ।  
शक्तिश्च लोकप्रसिद्धे गवादौ गृह्यते ।  
धर्मस्त्वलौकिकः ।  
अतस्तत्र शक्तिग्रहणं दुर्घटम् ।  
तस्माद्विधेरबोधकत्वान्न धर्मे प्रामाण्यमिति **प्राप्ते** -  
**ब्रूमः** _ यथा ऽप्रभिन्नकमलोदरे मधूनि मधुकरः पिबतिऽ इत्यत्र मधुकरपदस्यार्थमजानन्नन्यपदार्थमवगत्य तत्यमभिव्याहारात् कमलस्य मध्यगते मधुपानं कुर्वति दृश्यमानभ्रमरे मधुकरशब्दस्य सङ्गतिं गृहीत्वा वाक्यार्थं प्रतिपद्यते, तथा ऽकारीर्या वृष्टिकामो यजेतऽ इत्यत्र लोकप्रसिद्धार्थवृष्ट्यादिपदसमभिव्याहारादलौकिकभावनायां विधेः सङ्गतिं गृहीत्वा विधिवाक्यार्थं पुरुषो बुध्यते ।  
तस्मादबोधकत्वलक्षणमप्रामाण्यं नास्ति ।  
न च संवादाभावादप्रामाण्यम्, समनन्तरभाविप्रतिनियतफले वृष्ट्यादौ संवादस्यापि सम्भवात् ।  
अनियतदृष्टफले चित्रयागादौ, प्रतिनियतजन्मान्तरफले ज्योतिष्टोमादौ च संवादः कथमिति चेत्, एवं तर्हि स्वतःप्रामण्याभ्युपगमान्नास्ति क्वापि संवादाद्यपेक्षा ।  
तस्मादबोधकत्वसापेक्षत्वयोरप्रामाण्यकारणयोरभावाद्विधेः स्वतःसिद्धं प्रामाण्यं नापह्नोतुं शक्यम् ॥ MJAINYC_१,१.४७-४८ ॥  
  
  
(षष्ठे **शब्दनित्यताधिकरणे** सूत्राणि ६-२३)  
  
  
**कर्मैके तत्र दर्शनात् । JAIM_१,१.६ ।**  
  
**अस्थानात् । JAIM_१,१.७ ।**  
  
**करोति शब्दात् । JAIM_१,१.८ ।**  
  
**सत्त्वान्तरे च यौगपद्यात् । JAIM_१,१.९ ।**  
  
**प्रकृति विकृत्योश् च । JAIM_१,१.१० ।**  
  
**वृद्धिश् च कर्तृभूम्नास्य । JAIM_१,१.११ ।**  
  
**समं तु तत्र दर्शनम् । JAIM_१,१.१२ ।**  
  
**सतः परमदर्शनं विषयानागमात् । JAIM_१,१.१३ ।**  
  
**प्रयोगस्य परम् । JAIM_१,१.१४ ।**  
  
**आदित्त्यवद्यौगपद्यम् । JAIM_१,१.१५ ।**  
  
**वर्णान्तरम् अविकारः । JAIM_१,१.१६ ।**  
  
**नादवृद्धिपरा । JAIM_१,१.१७ ।**  
  
**नित्यस् तु स्याद् दर्शनस्य परार्थत्वात् । JAIM_१,१.१८ ।**  
  
**सर्वत्र यौगपद्यात् । JAIM_१,१.१९ ।**  
  
**सङ्ख्याभावात् । JAIM_१,१.२० ।**  
  
**अनपेक्षत्वात् । JAIM_१,१.२१ ।**  
  
**प्रख्याभावाच् च योगस्य । JAIM_१,१.२२ ।**  
**लिङ्गदर्शनाच् च । JAIM_१,१.२३ ।**  
  
____________________________________________________  
  
##  १,१.४९-५०  
  
  
षष्ठाधिकरणमारचयति -  
  
विध्यादिरूपो यः शब्दः सो ऽनित्यो ऽथाविनश्वरः ।  
अनित्यो वर्णरूपत्वाद्वर्णे जन्मोपलम्भनात् ॥ MJAINY_१,१.४९ ॥  
अबाधितप्रत्यभिज्ञाबलाद्वर्णस्य नित्यता ।  
उच्चारणप्रयत्नेन व्यज्यते ऽसौ न जन्यते ॥ MJAINY_१,१.५० ॥  
  
__________________  
  
शब्दनित्यत्ववादिनो वैयाकरणास्तावदेवं मन्यन्ते - वर्णसमूहश्रवणानन्तरं ऽइदमेकं पदम्ऽ इति प्रत्ययो मानसप्रत्यक्षेणोत्पद्यते ।  
तस्य च प्रत्ययस्य वर्णव्यतिरिक्तः कश्चित् स्फोटनामकः पदार्थो विषयः ।  
स च नित्यः ।  
स एव शब्दः, न तु वर्णा इति ।  
तदेतन्नैयायिकादयो न सहन्ते ।  
वर्णेष्वेवैकार्थावच्छेदोपाधिना पदैक्यबुद्धेरुपपत्तौ वर्णातिरिक्तस्फोटकल्पना निरर्थिका ।  
तस्माद्वर्णानामेव शब्दत्वम् ।  
वर्णाश्च प्रतिपुरुषं प्रत्युच्चारणं च जन्मविनाशवन्त उपलभ्यन्ते ।  
तस्मादनित्यः शब्दः ।  
तस्य च कारणदोषसम्भवाद्विधेरप्रामाण्यमिति **पूर्वः पक्षः** ॥  
बहुभिः पुरुषैः प्रत्येकं बहुकृत्व उच्चारिते गोशब्दे ऽत एवेमे गकारादयो वर्णाःऽ इत्यबाधितप्रत्यभिज्ञा जायते ।  
तद्बलान्नित्या वर्णाः ।  
न च वर्णानां जन्माभावे बहुकृत्व उच्चारणप्रयत्नो व्यर्थ इति शङ्कनीयम्, तत्प्रयत्नस्य व्यञ्जकत्वाङ्गीकारात् ।  
एवं सति पुरुषभेदादुच्चारणभेदाश्च यथायोगमुदात्तादिभेदैः पटुमृदुत्वादिभेदैश्चोपेतान्ध्वनिविशेषानुत्पाद्य चरितार्था भविष्यन्ति ।  
तस्मान्नित्ये शब्दे कारणदोषाभावान्नास्त्यप्रामाण्यम् ॥ MJAINYC_१,१.४९-५० ॥  
  
  
(सप्तमे वेदप्रत्यायकत्वाधिकरणे सूत्राणि २४-२६)  
  
  
**उत्त्पत्तौ वावचनाः स्युर् अर्थस्यातन्निमित्तत्वात् । JAIM_१,१.२४ ।**  
  
**तद्भूतानां क्रियार्थेन सामाम्नायो ऽर्थस्य तन्निमित्तत्त्वात् । JAIM_१,१.२५ ।**  
  
**लोके सन्नियमात् प्रयोगसन्निकर्षः स्यात् । JAIM_१,१.२६ ।**  
  
____________________________________________________  
  
##  १,१.५१-५२  
  
  
सप्तमाधिकरणमारचयति -  
  
वेदवाक्यममानं स्यान्मानं वा नास्य मानता ।  
पृथक्सङ्गत्यपेक्षायामनपेक्षत्ववर्जनात् ॥ MJAINY_१,१.५१ ॥  
वेदे ऽपि लोकवन्नैव वाक्यार्थे सङ्गतिः पृथक् ।  
ग्रहीतव्या ततो वाक्यं प्रमाणं नैरपेक्ष्यतः ॥ MJAINY_१,१.५२ ॥  
  
__________________  
  
यद्यपि वर्णानां नित्यत्वादेकार्थावच्छेदकस्य पदस्यापि वर्णरूपतयानित्यत्वाद्वर्णपदद्वारा वेदस्य कारणसापेक्षत्वं नास्ति, तथापि ऽअग्निहोत्रं जुहुयात्स्वर्गकामःऽ इत्यादिवाक्यस्य वाक्यार्थे सङ्गतिग्रहणमपेक्षितम् ।  
तस्मान्नैरपेक्ष्याभावात्प्रामाण्यं नास्तीति प्राप्ते -  
ब्रूमः - लोके ऽगामानयऽ इत्यादिवृद्धप्रयोगे पदपदार्थयोरेव सङ्गतिर्गृह्यते ।  
वाक्यं त्वाकाङ्क्षायोग्यतासन्निधिवशात् स्वार्थं प्रतिपादयतीत्यविवादम् ।  
तथा वेदवाक्यस्यापि प्रत्यायकत्वादनपेक्षत्वेन प्रामाण्यमविरुद्धम् ॥ MJAINYC_१,१.५१-५२ ॥  
  
  
(अष्टमे **वेदापौरुषेयत्वाधिकरणे** सूत्राणि २७-३२)  
  
  
**वेदांश् चैके सन्निकर्षं पुरुषाख्याः । JAIM_१,१.२७ ।**  
  
**अनित्यदर्शनाच् च । JAIM_१,१.२८ ।**  
  
**उक्तं तु शब्दपूर्वत्वम् । JAIM_१,१.२९ ।**  
  
**आख्या प्रवचनात् । JAIM_१,१.३० ।**  
  
**परन्तु श्रुतिसामान्यमात्रम् । JAIM_१,१.३१ ।**  
  
**कृते वा विनियोगः स्यात् कर्मणः सम्बन्धात् । JAIM_१,१.३२ ।**  
  
____________________________________________________  
  
##  १,१.५३-५४  
  
  
अष्टमाधिकरणमारचयति -  
  
पौरुष्यं न वा वेदवाक्यं स्यात्पौरुष्यता ।  
काठकादिसमाख्यानाद्वाक्यत्वाच्चान्यवाक्यवत् ॥ MJAINY_१,१.५३ ॥  
समाख्याध्यापकत्वेन वाक्यत्वं तु पराहतम् ।  
तत्कर्त्रनुपलम्भेन स्यात्ततो ऽपौरुषेयता ॥ MJAINY_१,१.५४ ॥  
  
__________________  
  
ऽकाठकम्, कौथुमम्, तैत्तिरीयकम्ऽ इत्यादिसमाख्या तत्तद्वेदविषया लोके दृष्टा ।  
तद्धितप्रत्ययश्च ऽतेन प्रोक्तम्ऽ [पाणि. सू. ४.३.१०१] इत्यर्थे वर्तते ।  
तथा सति ऽव्यासेन प्रोक्तं वैयासिकं भारतम्ऽ इत्यादाविव पौरुषेयत्वं प्रतीयते ।  
किञ्च ऽविमतं वेदवाक्यं पौरुषेयम्, वाक्यत्वात्, कालिदासादिवाक्यवत्ऽ इति **प्राप्ते** -  
**ब्रूमः** _ अध्ययनसम्प्रदायप्रवर्तकत्वेन समाख्योपपद्यते ।  
कालिदासादिग्रन्थेषु तत्तत्सर्गावसाने कर्तार उपलभ्यन्ते ।  
तथा वेदस्यापि पौरुषेयत्वे तत्कर्तोपलभ्येत ।  
न चोपलभ्यते ।  
अतो वाक्यत्वहेतुः प्रतिकूलतर्कपराहतः ।  
तस्मादपौरुषेयो वेदः ।  
तथा सति पुरुषबुद्धिदोषकृतस्याप्रामाण्यस्यानाशङ्कनीयत्वाद्विधिवाक्यस्य धर्मे प्रामाण्यं सुस्थितम् ॥ MJAINYC_१,१.५३-५४ ॥  
  
  
  
इति श्रीमाधवीये जैमिनीयन्यायमालाविस्तरे प्रथमाध्यायस्य प्रथमः पादः ॥  
  
  
_________________________________________________________________________  
  
  
  
  
(अथ द्वितीयः पादः)  
(प्रथमे **ऽर्थवादाधिकरणे** सूत्राणि १-१८)  
  
**आम्नायस्य क्रियार्थत्वाद् आनर्थक्यम् अतदर्थानां तस्माद् अनित्यम् उच्यते । JAIM_१,२.१ ।**  
  
**शास्त्रदृष्टाविरोधाच् च । JAIM_१,२.२ ।**  
  
**तथाफलाभावात् । JAIM_१,२.३ ।**  
  
**अन्यानर्थक्यात् । JAIM_१,२.४ ।**  
  
**अभागिप्रतिषेधाच् च । JAIM_१,२.५ ।**  
  
**अनित्यसंयोगात् । JAIM_१,२.६ ।**  
  
**विधिना त्व् एकवाक्यत्वात् स्तुत्यर्थेन विधीनां स्युः । JAIM_१,२.७ ।**  
  
**तुल्यं च साम्प्रदायिकम् । JAIM_१,२.८ ।**  
  
**अप्राप्ता चानुपपत्तिः प्रयोगे हि विरोधः स्याच् छब्दार्थस् त्व् अप्रयोगभूतस् तस्माद् उपपद्येत । JAIM_१,२.९ ।**  
  
**गुणवादस् तु । JAIM_१,२.१० ।**  
  
**रूपात् प्रायात् । JAIM_१,२.११ ।**  
  
**दूरभूयस्त्वात् । JAIM_१,२.१२ ।**  
  
**अपराधात् कर्तुश् च पुत्रदर्शनम् । JAIM_१,२.१३ ।**  
  
**आकालिकेप्सा । JAIM_१,२.१४ ।**  
  
**विद्याप्रशंसा । JAIM_१,२.१५ ।**  
  
**सर्वत्वम् आधिकारिकम् । JAIM_१,२.१६ ।**  
  
**फलस्य कर्मनिष्पत्तेस् तेषां लोकवत्परिमाणतः फलविशेषः स्यात् । JAIM_१,२.१७ ।**  
  
**अन्त्ययोर् यथोक्तम् । JAIM_१,२.१८ ।**  
द्वितीयपादस्य प्रथमाधिकरणमारचयति -  
  
____________________________________________________  
  