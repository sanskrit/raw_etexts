---
title: ०२ १,२

---
##  १,२.१-३  
  
  
वायुर्वा इत्येवमादेरर्थवादस्य मानता ।  
न विधेये ऽस्ति धर्मे किं किंवासौ तत्र विद्यते ॥ MJAINY_१,२.१ ॥  
विध्यर्थवादशब्दानां मिथोपेक्षापरिक्षयात् ।  
नास्त्येकवाक्यता धर्मे प्रामाण्यं सम्भवेत्कुतः ॥ MJAINY_१,२.२ ॥  
विध्यर्थवादौ साकाङ्क्षौ प्राशस्त्यपुरुषार्थयोः ।  
तेनैकवाक्यता तस्माद्वादानां धर्ममानता ॥ MJAINY_१,२.३ ॥  
  
__________________  
  
काम्यपशुकाण्डे विध्यर्थवादौ श्रूयेते ।  
ऽवायव्यं श्वेतमालभेत भूतिकामःऽ इति विधिः ।  
ऽवायुर्वै क्षेपिष्ठा देवता, वायुमेव स्वेन भागधेयेनोपधावति, स एवैनं भूतिं गमयतिऽ इत्यर्थवादः ।  
तत्र विधिवाक्यगता वायव्यादिशब्दा अर्थवादशब्दनैरपेक्ष्येणैव विशिष्टमर्थं विदधति ।  
अर्थवादशब्दश्चेतरनैरपेक्ष्येणैव भूतार्थमन्वाचक्षते ।  
ऽक्षिप्रगामी वायुः स्वोचितेन भागेन तोषितो भागप्रदायैश्वर्यं प्रयच्छतिऽ इत्युक्ते रामायणभारतादाविव वृत्तान्तः कश्चित् प्रतीयते, न त्वनुष्ठेयं किञ्चित् ।  
अत एकवाक्यत्वाभावान्नास्त्यर्थवादस्य धर्मे प्रामाण्यमिति **प्राप्ते** -  
**ब्रूमः** _ मा भूत्पदैकवाक्यता ।  
वाक्यैकवाक्यता तु विद्यते ।  
विधिवाक्यं तावत् पुरुषं प्रेरयितुं विधेयार्थस्य प्राशस्त्यमपेक्षते ।  
अर्थवादवाक्यं च फलवदर्थावबोधपर्यवसिताध्ययनविधिपरिगृहीतत्वेन पुरुषार्थमपेक्षते ।  
तत्र पुरुषार्थपर्यवसितविध्यपेक्षितं प्राशस्त्यं लक्षणावृत्त्या समर्पयदर्थवादवाक्यं विधिवाक्येन सहैकवाक्यतामापद्यते ।  
ऽयतः क्षिप्रगामिस्वभावतया शीघ्रफलप्रदो वायुरस्य पशोर्देवता, ततः प्रशस्तमिमं वायव्यं पशुमालभेतऽ इति वाक्ययोरन्वयः ।  
तस्मादर्थवादा धर्मे प्रमाणम् ॥ MJAINYC_१,२.१-३ ॥  
  
____________________________________________________  
  
##  १,२.४  
  
  
अस्मिन्नेवाधिकरणेमतान्तरमनुसृत्य पूर्वोत्तरपक्षावाह -  
  
वादोक्तहेत्वपेक्षत्वान्न विधेर्मानतेति चेत् ।  
सत्यन्वये स्तुतिद्वारा नापेक्षेति गुरुर्जगौ ॥ MJAINY_१,२.४ ॥  
  
__________________  
  
ऽयतो वायुः क्षिप्रमेव फलप्रदः, अतो वायव्यमालभेतऽ इत्येवमर्थवादोक्तं हेतुमपेक्ष्य विधिः पुरुषं नियुङ्क्ते ।  
ततः सापेक्षत्वादप्रमाणमिति **पूर्वपक्षः** ॥  
ऽविमतं कर्मानुष्ठेयम्, फलप्रददेवतोपेतत्वात्, राजसेवादिवत्ऽ इत्यनुमानं यद्यर्थवादे विवक्ष्यते, तदानीमागमप्रमाणस्य विधिवाक्यस्य प्रमाणान्तरसापेक्षत्वं स्यात् ।  
न त्वेवं विवक्षितम् ।  
किन्तु फलप्रददेवतातोषकत्वोपन्यासमुखेन कर्मप्राशस्त्यमुपलक्ष्यते ।  
तथा सति ऽप्रशस्तं कर्मानुष्ठेयम्ऽ इत्यस्मिन्नर्थे सार्थवादस्य विदेः पर्यवसानादेकवाक्यता लभ्यते ।  
तत्र कुतः सापेक्षत्वम् ।  
तस्मात् विधिः प्रमाणम् इति **सिद्धान्तः** ॥ MJAINYC_१,२.४ ॥  
  
  
  
(द्वितीये **विधिवन्निगदाधिकरणे** सूत्राणि १९-२५)  
  
  
**विधिर् वा स्याद् अपूर्वत्वाद् वादमात्रम ह्य् अनर्थकम् । JAIM_१,२.१९ ।**  
  
**लोकवद् इति चेत् । JAIM_१,२.२० ।**  
  
**न पूर्वत्वात् । JAIM_१,२.२१ ।**  
  
**उक्तं तु वाक्यशेषत्वम् । JAIM_१,२.२२ ।**  
  
**विधिश् चानर्थकः क्वचित् तस्मात् स्तुतिः प्रतीयेत तत्सामान्याद् इतरेषु तथात्वम् । JAIM_१,२.२३ ।**  
  
**प्रकरणे सम्भवन्नपकर्षो न कल्प्येत विध्यानर्थक्यं हि तं प्रति । JAIM_१,२.२४ ।**  
  
**विधौ च वाक्यभेदः स्यात् । JAIM_१,२.२५ ।**  
  
  
____________________________________________________  
  
##  १,२.५-७  
  
द्वितीयाधिकरणमारचयति -  
  
ऊर्जो ऽवरुध्या इत्येष विधिवन्निगदो न किम् ।  
यूपौदुम्बरतां स्तौति स्तौति वा तद्विधित्सया ॥ MJAINY_१,२.५ ॥  
चतुर्थ्या फलतालाभाद्यूपौदुम्बरता फलम् ।  
ऊर्जो ऽवरोधं कथयन्कथं स्तुतिपरो भवेत् ॥ MJAINY_१,२.६ ॥  
अस्तुतौदुम्बरत्वस्याविधानात्कस्य तत्फलम् ।  
अर्थद्वैधे वाक्यभेदस्तेन स्तावक एव सः ॥ MJAINY_१,२.७ ॥  
  
__________________  
  
इदमाम्नायते - ऽऔदुम्बरो यूपो भवति, ऊर्ग्वा उदुम्बरः, ऊर्क्पशवः, ऊर्जैवास्मा ऊर्जं पशूनाप्नोति, ऊर्जो ऽवरुध्यैऽ इति ।  
अमृतशब्दाभिधेयो ऽत्यन्तसारभूतः सूक्ष्मो ऽन्नरसः ऊर्गुच्यते ।  
उदुम्बररूपयोर्जा यजमानार्थमध्वर्युः पशुरूपामूर्जमाप्नोति ।  
ततो यूपस्यौदुम्बरत्वमूर्जः सम्पादनाय भवतीत्यर्थः ।  
अत्र ऽअवरुध्यैऽ इति तादर्थ्ये चतुर्थी ।  
तया फलत्वं गम्यते ।  
ऽधनलाभाय राजसेवाऽ इत्यादौ तद्दर्शनात् ।  
न च फलपरस्य वचनस्य स्तावकत्वं युज्यते ।  
अन्यथा स्वर्गकाम इत्यत्र स्वर्गशब्दस्यापि ज्योतिष्टोमस्तावकत्वप्रसङ्गादिति **प्राप्ते** -  
**ब्रूमः** _ अयमूर्जो ऽवरोधः कस्य फलं स्यात् - किमविहितस्यौदुम्बरत्वस्य, उत विहितस्य ।  
नाऽद्यः, अनुष्ठानमन्तरेण द्रव्यमात्रात् फलानुत्पत्तेः ।  
द्वितीये किमत्र विधिः प्रत्यक्षः, उतोन्नेयः ।  
नाऽद्यः, ऽऔदुम्बरो यूपो भवतिऽ इत्यत्र लिङ्प्रत्ययाश्रवणात् ।  
द्वितीये स्तुत्या स उन्नेयः ।  
न चात्र स्तुतिमङ्गीकरोषि ।  
अथोच्येत - ऽविधानायौदुम्बरत्वं स्तूयते तत्फलं चावबोध्यतेऽ इति ।  
तर्हि वाक्यं भिद्येत ।  
ततः फलविधिवन्निगद्यमानमप्येतद्वाक्यं स्तावकमेव ॥ MJAINYC_१,२.५-७ ॥  
  
____________________________________________________  
  
##  १,२.८  
  
  
अत्रैवगुरुमतेनपूर्वोत्तरपक्षावाह -  
  
आप्नोतीति विधित्वस्य वादत्वस्याप्यनिर्णयात् ।  
न प्रमा चोदनेत्येतन् वादो ह्येकवाक्यतः ॥ MJAINY_१,२.८ ॥  
  
__________________  
  
ऊर्जं पशूनाप्नोति इत्यपूर्वार्थत्वाद्विधित्वं प्रतिभासते, लिङ्ङाद्यभावादर्थवादत्वम् ।  
अतः सन्दिग्धत्वान्न प्रामाण्यं चोदनाया इति **पूर्वपक्षः** ॥  
एकवाक्यत्वलाभेनार्थवादत्वं निर्णीयते ।  
अतः प्रमाणं चोदना इति **राद्धान्तः** ॥ MJAINYC_१,२.८ ॥  
  
  
(तृतीये हेतुवन्निगदाधिकरणे सूत्राणि २६ - ३० )  
  
**हेतुर् वा स्याद् अर्थवत्वोपपत्तिभ्याम् । JAIM_१,२.२६ ।**  
  
**स्तुतिस् तु शब्दपूर्वत्वाद् अचोदना तस्य । JAIM_१,२.२७ ।**  
  
**अर्थे स्तुतिर् अन्याय्येति चेत् । JAIM_१,२.२८ ।**  
  
**अर्थस् तु विधिशेषत्वाद् यथा लोके । JAIM_१,२.२९ ।**  
  
**यदि च हेतुर् अवतिष्ठेत निर्देशात् सामान्याद् इति चेद् अवस्था विधीनां स्यात् । JAIM_१,२.३० ।**  
  
तृतीयाधिकरणमारचयति -  
  
____________________________________________________  
  
##  १,२.९-१०  
  
  
तेन ह्यन्नमिति प्रोक्तो वादो हेतुरुत स्तुतिः ।  
हिना श्रुता हेतुतातः शूर्पमन्यच्च साधनम् ॥ MJAINY_१,२.९ ॥  
शूर्पसाधनता श्रौती नाश्रौतैः सा विकल्प्यते ।  
अतो निरर्थको हेतुः स्तुतिस्तस्मात्प्रवर्तिका ॥ MJAINY_१,२.१० ॥  
  
__________________  
  
इदमाम्नायेत - ऽशूर्पेण जुहोति तेन ह्यन्नं क्रियतेऽ अयमर्थवादो विधेये शूर्पे हेतुत्वेनान्वेति ।  
हिशब्दस्य हेतुवायित्वात् ।  
ऽ यस्मादन्नसाधनं, तस्माच्छूर्पेण होतव्यम् ऽ इत्युक्ते ऽ यद्यदन्नसाधनं दर्वीपिठरादिकं तेन सर्वेण होतव्यम् ऽ इति लभ्यते ।  
ततः ऽ पिठरादयः शूर्पेण सह विकल्प्यन्ते ऽ इति प्राप्ते -  
ब्रूमः-- शूर्पस्य होमसाधनत्वं श्रौतम्, तृतीयया तदवगमात् ।  
पिठरादीनां त्वानुमानिकम् ।  
अतो ऽसमानबलत्वान्न विकल्पो युक्तः ।  
ततो हेतुर्व्यर्थः ।  
स्तुत्रिः प्ररोचनायोपयुक्ता, तस्मात्स्तुतित्वेनान्वयः ॥ MJAINYC_१,२.९-१० ॥  
  
  
(चतुर्थे मन्त्रलिङ्गाधिकरणे सूत्राणि ३१ - ५३ )  
  
  
**तदर्थशास्त्रात् । JAIM_१,२.३१ ।**  
  
**वाक्यनियमात् । JAIM_१,२.३२ ।**  
  
**बुद्धिशास्त्रात् । JAIM_१,२.३३ ।**  
  
**अविद्यमानवचनात् । JAIM_१,२.३४ ।**  
  
**अचेतने ऽर्थबन्धनात् । JAIM_१,२.३५ ।**  
  
**अर्थविप्रतिषेधात् । JAIM_१,२.३६ ।**  
  
**स्वाध्यायवद्वचनात् । JAIM_१,२.३७ ।**  
  
**अविज्ञेयात् । JAIM_१,२.३८ ।**  
  
**अनित्यसंयोगान् मन्त्रार्थानर्थक्यम् । JAIM_१,२.३९ ।**  
  
**अविशिष्टस् तु वाक्यार्थः । JAIM_१,२.४० ।**  
  
**गुणार्थेन पुनः श्रुतिः । JAIM_१,२.४१ ।**  
  
**परिसङ्ख्या । JAIM_१,२.४२ ।**  
  
**अर्थवादो वा । JAIM_१,२.४३ ।**  
  
**अविरुद्धं परम् । JAIM_१,२.४४ ।**  
  
**सम्प्रैषे कर्मगर्हानुपालम्भः संस्कारत्त्वात् । JAIM_१,२.४५ ।**  
  
**अभिधाने ऽर्थवादः । JAIM_१,२.४६ ।**  
  
**गुणाद् अप्रतिषेधः स्यात् । JAIM_१,२.४७ ।**  
  
**विद्यावचनम् असंयोगात् । JAIM_१,२.४८ ।**  
  
**सतः परमविज्ञानम् । JAIM_१,२.४९ ।**  
  
**उक्तश् चानित्यसंयोगः । JAIM_१,२.५० ।**  
  
**लिङ्गोपदेशश् च तदर्थवत् । JAIM_१,२.५१ ।**  
  
**ऊहः । JAIM_१,२.५२ ।**  
  
**विधिशब्दाश् च । JAIM_१,२.५३ ।**  
  
चतुर्थाधिकरणमारचयति -  
  
____________________________________________________  
  
##  १,२.११-१२  
  
  
मन्त्रा उरु प्रथस्वेति किमदृष्टैकहेतवः ।  
यागेषूत पुरोडाशप्रथनादेश्च भासकाः ॥ MJAINY_१,२.११ ॥  
ब्राह्मणेनापि तद्भानान्मन्त्राः पुण्यैकहेतवः ।  
न तद्भानस्य दृष्टत्वाद्दृष्टं वरमदृष्टतः ॥ MJAINY_१,२.१२ ॥  
  
__________________  
  
ऽउरु प्रथस्वऽ इत्ययं कश्चिन्मन्त्रः ।  
तस्यायमर्थः - भोः पुरोडाश, स्वमुरुविपुलता यथा भवति तथा प्रसर ऽ इति ।  
एवमादयो मन्त्रा यागप्रयोगेपूच्चार्यमाणा अदृष्टमेव जनयन्ति ।  
नत्वर्थप्रकाशनाय तदुच्चारणम् ।  
पुरोडाशप्रथन लक्षणस्यार्थस्य व्राह्मणवाक्येनापि भासनात् थ ऽउरु प्रथस्वेति पुरोडाशं प्रथयतिऽ इति हि ब्राह्मणवाक्यम् ,[इति चेत्ट ।  
नैतद्युक्तम् ।  
अर्थप्रत्यायनस्य दृष्टप्रयोजनस्कय सम्भवे सति केवलादृष्टस्य कल्पयितुमशक्यत्वात् ।  
तस्माद्दृष्टमर्थानुस्मपणमेव यागप्रयोगे मन्त्रोच्चारणस्य प्रयोजनम् ।  
ब्राह्मणवाक्येनाप्यर्थानुस्मरणसम्भवे ऽमन्त्रेणैवानुस्मपणीयम् ऽ इति यो नियमः, तस्य दृष्टासम्भवाददृष्टं प्रयोजनमस्तु ॥ MJAINYC_१,२.११-१२ ॥  
  
____________________________________________________  
  
##  १,२.१३  
  
  
अत्रैव मतान्तरेण पूर्वोत्तरपक्षावाह -  
  
मन्त्रब्राह्मणयोर्यद्वा कलहो विनियोजने ।  
न मन्त्रलिङ्गसिद्धार्थमनुवक्तीतरद्यतः ॥ MJAINY_१,२.१३ ॥  
  
__________________  
  
अस्य मन्त्रस्य लिङ्गेन विनियोगे ब्राह्मणवाक्यमविवक्षितार्थे स्यात् ।  
वाक्येन विनियोग मन्त्रलिङ्गं न विवक्ष्येत ।  
इत्युभयोर्विरोधादप्रामाण्यं चोदनाया इति पूर्वेः पक्षः ।  
नायं विरोधः, प्रबलेन हि लिङ्गेन विनियोगसिद्धौ वाक्यस्यानुवादकत्वादिति -  
राद्धान्तः ॥ MJAINYC_१,२.१३ ॥  
  
  
इति श्रीमाधवीये जैमिनीयन्यायमालाविस्तरे प्रथमाध्यायस्य द्वितीयः पादः  
  
  
_________________________________________________________________________  
  
  
  
  
अथ तृतीयः पादः  
  
  
(प्रथमे स्मृतिप्रामाण्याधिकरणे सूत्रे १-२)  
  
**धर्मस्य शब्दमूलत्वाद् अशब्दम् अनपेक्षं स्यात् । JAIM_१,३.१ ।**  
  
**अपि वा कर्तृसामान्यात् प्रमाणम् अनुमानं स्यात् । JAIM_१,३.२ ।**  
  
____________________________________________________  
  