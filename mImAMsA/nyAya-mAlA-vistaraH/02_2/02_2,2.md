---
title: ०२ २,२

---
##  २,२.१-२  
  
  
द्वितीयपादस्य प्रथमाधिकरणमाचरयति --  
  
ददाति यजतीत्यादौ भावनैक्यमुतान्यता ।  
आख्यातैक्यात्तदेकत्वं धातुभेदो ऽप्रयोजकः ॥ MJAINY_२,२.१ ॥  
धातुभेदेन भिन्नत्वमाख्याते श्रूयते ततः ।  
उत्पत्त्येकानुरक्तत्वाद्भिद्यन्ते भावना मिथः ॥ MJAINY_२,२.२ ॥  
  
__________________  
  
इहैकप्रकरणगतान्यपर्यायधातुनिष्पन्नान्याख्यातानि यजति, ददाति, जुहोति, इत्यादीन्युदाहरणम् ।  
तानि चैवं श्रूयते --"सोमेन यजेत""हिरण्यमात्रेयाय ददाति" "दाक्षिणानि जुहोति"इति ।  
तेषु भावनावाचिन आख्यातस्यैकत्वाद्भावनाया एकत्वं युक्तम् ।  
न च धातुभेदाद्भावनाभेदः ।  
तद्वाचित्वाभावेन धातोस्तस्यामप्रयोजकत्वात् - इति प्राप्ते , ब्रूमः- अस्त्वाख्यातमेव भावनायाः प्रयोजकम् ।  
तच्चाख्यार्त प्रतिधातु भिन्नम् ।  
न हि बहूनां धातूनामुपर्येक आख्यातप्रत्ययः श्रूयते ।  
नापि व्याकरणे धातुसमूहादेकमाख्यातं विहितम् ।  
तत आख्यातानां बहूनामेकैकधातुविशेषामुरक्तत्वेनैवोत्पन्नानां भावनावाचित्वेन यागदानहोमभावनाः परस्परं भिद्यन्ते ॥ १-२ ॥  
  
____________________________________________________  
  
##  २,२.३  
  
अत्र गुरुमतमाह -  
  
नियोगैकत्वतः शास्त्रमभिन्नमिति चेन्न तत् ।  
धातुभेदाच्छास्त्रभेदे नियोगो भिद्यते बलात् ॥ MJAINY_२,२.३ ॥  
  
__________________  
  
ऽ कर्मभेदचिन्ता नाध्यायार्थः, किन्तु शास्त्रभेदचिन्ता ऽ इति गुरोर्मतम् ।  
तत्र ऽ यजेत, दद्यात्, जुहुयात् ऽ इत्येतेषु लिङ्प्रत्ययबाच्यस्य नियोगस्यैकत्वाधातूनां नियोगवाचकत्वाभावेनाप्रयोजकत्वादेकनियोगार्थे कृत्स्नं शास्त्रमेकम् - इति पूर्वपक्षः ।  
प्रतिधातु लिङ्प्रत्ययस्य भिन्नत्वाद्धात्वर्थानुबन्धभेदेन तद्विशिष्टे नियोगे ऽपि भेदस्य वारयितुमशक्यतया नियोगानुसारि शास्त्रं भिन्नम् - इति सिद्धान्तः ॥ MJAINYC_२,२.३ ॥  
  
(द्वितीये समिदाद्यपूर्वभेदाधिकरणे सूत्रम्)  
  
**एकस्यैवं पुनः श्रुतिर् अविशेषाद् अनर्थकं हि स्यात् । JAIM_२,२.२ ।**  
  
____________________________________________________  
  
##  २,२.४-५  
  
  
द्वितीयाधिकरणमारचयति -  
  
समिधो यजतीत्यादावेकत्वमुत भिन्नता ।  
धातुप्रत्यययोरैक्यादेकत्वं भिन्नता कुतः ॥ MJAINY_२,२.४ ॥  
अभ्यासात्कर्मभेदो ऽत्र नामत्वान्न विधिर्गुणे ।  
विधित्वं श्रुतितो भाति सन्निधेरनुवादता ॥ MJAINY_२,२.५ ॥  
  
__________________  
  
दर्शपूर्णमासयोः श्रूयते -"समिधो यजति" ऽतनूनपातं यजति ऽ ऽ इडो यजति ऽ"बर्हिर्यजति""स्वाहाकारं यजति"इति ।  
तत्र पञ्चकृत्वः श्रूयमाणे यजतिपदे पूर्वोक्तेषु ऽ यजति ददाति ऽ इत्यादिपदेष्विव धातुभेदो नास्ति, येन भावनाभेद आशङ्क्येत ।  
तस्मादाख्यातैक्यप्रयुक्तं भावनैक्यमनिवार्यमिति चेत् ।  
मैवम् ।  
यजतिपदाभ्यासेन कर्मभेदावगमात् ।  
कर्मैकत्वे ऽभ्यासो निरर्थकः स्यात् ।  
अथोच्येत -- ऽ समिघो यजति ऽ इत्यनेन प्रथमश्रुतेन वाक्येन विहितं समिन्नामकं यागमुपरितनैश्र्चतुर्भिर्यजतिपदैरनूद्य तनूनपादादयो देवतारूपा द्रव्यरूपा वा गुणाश्चत्वारो विकल्पिता विधीयन्ते, ततो ऽनुवादार्थत्वान्नाभ्यासवैयर्थ्यम् --- इति ।  
तन्न ।  
तनूनपादादिशब्दानां यागनामत्वेन गुणविधित्वाभावात् ।  
न तावदत्र देवताविधिः ।  
चतुर्थीतद्धितयोरश्रवणात् ।  
नापि द्रव्यविधिः, तृतीयान्तत्वाभावात् ।  
ततः ऽ अग्निहोत्रं जुहोति ऽ इत्यादाविन द्वितीयान्तानां युक्तं नामत्वम् ।  
यत्तु - चतुर्णामुपरितानां यजतिपदानामनुवादत्वम् ।  
तदसत् ।  
तेषां विधायकत्वात् ।  
यथा ऽ समिधो यजति ऽ इत्यत्र यजतिपदे विधित्वं श्रुत्या प्रतीयते, तथान्येष्वपि चतुर्षु पदेषु विधित्वं श्रौतम् ।  
अनुवादत्वं तु पुरोवादरूपस्य ऽ समिधो यजतिऽ इत्यस्य सन्निधिनावगम्यते ।  
सन्निधिश्च श्रुतेर्दुर्बलः ।  
विधित्वे च पूर्ववाक्यविहितस्य समिन्नामकस्य यागस्य पुनर्विधानायोगात्तनूनपादादिनामकानि यागान्तराणि विधीयन्ते ।  
नन्वेवं सति सञ्ज्ञाभेदात्कर्मभेदः सम्पद्यते, नत्वभ्यासात् ।  
तथासति वक्ष्यमाणेनाधिकरणेन सङ्कीर्यते ।  
मैवम् ।  
वैषम्यात् ।  
ऽ अथैष ज्योतिः ऽ इत्यस्मिन्वक्ष्यमाणोदाहरणे यागावगप्तात्प्रागेन सञ्ज्ञात्वावगमात्सञ्ज्ञायाः कर्मभेदहेतुत्वम् ।  
इह तु विधायकैर्यजतिपदैर्यागेष्ववगतेषु, भेदे चाभ्यासादवगते, भिन्नानां यागानां समित्सञ्ज्ञाया अन्याः सञ्ज्ञा अपेक्षितः ।  
इति तनूनपादादीनां सञ्ज्ञात्वं पश्चादवगम्यते ।  
तस्मात् - अभ्यास एवात्र भेदहेतुः ॥ MJAINYC_२,२.४-५ ॥  
  
  
(तृतीय आघाराद्यग्नेयादीनामङ्गाङ्गिभावाधिकरणे सूत्राणि ३-८)  
  
**प्रकरणं तु पौर्णमास्यां रूपावचनात् । JAIM_२,२.३ ।**  
  
**विशेषदर्शनाच् च सर्वेषां समेषु ह्य् अप्रवृत्तिः स्यात् । JAIM_२,२.४ ।**  
  
**गुणस् तु श्रुतिसंयोगात् । JAIM_२,२.५ ।**  
  
**चोदना वा गुणानां युगपच्छास्त्राच् चोदिते हि तदर्थत्वात् तस्य तस्योपदिश्येत । JAIM_२,२.६ ।**  
  
**व्यपदेशश् च तद्वत् । JAIM_२,२.७ ।**  
  
**लिङ्गदर्शनाच् च । JAIM_२,२.८ ।**  
  
____________________________________________________  
  
##  २,२.६-१०  
  
  
तृतीयाधिकरणमारचयति --  
  
एवं विद्वान्पौर्णमासीममावास्यामितीरितम् ।  
कर्मान्यदुत पूर्वोक्तसमुदायानुवादकम् ॥ MJAINY_२,२.६ ॥  
कर्मान्तरं स्यादभ्यासाद्ध्रौवं द्रव्यं हि देवता ।  
वार्त्रघणीत्यादितो लभ्यानुवादस्तु न युज्यते ॥ MJAINY_२,२.७ ॥  
वार्त्रघणीत्याज्यभागाङ्गव्यवस्थोक्तेर्न देवता ।  
पौर्णेत्यनूद्यते पौर्णमासीयुक्तं त्रिकं तथा ॥ MJAINY_२,२.८ ॥  
अमेत्यपि समूहस्य द्वित्वसिद्धिः प्रयोजनम् ।  
सहस्थितिः पौर्णमास्यामित्युक्तिभ्यां त्रिके त्रिके ॥ MJAINY_२,२.९ ॥  
विद्वद्वाक्यविधौ विध्यावृत्तिराग्नेयकादिना ।  
विहितस्य फलित्वेन प्राधान्यमितरे गुणाः ॥ MJAINY_२,२.१० ॥  
  
__________________  
  
इदमाम्नायते ---- ऽ य एवं विद्वान्पौर्णमासीं यजते ऽ ऽ य एवं विद्वानमावास्यां यजते ऽ इति ।  
अत्र यजतिना कर्मान्तरं विधीयते, न तु प्रकृता आग्नेयादयः षड्यागा अनूद्यन्ते ।  
आग्नेयादयश्च कालसंयुक्तास्तस्मिन्प्रकरण एवमाम्नायन्ते - ऽ यदाग्नेयो ऽष्टाकपालो ऽमावास्यायां पौर्णमास्यां चाच्युतो भवति ऽ इति, ऽ तावब्रूतामग्नीषोमावाज्यस्यैव अनावुपांशु पौर्णमास्यां यजन् ऽ इति , ताभ्यामेतमग्नीषोमीयमेकादशकपालं पूर्णमासे प्रायच्छत् ऽ इति, ऽ ऐन्द्रं दध्यमावास्यायाम्"इति, ऽ ऐन्द्रं पयो ऽमावास्यायाम् ऽ इति ।  
एतेभ्यः प्रकृतेभ्यः षड्भ्य आग्नेयादिभ्यो विद्वद्वाक्यविहितस्य, कर्मणो ऽन्यत्वे सति पूर्वाधिकरणन्यायेन विध्यभ्यास उपपद्यते ।  
न च कर्मान्तरे द्रव्यदेवतयोरभावः, ध्रौवाज्यसद्भावात् ।  
अत एवोक्तम् ----  
"ध्रौवं साधारणं द्रव्यं देवता मान्त्रवर्णिकी ।  
रूपवन्तौ ततो यागौ विधीयेते पृथक्तया"इति ।  
"सर्वस्मै वा एतद्यज्ञाय गृह्यते यद्ध्रुवायामाज्यम्"इति ध्रौवस्य साधारणत्वं श्रुतम् ।  
देवताया मान्त्रवर्णिकत्वमित्थमुन्नेतव्यम् --"तस्माद्वार्त्रघणी पौर्णमास्यामनूच्येते, वृधन्वती अमावास्यायाम्"एति वार्त्रघ्न्यौ वृधन्वत्यौ चर्चौ क्रमेण कालद्वयोपेते कर्मणि विधीयेते ।  
तत्र --"अग्निर्वृत्राणि जङ्घनत्"इत्येको वार्त्रघ्रो मन्त्रः ।  
ऽ त्वं सोमासि सत्पतिस्त्वं राजोत वृत्रहा ऽ इत्यपरः ।  
तयोरुक्तावग्नीषोमौ पौर्णमासदेवते ।  
एवमन्तराम्नातयोर्वृधिधातुयुक्तयोर्मन्त्रयोरुक्तावग्नीषोमावमावस्यादेवते ।  
आभ्यां द्रव्यदेवताभ्यां रूपवत्त्वाद्यागान्तरमत्र विधीयते ।  
षड्यागानुवादत्वे तदनुवादेव विधेयान्तरस्य कस्यचिददर्शनाद्विद्वद्वाक्यमनर्थकं स्यात् ।  
न केवलं तदानर्थक्यम्, किन्तु"पौर्णमास्यां पौर्णमास्या यजेत, अमावास्यायाममावास्यया यजेत ऽ इत्येतदपि व्यर्थ स्यात् ।  
न चैतत्कालविधायकम्,"यदाग्नेयः"-- इत्याद्युत्पत्तिवाक्यैरेव तद्विधानात् ।  
कर्मान्तरत्वे तु कालं विधास्यति ।  
तस्मात्कर्मान्तरविधिः- इति प्राप्ते , ब्रूमः- आस्तां तावद्द्रव्यम् ।  
देवता तु विधित्सितस्य कर्मान्तरस्य सर्वथा न लभ्यते ।  
वार्त्रघ्न्योर्वृधन्वत्योश्चाऽज्यभागदेवताप्रतिपादकत्वात् ।  
हौत्रे मन्त्रकाण्डे सानिधेनीरावाहननिगदं प्रयाजमन्त्रांश्चाऽम्नाय प्रयाजानन्तरभाविनोराज्यभागयोः क्रमे वार्त्रघ्न्यौ वृधन्वत्यौ चाऽम्नाते लिङ्गं चाग्निविषयं सोमविषयं च तत्रोपलभ्यते ।  
ततो लिङ्गक्रमाभ्यामाज्यभागविषयत्वमवगम्यते ।  
यत्तु -"वार्त्रघ्नी पौर्णमास्याम्"- इत्यादि वाक्यम्, तल्लिङ्गक्रमकॢप्तयोराज्यभागाघ्गयोर्मन्त्रयुगलयोः कालद्वये व्यवस्थामाचष्टे ।  
न तु नूतनकर्माङ्गतामनयोर्विदधाति ।  
अतो रूपराहित्याद्विद्वद्वाक्यं कर्मान्तरविधायकं न भवति , किं तर्हि - पूर्वप्रकृतेष्वाग्नेयादिषु षट्सु त्रिकरूपौ द्वौ समुदायावनुवदति ।  
न च कालवाचिभ्यां पौर्णमास्यमावास्याशब्दाभ्यां यागानुवादानुपपत्तिः ।  
तत्कालविहितयोर्यागत्रिकयोरुपलक्षितत्वात् ।  
न चानुवादो व्यर्थः ।  
समुदायद्वित्वसिद्धेस्तत्प्रयोजनत्वात् ।  
तत्सिद्धौ च"दर्शपूर्णमासाभ्यां स्वर्गकामो यजेत"इत्यस्मिन्फलवाक्ये षड्यागविवक्षया द्विवचननिर्देश उपपद्यते ।  
यदप्युक्तम् - अनुवादपक्षे"पौर्णमास्याम्"इत्यादिवाक्यवैर्थ्यम् - इति ।  
तदयुक्तम् ।  
कालविधाना सम्भवे ऽप्येकस्य त्रिकस्य सहप्रयोगविधानात् ।  
आग्नेयोपांशुयाजाग्नीषोमीयाणां त्रयाणां पौर्णमासीकालविहितानां सहप्रयोगः ऽ पोर्णमास्या ऽ इत्यनेन तृतीयैकवचनान्तेन विधीयते ।  
एवमितरत्रापि ।  
ननु - विद्वद्वाक्यस्य कर्मान्तरविधायकत्वाभावे ऽपि नानुवादकत्वम् ।  
तस्य यागाविधायकत्वाभ्युपगमात् ।  
"आग्नेयो ऽष्टाकपालः"इत्यादिवाक्यानि तु विहितयागानुवादेन द्रव्यदेवतालक्षणगुणविधायकानि - इति चेत् ।  
न ।  
तथासत्येकेन वाक्येनानेकगुणविध्यसम्भवात् ।  
प्रतिगुणं पृथग्विधौ विध्यावृत्तिः प्रसज्येत ।  
आग्नेयादिवाक्यानां विधायकत्वे तु विशिष्टविधित्वान्नास्ति विध्यावृत्तिदोषः ।  
तस्मादाग्नेयादिवाक्यविहितानां विद्वद्वाक्यमनुवादकम् ।  
किञ्चानुवादत्वमभ्युपगम्य कर्मान्तरविधिं वदतः प्रयोजादीनामाग्नेयादीनां च गुणप्रधानभावो न सिध्येत् ।  
तथा हि -- ऽ समिधो यजति ऽ ऽ आघारमाघारयति ऽ इत्यादयः कालयोगरहिताः केचिद्विधय आम्नाताः ।  
ऽ यदाग्नेयो ऽष्टाकपालो ऽमावास्यायां च पौर्णमास्यां च ऽ इत्यादयः कालयुक्ता अपरे ।  
तेषामुभयेषां प्रकृतत्वात्"दर्शपूर्णमासाभ्यां स्वर्गकामो यजेत"इति वाक्ये सर्वेषां फलसम्बन्धो बोधनीयः ।  
ऽदर्शपूर्णमासाभ्याम्, इति द्विवचनं बहुवचनत्वेन परिणेतव्यम् ।  
विद्वद्वाक्यविहिते द्वे कर्मान्तरे प्रयाजादय आग्नेयादयश्चेति ।  
एतेषु द्वित्वासम्भवात् ।  
सर्वेषां च फलसम्बन्धे राजसूयगतेष्टिपशुसोमवत्समप्राधान्यात्प्रयाजादीनां गुणभावो न स्यात् ।  
तदभावे चानङ्गत्वात्सौर्यादिविकृतिष्वाग्नेयादीनामिवातिदेशो न स्यात् ।  
अनुवादपक्षे तु त्रिकयोः कालयोगेन दर्शपूर्णमासशब्दार्हत्वात् ।  
समुदायद्वित्वेन द्विवचनार्हत्वाच्चाऽग्नेयादीनामेव फलसम्बन्धेन प्राधान्यम् ।  
प्रयाजादीनां तु गुणभाव इति न को ऽपि दोषः ।  
तस्मात् -- विद्वद्वाक्यमनुवादकम् ॥ MJAINYC_२,२.६-१० ॥  
  
(चतुर्थ उपांशुयाजापूर्वताधिकरणे सूत्राणि ९ - १२)  
  
**पौर्णमासीवद् उपांशुयाजः स्यात् । JAIM_२,२.९ ।**  
  
**चोदना वाप्रकृतत्वात् । JAIM_२,२.१० ।**  
  
**गुणोपबन्धात् । JAIM_२,२.११ ।**  
  
**प्राये वचनाच् च । JAIM_२,२.१२ ।**  
  
____________________________________________________  
  
##  २,२.११-१२  
  
  
चतुर्थाधिकरणमारचयति --  
  
उपांशुयाजमित्येषो ऽनुवादो ऽत्राथवा विधिः ।  
विष्ण्वादिवाक्ये विस्पष्टविधेरस्यानुवादता ॥ MJAINY_२,२.११ ॥  
जामित्वोक्तेरन्तराल उपांशुगुणके विधौ ।  
सत्यर्थवादो विष्ण्वादिस्तद्रूपं ध्रौवमन्त्रतः ॥ MJAINY_२,२.१२ ॥  
  
__________________  
  
इदमाम्नायते -- ऽ जामि वा एतद्यज्ञस्य क्रियते ।  
यदन्वञ्चौ पुरोडाशावपांशुयाजमन्तरा यजति ।  
विष्णुरुपांशु यष्टव्यो ऽजामित्वाय ।  
प्रजापतिरुपांशु यष्टव्यो ऽजीमत्वाय ।  
अग्नीषोमावुपांशु यष्टव्यावजामित्वाय"इति ।  
तत्र विष्ण्वादिवाक्येषु विहितस्य यागत्रयसमुदायस्यानुवादः- इति चेत् ।  
मैवम् ।  
आग्नेयाग्नीषोमीयपुरोडाशद्वयनैरवन्तर्यकृतस्य जामित्वदोषस्य वाक्योपक्रम उपन्यासात्परोडाशयोरन्तराले किञ्चिद्विधित्सितम् ।  
न ह्यन्तरालगुणविशिष्टं विधेयं विष्ण्वादिवाक्येषु प्रतीयते ।  
पूर्ववाक्ये तु तत्प्रतीयत इति विधायकं तद्वाक्यम् ।  
न चात्र ऽयजतिऽ इति वर्तमानापदेशः शङ्कनीयः ।  
पञ्चमलकारस्याऽश्रयणात् ।  
अन्तरालकालवदुपांशुत्वगुणस्यापि विशेषणत्वात्तद्विशिष्टकर्मण उपांशुयाजनाप्रकत्वम् ।  
सत्येवं गुणद्वयविशिष्टकर्मण्याद्येन वाक्येन विहिते विष्ण्वादिवाक्यमर्थवादः स्यात् ।  
न चात्र विहितयागानुवादेन देवताविधिः शङ्कनीयः ।  
समाधातव्येन जामित्वदोषेणोपक्रमात्, आजामित्वेन समाधानेनोपसंहाराच्च ऽ जामि वै ऽ इत्यादेः ऽ अजामित्वाय ऽ इत्यन्तस्य सर्वस्य महावाक्यस्यैकत्वप्रतीतेः ।  
न खल्वेकस्मिन्वाक्ये विधेयबाहुल्यं सम्भवति ।  
न चात्र विधित्सितस्योपांशुयाजस्य द्रव्याभावः ।  
ध्रौवस्य तद्रद्रव्यत्वात् ।  
नापि देवताया अभावः ।  
नानाशाखासूपांशुयाजक्रमे पठितैर्वैष्णवप्राजापत्याग्नीषोमीयमन्त्रैर्विकल्पेन देवतात्रयस्य प्रतीयमानत्वात् ।  
तस्मात् - यजतीत्येतद्विधायकम् ॥ MJAINYC_२,२.११-१२ ॥  
  
(पञ्चम आघाराद्यपूर्वताधिकरणे सूत्राणि १३-१६)  
  
**आघाराग्निहोत्रम् अरूपत्वात् । JAIM_२,२.१३ ।**  
  
**सञ्ज्ञोपबन्धात् । JAIM_२,२.१४ ।**  
  
**अप्रकृतत्वाच् च । JAIM_२,२.१५ ।**  
  
**चोदना वा शब्दार्थस्य प्रयोगभूतत्वात् तत्सन्निधेर् गुणार्थेन पुनः श्रुतिः । JAIM_२,२.१६ ।**  
  
____________________________________________________  
  
##  २,२.१३-१४  
  
  
पञ्चमाधिकरणमारचयति --  
  
अग्निहोत्राघारवाक्यमनुवादो ऽथवा विधिः ।  
अरूपत्वात्तु दध्यूर्ध्ववाक्येनोक्तमनूद्यते ॥ MJAINY_२,२.१३ ॥  
गुण्यसिद्धौ न दध्यादिर्गुणो दुष्टा विशिष्टता ।  
रूपं दध्यादिमन्त्राभ्यामतो ऽसौ गुणिनो विधिः ॥ MJAINY_२,२.१४ ॥  
  
__________________  
  
इदमाम्नायते - ऽ अग्निहोत्रं जुहोति ऽ ऽदधण जुहोति ऽ ऽपयसा जुहोतिऽ इति च ।  
इदमपरमाम्नायत् - ऽआधारमाघारयतिऽ ऽऊर्ध्वमाघारयतिऽ ऽ ऋजुमाघारयतिऽ इति च ।  
तत्राग्निहोत्रवाक्यं दध्यादिवाक्यविहितस्य कर्मसमुदायस्यानुवादः ।  
आघारवाक्यं चोर्ध्वादिवाक्यविहितस्य ।  
न त्वेद्वाक्यद्वयं कर्मविधायकम् ।  
कुतः ।  
द्रव्यदेवतालक्षणस्य यागरूपस्याभावात् - इति चेत् ।  
तत्र वक्तव्यम् - किं दध्यादिवाक्येन गुणामात्रं विधीयते, किंवा गुणविशिष्टकर्म ।  
नाऽद्यः ।  
अग्निहोत्रादिवाक्यस्य त्वन्मते कर्मविधायकत्वाभावेन गुणिनः कस्यचिदसिद्धौ गुण्यनुवादपुरःसरस्य गुणमात्रविधानस्यासम्भवात् ।  
द्वितीये विधिगौरवं स्यात् ।  
तच्च सत्यां गतावयुक्तम् ।  
अतो ऽग्निहोत्रादिवाक्यं कर्मविधायकम् ।  
तत्र द्रव्यं दध्यादिवाक्यैर्लभ्यते ।  
देवता तु मान्त्रवर्णिकी ।  
आघारे ऽप्येवं द्रव्यदेवते उन्नेतव्ये ॥ MJAINYC_२,२.१३-१४ ॥  
  
  
(षष्ठे पशुसोमापूर्वताधिकरणे सूत्राणि १७-२०)  
  
**द्रव्यचोदना पशुसोमयोः प्रकरणे ह्य् अनर्थको द्रव्यसंयोगो न हि तस्य गुणार्थेन । JAIM_२,२.१७ ।**  
  
**अचोदकाश् च संस्काराः । JAIM_२,२.१८ ।**  
  
**तद्भेदात् कर्मणो ऽभ्यासो द्रव्यपृथक्त्वाद् अनर्थकं हि स्याद् भेदो द्रव्यगुणीभावात् । JAIM_२,२.१९ ।**  
  
**संस्कारस् तु न भिद्येत परार्थत्वाद् द्रव्यस्य गुणभूतत्वात् । JAIM_२,२.२० ।**  
  
____________________________________________________  
  
##  २,२.१५-१६  
  
  
षष्ठाधिकरणमारचयति --  
  
यजत्यालभतीत्येतावनुवादौ विधी उत ।  
गृह्णात्यवद्यतीत्याभ्यां विहितेर्ऽथे ऽनुवादिनौ ॥ MJAINY_२,२.१५ ॥  
नानुवादो ऽपुरोवादे यज्यालभ्योरतो विधिः ।  
ब्रह्मणे सोमसंस्कारो ऽवदाने पशुसंस्क्रिया ॥ MJAINY_२,२.१६ ॥  
  
__________________  
  
ऽ सोमेन यजेत ऽ इति श्रूयते ।  
तत्र ऽ ऐन्द्रवायवं गृह्रणाति, मैत्रावरूणं गृह्रणाति ऽ इत्यादीन्यपि श्रुतानि ।  
एवम् ऽ अग्निषोमीयं पशुमालभेत ऽ इति श्रूयते ।  
तत्र ऽ हृदयस्याग्रे ऽवद्यति ।  
अथ जिह्वायाः ।  
अथ वक्षसः ऽ इत्यादीन्यपि श्रुतानि ।  
तत्रैन्द्रवाय्वादिवाक्यैर्यागा विधीयन्ते ।  
इन्द्रवाय्वादिप्रातिपदिकैर्देवतानार्ं, तद्धतेन सोमरसद्रव्यस्य च प्रतीयमानत्वात् ।  
एतेषां ग्रहणवाक्यविहितानां यागानां समुदायः ऽ सोमेन यजेत ऽ इत्यनेनानूद्यते ।  
तथावदानवाक्येषु हृदयादिद्रव्यं श्रुतम् ।  
ततो द्रव्यविशिष्टा यागास्तत्र विधीयन्ते ।  
तदनुवादेन पश्वालम्भवाक्ये ऽग्नीषोमरूपा देवता विधीयते ।  
तस्मात् - अवदानवाक्यविहितानां यागानां समुदायः"पशुमालभेत"इत्यनेनानूद्यते - इति प्राप्ते --  
ब्रूमः- सति हि पुरोवादे ऽनुवादो भवति ।  
न चात्र पुरोवादो ऽस्ति ।  
ऽसोमेन यजेत ऽ इत्यनेन प्रतीतस्यार्थस्य ग्रहणवाक्येष्वप्रतीतेः ।  
नहि ग्रहणं यजनं भवति ।  
नापि तद्धितप्रत्ययोक्तो रसः सोमलता ।  
न च - तद्धितप्रत्ययः सर्वनामार्थे विहितः प्रकृतं ब्रूते, न तु रसम् - इति शङ्कनीयम् ।  
ऽ धारया गृह्राति ऽ इति रसस्यैव प्रकृतत्वात् ।  
तथा"पशुमालभेत"इत्यनेन प्रतीतोर्ऽथो नावदानवाक्येषु प्रतीयते ।  
ततः पुरोवादाभावेनानुवादासम्भवाद्यजत्यालभतिभ्यां कर्मणी विधीयेते ।  
ग्रहणवाक्यैस्तु देवताविशिष्टः सोमसंस्कारो विधीयते ।  
अवदानवाक्यैश्च पशुसंस्कारः ॥ MJAINYC_२,२.१४-१६ ॥  
  
(सप्तमे सङ्ख्याकृतकर्मभेदाधिकरणे सूत्रम्)  
  
**पृथक्त्त्वनिवेशात् सङ्ख्यया कर्मभेदः स्यात् । JAIM_२,२.२१ ।**  
  
____________________________________________________  
  
##  २,२.१७-२१  
  
  
सप्तमाधिकरणमारचयति --  
  
आहुतीस्तिस्त्र इत्यत्र कर्मैक्यमुत भिन्नता ।  
एकत्वं सकृदाख्यातात्सङ्ख्यावृत्त्या प्रयाजवत् ॥ MJAINY_२,२.१७ ॥  
आख्यातमात्रं नो मानं सङ्ख्यया बहुकर्मता ।  
आवृत्त्यैकादशत्वं तु प्रयाजे गत्यभावतः ॥ MJAINY_२,२.१८ ॥  
पशून्सप्तदश प्राजापत्यानित्यत्र भाष्यकृत् ।  
विचारमाह पूर्वत्र क्रियात्रित्वस्फुटत्वतः ॥ MJAINY_२,२.१९ ॥  
बहुत्वोपेतपशुभिर्देवयोगादभिन्नता ।  
रूपस्य तेन कर्मैक्यं सङ्ख्या नात्र क्रियागता ॥ MJAINY_२,२.२० ॥  
देवतासङ्गतस्यैव तद्धितार्थस्य पश्चिमः ।  
बहुत्वसङ्गमो रूपसङ्ख्यया तत्क्रियाभिदा ॥ MJAINY_२,२.२१ ॥  
  
__________________  
  
ऽ तिस्त्र आहुतीर्जुहोति ऽ इति श्रूयते ।  
तत्र ऽ जुहोति ऽ इत्येतदाख्यातं ऽ समिधो यजति ऽ इत्यादिवन्नाभ्यस्तम्, किन्तु सकृदेवाऽम्नातम् ।  
तत एकमिदं कर्म ।  
त्रित्वसङ्ख्या तु तस्यैव कर्मण आवृत्त्या नेतव्या ।  
यथा प्रयाजेष्वेकादशत्वसङ्ख्या पञ्चानामेव प्रयाजानामावृत्त्या नीता, तद्वत् - इति प्राप्ते -  
ब्रूमः- किमिदमाख्यातं पदान्तरनिरपेक्षमेव कर्मैक्ये प्रमाणम्, उत पदान्तरान्वितम् ।  
नाऽद्यः ।  
वाक्यांशस्य पदमात्रस्य प्रमितिजनकत्वाभावात् ।  
द्वितीये - त्रि -त्वसङ्ख्यया विशेषितेनाऽख्यातेन कर्मबहुत्वं गम्यते ।  
प्रयोजानां तु पूर्वमेव पञ्चसङ्ख्यावरुद्धत्वादावृत्तिमन्तरेणैकादशत्वं दुःसम्पादम् ।  
इह त्वेतद्विधितः पूर्व कर्मण एकत्वसङ्ख्यावरोधो नास्तीति वैषम्यम् ।  
तदेतद्वृत्तिकारोदाहरणं भाष्यकारो नानुमन्यते ।  
कर्मवाचिन आहुतिशब्दस्य विशेषणेन त्रिशब्देन कर्मबहुत्वस्य स्फुटतया पूर्वपक्षानुत्थानात् ।  
इदं त्वत्रोदाहरणम् - ऽ सप्तदश प्राजापत्यान्पशूनालभते ऽ इति ।  
अत्र ऽ प्रजापत्तिर्देवता येषां पशूनां ते प्राजापत्याः ऽ इति तद्धितव्युत्पत्तौ बहुत्वोपोताः पशव एकं द्रव्यम् ।  
ततो द्रव्यैक्याद्देवतैक्याच्च यागस्य रूपमभिन्नमित्येकमिदं कर्म ।  
या तु ऽसप्तदशऽ इति सङ्ख्या, सा पशुद्रव्यगता, न तु पूर्वोदाहृतत्रित्वसङ्ख्येव क्रियागता ।  
तस्मात् -- ऽन कर्मभेदमापादयति ऽ इति प्राप्ते -  
ब्रूमः- अत्र ऽ प्रजापतिर्देवता यस्य पशोः स प्राजापत्यः ऽ इति तद्धितान्तं प्रातिपदिकं व्युत्पाद्य पश्चात्तद्धितान्तप्रातिपादिकार्थस्य प्रजापतिदेवताविशिष्टपशोः कर्मत्वबहुत्वविवक्षायामुत्पन्ने इमे द्वितीयाविभक्तिबहुवचने ।  
तत्र प्रथमभाविन्या द्वितीयाविभक्तेरेव तद्धितोत्पत्तिवेलायामन्वयो नास्ति, कुतः पश्चाद्भाविनो बहुवचनस्यान्वयः ।  
एवं सति ऽ प्राजापत्यः ऽ इत्यनेन तद्धितान्तप्रातिपदिकनैकपशुद्रव्यमेकदेवतोपेतं यागस्य रूपं समर्प्यते ।  
तादृशानां रूपाणां बहुत्वाय बहुवचनम् ।  
बहुत्वविशेषश्च ऽ सप्तदशः ऽ इति निर्दिश्यते ।  
तस्मात् - अत्र सङ्ख्यया कर्मभेदः ।  
एवं च सति, अष्टमे वक्ष्यमाणं सप्तदशपशूनामैकादशिनपशुगणविकृतित्वमुपपद्यते ॥ MJAINYC_२,२.१७-२१ ॥  
  
(अष्टमे सञ्ज्ञाकृतकर्मभेदाधिकरणे सूत्रम्)  
  
**सञ्ज्ञा चोत्पत्तिसंयोगात् । JAIM_२,२.२२ ।**  
  
____________________________________________________  
  
##  २,२.२२-२३  
  
  
अष्टमाधिकरणमारचयति --  
  
अथैष ज्योतिरित्यत्र गुणो वा कर्म वा पृथक् ।  
गुणः सहस्त्रदानात्मा ज्योतिष्टोमे ह्यनूदिते ॥ MJAINY_२,२.२२ ॥  
अथेति प्रकृते छिन्न एतच्छब्दो ऽग्रगं वदेत् ।  
सङ्ख्ययेवान्यकर्मत्वमिह नूतनसञ्ज्ञया ॥ MJAINY_२,२.२३ ॥  
  
__________________  
"अथैष ज्योतिः, अथैष विश्वज्योतिः, अथैष सर्वज्योतिः, अनेन सहस्त्रदक्षिणेन यजेत ऽ इति श्रूयते ।  
अत्र प्रकृतं ज्योतिष्टोपम् ऽएष ज्योतिः ऽ इत्यनूद्य तस्मिन्सहस्त्रदानलक्षणो गुणो विधीयते -- इति चेत् ।  
न ।  
प्रकृतस्य ज्योतिष्टोमस्य ऽ अथ ऽ इत्यनेन विच्छिन्नत्वात् ।  
न चैवं सति ऽ अयैष ज्योतिः ऽ इत्युक्त एतच्छब्दो ऽनुपपन्न इति वाच्यम् ।  
सन्निहितवाचिनैतच्छब्देनातीतसन्निहितस्येवाऽगामिसन्निहितस्यापि परामर्शसम्भवात् ।  
आगामिसन्निहितश्च ज्योतिः शब्दार्थः ।  
स च ज्योतिः शब्दो ऽती मपरामृशन्नपूर्वसञ्ज्ञारूपत्वान्नूतनं किञ्चित्कर्माभिधत्ते ।  
ततो यथा पूर्वत्र सङ्ख्यया कर्मभेदः, तथात्रापि सञ्ज्ञया कर्म भिद्यते ।  
विश्वज्योतिः सर्वज्योतिः शब्दयोरप्ययं न्यायो द्रष्टव्यः ॥ MJAINYC_२,२.२२-२३ ॥  
  
(नवमे देवताभेदकृतकर्मभेदाधिकरणे सूत्रम्)  
  
**गुणाश् चापूर्वसंयोगे वाक्योः समत्वात् । JAIM_२,२.२३ ।**  
  
  
____________________________________________________  
  
##  २,२.२४-२५  
  
  
नवमाधिकरणमारचयति --  
  
गुणः कर्मान्तरं वा स्याद्वाजिभ्यो वाजिनं त्विति ।  
गुणो देवाननूद्योक्तसमुच्चयविकल्पतः ॥ MJAINY_२,२.२४ ॥  
आमिक्षोत्पत्तिशिष्टत्वात्प्रबला तत्र वाजिनम् ।  
गुणो ऽप्रविश्य कर्मान्यत्कल्पयेद्वाजिदेवकम् ॥ MJAINY_२,२.२५ ॥  
  
__________________  
  
ऽतप्ते पयसि दध्यानयति , सा वैश्वदेव्यामिक्षा, वाजिभ्यो वाजिनम् ऽ इति श्रूयते ।  
घनीभूतः पयःपिण्ड आमिक्षा, जलं वाजिनम् ।  
तत्र --- आमिक्षाद्रव्यभाजो ये विश्वे देवा उक्ताः, ते ऽवाजिभ्यःऽ इत्यनेनानूद्यन्ते ।  
ऽवाजो ऽन्नमामिक्षारूपमेषामस्ति ऽ इति तन्निष्पत्तेः ।  
ताननूद्य वाजिनद्रव्यरूपो गुणो विधीयते ।  
तच्च द्रव्यमामिक्षाद्रव्येण सह समुच्चीनतां विकल्प्यतां वा, इति प्राप्ते --  
ब्रूमः- उत्पत्तिशिष्टेनाऽमिक्षाद्रव्येणावरुद्धेवैश्वदेवयागे वाजिनद्रव्यस्योत्पन्नशिष्टस्य प्रवेशाभावाद्वाजिनं वाजिशब्दार्थस्य देवतान्तरमापादयति ।  
ततो द्रव्यदेवतालक्षणस्य रूपस्य भिन्नत्वात्कर्मान्तरम् ॥ MJAINYC_२,२.२४-२५ ॥  
(दशम् द्रव्यविशेषानुक्तिकृतकर्मैक्याधिकरणे सूत्रम्)  
  
**अगुणे तु कर्मशब्दे गुणस् तत्र प्रतीयेत । JAIM_२,२.२४ ।**  
  
____________________________________________________  
  
##  २,२.२६  
  
  
दशमाधिकरणमारचयति--  
  
दधिहोमे ऽन्यकर्मत्वं गुणो वान्यत्तु पूर्ववत् ।  
निर्गुणत्वादग्निहोत्रे युक्तो दध्यादिको गुणः ॥ MJAINY_२,२.२६ ॥  
  
__________________  
  
"दधण जुहोति"इति श्रूयते ।  
तत्र -"अग्निहोत्रं जुहोति"इत्येतस्मात्प्रकृतात्कर्मणो ऽन्यद्दधिहोमरूपं कर्म - इति पूर्वन्यायेनावगम्यते ।  
यथा पूर्वत्र वाजिनद्रव्येण कर्म भिद्यते, तथा दधिद्रव्येणेति चेत् ।  
न ।  
वैषम्यात् ।  
यथा वैश्वदेवो याग आमिक्षागुणावरुद्धः, तथाग्निहोत्रं न गुणान्तरावरुद्धम् ।  
प्रत्युत - निर्गुणत्वाद्गुणमाकाङ्क्षति ।  
तस्मादयं गुणविधिः ।  
एवं"पयसा जुहोति"इत्यादिषु द्रष्टव्यम् ।  
पयोदध्यादीनां सर्वेषामुत्पन्नशिष्टतयां समबलत्वादेकैकेन द्रव्येणाग्निहोत्रनिष्पत्तेश्च व्रीहीयववद्विकल्पः ॥ MJAINYC_२,२.२६ ॥  
  
(एकादशे दध्यादिद्रव्यसफलत्वाधिकरणे सूत्रे २५ - २६ )  
  
**फलश्रुतेस् तु कर्म स्यात् फलस्य कर्मयोगित्वात् । JAIM_२,२.२५ ।**  
  
**अतुल्यत्वात् तु वाक्ययोर् गुणे तस्य प्रतीयेत । JAIM_२,२.२६ ।**  
  
  
एकादशाधिकरणमारचयति --  
  
____________________________________________________  
  
##  २,२.२७-२८  
  
  
यद्दघ्नेन्द्रियकामस्य जुहुयादिति तत्पृथक् ।  
गुणो वा भिद्यते कर्म धात्वर्थस्य फलित्वतः ॥ MJAINY_२,२.२७ ॥  
मत्वर्थगौरवादिभ्यो नान्यत्कर्म फलाय तु ।  
गुणे विधेये धात्वर्थो विहितत्वादनूद्यते ॥ MJAINY_२,२.२८ ॥  
  
__________________  
  
"दघ्नेद्रियकामस्य जुहुयात्"इति श्रूयते ।  
तदिदं मकृतादग्निहोत्रादन्यत्कर्म ।  
म त्वत्र विधिः ।  
कुतः ।  
ऽइन्द्रियकामस्यऽ इत्यक्तस्य फलस्य धात्वर्थ मन्तरेण द्रव्यमात्रादनिष्पत्तेः - इति चेत् ।  
नैवम् ।  
कर्मान्तरविधौ ऽदधमता होमेनोन्द्रियं भावयेत्ऽ इति मत्वर्थलक्षणा प्रसङ्गात् ।  
गुणविशिष्टक्रियाविधौ, गौरवात् ।  
प्रकृतहानामकृतप्रक्रियाप्रसङ्गाच्च ।  
गुणमात्रं तु फलाय विधीयते ।  
यद्यपि ऽदधण जुहोतिऽ इति प्राप्तम्, तथापि फलसम्बन्धो न प्रप्तः ।  
धात्वरथाभाते फलासम्भव इति चेत् ।  
न ।  
ऽअग्निहोत्रं जुहोतिऽइति विहितस्य धात्वर्थस्यानूद्यमानत्वात् ॥ MJAINYC_२,२.२७-२८ ॥  
  
(द्वादशे वारवन्तीयादीनां कर्मान्तरताधिकरणे सूत्रम्)  
  
**समेषु कर्मयुक्तं स्यात् । JAIM_२,२.२७ ।**  
  
____________________________________________________  
  
##  २,२.२९-३१  
  
  
द्वादशाधिकरणमारचयति --  
  
उक्त्वाग्निष्टुतमेतस्य वारवन्तीयसाम हि ।  
रेवतीष्वृक्षु कृत्वेति श्रुतं पशुफलाप्तये ॥ MJAINY_२,२.२९ ॥  
रेवत्यादिगुणः कर्म पृथग्वा पूर्ववद्गुणः ।  
रेवतीवारवन्तीयसम्बन्धाख्यः पशुप्रदः ॥ MJAINY_२,२.३० ॥  
साम्नो ऽत्र फलकर्मभ्यां सम्बन्धे वाक्यभिन्नता ।  
तेनोक्तगुणसंयुक्तमन्यत्कर्मोच्यते फले ॥ MJAINY_२,२.३१ ॥  
  
__________________  
  
ऽ त्रिवृदग्निष्टुदग्निष्टोमस्तस्य वायव्यास्वृक्ष्वेकविंशमग्निष्टोमसाम कृत्वा ब्रह्मवचसकामो यजेत ऽ इत्यस्य सन्निधौ श्रूयते - ऽ एतस्यैव रेवतीषु वारवन्तीयमग्निष्टोमसाम कृत्वा पशुकामो ह्येतेन यजेत ऽ इति ।  
अस्यायमर्थः - ऽ अग्निष्टोमस्य विकृतिरूपः कश्चिदेकाहो ऽग्निष्टुन्नामकः ।  
स च पृष्ठस्तोत्रे त्रिवृत्सोमयुक्ततया ऽत्रिवृत्ऽ इत्युच्यते ।  
अग्निष्टोमोक्थादीनां सप्तानां सोमसंस्थानां मध्ये ऽग्निष्टोमसंस्थारूपत्वात् ऽ अग्निष्टोमः ऽ इत्यप्युच्यते ।  
प्रकृतौ तृतीयसवन आर्भवपवमानस्योपरि यज्ञायज्ञीयं साम गीयते ।  
तेन च साम्नाग्निष्टोमयागस्य समाप्यमानत्वात् ऽ अग्निष्टोमसाम ऽ इत्युच्यते ।  
तच्च प्रकृतौ ऽयज्ञायज्ञा वो अग्नयः ऽ इत्याद्याग्नेयीष्वृक्षु गीयते ।  
अस्मिंस्त्वग्निष्टुति ब्रह्मवर्चसकामेन वायव्यास्वृक्षु तत्साम गातव्यम् ।  
तञ्च प्रकृताविवैकविंशस्तोमयुक्तम् ।  
पशुकामत्य तु ऽ रेवतीर्नः सधमादःऽ- इत्यादिषु रेवतीष्वक्षु वारवन्तीयं साम गायेत्, इति ।  
तत्र रेवतीनामृचां वारवन्तीयनामकेन साम्ना यः सम्बन्धः, सो ऽयं पशुफलायाग्निष्टुति विधीयते ।  
ऽएतस्यैव ऽ इति प्रकृतपरामर्शकेनैतच्छब्देन, अन्यव्यावर्तकेनैवकारेण चाग्निष्टुतः समर्प्यमाणत्वात् ।  
यथा पूर्वाधिकरण इन्द्रियफलाय प्रकृते ऽग्निहोत्रे दधिगुणो विहितः,तद्वत् ।  
इति प्राप्ते, ब्रूमः- विषमो दृष्टान्तः ।  
दधणे होमजनकत्वं न शास्त्रेण बोधनीयम् ।  
तस्य लोकतो ऽवगन्तुं शक्यत्वात् ।  
फलसम्बन्ध एक एव शास्त्रबोध्य इति न तत्र वाक्यभेदः ।  
इह तु - रेवत्युगाधारकवारवन्तीयसाम्नो ऽग्निष्टुत्कर्मसाधनत्वं फलसाधनत्वं चेत्युभयस्य शास्त्रैकबोध्यत्वाद्दुर्वारो वाक्यभेदः ।  
तेन पशुफलकं यथोक्तगुणविशिष्टं कर्मान्तरमत्र विधीयते ।  
एतच्छब्द एवकारश्च विधीयमानकर्मान्तरविषयतया योजनीयौ ॥ MJAINYC_२,२.२९-३१ ॥  
  
(त्रयोदशे सौभरनिधनयोः कामैक्याधिकरणे सूत्रे २८ - २९ )  
  
**सौभरे पुरुषश्रुतेर् निधनं कामसंयोगः । JAIM_२,२.२८ ।**  
  
**सर्वस्य वोक्तकामत्वात् तस्मिन् कामश्रुतिः स्यान् निधनार्था पुनः श्रुतिः । JAIM_२,२.२९ ।**  
  
____________________________________________________  
  
##  २,२.३२-३५  
  
त्रयोदशाधिकरणमारचयति --  
  
वृष्टन्नस्वर्गकामानां सौभरं स्तोत्रमीरितम् ।  
निधनान्यपि हीषूर्गू इति वृष्ट्यादिकाभिनाम् ॥ MJAINY_२,२.३२ ॥  
फलान्तरं किं वृष्ट्यादि हीशादीनामुतोदिते ।  
सौभरे फलसम्भिन्ने निधनं विनियम्यते ॥ MJAINY_२,२.३३ ॥  
फलान्तरं चतुर्थ्योक्तं वृष्टिकामाय हीषिति ।  
सौभरस्य फलं वृष्टिहीषियुक्त्या विवर्धते ॥ MJAINY_२,२.३४ ॥  
नोक्तवृष्ट्यन्नकामानामन्यत्वं प्रत्यभिज्ञया ।  
नियमे ऽपि चतुर्थ्येषा तादर्थ्यादुपपद्यते ॥ MJAINY_२,२.३५ ॥  
  
__________________  
  
ऽ यो वृष्टिकामो यो ऽन्नाद्यकामो यः स्वर्गकामः स सौभरेण स्तुवीत, सर्वे वै कामाः सौभरे ऽ इति समाम्नाय पुनः समाम्नातम् - हीषित वृष्टिकामाय निधनं कुर्यात्, ऊर्गित्यन्नाद्यकामाय, ऊ इति स्वर्गकामाय ऽ इति ।  
सौभरं नाम सामविशेषः ।  
निधनं नाम पञ्चभिः सप्तभिर्वा भागैरुपेतस्य साम्नो ऽन्तिमो भागः ।  
तस्मिन्निधने हीषादयो विशेषाः सौभरसामसाध्यस्तोत्रफलेभ्यो वृष्ट्यादिभ्यो ऽन्यानि वृष्ट्र्यादिफलानि जनयितुं विधीयन्ते ।  
कुतः ।  
हीषादिविधिवाक्ये ऽवृष्टिकामाय ऽ इत्यादिना चतुर्थीश्रवणात् ।  
तादर्थ्ये ब्रुवती [चतुर्थी] हीषादीनां वृष्ट्यादिकामपुरुषशेषत्वं गमयति ।  
तच्छेषत्वं च पुरुषाभिलवितफलसाधनत्वे सत्युपपद्यते ।  
ततः सौभरस्य हीषितिनिधनविशेषस्य च फलभूते द्वे वृष्टी भवतः ।  
तदुभयमेलनान्महती वृष्टिः- इति प्राप्ते, ब्रूमः- सौभरविधौ यो वृष्ट्यादिकामः स एव हीषादिविधौ प्रत्यभिज्ञायते ।  
ततः सौभरस्य फलभूता ये वृष्ट्यादयः, त एव हीषादिवाक्येष्वनूद्यन्ते, इति न फलान्तरम् ।  
अथोच्येत - नूतनफलान्तराभावात्, हीषादीनां च नानाशाखाध्ययनादेव सौभरे प्राप्तत्वादनर्थको ऽयं विधिः- इति ।  
तन्न ।  
फलत्रयकामाणां त्रयाणामनियमेनैव हीषादिषु मध्ये यस्य कस्यचिन्निधनस्य प्राप्तौ विधेर्नियमार्थत्वात् ।  
तादर्थ्य तु फलान्तराभावे ऽपि सौभरवाक्योक्तवृष्ट्यादिफलसाधने सौभरे हीषादीनां नियम्यमानत्वादुपपद्यते ।  
तस्मात् - अयं निधनविशेषनियमनाविधिः ॥ MJAINYC_२,२.३२-३५ ॥  
  
इति श्रीमाधवीये जैमिनीयन्यायमालाविस्तरे द्वितीयाध्यायस्य द्वितीयः पादः  
  
  
_________________________________________________________________________  
  
  
  
(अथ द्वितीयाध्यायस्य तृतीयः पादः)  
(प्रथमे ग्रहाग्रताया ज्योतिष्टोमाङ्गताधिकरणे सूत्रे १-२)  
  
**गुणस् तु क्रतुसंयोगात् कर्मान्तरं प्रयोजयेत् संयोगस्याशेषभूत्वात् । JAIM_२,३.१ ।**  
  
**एकस्य तु लिङ्गभेदात् प्रयोजनार्थम् उच्येतैकत्वं गुणवाक्यत्वात् । JAIM_२,३.२ ।**  
  
____________________________________________________  
  