---
title: ०१ २,१

---
##  २,१.१  
  
  
  
प्रमाणमुपजीव्यत्वात्प्रथमे ऽध्याय ईरितम् ।  
मानाधीनस्य धर्मस्य द्बितीये भेद उच्यते ॥ MJAINY_२,१.१ ॥  
  
__________________  
  
अनेन प्रथमद्वितीययोरध्याययोः पूर्वोत्तरभाव उपपादितः ॥ १ ॥  
  
  
(प्रथमे ऽपूर्वस्याऽख्यातप्रितिपाद्यत्वाधिकरणे सूत्राणि १ - ४)  
  
**भावार्थाः कर्मशब्दास् तेभ्यः क्रिया प्रतीयेत एष ह्य् अर्थो विधीयते । JAIM_२,१.१ ।**  
  
**सर्वेषां भावो ऽर्थ इति चेत् । JAIM_२,१.२ ।**  
  
**येषाम् उत्पत्तौ स्वे प्रयोगे रूपोपलब्धिस् तानि नामानि तस्मात् तेभ्यः पराकाङ्क्षा भूतत्वात् स्वे प्रयोगै । JAIM_२,१.३ ।**  
  
**येषां तूत्पत्ताव् अर्थे स्वे प्रयोगो न विद्यते तान्य् आख्यातानि तस्मात् तेभ्यः प्रतीयेताश्रितत्वात् प्रयोगस्य । JAIM_२,१.४ ।**  
  
  
____________________________________________________  
  
##  २,१.२-३  
  
  
द्वितीयाध्यायस्य प्रथमे पादे प्रथमाधिकरणे प्रथमं वर्णकमारचयति -  
  
  
विधिवाक्ये पदैः सर्वैरपूर्वे प्रतिपाद्यते ।  
प्रत्येकमथवैक्येन सर्वैस्तत्प्रतिपादनम् ॥ MJAINY_२,१.२ ॥  
फलान्वयित्वात्सर्वेषां प्रधानान्वयलाभतः ।  
लाघवादेकबोध्यत्वं तच्छेषस्तु पदान्तरम् ॥ MJAINY_२,१.३ ॥  
  
__________________  
  
विधिवाक्यमदृष्टार्थमखिलमत्रोदाहरणम ।  
विधिवाक्ये यावन्ति पदानि सन्ति तानि सर्वाणि क्रियाकारकसम्बन्धमनादृत्य प्रत्येकमपूर्वस्य प्रतिपादकानि ।  
कुतः ।  
अपूर्वस्य फलत्वेन सर्वेषां पदानां फलान्वयित्वात ।  
अपूर्वप्रतिपादनाभावे ऽपि क्रियाकारकयोः परस्परान्वयो ऽस्त्येवेति चेत् ।  
सत्यम् ।  
तथापि प्रधानान्वयो लभ्येत ।  
फलं हि प्रधानम् ।  
पुरूषार्थतया साध्यमानत्वादिति प्राप्ते , ब्रूमः - अपूर्वस्यान्त्यन्तमदृष्टत्वादेककल्पनयैव वाक्यस्योपपत्तावनेककल्पने गौरवं स्यात् ।  
तस्मादेकमपूर्वमेकेन शब्देन प्रतिपाद्यते ।  
पदान्तरं तु तच्छेषतयान्वेति ।  
ननु यस्य पदस्यार्थो ऽपूर्वस्य कल्पकस्तत्पदार्थस्य फलसाधनतया फलं प्रत्युपादेयत्वविधेयत्वगुणत्वान्यभ्युपगन्तव्यानि ।  
तथा तस्यैव शेषभूतपदान्तरार्थे प्रत्युद्देश्यत्वानुवाद्यत्वप्रधानत्वानामपि प्राप्तत्वाद्विरुद्धत्रिकद्वयापत्तिरिति चेत् ।  
मेवम् ।  
"उद्भिदा यजेत पशुकामः" "श्येनेनाभिचरन्यजेत"इत्यादावुद्भिदादिशब्दानां नामत्वेनात्वये सति यागसाधनवाचित्वाभावेन यजतावुद्देश्यत्वादित्रिकापादकत्वाभावात् ।  
तस्मादेकमेव पदमपूर्वप्रतिपादकम् ।  
न च धर्मभेदचिन्तां प्रस्तुता परित्यज्य किमित्यपूर्वे चिन्त्यत इति वाच्यम् ।  
अपूर्वस्यैव धर्मत्वात् ॥ MJAINYC_२,१.२-३ ॥  
  
द्वितीयं वर्णकमारचयति --  
  
____________________________________________________  
  
##  २,१.४-७  
  
द्रव्यादिशब्दतो ऽपूर्वधीर्भावार्थपदादुत ।  
द्रव्यादीनां फलार्थत्वात्तच्छब्देन ह्यपूर्वधीः ॥ MJAINY_२,१.४ ॥  
क्रियाद्वारमृते द्रव्यं फलेन नहि युज्यते ।  
भावनावाचिनो ऽपूर्वमाख्यातादवगम्यते ॥ MJAINY_२,१.५ ॥  
धात्वर्थव्यतिरेकेण भावना नेति चेन्न तत् ।  
सर्वधात्वर्थसम्बद्धः करोत्यर्थो हि भावना ॥ MJAINY_२,१.६ ॥  
धात्वर्थः करणं तस्यां समानपदवर्णितः ।  
द्रव्याद्युपकृतिर्दृष्टा धात्वर्थोत्पादनात्मिका ॥ MJAINY_२,१.७ ॥  
  
__________________  
  
इदमाम्नायते -"सोमेन यजेत" "हिरण्यमात्रेयाय ददाति" "तस्मात्सुवर्णे हिरण्यं धार्यम्" "श्येनेनाभिचरन्यजेत" "चित्रया यजेत पशुकामः"इत्यादि ।  
तत्र सोमहिरण्यशब्दौ द्रव्यवाचिनौ, सुवर्णशब्दो गुणवाची, श्येनचित्राशब्दौ कर्मवाचिनौ ।  
तैरेतैर्द्रव्यादिशब्दैरपूर्वे प्रत्येति कुतः ।  
द्रव्यादीनां सिद्धरूपाणां साध्यं फलं प्रति साधनत्वसम्भवात् ।  
यागदानादिरूपस्तु भावार्थः स्वयमपि फलवत्साध्यरूपत्वान्न साधनं भवितुमर्हप्ति ।  
ततो द्रव्यादीनां फलं प्रति करणत्वाद्द्रव्यादिशब्दा अपूर्वप्रत्यायका इति प्राप्ते - ब्रूमः- क्रियां विना द्रव्याणि फलं साधयितुं न क्षमन्ते ।  
पचिक्रीयामन्तरेण काष्ठस्थाल्यादीनामोदनसाधकत्वादर्शनात् ।  
अतो भावनावाचिना यजति ददातीत्याख्यातेनापूर्वे प्रतीयते ।  
ननु धात्वर्थ एव भावना, तदन्या वा ।  
न तावद्धात्वर्थः ।  
तस्य तां प्रति करणत्वोक्तेः ।  
न द्वितीयः ।  
धात्वर्थव्यतिरिक्तायाः क्रियायादुर्लक्ष्यत्वादिति चेत् ।  
मैवम् ।  
सर्वधात्वर्थसम्बद्धस्य करोतिरूपस्य लक्षयितुं शक्यत्वात् ।  
तदुक्तमाचार्यैः-  
"धात्वर्थव्यतिरेकेण यद्यप्येषा न लक्ष्यते ।  
तथापि सर्वसामान्यरूपेणैवावगम्यते"इति ।  
अन्यैरप्युक्तम् -  
"सिद्धसाध्यस्वभावाभ्यां धात्वर्थो द्विविधस्तयोः ।  
अन्योत्पादानुकूलात्मा भावना साध्यरूपिणी"इति ।  
ऽ पचति ऽ इत्युक्ते ऽ पाकं करोत्रि ऽ इत्येतमर्थे सर्वे जनाः प्रतियन्ति ।  
तत्र पाकः, पक्तिः पचनम्, इत्येतैः शब्दैर्व्यवह्रियमाणो लिङ्गकारकसङ्ख्यायोग्यो धात्वर्थः सिद्धस्वभावः ।  
ऽ करोति ऽ इत्यनेन व्यवह्रियमाणो लिङ्गाद्यपेतः साध्यस्वभावद्योतनायाऽख्यातप्रत्ययविधिः ।  
स चाऽख्यातप्रत्ययार्थ ओदनोत्पत्तेरनुकूलः ।  
ततो भवितुरोदनस्य प्रयोजकव्यापारत्वाण्णिजन्तेन भावनाशब्देनोच्यते - इति ।  
अन्ये भावनापक्षा अयुक्ताः ।  
प्रयत्नो भावनेति चेत् ।  
न ।  
ऽरथो गच्छतिऽ इत्यत्र तदभावप्रसङ्गात् ।  
स्पन्द इति चेत् ।  
न ।  
मानसत्यागरूपे यजतावव्याप्तेः ।  
उभयसाधारणमुदासीनत्वविच्छेदसामान्यं भावनेति चेत् ।  
न ।  
शब्दभावनायामव्याप्तिः न हि शब्दस्य विभोरचेतनस्य स्पन्दः प्रयत्नो वास्ति ।  
लिङ् - लेट् - लोट्तव्यप्रत्ययमात्रगता शब्दभावना ।  
सर्वाख्यातगतार्ऽथभावना ।  
तदुक्तम् --  
"अभिधां भावनामाहुरन्यामेव लिङ्ङादयः ।  
अर्थात्मभावना त्वन्या सर्वाख्यातेषु गम्यते"इति ॥  
किञ्च स्पन्दादिवादिनो ऽपि न स्वरूपेण स्पन्दादीनां भावनात्वमाहुः, किन्त्वन्योत्पादानुकूलं स्वरूपम् ।  
तस्मादस्मदुक्तैव भावना ।  
यथा ऽ पचति, इत्यत्रौदनफलोत्पत्त्यनुकूला, तथा ऽयजतिऽ इत्यत्र स्वर्गादिफलोत्पत्त्यनुकूला ।  
तस्यां च फलभावनायां प्रत्ययवाच्यायामेकपदोपात्तत्वेन प्रत्यासम्नत्वात्प्रकृत्यर्थः करणम् , न तु द्रव्यादि ।  
तस्य पदान्तरोपात्तत्वेन विप्रकृष्टत्वात् ।  
साध्यरूपो ऽपि प्रकृत्यर्थः स्वसाधननिष्पादितः सञ्शक्नोति फलं साधयितुम् ।  
द्रव्यादीनां तु प्रकृत्यर्थोत्पादनेन दृष्ट एवोपकारः ।  
द्रव्यादिनिष्पादितेन धातुवाच्येन यागादिकरणेन स्वर्गादिफलोत्पत्तौ सत्यां येयमनुकूलव्यापारात्मा कृतिशब्दाभिधेया फलोत्पादना सेयं यज्यादिधातूनामन्यतमेव केनापि नाभिधीयते ।  
सर्वधात्वर्थानुयायिस्वात् ।  
अतो न भावनायाः प्रकृत्यर्थत्वमाशङ्कितुं शक्यम् ।  
अस्तु तर्हि -- धात्वर्थसामान्यमेव भावनेति चेत् ।  
न ।  
प्रतिधात्वर्थे विलक्षणरूपत्वात् ।  
अन्यद्धि पाकस्यौदनं प्रत्यानुकूल्यम् ।  
अन्यच्च चलनस्य संयोगविभागौ प्रति ।  
अन्यथा फलविभागानुपपत्तेः ।  
भिन्नासु भावनाव्यक्तिषु भावनात्वसामान्यमनुवर्ततां नाम ।  
नैतावताप्रकृत्यर्थसामान्यं तद्भवति ।  
तस्माद्विशेषरूपात्सामान्यरूपाच्च यज्यादिधातुवाच्यादन्यैवाऽख्यातप्रत्ययवाच्या भावना ।  
तथासति ऽयजेतऽ इत्यत्राऽख्यातस्य ऽभावयेत्ऽ इत्यर्थो भवति ।  
तत्र ऽ किं भावयेत्, केन भावयेत्, कथं भावयेत्, इत्यकाङ्क्षायां ऽ स्वर्गे भावयेत् ऽ यागेन भावयेम्, अग्न्यन्वाधानप्रयाजावघातादिभिरुपकारं सम्पाद्य भावयेत् , इत्येवं भाज्यकरणेतिकर्तव्यतासमर्पणेनाऽकाङ्क्षापूरणात्प्रकरणाम्नातः सकलः शब्दसन्दर्भो भावनावाचिन आख्यातस्यैव प्रपञ्चः ।  
भाव्याद्यंशत्रयवती सेयमार्थी भावनेत्युच्यते ।  
सा सर्वापि शब्दभावनाया भाव्या, विधायको लिङ्ङादिः करणम् ।  
अर्थवादसम्पादिता स्तुतिरितिकर्तव्यता ।  
सेयं शब्दभावना लिङ्ङादिभिरेव गम्यते ।  
ऽ अर्थभावनां सर्वैराख्यातप्रत्यैयर्गम्यत इत्युक्तम् ।  
तस्यां चार्थभावनायां स्वर्गस्य भाव्यत्वं कमियोगादवगम्यते ।  
प्रकृत्यर्थस्य करणत्वं तृतीयाश्रुत्या ।  
तथा च श्रूयते -"दर्शपूर्णमासाभ्यां स्वर्गकामो यजेत"ऽ चित्रया यजेत पशुकामः ऽ इति ।  
तच्च करणत्वमपूर्वकल्पनामन्तरेण न सम्भवतीत्यभिधास्यते ।  
तस्मादाख्यातप्रत्ययान्ताद्भावार्थपदादपूर्वे गन्यते ।  
चिन्ताप्रयोजनं तु - ऽपूर्वपक्षे द्रव्याद्यपचारे प्रतिनिध्यभावः ।  
सिद्धान्ते तु तत्सद्भावः ऽ इति ॥ MJAINYC_२,१.४-७ ॥  
  
(द्वितीये ऽपूर्वस्यास्तित्वाधिकरणे सूत्रम्)  
  
**चोदना पुनर् आरम्भः । JAIM_२,१.५ ।**  
  
____________________________________________________  
  
##  २,१.८-१०  
  
द्वितीयाधिकरणमारचयति -  
  
  
अपूर्वसदसद्भावसंशये सति नास्ति तत् ।  
मानाभावात्फलं यागात्सिध्येच्छास्त्रप्रमाणतः ॥ MJAINY_२,१.८ ॥  
क्षणिकस्य विनष्टस्य स्वर्गहेतुत्वकल्पनम् ।  
विरुद्धं मान्तरेणातः श्रेयो ऽपूर्वस्य कल्पनम् ॥ MJAINY_२,१.९ ॥  
अवान्तरव्यापृतिर्वा शक्तिर्वा यागजोच्यते ।  
अपूर्वमिति तद्भेदः प्रक्रियातो ऽवगम्यताम् ॥ MJAINY_२,१.१० ॥  
  
__________________  
  
पूर्वाधिकरणे वर्णकाभ्यां यदिदमुक्तम् -  
ऽअपूर्वस्यैकमेव पदं प्रत्यायकम् ऽ तच्च ऽयजेतऽ इत्याख्यातान्तभावार्थपदम्, इति ।  
तदनुपन्नम् ।  
अपूर्वसद्भावेमानाभावात् ।  
ऽ यजेत ऽ इत्याभ्यां प्रकृतिप्रत्ययाभ्यां करणभावनयोरभिधानात् ।  
अपूर्वाभावे कालान्तरभाविस्वर्गसाधनत्वं विनश्वरस्य यागस्यानुपपन्नमिति चेत् ।  
न ।  
शास्त्रप्रामाण्येन तदुपपत्तेरिति प्राप्ते -  
ब्रूमः- ऽ दर्शपूर्णमासाभ्याम् ऽ इति तृतीयाश्रुत्या तावद्यागस्य स्वर्गसाधनत्वं प्रमितम् ।  
तद्यथोपपद्यते तथावश्यं भवतापि कल्पनीयम् ।  
तत्र किं यावत्फलं यागस्यावस्थानं कल्प्यते, किंवा विनष्टस्यापि स्वर्गोत्पादनम् ।  
नाऽद्यः ।  
यागे क्षणिकत्वस्य प्रत्यक्षसिद्धत्वात् ।  
न द्वितीयः ।  
मृतयोर्दम्पत्योः पुत्रोत्पत्त्यदर्शनात् ।  
अतो मानान्तरविरुद्धाद्भवदीयकल्पनादस्मदीयमविरूद्धमपूर्वकल्पनं ज्यायः ।  
कल्पिते ऽप्यपूर्वे तस्यैव स्वर्गसाधनत्वाद्यागस्य स्वर्गसाधनत्वश्रुतिर्विरूध्येतेति चेत् ।  
न ।  
ऽ यागावान्तरव्यापारो ऽपूर्वम् ऽ इत्यङ्गीकारात् ।  
न ह्युद्यमननिपतनयोरवान्तरव्यापारयोः सत्त्वे कुठारस्य साधनत्वमपैति ।  
यदि व्यापारवतो यागस्य नाशे व्यापारे न तिष्ठेत्तर्हि यागजन्या काचिच्छक्तिरपूर्वमस्तु ।  
शक्तिव्यवधाने ऽपि यागस्य साधनत्वमविरूद्धम् ।  
औष्ण्यव्यवहिते ऽप्यग्नौ दाहकत्वाङ्गीकारात् ।  
यथाङ्गारजन्यमौष्ण्यं शान्तेष्यप्यङ्गारेषु जले ऽनुवर्तते, तथा यागजन्यमपूर्वे नष्टे ऽपि यागे कर्र्तयात्मन्यवनुवर्तताम् ।  
तस्मादस्त्यर्पूवम् ।  
तद्विशेषस्तु सम्प्रदायसिद्धयागप्रक्रिययावगन्तव्यः ।  
तथा हि - प्रक्रिया पूर्वाचार्यैरित्थं दर्शिता -"प्रथमं तावत्फलवाक्येन कर्मणः फलसाधनता बोद्यते - ऽ यागेन स्वर्गे कुर्यात् ऽ इति ।  
ऽकथं विनश्वरेण फलं कर्तव्यम् ऽ इत्यपेक्षायाम् ऽ अपूर्वे कृत्वा ऽ इत्युच्यते ।  
ऽ कथमपूर्वे क्रियते ऽ इत्यपेक्षायां ऽ यागानुष्ठानप्रकारेण ऽ इति ।  
तच्चापूर्वे दर्शपूर्णमासयोरनेकविधम् - फलापूर्वम् ।  
समुदायापूर्वम् ष उत्पत्त्यपूर्वम्, अङ्गापूर्वे चेति ।  
येन स्वर्ग आरभ्यते तत्फलापूर्वम् ।  
अमावास्यायां त्रयाणां यागानामेकः समुदायः, पौर्णमास्यामपरः, तयोर्भिन्नकालवर्तिनोः संहत्य फलापूर्वारम्भायोगात्तदारम्भाय समुदायद्वयजन्यमपूर्वद्वयं कल्पनीयम् ।  
तयोरेकैकस्याऽ रम्भायैकैकसमुदायवर्तिनां त्रयाणां यागामां भिन्नक्षणवर्तित्वेन सङ्घातापत्त्यभावाद्यागत्रयणन्यानि त्रीण्युत्पत्त्यपूर्वाणि कल्पनीयानि ।  
तेषां चाङ्गेपकारमन्तरेणानिष्पत्तेरङ्गानां चानेकक्षणवर्तिनां सङ्घातासम्भवादङ्गापूर्वाणि कल्पनीयानि ।  
तत्र त्वयं विभागः- संविपत्योपकारकाण्यवघातादीनि द्रव्यदेवतासंस्कारद्वारेण यागस्वरूपस्यैवातिशयाधानेन तदत्पत्त्यपूर्वनिष्पत्तौ व्याप्रियन्ते ।  
तद्द्वारेण फलापूर्वे ।  
आरादुपकारकाणि तु प्रयाजादीन्युत्पत्त्युपूर्वेभ्यः फलापूर्वनिष्पत्तौ साक्षादेव व्याप्रियन्ते ।  
एवं प्रकारभेदे सत्यपि सर्वाण्यङ्गान्यपूर्वनिष्पत्तावनुग्राहकाणि - इत्येकरूपेणेत्थम्भावेन स्वी क्रियन्ते ।  
अनयैव दिशा सर्वत्रापूर्वप्रक्रियावगन्तव्या ॥ MJAINYC_२,१.८-१० ॥  
  
____________________________________________________  
  
##  २,१.११-१२  
  
  
अत्र गुरुमतमाह -  
  
यागक्रिया सूक्ष्मरूपा परमाण्वात्मसंश्रिता ।  
यावत्फलं नियोगाख्यं नापूर्वमिति चेन्न तत् ॥ MJAINY_२,१.११ ॥  
मानहीनं क्रियासौक्ष्म्यं नियोगस्तु लिङादिना ।  
अभिधेयः पृथग्यागादपूर्वे कार्यमस्त्यतः ॥ MJAINY_२,१.१२ ॥  
  
__________________  
  
गुरुणा यन्नियोगाख्यमपूर्वमभिप्रेयते तन्नास्ति ।  
कुतः ।  
अन्तरेणैव तदपूर्वे फलनिष्पत्तेः ।  
न च यागनाशात्कथं फलसिद्धिरिति वाच्यम् ।  
न हि यागक्रिया सर्वात्मना नश्यति, किन्तु सूक्ष्मरूषत्वेनादृश्या सती स्वर्गदेहारम्भकेषु यागसम्बन्धिद्रव्यगतपरमाणुषु यागकर्र्तयात्मनि वावस्थाय फलमारभत इति पूर्वपक्षः ।  
नैतद्युक्तम् ।  
उक्तेर्ऽथे प्रमाणाभावात् ।  
न च नियोगे ऽपि प्रमाणाभावः शङ्कनीयः ।  
वैदिकलिङादीनां तदभिधायकत्वात् ।  
ततो धात्वर्थातिरिक्तं कालान्तरभाव्यकाम्यफलसाधनमपूर्वमत्वित ॥ MJAINYC_२,१.११-१२ ॥  
  
  
(तृतीये कर्मणां गुणप्रधानभावविभागाधिकरणे सूत्राणि ६ - ८)  
  
**तानि द्वैधं गुणप्रधानभूतानि । JAIM_२,१.६ ।**  
  
**यैर् द्रव्यं न चिकीर्ष्यते तानि प्रधानभूतानि द्रव्यस्य गुणभूतत्वात् । JAIM_२,१.७ ।**  
  
**यैस् तु द्रव्यं चिकीर्ष्यते गुणस् तत्र प्रतीयेत तस्य द्रव्यप्रधानत्वात् । JAIM_२,१.८ ।**  
  
____________________________________________________  
  
##  २,१.१३-१४  
  
  
तृतीयाधिकरणमारचयति --  
  
अवघातादिनापूर्वमुत्पाद्यं विद्यते न वा ।  
यजत्यादिवदस्त्येव वाक्यवैयर्थ्यमन्यथा ॥ MJAINY_२,१.१३ ॥  
दृष्टे तुषविमोके तु नापूर्वे द्रव्यतन्त्रतः ।  
स्याद्यजत्यादिवैषम्यं नियमापूर्वकृद्वचः ॥ MJAINY_२,१.१४ ॥  
  
__________________  
  
दर्शपूर्णमासयोः श्रूयते -"व्रीहीनवहन्ति" "तण्डुलान्पिनष्टि"इति ।  
तत्र अक्धातपेषणे अपूर्वजनके, विहितधात्वर्थत्वात्, यजत्यादिघात्वर्थवत् ऽ ।  
विपक्षे - विधिवाक्यवैयर्थ्यरूपो बाधकस्तर्को ऽवगन्तव्यः ।  
तुषविमोकचूर्णत्वयोर्दृष्टप्रयोजनयोर्लोकसिद्धत्वेन तादर्थ्ये ऽवघातपेषणयोर्विधिर्र्व्यथः स्यात् ।  
तस्मात् - अस्त्यपूर्वमिति प्राप्ते, ब्रूमः- दृष्टफले सम्भवत्यपूर्वे न कल्पनीयम् ।  
यजत्यादिदृष्टान्तस्तु विषमः ।  
तत्र हि क्रियाप्राधान्येन द्रव्यपारतन्त्र्याभावादपूर्वसाधनत्वं क्रियाया युक्तम् ।  
इह तु ऽ व्रीहीन् ऽ इति कर्मकारकविभक्त्या व्रीहीणामीप्सिततमत्वेन प्राधान्यावगमाद्द्रव्यपरतन्त्रो ऽवघातो द्रव्य एवातिशयं कुर्यात्, न त्वपूर्वे जनयति ।  
न च विधिवैयर्थ्यम् ।  
नखनिर्भेदनादिना तुषविमोकसम्भवे ऽपि ऽअवघातेनैवासौ कर्तव्यः ऽ इति यो नियमस्तस्य नियमस्यापूर्वहेतुत्वेन विधेयत्वात् ।  
तस्मान्नास्त्यववातादिजन्यमपूर्नम् ॥ MJAINYC_२,१.१३-१४ ॥  
  
अत्र गुरुमतमाह -  
  
____________________________________________________  
  
##  २,१.१५  
  
  
द्वितीयां सक्तुवद्भङ्क्त्वा नियोगे ऽन्वयितां क्रीया ।  
साक्षादिति न मन्तव्यं दृष्टस्यात्रोपपत्तितः ॥ MJAINY_२,१.१५ ॥  
  
__________________  
  
"सक्तूञ्जुहोति"इत्यत्र द्रव्यप्राधान्यं परित्यज्य द्वितीयाया भङ्गं कृत्वा क्रियाप्राधान्याय"सक्तुभिर्जुहोति"इति तृतीयात्वेन विपरिणामो वक्ष्यते ।  
तथा"व्रीहिभिरवहन्ति"इति विपरिणामेन प्रधानभूता क्रिया द्रव्यव्यवधानमन्तरेण साक्षादेव नियोगे ऽन्वेतव्येति चेत् ।  
मैवम् ।  
वैषम्यात् ।  
तत्र"होमेन सक्तुषु संस्कारो न भवति"भस्मीभूतानामन्यत्र विनियोगासम्भवात् , इत्यभिप्रेत्य संस्कारकर्मत्वं परित्यक्तम् ।  
इह दृष्टस्तुषविमाकेसंस्कार उपपद्यते ।  
वितुषाणां तेषां पुरोडाशे विनियोगसम्भवात् ॥ MJAINYC_२,१.१५ ॥  
  
(चतुर्थे सम्मार्जनादीनामप्रधानताधिकरणे सूत्राणि ९ - १२)  
**धर्ममात्रे तु कर्म स्याद् अनिर्वृत्तेः प्रयाजवत् । JAIM_२,१.९ ।**  
  
**तुल्यश्रुतित्वाद् वेतरैः सधर्मः स्यात् । JAIM_२,१.१० ।**  
  
**द्रव्योपदेश इति चेत् । JAIM_२,१.११ ।**  
**न तदर्थत्वाल् लोकवत् तस्य च शेषभूतत्वात् । JAIM_२,१.१२ ।**  
  
____________________________________________________  
  
##  २,१.१६-१७  
  
  
चतुर्थाधिकरणमारचयति --  
  
सम्मार्ष्ट स्त्रुच इत्यत्र किं प्रधानाख्यकर्मता ।  
गुणकर्मत्वमथवा दृष्टाभावे ऽवघातवत् ॥ MJAINY_२,१.१६ ॥  
गुणत्वं नहि सम्भाव्यं प्राधान्यं तु प्रयाजवत् ।  
अदृष्टकल्पनेनापि गुणत्वं स्याद्द्वितीयया ॥ MJAINY_२,१.१७ ॥  
  
__________________  
  
दर्शपूर्णमासयोर्जुह्वादीनां दर्भैः सम्मार्जनमाम्नातम् -"स्त्रुचः सम्मार्ष्टि"इति ।  
तत्र सम्मार्जनं प्रधानकर्म ।  
कुतः ।  
गुणकर्मलक्षणरहितत्वात्, प्रधानकर्मलक्षणयुक्तत्वाच्च ।  
सूत्रकारो हि कर्मणां राशिद्वयं प्रतिज्ञाय तयोर्लक्षणं पृथक्सूत्रयामास-"तानि द्वैधं गुणप्रधानभूतानि""यैस्तु द्रव्यं चिकीर्ष्यते, गुणस्तत्र प्रतीयेत, तस्य द्रव्यप्रधानत्वात्""यैस्तु द्रव्यं न चिकीर्ष्यते, तानि प्रधानभूतानि, द्रव्यस्य गुणभूतत्वात्"च्च्पू.मी.सू. २ । १ । ६ - ८ छ्तैति ।  
यैः कर्मभिर्द्रव्यमुत्पादयितुं संस्कर्तु वेष्यते, तेषु कर्मसु गुणत्वम् ।  
कुतः ।  
तस्य कर्मणो द्रव्यप्रधानत्वात् ।  
द्रव्यं प्रधानमस्य, इति बहुव्रीहिः ।  
"यूपं तक्षति"आहवनीयमादघाति" इत्यादौ यूपाहवनीयादिद्रव्यमुत्पादयितुमिष्यते ।  
"व्रीहीनवहन्ति" "तण्डुलान्पिनष्टि"इत्यादौ व्रीह्यादिद्रव्यं संस्कर्तुमिष्टम् । प्रयाजादिषूक्तवैपरीत्यात्प्रधानकर्मत्वम् ।  
एवं सत्यवघातेन यथा व्रीहीणां तुषविमोको दृष्टः संस्कारः, तथा सम्मार्जनेन जुह्वादिषु कञ्चिदतिशयं न पश्यामः ।  
अतो ऽवघातवद्गुणकर्मत्वाभावात्प्रयाजादिवत्प्रधानकर्मत्वमिति प्राप्ते --  
ब्रूमः- ऽस्त्रुचऽ इति द्वितीया कर्मकारके विहिता ।  
कर्मत्वं चेप्सिततमत्वेसति भवति ।  
"कर्तुरीप्सिततमं कर्म"च्च्पा.सू. १ । ४ । ४९ छ्तैति कर्मसञ्ज्ञाविधानात् ।  
क्रतुसाधनत्वेन च स्त्रुचां युक्तमीप्सिततमत्वम् ।  
अतः प्रधानभूताः स्त्रुचः ।  
तथासति सम्मार्जनक्रियाया गुणकर्मत्वमवघातवद्भविष्यति ।  
यदि स्त्रुक्षुदृष्टो ऽतिशयो न स्यात्, तर्ह्यपूर्वे कल्पनीयम् ॥ MJAINYC_२,१.१६-१७ ॥  
  
(पञ्चमे स्तोत्रादिप्राधान्याधिकरणे सूत्राणि १३ - २९)  
  
**स्तुतशस्त्रयोस् तु संस्कारो याज्यावद् देवताभिधानत्वात् । JAIM_२,१.१३ ।**  
  
**अर्थेन त्व् अपकृष्येत देवतानाम् अचोदनार्थस्य गुणभूतत्वात् । JAIM_२,१.१४ ।**  
  
**वशावद् वा गुणार्थं स्यात् । JAIM_२,१.१५ ।**  
  
**न श्रुतिसमवायित्वात् । JAIM_२,१.१६ ।**  
  
**व्यपदेशभेदाच् च । JAIM_२,१.१७ ।**  
**गुणश् चानर्थकः स्यात् । JAIM_२,१.१८ ।**  
  
**तथा याज्यापुरोरुचोः । JAIM_२,१.१९ ।**  
  
**वशायाम् अर्थसमवायात् । JAIM_२,१.२० ।**  
  
**यत्रेति वार्थवत्त्वात् स्यात् । JAIM_२,१.२१ ।**  
  
**न त्वाम्नातेषु । JAIM_२,१.२२ ।**  
  
**दृश्यते । JAIM_२,१.२३ ।**  
  
**अपि वा श्रुतिसंयोगात् प्रकरणे स्तौतिशंसती क्रियोत्पात्तिं विदध्याताम् । JAIM_२,१.२४ ।**  
  
**शब्दपृथक्त्वाच् च । JAIM_२,१.२५ ।**  
  
**अनर्थकं च तद्वचनम् । JAIM_२,१.२६ ।**  
  
**अन्यश् चार्थः प्रतीयते । JAIM_२,१.२७ ।**  
  
**अभिधानं च कर्मवत् । JAIM_२,१.२८ ।**  
  
**फलनिर्वृत्तिश् च । JAIM_२,१.२९ ।**  
____________________________________________________  
  
##  २,१.१८-१९  
  
  
पञ्चमाधिकरणमारचयति -  
  
प्रौगं शंसतीत्यादौ गुणतोत प्रधानता ।  
दृष्टा देवस्मृतिस्तेन गुणता स्तोत्रशस्त्रयोः ॥ MJAINY_२,१.१८ ॥  
स्मृत्यर्थत्वे स्तौतिशंस्योर्धात्वोः श्रौतार्थबाधनम् ।  
तेनादृष्टमुपेत्यापि प्राधान्यं श्रुतये मतम् ॥ MJAINY_२,१.१९ ॥  
  
__________________  
  
ज्योतिष्टोमे श्रूयते -"प्रौगं शंसति" "निष्केवल्यं शंसति" "आज्यैः स्तुवते" "पृष्टैः स्तुवते"प्रौगनिष्केवल्यशब्दौ शस्त्रविशेषनामनी ।  
आज्यपृष्टशब्दौ तु व्याख्यातौ ।  
अप्रगीतमन्त्रसाध्या स्तुतिः शस्त्रम् ।  
प्रगीतमन्त्रसाध्यास्तुतिः स्तोत्रम् ।  
तयोः स्तुतशस्त्रयोर्गुणकर्मत्वं युक्तम् ।  
कुतः ।  
तुषविमोकवद्दृष्टार्थलाभात् ।  
षठ्यमानेषु मन्त्रेष्वनुस्मरणेन देवता संस्क्रियत इति प्राप्ते --  
ब्रूमः- स्तोतव्याया देवतायाः स्तावकैर्गुणैः सम्बन्धकीर्तनं स्तौतिशंसतिधात्वोर्वाच्योर्ऽथः ।  
यदि मन्त्रवाक्यानि गुणसम्बन्धाभिधानपराणि , तदा धात्वोर्मुख्यार्थलाभाच्छ्रतिरनुगृहीता भविष्यति ।  
यदा तु गुणद्वारेणानुस्मरणीयदेवतास्वरूप प्रकाशनपराणि मन्त्रवाक्यानि स्युः, तदा धात्वोर्मुख्योर्ऽथो न स्यात् ।  
लोके हि ऽ देवदत्तश्चतुर्वेदाभिज्ञः ऽ इत्युक्ते स्तुतिः प्रतीयते ।  
तस्य वाक्यस्य गुणसम्बन्धपरत्वाभावात् ।  
यदा तु देवदत्तरूपपरता ऽ यश्चतुर्वेदी तमानय, इत्यादौ, तत्र न स्तुतिप्रतीतिः ।  
तस्य चतुर्वेदसम्बन्धद्वारेण देवदत्तस्वरूपोपलक्षणपरत्वेन गुणसम्बन्धपरत्वाभावात् ।  
ततश्च - ऽ आज्यैर्देवं प्रकाशयेत् , ऽ पृष्टैर्देवं प्रकाशयेत्, इत्येवं विध्यर्थपर्यवसानाद्धात्वोर्मुख्यार्थो बाध्येत ।  
ततो धातुश्रुतिमबाधितुं स्तोत्रशस्त्रयोः प्रधानकर्मत्वमभ्युपेतव्यम् ।  
तत्र दृष्टं प्रयोजनं नास्तीति चेत् ।  
तर्ह्यपूर्वमस्तु ॥ MJAINYC_२,१.१८-१९ ॥  
  
(षष्ठे मन्त्राविधायकत्वाधिकरणे सूत्रे ३० - ३१)  
  
**विधिमन्त्रयोर् ऐकार्थ्यम् ऐकशब्द्यात् । JAIM_२,१.३० ।**  
  
**अपि वा प्रयोगसामर्थ्यान् मन्त्रो ऽभिधानवाची स्यात् । JAIM_२,१.३१ ।**  
  
____________________________________________________  
  
##  २,१.२०-२१  
  
  
षष्ठाधिकरणमारचयति -  
  
देवांश्च याभिर्यजत इत्याख्यातं तु मन्त्रगम् ।  
विधायकं न वान्येन समत्वात्तद्विधायकम् ॥ MJAINY_२,१.२० ॥  
यच्छब्दादेः क्षीणशक्तिर्न विधिस्त्रिविधं ततः ।  
आख्यातमभिधानं च प्रधानगुणकर्मणी ॥ MJAINY_२,१.२१ ॥  
  
__________________  
  
अयं मन्त्र आम्नायते -"देवांश्च याभिर्यजते ददाति च ज्योगित्ताभिः सचते गोपतिः सह"इति ।  
अयमर्थः-  
गोपतिर्यजमानो याभिर्गोभिर्देवान्यजते याश्च गा ब्राह्मणेभ्यो ददाति चिरमेव ताभिः सह परलोके ऽवतिष्ठते इति ।  
तत्र यथा ब्राह्मणगतमाख्यातपदं प्रधानगुणकर्मणोरन्यन्तरस्य विधायकम्, तथा मन्त्रगतमपीति चेत् ।  
मैवम् ।  
यच्छब्दादिना विधिशक्तेः क्षीणत्वात् ।  
सति हि यच्छब्दे तस्य वाक्यस्यानुवादकत्वं प्रतीयते, न तु विधायकत्वम् ।  
ऽयच्छब्दादेः ऽ इत्यादिशब्देनोत्तमपुरुषामन्त्रणादयः ।  
ऽ बर्हिर्देवसदनं दामि ऽ इत्युत्तमपुरूमः ।  
ऽअग्नीदग्नीन्विहरऽ इत्यामन्त्रणम् ।  
एवं ब्रह्मणे ऽपि - ऽ यस्योभयं हविरार्तिमार्च्छत् ऽ इत्युदाहरणीयम् ।  
तस्मात् - ऽ आख्यातस्य प्रधानकर्मविधायत्वं, गुणविधायकत्वं वा ऽ इत्येवं द्वावेव प्रकारौ न भवतः, किन्तु - ऽ अभिधायकत्वम् ऽ इत्यप्यस्ति तृतीयः प्रकारः ।  
ततो न मन्त्रगताख्यातस्य विधायकत्वम् ॥ MJAINYC_२,१.२०-२१ ॥  
  
(सप्तमे मन्त्रनिर्वचनाधिकरणे सूत्रम्)  
  
**तच्चोदकेषु मन्त्राख्या । JAIM_२,१.३२ ।**  
  
____________________________________________________  
  
##  २,१.२२-२३  
  
सप्तमाधिकरणमारचयति --  
  
अहे बुधिण्य मन्त्रं म इति मन्त्रस्य लक्षणम् ।  
नास्त्यस्ति वास्य नास्त्येतदव्याप्त्यादेरवारणात् ॥ MJAINY_२,१.२२ ॥  
याज्ञिकानां समाख्यानं लक्षणं दोषवर्जितम् ।  
ते ऽनुष्ठानस्मारकादौ मन्त्रशब्दं प्रयुञ्जते ॥ MJAINY_२,१.२३ ॥  
  
__________________  
  
आधान इदमाम्नायते -"अहे बुधिण्य मन्त्रं मे गोपाय"इति ।  
तत्र मन्त्रस्य लक्षणं नास्ति, अव्याप्त्यतिव्याप्त्योर्वारयितुमशक्यत्वात् ।  
ऽविहितार्थाभिधाय को मन्त्रः ऽ इत्युक्ते ऽ वसन्ताय कपिञ्जलानालभेत ऽ इत्यस्य मन्त्रस्य विधिरूपत्वादव्याप्तिः ।  
ऽ मननहेतुर्मन्त्रः ऽ इत्युक्ते - ब्राह्मणे ऽतिव्याप्तिः ।  
एवम् - ऽ असिपदान्तो मन्त्रः ऽ ऽ उत्तमपुरुषान्तो मन्त्रः ऽ इत्यादिलक्षणानां परस्परमव्याप्तिरिति चेत् ।  
मैवम् ।  
याज्ञिकसमाख्यानस्य निर्दोषलक्षणत्वात् ।  
तच्च समाख्यानमनुष्ठानस्मारकादीनां मन्त्रत्वं गमयति ।  
ऽ उरु प्रथस्व ऽ - इत्यादयो ऽनुष्ठानस्मारकाः ।  
ऽअग्निमीले पुरोहितम् ऽ इत्यादयः स्तुतिरूपाः ।  
ऽइषे त्वाऽ - इत्यादयस्त्वान्ताः ।  
ऽअग्न आ याहि वीतये ऽ इत्यादय आमन्त्रणोपेताः ।  
ऽ अग्नीदग्नीन्विहर ऽ - इत्यादयः प्रैषरूपाः ।  
ऽ अधः स्विदासीदुपरि स्विदासीत् ऽ इत्यादयो विचाररूपाः ।  
ऽ अम्बे अम्बिके अम्बालिके न मानयति कश्र्चन ऽ - इत्यादयः परिदेवनरूपाः ।  
ऽ पृच्छामि त्वा परमन्तं पृथिव्याः ऽ इत्यादयः प्रश्नरूपाः ।  
ऽवेदिमाहुः परमन्तं पृथिव्याः ऽ इत्यादय उत्तररूपाः ।  
एवमन्यदप्युदाहर्तव्यर्म् ।  
इदृशेष्वत्यन्तविजातीयेषु समाख्यानमन्तरेण नान्यः कश्चिदनुगतो धर्मो ऽस्ति, यस्य लक्षणत्वमुच्येत ।  
लक्षणस्योपयोगश्च पूर्वाचार्यैर्दर्शितः-  
"ऋषयो ऽपि पदार्थानां नान्तं यान्ति पृथक्त्वशः ।  
लक्षणेन तु सिद्धानामन्तं यान्ति विपश्चितः" ॥ इति ।  
तस्मात् - अभियुक्तानाम् ऽ मन्त्रो ऽयम् ऽ इति समाख्यानं लक्षणम् ॥ MJAINYC_२,१.२२ः२३ ॥  
  
(अष्टमे ब्राह्मणनिर्वचनाधिकरणे सूत्रम्)  
  
**शेषे ब्राह्मणशब्दः । JAIM_२,१.३३ ।**  
  
  
____________________________________________________  
  
##  २,१.२४-२५  
  
  
अष्टमाधिकरणमारचयति --  
  
नास्त्येतद्ब्रह्मणेत्यत्र लक्षणं विद्यते ऽथवा ।  
नास्तीयन्तो वेदभागा इति कॢप्तेरभावतः ॥ MJAINY_२,१.२४ ॥  
मन्त्रश्च ब्राह्मणं चेति द्वौ भागौ तेन मन्त्रतः ।  
अन्यद्ब्राह्मणमित्येतद्भवेद्ब्राह्मणलक्षणम् ॥ MJAINY_२,१.२५ ॥  
  
__________________  
  
चातुर्मास्येष्विदमाम्नायते - ऽ एतद्ब्राह्मणान्येव पञ्च हर्वीषि ऽ इति ।  
तत्र - ब्राह्मणस्य लक्षणं नास्ति ।  
कुतः ।  
वेदभागानामियत्तानवधारणेन ब्राह्मणभागेष्वन्यभागेषु च लक्षणस्याव्याप्त्यतिव्याप्त्योः शोधयितुमशक्यत्वात् ।  
पूर्वोक्तो मन्त्रभाग एकः ।  
भागान्तराणि च कानिचित्पूर्वैरुदाहर्तु सङ्गृहीतानि -  
"हेतुर्निर्वचनं निन्दा प्रशंसा संशयो विधिः ।  
परक्रिया पुराकल्पो व्यवधारणकल्फना ।  
"इति ।  
ऽ तेन ह्मन्नं क्रियते ऽ इति हेतुः ।  
ऽ तद्दधणे दधित्वम् ऽ इति निर्वचनम् ।  
ऽ अमाध्या वै माषाः ऽ इति निन्दा ।  
ऽवायुर्वै क्षेपिष्ठा देवताऽ इति प्रशंसा ।  
ऽ तद्व्यचिकित्सज्जुहवानि , मा हौषम् ऽ इति संशयः ।  
ऽ यजमानेन सम्मितौदुम्बरी भवति ऽ इति विधिः ।  
ऽ भाषानेव मह्यं पचत ऽ इति परकृतिः ।  
ऽ पुरा ब्राह्मणा अभैषुः ऽ इति पुराकल्पः ।  
ऽ यावतो ऽश्चान्प्रतिगृह्णीयात्, तावतो वारुणांश्चतुष्कपालन्निर्वपेत् ऽ इति विशेषावधारणकल्पना ।  
एवमन्यदप्युदाहार्यम् ।  
न च ऽ हेत्वादीनामन्यतमं ब्राह्मणम्ऽइति लक्षणम् ।  
मन्त्रेष्वपि हेत्वादिसद्भावात् ।  
तथा हि - ऽ इन्दवोवामुशन्ति हि ऽ इति हेतुः ।  
ऽ उदानिषुर्महीरीति तस्मादुदकमुच्यते ऽ इति निर्वचनम् ।  
ऽमोघमन्नं विन्दते अप्रचेताः ऽ इति निन्दा ।  
ऽ अग्निर्मूर्धा दिवः ककुत्पतिः ऽ इति प्रशंसा ।  
ऽ अधः स्विदासीदुपरि स्विदासीत् ऽ इति संशयः ।  
ऽ कपिञ्जलानालभेत ऽ इति विधिः ।  
ऽ सहस्त्रमंयुतं ददत् ऽ इति परकृतिः ।  
ऽ यज्ञेन यज्ञमयजन्त देवाः ऽ इति पुराकल्पः ।  
ऽ इतिकरणबहुलं ब्राह्मणम् ऽ इति चेत् ।  
न ।  
ऽ इत्यददा इत्ययजथा इत्यपच इति ब्राह्मणो गायेत् ऽ इत्यस्मिन्ब्रह्मणेन गातव्ये मन्त्रे अतिव्याप्तेः ।  
ऽ इत्याहेत्यनेन वाक्येनोपनिबद्धं ब्राह्मणम् ऽ इति चेत् ।  
न ।  
ऽ राजा चिद्यं भगं भक्षीत्याह ऽ ऽ यो वा रक्षाः शुचिरस्मीत्याह ऽ इत्यनयोर्मन्त्रयोरतिव्याप्तेः ।  
ऽ आख्यायिकारूपं ब्राह्मणम् ऽ इति चेत् ।  
न ।  
यमयमीसंवादसूक्तादावतिव्याप्तेः ।  
तस्मात् - ऽ नास्ति ब्राह्मणस्य लक्षणम् ऽ इति प्राप्ते -  
ब्रूमः- ऽ मन्त्रब्राह्मणरूपौ द्वावेव वेदभागौ ऽ इत्यङ्गीकारान्मन्त्रलक्षणस्य पूर्वमभिहितत्वात् ऽ अवशिष्टो वेदभागो ब्राह्मणम् ऽ इत्येतल्लक्षणं भवति -- इति ॥ MJAINYC_२,१.२४-२५ ॥  
  
(नवम ऊहाद्यमन्त्रताधिकरणे सूत्रम्)  
  
**अनाम्नातेष्व् अमन्त्रत्वमाम्नातेषु हि विभागः । JAIM_२,१.३४ ।**  
  
____________________________________________________  
  
##  २,१.२६  
  
  
नवमाधिकरणमारचयति -  
  
ऊहप्रवरनाम्नां किं मन्त्रतास्त्यथवा न हि ।  
मन्त्रास्तदेकवाक्यत्वान्न तल्लक्षणवर्जनात् ॥ MJAINY_२,१.२६ ॥  
  
"अग्नये जुष्टं निर्वपामि"इत्यस्य सौर्ये चरौ ऽ सूर्याय जुष्टं निर्वपामि ऽ इत्येवं पदान्तरप्रक्षेप ऊहः ।  
ऽ अदीक्षिष्टायं ब्राह्मणः ऽ इत्यस्य मन्त्रस्य शेषत्वेन प्रयोगकाले ब्राह्मणनामधेयविशेषं तदीयप्रवरं चैवं पठन्ति -"असौ देवदत्तो ऽमुष्य पुत्रो ऽमुष्य पौत्रो ऽमुष्य नप्तामुष्याः पुत्रो ऽमुष्याः पौत्रो ऽमुष्या नप्ता ऽ इति ।  
ऽ आङ्गिरसबार्हस्पत्यभारद्वाजगोत्रः ऽ इति च ।  
एतेषामूहप्रवरनामधेयानां मन्त्रत्वमस्ति ।  
कुतः ।  
मन्त्रेण सहैकवाक्यत्वादिति चेत् ।  
मैवम् ।  
याज्ञिकप्रसिद्धिरूपस्य मन्त्रलक्षणस्यैतेष्वभावात् ।  
न ह्यध्येतार ऊहादीन्मन्त्रकाण्डे ऽवीयते ।  
तस्मात् - नास्ति मन्त्रत्वम् ॥ MJAINYC_२,१.२६ ॥  
  
(दशम ऋग्लक्षणाधिकरणे सूत्रम्)  
  
**तेषाम् ऋग्यत्रार्थवशेन पादव्यवस्था । JAIM_२,१.३५ ।**  
  
(एकादशे सामलक्षणाधिकरणे सूत्रम्)  
  
  
**गीतिषु समाख्या । JAIM_२,१.३६ ।**  
  
(द्वादशे यजुर्लक्षणाधिकरणे सूत्रम्)  
  
**शेषे यजुः शब्दाः । JAIM_२,१.३७ ।**  
  
____________________________________________________  
  
##  २,१.२७  
  
  
दशमैकादशद्वादशाधिकरणमारचयति --  
  
नर्क्सामयजुषां लक्ष्म साङ्कर्यादिति शङ्किते ।  
पादश्च गीतिः प्रश्लिष्टपाठ इत्यस्त्वसङ्करः ॥ MJAINY_२,१.२७ ॥  
  
__________________  
  
इदमाम्नायते - ऽ अहे बुधिण्य मन्त्रं मे गोपाय यमृषयस्त्रैविदा विदुः ।  
ऋचः सामानि, यजूंषि ऽ इति ।  
"त्रीन्वेदान्विदन्ति"इति त्रिविदः, त्रिविदां सम्बन्धिनो ऽध्येतारस्त्रैविदाः ।  
ते च यं मन्त्रभागमृगादिरूपेण त्रिविधमाहुः, तं गोपाय, इति योजना ।  
तत्र त्रिविधानामृक्समयजुषां व्यवस्थितं लक्षणं नास्ति ।  
कुतः ।  
साङ्कर्यस्य दुष्परिहरत्वात् ।  
ऽअध्यापकप्रसिद्धेर्ह्यृग्वेदादिषु पठितो मन्त्र ऋगादिः ऽ इति हि लक्षणं वक्तव्यम् ।  
तच्च सङ्कीर्णम् ।  
ऽदेवो वः सवितोत्पूनात्वच्छिद्रेण पवित्रेण वसोः सूर्यस्य रश्मिभिः ऽ इत्ययं मम्त्रो यजुर्वेदे सम्प्रतिपन्नयजुषां मध्ये पठितः ।  
न च तस्य यजुष्ट्वमास्ति ।  
तद्ब्राह्मणे ऽ सावित्र्यर्चा ऽ इत्यृक्त्वेन व्यवहृतत्वात् ।  
ऽ एतत्साम गायन्नास्ते ऽ इति प्रतिज्ञाय किञ्चित्साम यजुर्वेदे गीतम् ।  
ऽ अक्षितमसि ऽ ऽ अच्युतमसि ऽ ऽ प्राणसंशितमसि ऽ इति त्रीणि यजूंषि सामवेदे समाम्नातानि ।  
तथा गीयमानस्य साम्ना आश्रयभूता ऋचः सामवेदे समाम्नायन्ते ।  
तस्मात् - नास्ति लक्षणम् - इति चेत् ।  
न ।  
पादादीनामसङ्कीर्णलक्षणत्वात् ।  
ऽ पादेनार्थेन चोपेता वृत्तबद्धामन्त्रा ऋचः ।  
गीतिरूपा मन्त्राः सामानि ।  
वृत्तगीतिवर्जितत्वेन प्रश्लिष्टपठिता मन्त्रा यजूंषि ऽ इत्युक्ते न क्वापि सङ्करः ॥ MJAINYC_२,१.२७ ॥  
  
(त्रयोदशे निगदानां यजुष्ट्रवाधिकरणे सूत्राणि ३८ - ४५)  
  
**निगदो वा चतुर्थं स्याद् धर्मविशेषात् । JAIM_२,१.३८ ।**  
  
**व्यपदेशाच् च । JAIM_२,१.३९ ।**  
  
**यजूंषि वा तद्रूपत्वात् । JAIM_२,१.४० ।**  
  
**वचनाद् धर्मविशेषः । JAIM_२,१.४१ ।**  
  
**अर्थाच् च । JAIM_२,१.४२ ।**  
  
**गुणार्थो व्यपदेशः । JAIM_२,१.४३ ।**  
  
**सर्वेषाम् इति चेत् । JAIM_२,१.४४ ।**  
  
**न ऋग्व्यपदेशात् । JAIM_२,१.४५ ।**  
  
____________________________________________________  
  
##  २,१.२८-२९  
  
  
त्रयोदशाधिकरणमारचयति -  
  
प्रोक्षणीरासादयेति निगदस्त्रिविधाद्बहिः ।  
यजुर्वोच्चैस्त्वधर्मस्य भेदादस्य चतुर्थता ॥ MJAINY_२,१.२८ ॥  
परप्रत्यायनार्थत्वादुच्चैस्त्वं यजुरेव सः ।  
तल्लक्षणेन युक्तत्वात्रैविध्यमिति सुस्थितम् ॥ MJAINY_२,१.२९ ॥  
  
__________________  
  
ऽ प्रोक्षणीरासादय ऽ ऽ इध्मं बर्हिरुपसादय ऽ ऽ अग्नीदग्नीन्विहरऽ ऽ बर्हिः स्तृणीहि ऽ ऽइन्द्र आगच्छऽ ऽहरिव आगच्छऽ इत्यादयो निगदा आम्नाताः ।  
परप्रत्यायनार्था मन्त्रा निगदः ।  
एते च पूर्वोक्तेभ्य ऋग्यजुःसामभ्यो बहिर्भूताश्चतुर्थप्रकाराः ।  
कुतः ।  
पादगीत्कयोरृक्सामलक्षणयोरभावात् ।  
प्रश्लिष्टपाठस्य यजुर्लक्षणस्य सत्त्वे ऽपि धर्मभेदेन यजुष्यन्तर्भावानुपपत्तेः ।  
ऽ उपांशुयजुषा ऽ ऽ उच्चैर्निगदेन ऽ इति हि धर्मभेदः - इति प्राप्ते ---  
ब्रूमः- ऽ वहिर्ब्राह्मणा भोज्यन्ताम् ऽ ऽ पिरव्राजकास्त्वन्तः ऽ इत्यत्र सत्येव परिव्राजकानां ब्राह्मण्ये पूजानिमित्तो विशेषो यथा तथा निगदानां यजुर्लक्षणोपेतत्वेन यजुषामेव सतां परप्रत्यायननिमित्तमुच्चैस्त्वधर्मः ।  
ततो मन्त्राणां त्रैविध्यं सुस्थितम् ॥ MJAINYC_२,१.२८-२९ ॥  
  
(चतुर्दश एकवाक्यत्वलक्षणाधिकरणे सूत्रम्)  
  
**अर्थैकत्वाद् एकं वाक्यं साकाङ्क्षं चेद् विभागे स्यात् । JAIM_२,१.४६ ।**  
  
____________________________________________________  
  
##  २,१.३०-३१  
  
  
चतुर्दशाधिकरणमारचयति -  
  
देवस्य त्वेति वाक्यस्य भिन्नत्वमथवैकता ।  
ऐक्यप्रयोजकस्यात्र दुर्बोधत्वेन भिन्नता ॥ MJAINY_२,१.३० ॥  
विभागे सति साकाङ्क्षस्यैकार्थत्वं प्रयोजकम् ।  
तस्माद्वाक्यैक्यमेतेन यजुरन्तो ऽवर्धायते ॥ MJAINY_२,१.३१ ॥  
  
__________________  
  
दर्शपूर्णमासयोराम्नायते -  
"देवस्य त्वा सवितुः प्रसवे, अश्विनोर्बाहुभ्याम् , पूष्णो हस्ताभ्याम्, अग्नये जुष्टं र्निवपामि"इति ।  
तत्र वाक्यानि भिन्नानि भवितुमर्हन्ति ।  
कुतः ।  
एकत्वनियामकस्य दुर्वोधत्वात् ।  
अर्थैक्यं वाक्यैक्ये प्रयोजकमिति चेत् ।  
न ।  
एकस्मिन्पदे ऽतिव्याप्तेः ।  
पदसमूहस्य वाक्यत्वे, समूहानामत्र बहूनां सम्भवाद्वाक्यभेदः स्यात् - इति चेत् ।  
मैवम् ।  
ऽ यद्विभागे साकाङ्क्षमविभागे चैकार्थम्, तदेकं वाक्यम् ऽ इति प्रयोजकस्य बोद्धुं शक्यत्वात् ।  
ऽविभागे साकाङ्क्षम् ऽ इत्युक्ते ऽतिव्याप्तिः स्यात् ।  
"स्योनं ते सदनं कृणोमि घृतस्य धारया सुसेवं कल्पयामि, तस्मिन्सीदामृते प्रतितिठ व्रीहीणां मेध सुमनस्यमानः"इत्यत्र ऽतस्मिन्ऽ - इत्यादिपदसमूहस्य विभागे सति प्रकृतवाचितच्छब्दार्थनिर्णयाय पूर्वपदसमूहसाकाङ्कत्वमस्ति, अतस्तद्व्यवच्छेत्तुम् ऽएकार्थम् ऽ इत्युच्यते ।  
नहि तत्रैकार्थत्वमस्ति ।  
पूर्वसमूहस्य सदनकरणमर्थः, उत्तरसमूहस्य पुरोडाशप्रतिष्ठापनम् ।  
स्योनं समीचीनम् ।  
सुसेवं सुष्ठु सेवितुं योग्यम् ।  
मेध सारभूतपुरोडाशेत्यर्थः ।  
अत्र द्वयोः समृहयोर्वाक्यद्वयमुभयवादिसिद्धम् ।  
तत् ऽ एकार्थम् ऽ इत्यनेन व्यावर्त्यते ।  
ऽ एकार्थम् ऽ इत्युक्ते ऽतिव्याप्तिः स्यात् ।  
"भगो वां विभजतु, पूषा वां विभजतु"इत्यनयोर्विभजनमन्त्रत्वेन सम्मतयोः पदसमूबयोस्तात्पर्यविषयस्य द्रव्यविभागरूपस्यार्थस्यैकत्वात् , तद्रव्यवच्छेत्तुं ऽ विभागे साकाङ्क्षम् ऽ इत्युक्तम् ।  
प्रकृते तु ऽ अग्नये जुष्टम् ऽ इत्यादिसमूहे पृथक्कृते पूर्वो ऽ देवस्य त्वा ऽइति समूहः साकाङ्क्षो भवति ।  
एकीकृते तु कृत्स्नस्यैक एव निर्वापोर्ऽथः ।  
एतेनैकवाक्यत्वनिर्णयेनानियतपरिमाणस्य यजुषो ऽवसानं निश्चेतुं शक्यम् ॥ MJAINYC_२,१.३०-३१ ॥  
  
(पञ्चदशे वाक्यभेदाधिकरणे सूत्रम्)  
  
**समेषु वाक्यभेदः स्यात् । JAIM_२,१.४७ ।**  
  
____________________________________________________  
  
##  २,१.३२-३३  
  
  
पञ्चदशाधिकरणमारचयति -  
  
इषे त्वादिर्मन्त्र एको भिन्नो वैकः क्रियापदे ।  
असत्यर्थास्मारकत्वादेकादृष्टस्य कल्पनात् ॥ MJAINY_२,१.३२ ॥  
छेदने मार्जने चैतौ विनियुक्तौ क्रियापदे ।  
अध्याहृते स्मारकत्वान्मन्त्रभेदोर्ऽथभेदतः ॥ MJAINY_२,१.३३ ॥  
__________________  
  
"इषे त्वोर्जे त्वा"इति श्रूयते ।  
सो ऽयं पदसमुदाय एको मन्त्रः ।  
कुतः ।  
अस्य मन्त्रस्यादृष्टत्वे त्वेकस्यैवादृष्टस्य कल्पने लाघवात् ।  
न च"उरु प्रथस्व"इत्यादिमन्त्रवदनुष्ठेयार्थस्मारकत्वं सम्भवति ।  
क्रियापदाभावेन तदर्थप्रतीत्यभावात् -- इति प्राप्ते, ब्रूमः- ऽ इषे त्वेति च्छिनत्ति, ऊर्जे त्वेत्यनुमार्ष्टि ऽ इति पलाशशाखायाश्छेदनमार्जनयोरेतौ विनियुक्तौ ।  
ततस्तदमनुसारेण"छिनद्मि"इति क्रियापदे ऽध्याहृते सत्यनुष्ठेयार्थस्मारकत्वादर्थभेदेन वाक्यभेदाद्यजुर्मन्त्रभेदः ।  
इष्यमाणायान्नाय भोः पलाशशाखे त्वा छिनद्मि ऽ ऽ ऊर्जे रसाय बलाय वा त्वामनुमार्ज्मि ऽ इत्यर्थभेदः ।  
एवम्"आयुर्यज्ञेन कल्पताम्" "प्राणो यज्ञेन कल्पताम्"इत्यादौ कॢप्तिसामान्यरूपस्यार्थस्यैकत्वे ऽप्यायुरादिभिर्भिन्नत्वादर्थभेदवाक्य भेदयोः स्पष्टत्वात् , ऽ कॢप्तीर्वाचयति ऽ इति कॢप्तिबहुत्वस्य चोदितत्वाच्च यजुर्भेदो द्रष्टव्यः ॥ MJAINYC_२,१.३२-३३ ॥  
  
  
(षोडशे (सप्तदशे च) अनुषङ्गाधिकरणे सूत्रम्)  
  
**अनुषङ्गो वाक्यसमाप्तिः सर्वेषु तुल्ययोगित्वात् । JAIM_२,१.४८ ।**  
  
____________________________________________________  
  
##  २,१.३४-३५  
  
  
षोडशाधिकरणमारचयति -  
  
या ते अग्ने रजेत्यध्याहारो यद्वानुषञ्जनम् ।  
तनूरित्यन्यशेषत्वादध्याहारो ऽत्र लौकिकः ॥ MJAINY_२,१.३४ ॥  
वेदाकाङ्क्षा पूरणीया वेदेनेत्यनुषञ्जनम् ।  
अन्यशेषो ऽपिर् बुद्धस्थो लौकिकस्तु न तादृशः ॥ MJAINY_२,१.३५ ॥  
  
__________________  
  
ज्योतिष्टोमे उपसद्धोमेष्वेवमाम्नायते --  
"या ते अग्ने ऽयाशया तनूर्वर्षिष्ठा गह्वरेष्ठा ।  
उग्रं वचो अपावधीत्वेषं वचो अपावधीत्स्वाहा ।  
या ते अग्ने रजाशया, या ते अग्ने हराशया"इति ।  
अयमर्थः- ऽ अयसा रजतेन हिरण्ये न च निर्मिता अग्नेस्तिस्त्रस्तनवः, तास्वाद्या येयमुक्ता तनुः सातिशयेन वृद्धं, गह्वरे तीक्ष्णे द्रव्ये लोहे ऽवस्थिता तया तन्वा क्षुत्पिपासे उपपातकम्, वीरहत्यादि महापतकं च हतवानस्मि ऽ इति ।  
तथा च ब्राह्मणम्,"यदुग्रं वचो अपावधीत्त्वेषं वचो अपावधीत्स्वाहेति ।  
अशनायापिपासे हवा उग्रं वचः ।  
एनश्च वैरहत्यं च त्वेषं वचः"इति ।  
तत्र स्वाहान्तः प्रथमो मन्त्रः सम्पूर्णवाक्यत्वान्निशेषो ऽध्याहर्तव्यः ।  
न हि ऽ तनूर्वर्षिष्ठा ऽ इत्यादिभागस्तयोरन्वेतुं योग्यः ।  
तस्य प्रथममन्त्रशेषत्वात्, इति प्राप्ते, ब्रूमः- वैदिकयोर्मन्त्रयोराकाङ्क्षा वैदिकेनैव वाक्यशेषेण पूरणीया ।  
ततः ऽ तनूर्वर्षिष्ठा ऽ इत्यादिभाग उत्तरयोर्मन्त्रयोरनुषज्यते ।  
यद्यप्यसावन्यशेषः, तथापिर् बुद्धस्थः सन्कल्पनीयादध्याहारात्सन्निकृष्यते ।  
तस्मात् - अनुषङ्गः कर्तव्यः ॥ MJAINYC_२,१.३४-३५ ॥  
  
____________________________________________________  
  
##  २,१.३६-३७  
  
  
सप्तदशाधिकरणमारचयति --  
  
नानुषङ्गो ऽनुषङ्गो वाच्छिद्रोणोत्यस्य शेषिणौ ।  
चित्पतिस्त्वेत्यनाकाङ्क्षावतो नात्रानुषज्यते ॥ MJAINY_२,१.३६ ॥  
करणत्वं क्रियापेक्षं क्रिया चैका पुनात्विति ।  
मन्त्रत्रये ऽतस्तद्द्वारा सर्वशेषो ऽनुषज्यते ॥ MJAINY_२,१.३७ ॥  
  
__________________  
  
ज्योतिष्टोमे दीक्षाप्रकरणे पठ्यते -"चित्पतिस्त्वा पुनातु" "वाक्पतिस्त्वा पुनातु" "देवस्त्वा सविता पुनात्वाच्छिद्रेण पवित्रेण वसोः सूर्यस्य रश्मिभिः"इति ।  
तत्र तृतीयमन्त्रशेषः ऽ अच्छिद्रेण ऽ - इत्यादिभागः प्रथमद्वितीययोर्मन्त्रयोर्नानुषज्यते ।  
कुतः ।  
निराकाङ्क्षत्वात् ।  
न हि"चित्पतिस्त्वा पुनातु""वाक्पतिस्त्वा पुनातु"इत्यनयोः शेषिणोः सम्पूर्णवाक्ययोः काचिच्छेषाकाङ्क्षास्ति - इति प्राप्ते -  
ब्रूमः- ऽ मा भूच्छेषिणोराकाङ्क्षा, तथापि शेषस्याऽकाङ्क्षास्ति ऽ इति ।  
ऽ पवित्रेण रश्मिभिः ऽ इत्युक्तं करणत्वं हि क्रियामपेक्षते ।  
क्रिया च ऽ पुनातु ऽ इत्येषा त्रिष्वपि मन्त्रेष्वेका ।  
तया क्रियया सम्बद्धः शेषः क्रियाद्वारा तृतीयमन्त्रे निरपेक्षे ऽपि यथान्वेति, तथा पूर्वयोरप्यन्वेतुमर्हति ।  
तस्मात् - अस्त्यनुषङ्गः ॥ MJAINYC_२,१.३६-३७ ॥  
  
(अष्टादशे (सप्तदशे) व्यवेताननुषङ्गाधिकरणे सूत्रम्)  
  
**व्यवायान् नानुषज्येत । JAIM_२,१.४९ ।**  
  
____________________________________________________  
##  २,१.३८-३९  
  
  
अष्टादशा(सप्तदशा) धिकरणमारचयति -  
  
गच्छतामितिशब्दस्यामुषङ्गो ऽस्ति न वोपरि ।  
सं यज्ञपतिरित्यत्र योग्यत्वात्सो ऽस्ति पूर्वबत् ॥ MJAINY_२,१.३८ ॥  
तदेकवचनं मध्यमन्त्रे ऽङ्गानीत्यनेन हि ।  
नान्वेति तद्व्यवायेन नोपर्यप्यनुषज्यते ॥ MJAINY_२,१.३९ ॥  
  
__________________  
  
अग्नीषोमीयपशौ श्रूयते --"सं ते अप्राणो वातेन गच्छताम्, समङ्गानि यजत्रैः, सं यज्ञपतिराशिषा"इति ।  
अयमर्थः- ऽ भोः पशो तव प्राणो ऽ वातेन बाह्येन वायुना सङ्गच्छताम्, तव हृदयाद्यङ्गानि यागविशेषैः संयुज्यन्ताम्, यज्ञपतिराशिषा संयुज्यताम् ऽ इति ।  
तत्र"यज्ञपतिः"इत्यस्मिंस्तृतीये मन्त्रे ऽसम्ऽ इत्युपसर्गस्य क्रियापदाकाङ्क्षत्वात्प्रथममन्त्रगतस्य ऽ गच्छताम् ऽ इति पदस्यैकवचनान्तस्य यज्ञपतिशब्देनान्वेतुं योग्यत्वात्पूर्ववद्बुद्धिस्थत्वेन सन्निहितत्वादाकाङ्क्षासन्निधियोग्यतानां सद्भावेन क्रियापदमनुषज्यते -- इति प्राप्ते , -  
ब्रूमः- मध्यममन्त्रे बहुवचनान्तेन ऽ अङ्गानि ऽ इत्यनेनान्वेतुमयोग्यत्वात्तद्व्यवायेन बुद्धिसन्निध्यभावान्नास्त्यनुषङ्गः ।  
ततो द्वितीयतृतीयमन्त्रयोर्यथोचितं वाक्यशेषो ऽध्याहर्तव्यः ॥ MJAINYC_२,१.३८-३९ ॥  
  
  
इति श्रीमाधवीये जैमिनीयन्यायमालाविस्तरे द्वितीयाध्यायस्य प्रथमः पादः  
  
  
_________________________________________________________________________  
  
  
  
(अथ द्वितीयाध्यायस्य द्वितीयः पादः)  
  
  
(प्रथमे ऽङ्गापूर्वभेदाधिकरणे सूत्रम्)  
  
**शब्दान्तरे कर्मभेदः कृतानुबन्धत्वात् । JAIM_२,२.१ ।**  
  
____________________________________________________  
  