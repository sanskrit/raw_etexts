---
title: ०४ २,४

---
##  २,४.१-२  
  
  
चतुर्थपादस्य प्रथमाधिकरणमारचयति-  
  
यावज्जीवं जुहोतीति धर्मः कर्मणि पुंसि वा ।  
कालत्वात्कर्मधार्मो ऽतः काम्य एकः प्रयुज्यताम् ॥ MJAINY_२,४.१ ॥  
न कालो जीवनं तेन निमित्तप्रविभागतः ।  
काम्यप्रयोगो भिन्नः स्याद्यावज्जीवप्रयोगतः ॥ MJAINY_२,४.२ ॥  
  
__________________  
  
बह्वृचब्राह्मणे श्रूयते- ऽयावज्जीवमाग्निहोत्रं जुहोतिऽ इति ।  
तत्रं यावज्जीवशब्दो मरणावधिकालपरः ।  
तत्कालसम्बन्धश्च प्रकृते काम्याग्निहोत्रे पूर्वमप्राप्तत्वात् ऽजुहोतिऽ इत्यनूदिते कर्मणि विधीयते ।  
तथा सत्यस्य वाक्यस्य नित्यप्रयोगविधायकत्वाभावेन वाक्यान्तरविहितः काम्यप्रयोग एक एवाग्निहोत्रस्य पर्यवस्यति ।  
स च काम्यप्रयोगो ऽभ्यसितव्यः ।  
सकृदनुष्ठानस्य ऽअग्निहोत्रं जुहुयात्स्वर्गकामःऽ इत्यनेनैव सिद्धत्वात् ।  
ऽयावज्जीवम्ऽ इत्यस्य कालविधेर्वैयर्थ्यप्रसङ्गात् ।  
तस्मात्-अयं काम्यकर्मणो ऽभ्याससिद्धये कालरूपधर्मविधिः ।  
इति प्राप्ते,- ब्रूमः-  
यावज्जीवशब्दो न कालस्य वाचकः, किन्तु लक्षकः ।  
वाच्यार्थस्तुकृत्स्नजीवनम् ।  
न च-जीवनं कर्मधर्मत्वेन विधातुं शक्यम् ।  
तस्य पुरुषधर्मत्वात् ।  
तं च पुरुषधर्मे निमित्तीकृत्याग्निहोत्रप्रयोगो विधीयते ।  
न च - अत्र कर्मभेदः ।  
तद्धेतूनां शब्दान्तरादीनामभावात् ।  
न च-अभ्यासस्तद्धेतुः ।  
निमित्तविशेषसद्भावेनाविशेषपुनःश्रुतेरभावात् ।  
अतः प्रयोगभेदः पर्यवस्यति ।  
जीवनस्यात्र निमित्तत्वात् ।  
सति निमित्ते नैमित्तिकस्य त्यागायोगान्नित्यत्वमर्थसिद्धम् ।  
न च-जीवननिमित्तनैरन्तर्येण प्रयोगनैरन्तर्यापत्तिः ।  
सायम्प्रातःकालयोर्विहितत्वात् ।  
तस्मात्-जीवनस्य पुरूषधर्मत्वान्नीत्यकाम्यप्रयोगौ भिन्नौ ॥ MJAINYC_२,४.१-२ ॥  
  
  
  
(द्वितीये सर्वशाखाप्रत्ययैककर्मताधिकरणे सूत्राणि ८ - ३२)  
  
**नामरूपधर्मविशेषपुनरुक्तिनिन्दाशाक्तिसमाप्तिवचनप्रायश्चित्तान्यार्थदर्शनाच् छाखान्तरेषु कर्मभेदः स्यात् । JAIM_२,४.८ ।**  
  
**एकं वा संयोगरूपचोदनाख्याविशेषात् । JAIM_२,४.९ ।**  
  
**न नाम्ना स्याद् अचोदनाभिधानत्वात् । JAIM_२,४.१० ।**  
  
**सर्वेषां चैककर्म्यं स्यात् । JAIM_२,४.११ ।**  
  
**कृतकं चाभिधानम् । JAIM_२,४.१२ ।**  
  
**एकत्वे ऽपि परम् । JAIM_२,४.१३ ।**  
  
**विद्यायां धर्मशास्त्रम् । JAIM_२,४.१४ ।**  
  
**अग्नेयवत्पुनर्वचनम् । JAIM_२,४.१५ ।**  
  
**अद्विर्वचनं वा श्रुतिसंयोगाविशेषात् । JAIM_२,४.१६ ।**  
**अर्थासन्निधेश् च । JAIM_२,४.१७ ।**  
  
**न चैकं प्रतिशिष्यते । JAIM_२,४.१८ ।**  
  
**समाप्तिवच् च सम्प्रेक्षा । JAIM_२,४.१९ ।**  
  
**एकत्वे ऽपि पराणि निन्दाशक्तिसमाप्तिवचनानि । JAIM_२,४.२० ।**  
  
**प्रायश्चित्तं निमित्तेन । JAIM_२,४.२१ ।**  
  
**प्रक्रमाद् वा नियोगेन । JAIM_२,४.२२ ।**  
  
**समाप्तिः पूर्ववत्त्वाद्यथाज्ञाते प्रतीयेत । JAIM_२,४.२३ ।**  
  
**लिङ्गमविशिष्टं सर्वशेषत्वान् न हि तत्र कर्मचोदना तस्माद् द्वादशाहस्याहारव्यपदेशः स्यात् । JAIM_२,४.२४ ।**  
**द्रव्ये चाचोदितत्वाद् विधीनाम् अव्यवस्था स्यान् निर्देशाद् व्यतिष्ठेत तस्मान् नित्यानुवादः स्यात् । JAIM_२,४.२५ ।**  
  
**विहितप्रतिषेधात् पक्षे ऽतिरेकः स्यात् । JAIM_२,४.२६ ।**  
  
**सारस्वते विप्रतिषेधाद्यदेति स्यात् । JAIM_२,४.२७ ।**  
  
**उपहव्ये ऽप्रतिप्रसवः । JAIM_२,४.२८ ।**  
  
**गुणार्था वा पुनः श्रुतिः । JAIM_२,४.२९ ।**  
  
**प्रत्ययं चापि दर्शयति । JAIM_२,४.३० ।**  
  
**अपि वा क्रमसंयोगाद् विधिपृथक्त्वम् एकस्यां व्यवतिष्ठेत । JAIM_२,४.३१ ।**  
  
**विरोधिना त्व् असंयोगाद् ऐककर्म्ये तत्संयोगाद् विधीनां सर्वकर्मप्रत्ययः स्यात् । JAIM_२,४.३२ ।**  
  
____________________________________________________  
  
##  २,४.३-४  
  
  
द्वितीयाधिकरणमारचयति -  
  
शाखाभेदात्कर्मभेदो न वा, कर्मात्र भिद्यते ।  
दृष्टं काठकनामादि बहु भेदस्य कारणम् ॥ MJAINY_२,४.३ ॥  
ग्रन्थद्वारादिना ह्येते युज्यन्ते भेदहेतवः ।  
रूपादिप्रत्यभिज्ञानादभिन्नं कर्म गम्यते ॥ MJAINY_२,४.४ ॥  
  
__________________  
  
काठककाण्वमाध्यन्दिनतैत्तिरीयादिशाखासु दर्शपूर्णमासाख्यं कर्माऽन्नातम् ।  
तत्र शाखाभेदात्कर्म भिद्यते ।  
कुतः ।  
भेदकारणानां नामभेदादीनां बहूनामुपलम्भात् ।  
काठक-काण्वादिको नामभेदः ।  
कारीरीवाक्यान्यधीयानाः केचिच्छाखिनो भूमौ भोजनमाचरन्ति, शाखान्तरध्यायिनो नाऽचरन्ति, इति धर्मभेदः ।  
एकस्यां शाखायामधीताः ऽइषे त्वाऽ इत्यादयो मन्त्राः, पलाशशाखाच्छेदादयः क्रियाश्च, शाखान्तरे ऽप्यधीयन्त इति पुनरुक्तिः ।  
एवमशक्त्यादयो भेदहेतव उदाहार्याः ।  
न ह्यल्पायुवा मनुष्येण सर्वशाखाध्ययनपूर्वकं कर्मानुष्ठानं कर्तु शक्यम् ।  
तस्मात्-शाखाभेदेन कर्मभेदः ।  
इति प्राप्ते-  
ब्रूमः- रूपाद्यभेदादेकं कर्म ।  
आग्नेयाष्टाकपालादियागरूपं षदेवैकस्यां शाखायाम्, तदेवान्यत्राप्युपलभ्यते ।  
ऽदर्शपूर्णमासाभ्यां यजेतऽ इति यागरूपः पुरूषव्यापारश्चैकविधः ।  
ऽदर्शपूर्णमासौऽ इति कर्मनामाप्येकम् ।  
ऽस्वर्गकामःऽ इति फलसम्बधो ऽप्येकः ।  
तस्मात्- अभिन्नं कर्म ।  
पूर्वपक्षहेतवस्त्वन्यथा सङ्गच्छन्ते ।  
काठकादिकं ज्योतिरादिवन्न कर्मसाम, ऽकाठकेन यजेतऽ इत्यश्रवणात् ।  
ऽकाठकवधीतेऽ इति प्रयोगाद्ग्रन्थनोमत्यवगन्तव्यम् ।  
भूभोजनादिरध्ययनधर्मः ।  
पुनरुक्तिरध्येतृभेदान्न दुष्यतिऽ ।  
अल्पायुवापि शाखान्तरस्थोपसंहारन्यायेन कर्मानुष्ठातुं शक्यते ।  
तस्मात्- अनन्यथासिद्धरूपप्रत्यभिज्ञानाच्छाखाभेदे ऽपि कर्म न भिद्यते ॥ MJAINYC_२,४.३-४ ॥  
  
इति श्रीमाधवीये जैमिनीयन्यायमालाविस्तरे द्वितीयाध्यायस्य चतुर्थः पादः  
  
द्वितीयो ऽध्यायस्य समाप्तः

  
अथ तृतीयाध्यायस्य प्रथमः पादः ।  
  
____________________________________________________  