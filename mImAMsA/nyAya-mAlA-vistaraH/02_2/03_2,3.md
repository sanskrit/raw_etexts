---
title: ०३ २,३

---
##  २,३.१-३  
  
  
तृतीयपादस्य प्रथमाधिकरणमारचयति --  
रथन्तरं साम सोमे भवेत्तद्वद्बृहज्जगत् ।  
ऐन्द्रवायवशुक्राग्रयणाग्राश्च ग्रहाः श्रुताः ॥ MJAINY_२,३.१ ॥  
रथन्तरादिसंयुक्तमन्यत्कर्माथवा गुणः ।  
गायत्रादियुतात्पूर्वादन्यद्व्यावृत्तितो गुणैः ॥ MJAINY_२,३.२ ॥  
सोमशब्दप्रकरणे ज्योतिष्टोमसमर्पके ।  
ग्रहाग्रत्वं गुणस्तत्र व्यावृत्तिस्तु परस्परम् ॥ MJAINY_२,३.३ ॥  
  
__________________  
  
ज्योतिष्टोमप्रकरणे श्रूयते -"यदि रथन्तरसामा सोमः स्यादैन्द्रवायबाग्रान्ग्रहान्गृह्णीयात् ।  
यदि बृहत्सामा शुक्राग्रान् ।  
यदि जगत्सामाऽग्रयणाग्रान्"इति ।  
तत्र - सोमशब्देन सोमलतासाधनको यागो ऽऽभिधीयते ।  
तस्मिंश्च यागे बाध्यन्दिने सवने पृष्ठस्तोत्रे रथन्तरबृहज्जगन्नामकानि सामानि विकल्पेन विहितानि ।  
"अभि त्वा शूर"- इत्येतस्यां योनावुत्पन्नं रथन्तरम् ।  
"त्वामिद्धि हवामहे"- इत्येतस्यामुत्पन्नं बृहत् ।  
जगतीछन्दस्कायामृच्युत्पन्नं जगत् ।  
ऐन्द्रमायवः, मैत्रावरुणः, आश्विनः, शुक्रः, मन्थ्याग्रयणः, उक्थ्यः, ध्रुवः, इत्यादिनामका ग्रहाः प्रातःसवने गृह्यन्ते ।  
दारुपात्रेषु सोमरतस्य ग्रहणाद्ग्रहा भवन्ति ।  
सोमयागस्य रथन्तरसामोपेतत्वपक्ष एतेषु ग्रहेष्वैन्द्रवायवः प्रथमं ग्रहीतव्यः ।  
बृहत्सामोपेतत्वपक्षे शुक्रः ।  
जगत्सामोपेतत्वपक्ष आग्रयणः प्राथमिकः- इति विषयवाक्यार्थः ।  
तत्र प्रकृतो ज्योतिष्टोमो गायत्रादिसामोपेतः, तद्व्यावृत्त्यर्थमिह रथन्तरादयो गुणाः कीर्त्यन्ते ।  
तस्मात् - ऐन्द्रवायवादिगुणोपेतानि कर्मान्तराण्यत्र विधीयन्ते - इति प्राप्ते, ब्रूमः-"यदि रथन्तरसामा सोमः स्यात्"इत्युक्तो यः सोमशब्दः, तेन प्रकरणेन चात्र ज्योतिष्टोमः समर्प्यते ।  
समर्पिते तस्मिन्यथोक्तग्रहाग्रत्वं गुणो विधीयते ।  
न च रथन्तरादिगुणानुवादेन ज्योतिष्टोमस्य व्यावृत्तिः सम्भवति ।  
तस्य प्रातः सवनादौ गायत्रादिसामोपेतत्वे ऽपि पृष्ठस्तोत्रे रथन्तरादियोगस्यापि सद्भावात् ।  
किं तर्हि व्यावर्त्यत इति चेत् ।  
रथन्तरबृहज्जगतां परस्परव्यावृत्तिः- इति वदामः ।  
रथन्तरादयः पृष्ठस्तोत्रे विकल्पिताः ।  
तत्र रथन्तरानुवादेनेतरौ पक्षौ व्यावर्त्येते ।  
एवमितरत्रापि ।  
तस्मात् - गुणविधिः ।  
ननु यः प्रकृतो ज्योतिष्टोमः सो ऽन्येषां सो ऽन्येषां सोमयागानां प्रकृतिः ।  
नहि प्रकृतौ जगत्यामुत्पन्नं साम विहितमस्ति ।  
अत एव दशमाध्याये पञ्चमपादस्य पञ्चदशाधिकरणे प्रथमवर्णके"यदि जगत्तामा"इति वाक्योक्तमाग्रयणाग्रत्वं विकृतौ विषुवन्नामके मुख्ये ऽहनि व्यवस्थापितम् ।  
षाढम्, तथापि नात्र कश्चिद्विरोधः ।  
आग्रयणाग्रत्ववाक्यं न कर्मान्तरविधायकम्, किन्तु ऽअन्येन विहिते सोमयागे यत्र जगत्साम सम्भवति तत्र गुणविधायकम् - ऽ इत्येतावन्मात्रस्यात्र प्रतिपाद्यत्वात् ॥ MJAINYC_२,३.१-३ ॥  
  
(द्वितीये ऽवेष्टेः क्रत्वन्तरताधिकारताधिकरणे सूत्रम्)  
  
**अवेष्टौ यज्ञसंयोगात्क्रतुप्रधानमुच्यते । JAIM_२,३.३ ।**  
  
____________________________________________________  
  
##  २,३.४-६  
  
  
द्वितीयाधिकरणमारचयति --  
  
राजसूयं प्रकृत्येष्टिरवेष्ट्याख्या श्रुतात्र तु ।  
विप्रक्षत्त्रियविड्भेदाद्धविषां व्यत्ययः क्रमे ॥ MJAINY_२,३.४ ॥  
विप्रादेरनुवादः स्यात्प्रापणं वानुवादगीः ।  
व्यत्ययाय त्रयाणां च राजत्वाप्राप्तिरस्ति हि ॥ MJAINY_२,३.५ ॥  
न राज्ययोगाद्राजत्वं क्षत्रियत्वं तु तत्त्वतः ।  
अप्राप्तप्रापणं तस्मान्न रथन्तरतुल्यता ॥ MJAINY_२,३.६ ॥  
  
__________________  
  
राजसूयप्रकरणे काचिदिष्टिरवेष्टिनामिका श्रूयते -  
"आग्नेयमष्टाकपालं निर्वपेत् , हिरण्यं दक्षिणा ।  
ऐन्द्रमाकादशकपालम्, ऋषभो दक्षिणा ।  
वैश्वदेवं चरुम् , पिशङ्गी प्रष्ठौही दाक्षिणा ।  
मैत्रावरुणीमामिक्षाम्, वशा दक्षिणा ।  
बार्हस्पत्यं चरुम्, शितिपृष्ठो दिक्षणां"इति ।  
तस्यामेवेष्टौ हविषां क्रमव्यत्ययः श्रूयते -"यदि ब्राह्मणो यजेत, बार्हस्पत्यं मध्ये निधायाऽहुतिं हुत्वा तमभिघारयेत् ।  
यदि राजन्य ऐन्द्रम् ।  
यदि वैश्यो वैश्वदेवम्"इति ।  
तत्र यथा पूर्वाधिकरणे - ऐन्द्रवायवाग्रत्वं व्यवस्थापयितुं यदिशब्दयुक्तेन वाक्येन रथन्तरं निमित्तत्वेनानूदितम्, एवमत्रापि पञ्चमस्थाने श्रूयमाणं बार्हस्पत्यं चरुं मध्ये तृतीयस्थाने स्थापयितुं ऽयदि रादन्यःऽ इत्यनुवादः ।  
वैश्वदेवस्य तु स्वत एव तृतीयस्थाने श्रवणात्तत्र मध्ये निधानविधिर्नित्यामुवादः ।  
ननु राजकर्तृके राजसूये ब्राह्मणवैश्ययोः प्राप्त्यभावान्नानुवादो युक्तः- इति चेत् ।  
न ।  
तयोरपि राज्ययोगहेतुराजशब्दार्थत्वात्, इति प्राप्ते, -  
ब्रूमः- राजशब्दः क्षत्त्रियजातौ रूढः, न तु राज्ययोगस्तस्य प्रवृत्तिनिमित्तम् ।  
प्रत्युत- राज्यशब्दस्य राजयोगः प्रवृत्तिनिमित्तम् ।  
ऽराज्ञः कर्मऽ इति विगृह्य राजप्रातिपदिकस्योपरि ।  
प्रत्ययविशेषविधानात् ।  
ब्राह्यणवैश्ययोः प्रजापालनेन राज्यशब्द उपचरितः ।  
तस्मात् - अवेष्टौ ब्राह्मणवैश्यौ पूर्वमप्राप्तावनेन वचनेन प्राप्येते ।  
ननु राजसूयस्य राजकर्तृकत्वात्तदन्तर्गताया अवेष्टेरपि तथात्वात्तस्यां ब्राह्मणवैश्ययोः प्रापणमयुक्तम् - इति चेत् ।  
मैवम् ।  
अन्तरवेष्टौ तदसम्भवे ऽपि राजसूयाद्बहिः प्रयुज्यमानायामवेष्टौ तत्सम्भवात् ।  
तस्मात् - अत्र ब्राह्मणादिकर्तृकं यथोक्तगुणविशिष्टं कर्मान्तरं विधीयत इति न रथन्तरादितुल्यत्वम् ।  
यदिशब्दस्तु निपातत्वादनर्थकोर्ऽथान्तरवाची वेत्युन्नेयम् ॥ MJAINYC_२,३.४-६ ॥  
  
(तृतीय आधानस्य विधेयत्वाधिकरणे सूत्रम्)  
  
**आधाने सर्वशेषत्वात् । JAIM_२,३.४ ।**  
  
____________________________________________________  
  
##  २,३.७-९  
  
  
तृतीयाधिकरणमारचयति -  
  
वसन्ते विप्र आदध्यात्तत्रैवोपनयीत तम् ।  
अनुवादः प्रापणं वानुवादः कालसिद्धये ॥ MJAINY_२,३.७ ॥  
अन्तरेणाग्निविद्याभ्यां कर्मानुष्ठित्यसम्भवात् ।  
कॢप्ते आधानोपनीती प्राप्ता विप्रादयस्ततः ॥ MJAINY_२,३.८ ॥  
लौकिकाग्नेः पुस्तकाञ्च तत्सिद्धेर्नास्ति कल्पनम् ।  
कालविप्रादिसंयुक्तमतो ऽप्राप्तं विधीयते ॥ MJAINY_२,३.९ ॥  
__________________  
  
"वसन्ते ब्राह्मणो ऽग्नीनादधीत ।  
ग्रीष्मे राजन्यः ।  
शरदि वैश्यः"इति श्रूयते ।  
"वसन्ते ब्राह्मणमुपनयीत ।  
ग्रीष्मे राजन्यम् ।  
शरदि वैश्यम्"इति च ।  
तत्र वसन्तादिकालविशेषं विधातुं ब्राह्मणादयो ऽनूद्यन्ते ।  
न च तेषां प्राप्त्यभावः ।  
क्रत्वनुष्ठानान्यथानुपपत्त्या कॢप्तत्वात् ।  
न ह्याहुत्याधारभूतमग्निम्, अनुष्ठानप्रकारज्ञापिकां विद्यां च विना कर्मानुष्ठानं सम्भवति ।  
अग्निश्च नाऽधानमन्तरेणास्तीति ब्राह्मणादिकर्तृकमाधानं कल्पयति, विद्या चोपनयनपूर्वकाध्ययनमन्तरेणा सम्भवन्ती ब्राह्मणाद्युपनयनं कल्पयति - इति तत्र प्राप्तिः- इति चेत् ।  
मैवम् ।  
लौकिकाग्नौ होतुं, पुस्तकपाठेनाधिगन्तुं च शक्यत्वेनाऽधानोपनयनयोरकल्पने ब्राह्मणादीनामप्राप्तेः ।  
तस्मात् - वसन्तादिकालविशिष्टे ब्राह्मणादिकर्तृके आधानोपनयने अत्र विधीयेते ॥ MJAINYC_२,३.७-९ ॥  
  
  
(चतुर्थे दाक्षयणादीनां गुणताधिकरणे सूत्राणि ५-११)  
  
**अयनेषु चोदनान्तरं सञ्ज्ञोपबन्धात् । JAIM_२,३.५ ।**  
  
**अगुणाच् च कर्मचोदना । JAIM_२,३.६ ।**  
  
**समाप्तं च फले वाक्यम् । JAIM_२,३.७ ।**  
  
**विकारो वा प्रकरणात् । JAIM_२,३.८ ।**  
  
**लिङ्गदर्शनाच् च । JAIM_२,३.९ ।**  
  
**गुणात् सञ्ज्ञोपबन्धः । JAIM_२,३.१० ।**  
  
  
**समाप्तिर् अविशिष्टा । JAIM_२,३.११ ।**  
  
____________________________________________________  
  
##  २,३.१०-११  
चतुर्थाधिकरणमारचयति -  
यद्दाक्षायणयज्ञेन स्वर्गकामो यजेत तत् ।  
कर्मान्तरं गुणो वोक्तदर्शादौ फलसिद्धये ॥ MJAINY_२,३.१० ॥  
गुणस्यास्याप्रसिद्धत्वात्कर्मभेदो ऽत्र सञ्ज्ञया ।  
गुणो व्युत्पत्तिशेषाभ्यामावृत्त्याख्यो न नाम तत् ॥ MJAINY_२,३.११ ॥  
  
__________________  
  
दर्शपूर्णमासप्रकरणे श्रूयते -"दाक्षायणयज्ञेन स्वर्गकामो यजेत"इति ।  
तत्र - दाक्षायणशब्दवाच्यस्य कस्यचिद्गुणस्य लोके प्रसिद्ध्यभावादुद्भिदादिवद्यणिसामानाधिकरण्येन कर्मनामत्वात् ।  
"अथैष ज्योतिः"इत्यादिवदर्पूवसञ्ज्ञायां कर्मान्तरविधिः- इति चेत् ।  
न ।  
दाक्षायणशब्दस्याऽवृत्तिवाचकत्वात् ।  
तच्च शब्दनिर्वचनाद्वाक्यशेषाद्वावगम्यते ।  
तथा हि - ऽअयनम्ऽ इत्यावृत्तिरुच्यते ।  
ऽदक्षस्येमे दाक्षाः, तेषामयनम्ऽ इति तन्निर्वचनम् ।  
दक्ष उत्साही पुनः पुनरावृत्तावनलस इत्यर्थः ।  
तदीयानां प्रयोगाणामावृत्तिर्दाक्षायणशब्दार्थः ।  
तथा चाऽवृत्त्या युक्तः प्रकृतो दर्शपूर्णमासात्मको यज्ञो दाक्षायणयज्ञः ।  
आवृत्तिप्रकारस्तु"द्वे पौर्णमास्यौ यजेत ।  
द्वे अमावास्ये"इत्यादिवाक्यशेषादवगम्यते ।  
ततो दध्यादिवत्प्रसिद्धार्थत्वाद्दर्शपूर्णमासयोः प्रकृतयोरयं स्वर्गफलसिद्द्यर्थमावृत्त्याख्यगुणविधिः, न तूद्भिदादिवत्कर्मनामधेयम् ।  
एवं"साकम्प्रस्थाप्येन यजेत पशुकामः"इत्यत्रापि द्रष्टव्यम् ।  
अमावास्यायागे द्वौ द्वौ दोहौ सम्पाद्य चतसृणां दधिपयसोः कुम्भीनां सह प्रस्थापनं साकं प्रस्थाप्यः ।  
तद्युक्तो यागः साकम्प्रस्थाप्यः ।  
तथासति प्रकृते दर्शयागो पशुफलाय साकम्प्रस्थाप्याख्यो गुणो विधीयते ॥ MJAINYC_२,३.१०-११ ॥  
  
(पञ्चमे द्रव्यदेवतायुक्तानां यागान्तरताधिकरणे सूत्राणि १२ - १५)  
  
**संस्कारश् चाप्रकरणे ऽकर्मशब्दत्वात् । JAIM_२,३.१२ ।**  
  
**यावद् उक्तं वा कर्मणः श्रुतिमूलत्वात् । JAIM_२,३.१३ ।**  
  
**यजतिस् तु द्रव्यफलभोक्तृसंयोगाद् एतेषां कर्मसम्बन्धात् । JAIM_२,३.१४ ।**  
  
**लिङ्गदर्शनाच् च । JAIM_२,३.१५ ।**  
  
____________________________________________________  
  
##  २,३.१२-१४  
  
  
पञ्चमाधिकरणमारचयति -  
  
वायव्यः श्वेत आलभ्यो भूत्यै सौर्ये चरुं तथा ।  
निर्वपेद्बह्मतेजोर्थमीषामुष्टिनिरुप्तयोः ॥ MJAINY_२,३.१२ ॥  
गुणौ श्वेतं चरुं किंवा यावत्कथितकर्मणी ।  
फलार्थे अथवा यागे विशिष्टौ विहिताविह ॥ MJAINY_२,३.१३ ॥  
श्वैत्यं वायुस्पृगीषायामाग्नेये च रविप्रभे ।  
चरुर्गुणश्चरुः स्थाली निर्वापस्तु तदाश्रितः ॥ MJAINY_२,३.१४ ॥  
फलाहानेर्न तत्किं तु यावच्चोदितकर्म तत् ।  
द्रव्यादिरूपसम्पत्तेरवार्या यागताऽर्थिकी ॥ MJAINY_२,३.१५ ॥  
  
__________________  
  
अनारभ्येदमाम्नायत् - ऽवायव्यं श्वेतमालभेत भूतिकामःऽ इति, ऽसौर्ये चरुं निर्वपेद्ब्रह्मवर्चसकामःऽ इति च ।  
तथा -दर्शपूर्णमासयोरिदमाम्नायतेर् -"इषामालभेत"इति,"चतुरो मुष्टीन्निर्वपति"इति चर् ।  
इषा शकटगतो लाङ्गलदण्डवद्दीर्घः काष्ठविशेषः ।  
तस्या आलम्भः स्पर्शः ।  
तमेतं दर्शपूर्णमासगतमीषालम्भमनूद्य तस्यामालभ्यायामीषायां श्वेतत्वगुणो विधीयते ।  
तस्य च श्वेतकाष्ठस्य वायुना स्पृश्यमानत्वाद्वायव्यता सम्भवति ।  
तथा - चतुर्मुष्टिनिर्वपणमनूद्य चरुर्गुणत्वेन विधीयते ।  
चरुः स्थाली ।  
सा च निर्वापस्याऽश्रयः ।  
निरुप्तस्य हविष आग्नेयतया सूर्यवत्प्रभासम्बन्धात्सौर्यवत् ।  
भूतिब्रह्मवर्चसे फले च सर्वकामिकयोर्दर्शपूर्णमासयोः पूर्वसिद्धे एवानूद्येते ।  
तस्मात् - गुणविधी - इत्येकः पूर्वपक्षः ।  
नहि फलपदयोर्नित्यवच्छ्रुतयोः सम्भवत्प्रयोजनयोश्च पाक्षिकानुवादत्वम्, आनर्थक्यं वा युक्तम् ।  
तस्मात् --गुणफलविशिष्टे कर्मान्तरे विधीयेते ।  
तदापि यागस्याश्रवणादीलम्भनिर्वापयोरेव श्रवणाद्यावदुक्तकर्मविधिः- इति द्वितीयः पूर्वपक्षः ।  
श्वेतपशुचरुद्रव्ययोः, वायुसूर्यदेवतयोश्च स्पष्टं प्रतीयमानतया रूपवतोर्यागयोरार्थिकयोर्वारयितुमशक्यत्वाद्द्रव्यदेवताविशिष्टयोर्यागयोर्विधिरभ्युपगन्तव्यः ।  
ऽभूतिकामो वायव्येन श्वेतेन पशुना यजेतऽ ऽब्रह्मवर्चसकामः सौर्येण चरुणा यजेतऽ इत्येवंविधोर्ऽथसिद्धो विधिः ।  
द्रव्यदेवतासम्बन्धकल्पितस्य यागस्य लिङ्प्रत्ययेन कर्तव्यताविधावालम्भनिर्वापयोर्धात्वर्थयोः का गतिः- इति चेत् ।  
ऽअनुवादःऽ इति ब्रूमः- इति सिद्धान्तः ॥ MJAINYC_२,३.१२-१५ ॥  
  
(षष्ठे वत्सालम्भादीनां संस्कारताधिकरणे सूत्रे १६-१७)  
  
**विषये प्रायदर्शनात् । JAIM_२,३.१६ ।**  
  
**अर्थवादोपपत्तेश् च । JAIM_२,३.१७ ।**  
  
  
____________________________________________________  
  
##  २,३.१६  
  
  
षष्ठाधिकरणमारचयति -  
  
षत्सालम्भो यजिः स्पर्शो वा वायव्यादिवद्यजिः ।  
स्पर्शः स्याद्देवराहित्यात्संस्कारः प्रायपाठतः ॥ MJAINY_२,३.१६ ॥  
  
__________________  
  
अग्निहोत्रदोहाधिकारे श्रूयते -"वत्समालभेत"इति ।  
तत्र ऽविमतो वत्सालम्भो यजिः स्यात्, प्राणिद्रव्यकालम्भत्वात्, वायव्यालम्भवत्ऽ इति चेत् ।  
न ।  
देवताराहित्येन तद्वैषम्यात् ।  
किञ्च - ऽअयं वत्सालम्भो ऽग्निहोत्राङ्गसंस्कारः, तत्प्राये पठितत्वात्, इतरसंस्कारवत्ऽ ।  
तस्मात् - अये स्पर्शमात्रविधिः ॥ MJAINYC_२,३.१६ ॥  
  
(सप्तमे नैवारचरोराधानार्थताधिकरणे सूत्रम्)  
  
**संयुक्तस् त्व् अर्थशब्देन तदर्थः श्रुतिसंयोगात् । JAIM_२,३.१८ ।**  
  
____________________________________________________  
  
##  २,३.१७-१८  
  
  
सप्तमाधिकरणमारचयति -  
  
चरुर्भवति नैवार उपधत्ते चरुं त्विति ।  
यागः स्यादुपधानं वा यागः शेषोक्तदैवतः ॥ MJAINY_२,३.१७ ॥  
यागत्वानिश्चये शेषो नापेक्ष्यो ऽतो यजिः कुतः ।  
किन्तूपधानमात्रत्वं यावदुक्तं चरौ स्थितम् ॥ MJAINY_२,३.१८ ॥  
  
__________________  
  
अग्नौ श्रूयते - ऽनैवारश्चरुर्भवतिऽ इति, ऽचरुमुपदधातिऽ इति च ।  
तत्र - नीवारचरुद्रव्यको यागो विधीयते ।  
न चात्र देवताया अभावः ।  
ऽबृहस्पतेवां एतदन्नं यद्मीवाराःऽ इति वाक्यशेषेण देवतासिद्धेः ।  
उपधानं तु यागोपयुक्तस्य प्रतिपत्तिः स्विष्टकृदादिवत् - इति प्राप्ते, ब्रूमः- ऽयागविधौ निश्चिते सति पश्चाद्देवतायामपेक्षितायां वाक्यशेषबलाद्देवताकॢष्टिः, इह तु देवताकल्पनेन यागविधित्वनिश्चयः ।  
इत्यन्योन्याश्रयः ।  
तस्मात् - इहोपधानमात्रं विधीयते ॥ MJAINYC_२,३.१७-१८ ॥  
  
(अष्टमे पात्नीवतस्य पर्यग्निकरणगुणकत्वाधिकरणे सूत्रम्)  
  
**पात्नीवते तु पूर्वत्वाद् अवच्छेदः । JAIM_२,३.१९ ।**  
  
____________________________________________________  
  
##  २,३.१९-२१  
  
  
अष्टमाधिकरणमारचयति --  
  
पर्यग्निकृतः पात्नीवत उत्सृज्यत इत्यसौ ।  
यागौ गुणो वा यागः स्यादन्वयाव्यवधानतः ॥ MJAINY_२,३.१९ ॥  
प्रत्यभिज्ञातमालभ्यमनूद्योत्सर्गशब्दतः ।  
गुणं पर्यग्निकृत्याख्यं वक्त्युत्तरनिवृत्तये ॥ MJAINY_२,३.२० ॥  
न दुष्टा परिसङ्ख्यात्र चोदकात्प्राग्विधौ सति ।  
पर्यग्निकरणान्ताङ्गरीतिः कॢप्तोपकारतः ॥ MJAINY_२,३.२१ ॥  
  
__________________  
  
ऽत्वाष्ट्रं पात्नीवतमालभेतऽ इति प्रकृत्येदमाम्नातम्-ऽपर्याग्निकृतं पात्नीवतमुत्सृजन्तिऽ इति ।  
तत्र पर्यग्निकृतशब्देन संस्कृतपशुद्रव्यस्य पात्नीवतशब्देन पत्नीवन्नामकदेवतासम्बन्धस्य च प्रतीयमानत्वादमं यागविधिः ।  
एवं सति पर्यग्निकृतपात्नीवतशब्दयोरव्यवहितान्वयो लभ्यते ।  
सिद्धान्ते तु ऽपर्यग्निकृतमुत्सृजन्तिऽ इत्यन्वयं वाञ्छन्ति ।  
तदा व्यवहितान्वयो दुर्वारः ।  
तस्मात्-षायव्यपशुवद्यागविधिः- इति प्राप्ते, ब्रूमः- अनारभ्याधीतत्वान्नास्ति सयव्ये प्रकृतप्रत्यभिज्ञा ।  
इह त्वालभ्यत्वेन प्रकृतः पशुः पात्नीवतशब्देन प्रत्यभिज्ञायते ।  
तमनूद्य पर्यग्निकृतशब्दान्वितेन ऽउत्सृजन्तिऽ इत्याख्यातेन पर्यग्निकरणाख्यो गुणो विधीयते ।  
न च प्रकृतिमतस्य पर्यग्निकरणस्य विकृतौ चोदकेन प्राप्तत्वादनर्थको ऽयं विधिरिधिवाच्यम् ।  
उपरितनाङ्गाननुवृत्तेर्दिधिप्रयोजनत्वात् ।  
नन्वेवं सति परिसङ्ख्या स्यात् ।  
सा च दोषत्रयदुष्टा ।  
स्वार्थत्यागः, अन्यार्थस्वीकारः, प्राप्तवाधश्चेति त्रयो दोषाः ।  
पर्यग्निकरणवाक्ये स्वार्थो बिधिस्त्यज्येत, अन्यार्थे निषेधः स्वी क्रियेत, चोदकप्राप्तान्युपरितनाङ्गानि बाध्येरन् ।  
मैवम् ।  
ऽपर्यग्निकरणोत्तरमावीन्यङ्गानि नानुष्ठेयानिऽ इत्येतस्याः परिसङ्ख्याया अनङ्गीकारात् ।  
कथं तर्हि तन्निवृत्तिः- ऽआर्थिकीऽ इति ब्रूमः ।  
चोदकप्रवृत्तेः प्रागेवायं विधिः प्रवर्तते, प्रत्यक्षोपदेशस्य शीघ्रबुद्धिजनकतया कल्प्यातिदेशात्प्रबलत्वात् ।  
तथासत्युपदिष्टैरेवाङ्गैर्निराकाङ्क्षायां विकृतौ चोदकस्याप्रवृत्यैवोपरितनान्यङ्गानि न प्राप्यन्ते ।  
न चानेन न्यायेन पर्यग्निकरणात्प्राचीनानामप्य प्राप्तिरिति वाच्यम् ।  
विधीयमानस्य पर्याग्निकरणस्य नूतनत्वे सत्युपकारकल्पनापत्त्या प्रकृतौ यत्कॢप्तोपकारं पर्यग्निकरणं, तदवस्थापन्नस्यैवात्र विधेयत्वात् ।  
प्रकृतौ च प्राचीनाङ्गनन्तरमादिन एवोपकारः कॢप्त इत्यत्रापि तादृशस्यैव विधानात्पर्याग्निकरणान्ताङ्गरीतिः सिध्यति ।  
एवं च सति ऽउत्सृजन्तिऽ इत्याख्यातेन यथोक्तपर्यग्निकरणविधावर्थसिद्ध उपरितनाङ्गोत्सर्गो धातुनानूद्यते ।  
तदेग्मत्र गुणविधिः ॥ MJAINYC_२,३.१९-२१ ॥  
  
(नवमे, अदाभ्यादीनां ग्रहनामताधिकरणे सूत्रम्)  
  
**अद्रव्यत्वात् कवेले कर्मशेषः स्यात् । JAIM_२,३.२० ।**  
  
____________________________________________________  
  
##  २,३.२२-२३  
  
  
नवमाधिकरणमारचयति -  
  
यददाभ्यं गृहीत्वेति गृह्णात्यंशुमिति द्वयम् ।  
तद्यागो वा गुणो यागः स्याददाभ्यांशुनामतः ॥ MJAINY_२,३.२२ ॥  
ग्रहयोरेव नाम स्यादानन्तर्याद्विधिस्तयोः ।  
गुणो ऽस्तस्य वाक्येन ज्योतिष्टोमाभिगामिना ॥ MJAINY_२,३.२३ ॥  
  
__________________  
अमारभ्य श्रूयते - ऽएष वै द्दविषा हविर्यजते, यो ऽदाभ्यं गृहीत्वा सोमाय यजतेऽ इति ऽपरा वा एतस्याऽयुः प्राण एति, य्ॐऽशुं गृह्णातिऽ इति च ।  
तत्र- अदाभ्यशब्दस्य ज्योतिरादिवदपूर्वनामत्वात्तन्नामको यागो ऽयजतेऽ इत्याख्यातेन विधीयते ।  
ऽअंशुमऽ इत्यत्र यजतेरवश्रवणे ऽपि नामविशेषबलादेवापूर्वयागविधिः ।  
न चात्र द्रव्यदेवतयोरभावः ।  
ग्रहणलिङ्गेन ज्योतिष्टोमविकृतित्वादगतौ तदीयविध्यन्तातिदेशेन तत्सिद्धेः - इति प्राप्ते, ब्रूमः- भवत्वदाभ्यांशुशब्दयोर्नामत्वम् ।  
ते च नामनी ग्रहयोरेव स्याताम्, न तु यागयोः ।  
ऽगृहीत्वाऽ इतिशब्दस्यानन्तरमेव पाठात् ।  
यजतिस्तु व्यवहितः ।  
तादृशो ऽपि यजिरंशुवाक्ये नास्ति ।  
तस्माद्ग्रहयोरेवात्र विधिः ।  
ग्रहणं च ज्योतिष्टोमगतस्य सोमरसस्य संस्काररूपो गुणः, ऐन्द्रवायवादिग्रहणसमानत्वात् ।  
यद्यप्यत्र न प्रकृतो ज्योतिष्ठोमः, तथापि तत्सम्बन्धिग्रहणद्वारा वाक्यस्य ज्योतिष्टोभगामित्वम् ।  
अत एव ऽसोमायादाभ्यं गृहीत्वाऽ इति निर्दिश्यते ।  
अथवा-तैत्तिरीयाणां षष्ठकाण्डे षष्ठे प्रपाठके प्राकरणिकं विनियोजकं वाक्यं द्रष्टव्यम् ।  
तस्मात्-ज्योतिष्टोमे गुणविधिः ॥ MJAINYC_२,३.२२-२३ ॥  
  
(दशमे अग्निचयनस्य संस्कारताधिकरणे सूत्राणि २१-२३)  
  
**अग्निस् तु लिङ्गदर्शनात् क्रतुशब्दः प्रतीयेत । JAIM_२,३.२१ ।**  
  
**द्रव्यं वा स्याच् चोदनायास् तदर्थत्वात् । JAIM_२,३.२२ ।**  
  
**तत्संयोगात् क्रतुस् तदाख्यः स्यात् तेन धर्मविधानानि । JAIM_२,३.२३ ।**  
  
____________________________________________________  
  
##  २,३.२४-२५  
  
  
दशमाधिकरणमारचयति-  
  
अग्निं चिनुत इत्यत्र यागो वा संस्कृतियञ्जिः ।  
लिङ्गेन यागनामत्वाद्यजिमा चानुवादतः ॥ MJAINY_२,३.२४ ॥  
रूढ्या द्रव्यस्य नामैतद्वहनेराधानवच्चितिः ।  
संस्कारः संस्कृते वह्नावग्निष्टोमो विधीयते ॥ MJAINY_२,३.२५ ॥  
  
__________________  
  
ऽय एवं विद्वानग्निं चिनुतेऽ इत्येवं विधाय श्रूयते-ऽअथातो ऽग्निमाग्निष्टोमेनानुयजति,तमुक्थ्येन ऽतं षोडशिना, तमतिरात्रेण, इत्यादि ।  
अत्र - अग्निशब्दो यागवाची ।  
स्तोत्रशस्त्रादेः क्रतुलिङ्गस्य श्रूयमाणत्वात् ।  
तच्च लिङ्गमेवं श्रूयते-ऽअग्नेः स्तोत्रं,अग्नेः शस्त्रम्ऽ इति, ऽषडुपसदो ऽग्निश्रित्यस्य भवन्तिऽ इति च ।  
यदि लिङ्गं प्रापकापेक्षम्, तर्हि यजिना तदनुवादः प्रापके ऽस्तु ।  
अग्निमग्निष्टोमेनानुयजतिऽ इत्यतेस्मिन्वाक्ये ऽअग्निं यजतिऽ इति यजिसामानाधिकरण्यात् ऽउपांशु यजतिऽ इतिवद्यागनामत्वम् ।  
अथोच्येत - अनुशब्दस्याग्निशब्देनान्वयाद्यज्यन्वयो ऽग्निष्टोमस्य, इति ।  
तथाप्यग्नेः पुरोयजने सत्यग्निष्टोमस्यानुयजनं सम्भवति ।  
ऽदेवदत्तमनुगच्छति यज्ञदत्तःऽ इत्यत्र देवदत्ते पुरोगमनदर्शनात् ।  
तस्मात् ऽअग्निं चिनुतेऽ इत्यत्राग्निनामको याग आख्यातेन विधीयते ।  
चिनोतिस्तु ऽइष्टकाभिरग्निं चिनुतेऽ इति वाक्यप्राप्तस्य चयनस्य सोमयागविकृतित्वेन प्राप्तस्य ग्रहसमुदायस्येवानुवादः- इति प्राप्ते, ब्रूमः- अग्निशब्दो रूढ्या बह्निद्रव्यमाचष्टे ।  
रूढिश्च कॢप्ततया लिङ्गादिकल्प्याद्यागवाचित्वा-  
द्बलीयसीति न यागनामत्वम् ।  
न चात्र षागरुपमस्ति ।  
द्रव्यदेतयोरसिद्धेः ।  
अतः ऽअग्निमादधीतऽ इत्युक्ताधानत्वात् ऽअग्निं चिनुतेऽ इत्युक्तं चयनमग्निद्रव्यसंस्कारः ।  
न च संस्कृतस्य विनियोगाभावः ।  
ऽअग्निमग्निष्टोमेन यजतेऽ इत्यादिवाक्यैरग्निष्टोमादौ विनियोगात् ।  
तस्मात्-संस्कारविधिः ॥ MJAINYC_२,३.२४-२५ ॥  
  
(एकादशे मासाग्निहोत्रादीनां क्रत्वन्तरताधिकरणे सूत्रम्)  
  
**प्रकरणान्तरे प्रयोजनान्यत्वम् । JAIM_२,३.२४ ।**  
  
____________________________________________________  
  
##  २,३.२६-२७  
  
  
एकादशाधिकरणमारचयति-  
  
मासं जुहोत्यग्निहोत्रं गुणो ऽन्यत्कर्म वा गुणः ।  
अनूद्य प्राप्तकर्मात्र मासो ऽप्राप्तो विधीयते ॥ MJAINY_२,३.२६ ॥  
उपसद्भिश्चरित्वेति नित्ये तासामसम्भवात् ।  
अनेकस्याविधेश्चान्यत्कर्म प्रकरणान्तरात् ॥ MJAINY_२,३.२७ ॥  
  
__________________  
  
कुण्डपायिनामयने श्रूयते-ऽउपसद्भिश्चरित्वाऽ ऽमासमग्निहोत्रं जुहोतिऽ ऽमासं दर्शपूर्णमासाभ्यां यजेतऽ इति ।  
अत्र- प्राप्तं नित्याग्निहोत्रमनूद्य मासलक्षणो गुणो ऽप्राप्तत्वाद्विधीयते - इति चेत् ।  
मैवम् ।  
किं मास एव विधीयते,ऽउपसद्भिश्चरित्वाऽ इत्युक्तोपसदो ऽपि ।  
नाऽद्यः ।  
उपसदामपि नित्याग्निहोत्रप्राप्तिरहितानां त्वन्मते विधातव्यत्वात् ।  
न द्वितीयः ।  
प्राप्ते कर्मण्यनेकगुणविधौ वाक्यभेदापत्तेः ।  
ननु मा भूत्तर्हि गुणविधिः ।  
कर्मान्तरत्वे किं प्रमाणम् - इति चेत् ।  
ऽप्रकरणान्तरम्ऽ- इति ब्रूमः ।  
न सेतग्नित्याग्निहोत्रस्य प्रकरणम् ।  
असन्निहितत्वात् ।  
अयनस्य ह्येतत्प्रकरणम् ।  
अयनमारभ्याधीतत्वात् ।  
का तर्हि नित्याग्निहोत्रे गुणविधिशङ्का - इति चेत् ।  
प्रकरणस्यासमर्पकत्वे ऽप्यग्निहोत्रशब्देनैतत्समर्पणादेषा शङ्का भवति ।  
सा च वाक्यभेदापत्त्या निराकृता ।  
तथा सति स्वतःसिद्धं प्रकरणभेदं निराकृत्य प्रकरणैक्यापादनेन गुणं विधापयितुं प्रवृत्तस्याग्निहोत्रशब्दस्य शक्तौ निरूद्धायां तदवस्थः प्रकरणभेदो नित्याग्निहोत्रादिदं कर्म भिनत्ति ।  
अग्निहोत्रशब्दौ धर्मातिदेशार्थ इति सप्तमे वक्ष्यते ।  
ननूपसन्मासाभ्यां विशिष्टमिदं कर्म विधीयते ।  
ततो वाजिनन्यायेन गुणभेदात्कर्मभेदः, न प्रकरणभेदादिति चेत् ।  
न ।  
वैषम्यात् ।  
ऽउपादेयतया विधेयो गुणो वाजिनम् ।  
मासो न तथा इत्यपरं वैषम्यम् ।  
परमार्थतस्त्वत्र प्रथमतरप्रतीतेन प्रकरणभेदेन सिद्धं कर्मभेदं गुणभेद उपोद्बलयति ।  
ततः प्रकरणान्तरमेवात्र भेदहेतुः ॥ MJAINYC_२,३.२६-२७ ॥  
  
(द्वादशे, आग्नेयादिकाम्येष्ट्यधिकरणे सूत्रम्)  
  
**फलं चाकर्मसन्निधौ । JAIM_२,३.२५ ।**  
  
____________________________________________________  
  
##  २,३.२८-२९  
  
  
द्वादशाधिकरणमारचयति-  
  
अष्टाकपालमाग्नेयं रुक्कामः प्राकृते फलम् ।  
कर्मान्यद्वा फलं भानात्पूर्वन्यायाप्रवेशनात् ॥ MJAINY_२,३.२८ ॥  
मा भूद्भिन्नं प्रकरणं कर्मान्तरमसन्निधेः ।  
अनारभ्याधीतमेतद्रूपं त्वन्यूनमीक्षते ॥ MJAINY_२,३.२९ ॥  
  
__________________  
  
अनारभ्य श्रूयते- ऽआग्नेयमष्टाकपालं निर्वपेद्रुक्कामःऽ इति ।  
रुक्कामस्तेजस्कामः ।  
अत्र - इष्टीनां प्रकृतिभूतदर्शपूर्णमासगतमाग्नेययागमनूद्य तत्र तेजस्कामरूपं फलं विधीयते ।  
कुतः ।  
वाक्येनाऽग्नेयफलसम्बन्धस्य मासमानत्वात् ।  
न च पूर्वोक्तमासाग्निहोत्रन्यायेन कर्मान्तरत्वम् ।  
वैषम्यात् ।  
तत्रायनमारभ्याधीतत्वादस्ति प्रकरणान्तरत्वम् ।  
इह त्वनारभ्याधीतत्वेन प्रकरणमेव तावन्नास्ति, कुतो ऽत्र प्रकरणान्तरत्वम् ।  
किञ्च मासो ऽनुपादेयः ।  
अग्निहोत्रानुसारेण सम्पादयितुमशक्यत्वात् ।  
फलं तूपादेयम्, दार्शपौर्णमासिकाग्नेयानुसारेण तेजसः कामयितुं शक्यत्वात् ।  
तस्मात्-फलविधिः- इति प्राप्ते, ब्रूमः- प्रकरणान्तरत्वाभावे ऽप्यनारभ्याधीतत्वादसन्निधिरस्त्येव ।  
स एवात्र कर्म भिनत्ति ।  
न चात्र वाजिनन्यायेन कर्मभेदः, अष्टाकपालद्रव्याग्निदेवतात्मनो रूपस्योभयत्रैकविधत्वात् ।  
यदि प्रकरणान्तरत्वमप्यसन्निधिकृतमित्यसन्निधिरेव मासाग्निहोत्रकर्मभेदहेतुः, तर्हि तस्यैवायं प्रपञ्चो ऽस्तु ।  
फलं च मासवदनुपादेयम् ।  
अन्यथा साधनवदफलत्वप्रसङ्गात् ।  
कामना च विषयसौन्दर्यज्ञानात्स्वत एवोत्पद्यते ।  
न तु विधिश्रवणात्सम्पद्यते ।  
यद्यधिकरणयोर्न्यायभेदः, यदि वा न्यायैक्यम् ।  
सर्वथा तेजस्कामेष्टिः कर्मान्तरम् ।  
काम्येष्टिकाण्डपठितेषु ऽऐन्द्राग्नमेकादशकपालं निर्वपेत्प्रजाकामःऽ इत्यादिष्वयमेव न्यायो द्रष्टव्यः ॥ MJAINYC_२,३.२८-२९ ॥  
  
(त्रयोदशे - अवेष्टेरन्नाद्यफलकत्वाधिकरणे सूत्रम्)  
  
**सन्निधौ त्व् अविभागात् फलार्थेन पुनः श्रुतिः । JAIM_२,३.२६ ।**  
  
____________________________________________________  
##  २,३.३०-३२  
  
  
त्रयोदशाधिकरणमारचयति-  
  
यजोत्समे पौर्णमास्यां यावज्जीवं तथैतया ।  
अन्नाद्यकाम इत्यादौ कर्मभेदौऽथवा गुणः ॥ MJAINY_२,३.३० ॥  
विध्युपादानयोरैक्याद्देशादेरनुत्र्व्पत्तितः ।  
आवश्यके कर्मविधौ तद्भेदः पुनरुक्तितः ॥ MJAINY_२,३.३१ ॥  
देशादियोगस्याप्राप्तेर्विधिर्न ह्येकता तयोः ।  
पुंशब्दयोर्व्यापृतित्वात्पुनरुक्त्वा त्वनूद्यते ॥ MJAINY_२,३.३२ ॥  
  
__________________  
  
दर्शपूर्णमासप्रकरणे देशकालनिमित्तान्याम्नायन्ते- ऽसमे यजेतऽ पौर्णमास्यां यजेतऽ ऽयावज्जीवं दर्शपूर्णमासाभ्यां यजेतऽ इति ।  
अवेष्टिप्रकरणे फलमाम्नातम्-ऽएतयान्नाद्यकामं याजयन्त्ऽ इति ।  
आदिशब्देन संस्कारो गृहीतः ।  
स च दर्शपूर्णमासप्रकरणे समाम्नातः-ऽशेषं स्विष्टकृते समवद्यतिऽ इति ।  
तत्र-देशकालनिमित्तफलसंस्कारा अननुष्ठेयत्वादनुपादेयाः ।  
अत एव न विधेयाः ।  
उपादानविधिशब्दयोः पर्यायत्वात् ।  
ततः-कर्मविधिः - इत्यवश्यमभ्युपेयम् ।  
तत्र-प्रकरणिनो दर्शादेः पूर्वविहितस्यैवैभिर्वाक्यैः पुनर्विधाने ऽसमिधो यजतिऽ इत्यादिवदभ्यासादेव कर्मभेदः - इति प्राप्ते, ब्रूमः- देशादीनामविधेयत्वे ऽपि विहितकर्मणा सह तेषां सम्बन्धो विधीयताम् ।  
स च कर्मवत्पूर्वे न विहित इत्यप्राप्तत्वाद्विधिमर्हति ।  
यदुक्तम- उपादानविधिशब्दौ पर्यायौ - इति ।  
तदसत् ।  
ऽअप्रवृत्तप्रवर्तनं विधानम, तच्च पुरुषविषयः शब्दव्यापारः ।  
अननुष्ठितस्यानुष्ठानमुपादानम, तच्च कर्माविषयः पुरुषव्यापारःऽ इति महान्भेदः ।  
यो ऽपि-दर्शादीनां पुनर्विधिः सो ऽपि देशादिसम्बन्धं विधातुं कर्मानुवादः - इति न कर्मभेदमावहति ।  
समिधो ऽयजतिऽ इत्यादौ विधेयगुणान्तराभावेनानुवादांसभवात्पुनर्विधानं भेदहोतुः- इति वैषम्यम् ॥ MJAINYC_२,३.३०-३२ ॥  
  
(चतुर्दशे,आग्नेयद्विरुक्तेः स्तुत्यर्थताधिकरणे सूत्राणि २७-२९)  
  
**आग्नेयसूक्तहेतुत्वाद् अभ्यासेन प्रतीयेत । JAIM_२,३.२७ ।**  
  
**अविभागात् तु कर्मणां द्विरुक्तेर् न विधीयते । JAIM_२,३.२८ ।**  
  
**अन्यार्था वा पुनः श्रुतिः । JAIM_२,३.२९ ।**  
____________________________________________________  
  
##  २,३.३३-३४  
  
  
चतुर्दशाधिकरणमारचयति-  
  
दर्शपूर्णमासप्रोक्त आग्नेयः केवलो ऽप्यसौ ।  
दर्शे यदिति वाक्याभ्यां कर्मान्यद्वानुवादगीः ॥ MJAINY_२,३.३३ ॥  
अभ्यासादन्यकर्मत्वं दर्शेष्टौ द्विः प्रयुज्यताम् ।  
एकत्वप्रत्यभिज्ञानादनूक्त्यैन्द्राग्नसंस्तुतिः ॥ MJAINY_२,३.३४ ॥  
  
__________________  
  
यदाग्नेयो ऽष्टाकपालो ऽमावस्यायां पौर्णमास्यां चाच्युतो भवति ।  
इति कालद्वये विहितम् ।  
ऽयदाग्नेयो ऽष्टाकपालो ऽमावास्यायां भवतिऽ इत्येकस्मिन्काले पुनर्विहितम् ।  
तत्र - अविशेषपुनःश्रुतिलक्षणेनाभ्यासेन प्रयाजानामिव भेदः ।  
तथा सत्याग्नेययागस्य दर्शकाले द्विःप्रयोगः- इति चेत् ।  
न ।  
प्रत्यभिज्ञानादाग्नेयस्यैकत्वे सत्येककालवाक्यस्यानुवादकत्वात् ।  
न चानुवादो व्यर्थः ।  
विधेयैन्द्राग्नस्तुत्यर्थत्वात् ।  
यद्यप्याग्नेयो ऽष्टाकपालो ऽमावास्यायां भवति, तथापि न केवलेनाग्निना साधुर्भवति ।  
इन्द्रसहितो ऽग्निः समीचीनतरः ।  
तस्मात्---  
ऽऐन्द्राग्नः कर्तव्यःऽ इति विधेयस्तुतिः ।  
प्रयाजवैषम्यं तूक्तमेवानुसन्धेयम् ॥ MJAINYC_२,३.३३-३४ ॥  
  
इति श्रीमाधवीये जैमिनीयन्यायमालविस्तरे द्वितीयाध्यायस्य तृतीयः पादः  
  
  
_________________________________________________________________________  
  
  
  
(अथ द्वितीयाध्यायस्य चतुर्थः पादः)  
  
(प्रथमे यावज्जीविकाग्निहोत्राधिकरणे सूत्राणि १ - ७)  
  
**यावज्जीविको ऽभ्यासः कर्मधर्मः प्रकरणात् । JAIM_२,४.१ ।**  
  
**कर्तुर् वा श्रुतिसंयोगात् । JAIM_२,४.२ ।**  
  
**लिङ्गदर्शनाच् च कर्मधर्मे हि प्रक्रमेण नियम्येत तत्रानर्थकम् अन्यत् स्यात् । JAIM_२,४.३ ।**  
  
**अपवर्गे च दर्शयति कालश् चेत् कर्मभेदः स्यात् । JAIM_२,४.४ ।**  
  
**अनित्यत्वात् तु नैवं स्यात् । JAIM_२,४.५ ।**  
  
**विरोधश् चापि पूर्ववत् । JAIM_२,४.६ ।**  
  
**कर्तुस् तु नियमात् कालशास्त्रं निमित्तं स्यात् । JAIM_२,४.७ ।**  
  
____________________________________________________  
  