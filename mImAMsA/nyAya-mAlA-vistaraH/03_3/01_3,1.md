---
title: ०१ ३,१

---
##  ३,१.१  
  
  
द्वितीये कर्मणां भेदे सिद्धेभिन्नक्रियास्वयम् ।  
बुभुत्सितः शेषशेषिभावो ऽतो ऽत्राभिधीयते ॥ MJAINY_३,१.१ ॥  
  
__________________  
  
अनेन द्वितीयतृतीययोरध्याययोः पौर्वापर्ये निरूपितम् ॥ MJAINYC_३,१.१ ॥  
  
  
(प्रथमे प्रतिज्ञाधिकरणे सूत्रम् -)  
  
**अथातः शेषलक्षणम् । JAIM_३,१.१ ।**  
  
____________________________________________________  
  
##  ३,१.२-३  
  
  
तृतीयाध्यायस्य प्रथमपादे प्रथमाधिकरणमारचयति--  
  
अशाब्दी शेषता शाब्दी वा न शाब्द्यप्रतीतितः ।  
क्रियाकारकसंसर्गमात्रे व्युत्पत्तिसम्भवात् ॥ MJAINY_३,१.२ ॥  
गुणप्रधानभावेन संसर्गे ऽन्तर्भवत्यसौ ।  
व्युत्पत्तिसम्भवात्तत्र शाब्दता स्यात्क्रियादिवत् ॥ MJAINY_३,१.३ ॥  
  
__________________  
  
यदिदमस्मिंस्तृतीयाध्याये प्रतिपाद्यं शेषत्वम्, न तच्छाब्दम् ।  
कुतः ।  
केनापि शब्देन शेषत्वस्याप्रतीयमानत्वात् ।  
व्युत्पन्नो हि शब्दः प्रत्यायकः ।  
व्युत्पतिश्च न शेषशेषिभावे क्वचिद्दृष्टा ।  
लोके सर्वत्र क्रियाकारकान्वयस्यैव व्युत्पत्तिप्रयोजकत्वदर्शनात् ।  
अतः शेषताया अशब्दत्वान्नायमध्याय आरम्भणीय इति चेत् ।  
मैवम् ।  
अन्वये शेषशेषिभावस्यान्तर्भावात् ।  
न हि गुणप्रधानभावमन्तरेणान्वयः सम्भवति ।  
द्वयोर्गुणयोः परस्पराकाङ्क्षारहितत्वेनान्वययोग्यत्वाभावात् ।  
एवं द्वयोः प्रधानयोरपि ।  
अतो व्युत्पत्तिसम्भवात्क्रियाकारकतदन्वया यथा शाब्दाः, तथा तदन्वयान्तर्गतः शेषशेषिभावो ऽपि शाब्दः ।  
तस्मादयमध्याय आरम्भणीयः ॥ MJAINYC_३,१.२-३ ॥  
  
( द्वितीये शेषलक्षणाधिकरणे सूत्रम् -)  
  
**शेषः परार्थत्वात् । JAIM_३,१.२ ।**  
  
____________________________________________________  
  
##  ३,१.४  
  
  
द्वितीयाधिकरणमारचयति-  
  
स्वरूपहेतू न स्तो ऽत्र स्तो वा नैवानिरूपणात् ।  
पारार्थ्ये शेषताहेतू रूपं तेनोपलक्षितम् ॥ MJAINY_३,१.४ ॥  
  
__________________  
  
न तावदत्र शेषत्वस्य स्वरूपं निरूपयितुं शक्यते ।  
तथा हि-शेषत्वं नाम किम्-अविनाभूतत्वम्, प्रयोज्यत्वं वा, विध्यन्तविहितत्वं वा ।  
नाऽद्यः ।  
षडद्यागानामविनाभूतानां परस्परशेषत्वप्रसङ्गात् ।  
न द्वितीयः ।  
ऽपुरोडाशकपालेन तुषानुपवपतिऽ इत्यत्र तुषोपवापं प्रति शेषस्यापि कपालस्य तत्प्रयोज्यत्वाभावात् ।  
न तृतीयः ।  
बिध्यादिविहितस्य पलाशशाखाच्छेदस्य सत्यपि शेषत्वे विध्यन्तविहितत्वाभावात् ।  
तस्मान्नास्ति शेषतायाः स्वरूपम् ।  
नापि हेतुरस्ति ।  
ऽविमतः शेषः, एवन्त्वात्, इति कस्यचिद्धेतोरनिरूपणात्-इति प्राप्ते,-  
ब्रूमः- ऽविमतः प्रयाजादिः शेषः, परार्थत्वात्, भृत्यादिवत्ऽ इति हेतुः सुनिरूपः ।  
अविनाभूतत्वादीनां लक्षणानां दुष्टत्वे ऽपि ऽपरार्थः शेषःऽ इति लक्षणस्यादुष्टत्वात् ।  
तेन लक्षित आकारः स्वरूपम् ।  
न च पारार्थ्यस्यैव हेतुत्वे लक्षणत्वे च साङ्कर्यम् ।  
आकारभेदेन तद्भेदात् ।  
दृष्टान्ते गृहीतव्याप्तिं सहायीकृत्य बोधक आकारो हेतुः ।  
  
इतख्यावृत्त्या बोधक आकारो लक्षणम् ।  
तस्माच्छेषताया हेतुस्वरूपे विद्येते ॥ MJAINYC_३,१.४ ॥  
  
(तृतीये शेषलक्ष्याधिकरणे सूत्राणि ३-६)  
  
**द्रव्यगुणसंस्कारेषु बादरिः । JAIM_३,१.३ ।**  
  
**कर्माण्यपि जैमिनिः फलार्थत्वात् । JAIM_३,१.४ ।**  
  
**फलं च पुरुषार्थत्वात् । JAIM_३,१.५ ।**  
  
**पुरुषश् च कर्मार्थत्वात् । JAIM_३,१.६ ।**  
  
____________________________________________________  
  
##  ३,१.५-६  
  
  
तृतीयाधिकरणमारचयति-  
  
किं द्रव्यगुणसंस्कारमात्रं शेषो ऽथवा फलम् ।  
पुमान्कर्म च पक्षो द्वावादेयौ मतभेदतः ॥ MJAINY_३,१.५ ॥  
शेषत्वमुपकारित्वं द्रव्यादावाह बादरिः ।  
पारार्थ्ये शेषता तच्च सर्वेष्वस्तीति जैमिनिः ॥ MJAINY_३,१.६ ॥  
  
स्फ्यकपालादिकं द्रव्यम्, अरूणिमादिको गुणः, अवघातप्रोक्षणादिकः संस्कारः ।  
एतेषु त्रिष्वेव शेषत्वम् ।  
स्वर्गः फलम्, तत्कामी पुरुषः, दर्शपूर्णमासौ कर्म ।  
न हि फलादीनां त्रयाणां शेषत्वमस्ति ।  
उपकारित्वस्य शेषत्वलक्षणस्य फलादिष्वभावात् - इति बादरेर्मतम् ।  
पारार्थ्ये लक्षणमभिप्रेत्य ऽफलादयो ऽपि शेषाःऽ इति जैमिनेर्मतम् ।  
तथा च त्रीणि सूत्राणि पठ्यन्ते- ऽकर्माण्यपि जैमिनिः फलार्थत्वात्ऽ ऽफलं च पुरुषार्थत्वात्ऽ ऽपुरुषश्च कर्मार्थत्वात्ऽ इति ।  
तत्रोपकारित्वमतिव्याप्तम् ।  
प्रधानभूते ऽपि स्वामिनि गर्भदासोपकारित्वदर्शनात् ।  
तस्माज्जैमिनिमतमेव मुख्यः सिद्धान्तः ॥ MJAINYC_३,१.५-६ ॥  
  
  
(चतुर्थे निर्वपणादीनां व्यवस्थितविषयताधिकरणे सूत्राणि ७ - १०)  
  
**तेषाम् अर्थेन सम्बन्धः । JAIM_३,१.७ ।**  
  
**विहितस् तु सर्वधर्मः स्यात् संयोगतो ऽविशेषात् प्रकरणाविशेषाच् च । JAIM_३,१.८ ।**  
  
**अर्थलोपाद् अकर्मे स्यात् । JAIM_३,१.९ ।**  
  
**फलं तु सह चेष्टया शब्दार्थो ऽभावाद् विप्रयोगे स्यात् । JAIM_३,१.१० ।**  
  
  
चतुर्थाधिकरणमारचयति-  
  
____________________________________________________  
  
##  ३,१.७-८  
  
  
श्रुता व्रीह्याज्यसान्नाय्यधर्माः साङ्कर्यगामिनः ।  
व्यवस्थिता वा साङ्कर्ये फलापूर्वेण सङ्गतेः ॥ MJAINY_३,१.७ ॥  
अवान्तरापूर्वसत्त्वात्साक्षात्तेनैव सङ्गतौ ।  
श्रुत्या व्यवस्थापितास्ते सा हि प्रकरणोत्तमा ॥ MJAINY_३,१.८ ॥  
  
व्रीहिधर्मा अवघातप्रोक्षणादयः, आज्यधर्मा उत्पवनावेक्षणादयः, सान्नाय्यधर्मा दोहनातञ्चनादयः ।  
ते सर्वे फलहेतुतया दर्शपूर्णमासापूर्वेण सङ्गच्छन्ते ।  
अवान्तरापूर्वस्य कस्यचिदभावात् ।  
एकेनैवापूर्वेण फलसिद्धावपूर्वान्तरस्य कल्पकाभावात् ।  
फलापूर्वप्रयुक्त्या चानुष्ठीयमाना धर्मा यस्मिन्कस्मिन्नपि द्रव्ये ऽनुष्ठिताः फलापूर्वे जनयन्त्येव- इति साङ्कर्ये प्राप्ते, -  
ब्रूमः- आग्नेयादयः षड्यागा भिन्नक्षणवर्तिनो विनश्वराः सम्भूय फलापूर्वे जनयितुं न शक्नवन्ति ।  
ततस्तज्जननसमर्थान्याग्नेयादिजन्यानि षडवान्तरापूर्वाणि कल्प्यानि ।  
तेषु पुरोडाशद्रव्यकयागजन्यापूर्वे व्रीहिधर्माणां प्रयोजकं, प्रत्यासन्नत्वात् ।  
फलापूर्वे तु तेन व्यवहितम् ।  
एवम्-आज्यधर्माणां सान्नाय्यधर्माणां च तत्तद्द्रव्यकयागजन्यावान्तरापूर्वेणैव साक्षात्सङ्गतिः ।  
तथासति तत्तदपूर्वप्रयुक्ताः संस्कारास्तत्तदपूर्वसाधनप्रकृतिद्रव्येष्वेव व्यवतिष्ठन्ते ।  
ननु दर्शपूर्णमासप्रकरणमत्र संस्काराणां विनियोजकम् ।  
तच्च सर्वप्रकृतिद्रव्यसाधारणमिति तदवस्थमेव साङ्कर्यम् ।  
अथोच्येत-ऽतुषविमोकस्य व्रीहिष्वेव सम्भवात्तेष्ववाववातः, न त्वाज्यसान्नाय्ययोः ।  
एवं विलापनमाज्य एव ।  
दोहनादिकं सान्नाय्य एवऽ - इति ।  
बाढम् ।  
दृष्टार्थानां धर्माणां व्यवस्थितत्वे ऽप्यदृष्टार्थाः प्रोक्षणादयः सङ्कीर्येरन-इति चेत् ।  
मैवम् ।  
ऽव्रीहीन्प्रोक्षतिऽ ऽआज्यमवेक्षतेऽ इत्यादिद्वितीयाश्रुत्या व्यवस्थापितत्वात् ।  
श्रुतिश्च प्रकरणाद्बलीयसी ।  
तस्माद्व्यवस्थिता धर्माः ॥ MJAINYC_३,१.७-८ ॥  
  
  
(पञ्चमे स्फ्यादीनां संयोगानुसारेण व्यवस्थितत्वाधिकरणे सूत्रम्)  
  
**द्रव्यं चोत्पत्तिसंयोगात् तद् अर्थम् एव चोद्येत । JAIM_३,१.११ ।**  
  
____________________________________________________  
  
##  ३,१.९-१०  
  
  
पञ्चमाधिकरणमारचयति-  
  
द्रव्यस्य स्फ्यकपालादेः साङ्कर्ये वा व्यवस्थितिः ।  
यज्ञायुधत्वं सर्वेषां समं तेनात्र सङ्करः ॥ MJAINY_३,१.९ ॥  
वाक्यस्योद्धननादेः स्याद्वैयर्थ्ये सङ्करे सति ।  
अनुवादो ह्यायुधोक्तिर्व्यवस्था तेन पूर्ववत् ॥ MJAINY_३,१.१० ॥  
  
__________________  
दर्शपूर्णमासयोः श्रूयते - ऽस्फ्यश्च कपालानि चाग्निहोत्रहवणी च शूर्पे च कृष्णाजिनं च शम्या चोल्खलं च मुसलं च दृषच्चोषला चैतानि वै दश यज्ञायुधानिऽ इति ।  
स्फ्यशब्देन खड्गाकारं काष्ठमुच्यते ।  
तत्र-व्रीह्यादिद्रव्येष्ववघातादिसंस्काराणां साङ्कर्ये निराकृते ऽपि स्फ्यकपालादिद्रव्याणा मुद्धननपुरोडाशश्रवणाद्यङ्गक्रियासु साङ्कर्ये निराकर्तुमशक्यम् ।  
येन केनापि द्रव्येण यस्यां कस्याञ्चित्क्रियायां कृतायामपि श्रूयमाणस्य यज्ञायुधत्वस्याविरोधात् ।  
नह्यव्यवस्थामात्रेण यज्ञसाधनत्वमपैति - इति प्राप्ते, --  
ब्रूमः- ऽस्फ्येनोद्धन्तिऽ ऽकपालेषु श्रपयतिऽ ऽअग्निहोत्रहवण्या हवींषि निर्वपतिऽ ऽशूर्पेण्ण विविनक्तिऽ ऽकृष्णाजिनमधस्तादुलूखलस्यावस्तृणातिऽ ऽशम्यया ।  
दृषदमुपदधातिऽ ऽउलूखलमुसलाभ्यामवहन्तिऽ ऽदृषदुपलाभ्यां पिनष्टिऽ इत्येतेषां विशेषसंयोगबोधकानां वाक्यानां वैयर्थ्ये साङ्कर्यपक्षे प्रसज्येत ।  
व्यवस्थापक्षे ऽपि सम्बन्धसामान्यबोधकं यज्ञायुधवाक्यमनर्थकम् - इति चेत् ।  
न ।  
उद्धननादिवाक्यसिद्धार्थानुवादत्वात् ।  
न च वैपरीत्येनोद्धननादिवाक्यानामेवानुवादत्वमिति वाच्यम् ।  
बहुवैयर्थ्यस्य जघन्यत्वात् ।  
न चात्यन्तं यज्ञायुधानुवादस्य वैयर्थ्यम् ।  
ऽयज्ञायुधानि सम्भरन्तिऽ इत्यासादनबिधानायोपयुक्तत्वात् ।  
तस्मात् - अवघातादिसंस्कार इव स्फ्यकपालादिद्रव्याणि व्यवस्थितानि ॥ MJAINYC_३,१.९-१० ॥  
  
  
(षष्ठे, आरुण्यादिगुणानामसङ्कीर्णताधिकरणे सूत्रम् -)  
  
**अर्थैकत्वे द्रव्यगुणयोर् ऐककर्म्यान् नियमः स्यात् । JAIM_३,१.१२ ।**  
  
____________________________________________________  
  
##  ३,१.११-१२  
  
  
षष्ठाधिकरणमारचयति-  
  
क्रीणात्यरुणयेत्येतत्सङ्कीर्णे वा क्रयैकभाक् ।  
क्रमेणानन्वयात्कीर्णः सर्वद्रव्येषु रक्तिमा ॥ MJAINY_३,१.११ ॥  
द्रव्यद्वारा क्रये योगात्तद्भागे चान्वयः पुनः ।  
साक्षात्क्रये गुणस्यार्थाद्द्रव्यं सन्निहिते त्वसौ ॥ MJAINY_३,१.१२ ॥  
  
__________________  
  
ज्योतिष्टोमे श्रूयते - ऽअरुणया पिङ्गाक्ष्यैकहायन्या सोमं क्रीणातिऽ इति ।  
तत्र - अरुणाशब्दो ऽरुणिमानं गुणमाचष्टे ।  
गुणिविषयतया प्रयुज्यमानस्यापि ऽनागृहीतविशेषण विशिष्टेर् बुद्धःऽ इति न्यायेन गुणबोधकत्वात् ।  
अन्वयव्यतिरेकाभ्यां गुणमात्रे तद्व्युत्पत्तेश्च ।  
तस्य चारुणिमगुणस्य तृतीयाश्रुत्या सोमक्रयसाधनत्वं प्रतीयते तच्चानुपपन्नम् ।  
अमूर्तस्य गुणस्य वासोहिण्याजिवत्क्रयसाधनत्वासम्भवात् ।  
ततस्तृतीयाश्रुतेर्विनियोजकत्वाभावेन प्रकरणस्यात्र विनियोजकत्वं वक्तव्यम् ।  
प्रकरणं च ग्रहचमसाद्यखिलद्रव्येष्वरुणिमानं निवेशयति ।  
न चानेन न्यायेन पिङ्गाक्ष्येकहायनीशब्दार्थयोरपि सर्वद्रव्यगामित्वं शङ्कनीयम् ।  
तयोः शब्दयोर्द्रव्यवाचित्वात् ।  
पिङ्गलवर्णे अक्षिणी यस्याः सा गौः पिङ्गाक्षी ।  
एवमेकहायनी ।  
यद्यप्येकगोवाचिनौ शब्दौ, तथापि विशेषणभूतधर्मभेदाच्छब्दद्वयम् ।  
तच्च युगपत्प्रवृत्तं सद्धर्मद्वयविशिष्टं गोद्रव्यं क्रयसाधनत्वेन विदधाति ।  
न चेतरद्द्रव्यमितरद्रव्ये निवेशयितुं शक्यम् ।  
अरुणिमगुणस्तु द्रव्येषु विशेषणत्वेनान्वेतुं योग्यत्वात्तेषु निवेश्यते ।  
तत्रैषाक्षरयोजना - ऽअरुणयाऽ इत्येतत्पृथग्वाक्यम् ।  
तत्र तृतीयाश्रुत्या प्राकरणिकानि साधनद्रव्याणि सर्वाण्यनूद्य प्रातिपदिकेन गुणो विधीयते-ऽयानि ज्योतिष्टोम् साधनद्रव्याणि, तानि सर्वाण्यरुणानि कर्तव्यानिऽ इति ।  
तस्मात् - गुणः सङ्कीर्णः- इति प्राप्ते, -  
ब्रूमः- यद्यप्यमूर्ते गुणः, तथापि हायनवदक्षिवच्च गोद्रव्यमवच्छिनत्ति ।  
तच्च द्रव्यं साधनमिति तद्द्वारा गुणस्य क्रयेणान्वयो भवति ।  
एवं सति वाक्यभेदो न भविष्यति ।  
ननु वाक्यभेदाभावे ऽपि लक्षणा दुर्वारा ।  
गुणवाचिनः शब्दस्य गुणिद्रव्यपरत्वाङ्गीकारात् ।  
मैवम् ।  
गुस्यैवात्र तृतीयाश्रुत्या साधनत्वमुच्यते ।  
तच्च द्रव्यद्वारमन्तरेण न सम्भवतीत्यर्थापत्त्या द्रव्यावच्छेदकत्वं कल्प्यते ।  
तर्हि ग्रहचमसादिद्रव्यमप्यवच्छिद्यताम् - इति चेत् ।  
न ।  
तस्य द्रव्यस्य क्रयसाधनत्वाभावेन तदवच्छेदे गुणस्य श्रूयमाणक्रयसाधनत्वासिद्धेः ।  
तर्हि - ऽवाससा क्रीणातिऽ ऽअजया क्रीणातिऽ इति वस्त्रादीनां क्रयसाधनत्वात्तदवच्छेदो ऽस्तु - इति चेत् ।  
न ।  
तेषां क्रयान्तरसाधनत्वात् ।  
न हि तत्राग्निहोत्रे पयोदध्यादिविकल्पवत्क्रयानुवादेन वस्त्रादिद्रव्यविकल्पो विधीयते ।  
अनुवाद्यस्य क्रयमात्रस्याग्निहोत्रवदन्यत्राविधानात् ।  
ततो वस्त्रादिद्रव्यविशिष्टाः क्रयान्तरविधयः ।  
नहि स्ववाक्यगतमेकहायनीद्रव्यमुपेक्ष्य वस्त्राद्यवच्छेदो युक्तः ।  
तस्मात्क्रयेण साक्षादन्वितयोर्द्रव्यगुणयोः पश्चादर्थापत्त्या परस्परवच्छेदकत्वेनान्वयः ।  
तथा सति ऽआरुण्यविशिष्टैकहायन्या क्रीणातिऽ इत्यर्थः पर्यवस्यति ।  
तस्मात् - आरुण्यगुणः क्रयहेतुमेकहायनीमेव भजते ॥ MJAINYC_३,१.११-१२ ॥  
  
(सप्तमे ग्रहसम्मार्जनाधिकरणे (ग्रहैकत्वन्याये) सूत्राणि १३ - १५)  
  
**एकत्वयुक्तम् एकस्य श्रुतिसंयोगात् । JAIM_३,१.१३ ।**  
  
**सर्वेषां वा लक्षणत्वाद् अविशिष्टं हि लक्षणम् । JAIM_३,१.१४ ।**  
  
**चोदिते तु परार्थत्वाद् यथाश्रुति प्रतीयेता । JAIM_३,१.१५ ।**  
  
____________________________________________________  
  
##  ३,१.१३-१४  
  
  
सप्तमाधिकरणमारचयति -  
  
सम्मार्ष्टि ग्रहमित्येको ग्रहः शोध्य उताखिलः ।  
एक उद्देश्यसङ्ख्याया उपादेयवदादरात् ॥ MJAINY_३,१.१३ ॥  
प्राधान्यात्तद्गुणावृत्तेरेकत्वमनपेक्षितम् ।  
तद्विधौ वाक्यभेदो ऽतो द्रव्योक्त्या सर्वशोधनम् ॥ MJAINY_३,१.१४ ॥  
  
__________________  
  
सोमे श्रूयते- ऽदशापवित्रेण ग्रहं सम्मार्ष्टिऽ इति ।  
दशापत्रित्रं वासःखण्डः ।  
तत्र - यथा ऽपशुना यजेतऽ इत्यश्चोपादेयपशुगतमेकत्वं विवक्षितम्, तद्वद्द्देश्यग्रहगतमप्येकत्वं विवक्षितव्यम् ।  
किञ्च ग्रहशब्दस्य जातिवाचित्वेन जातेः संस्कायत्वे सति तदाश्रयभूते यस्मिन्कस्मिन्नपि द्रव्ये ऽनुष्ठितेन संस्कारेण जातिः संस्कृता भवति ।  
तस्मात् - एक एव ग्रहः शोधनीयः-इति प्राप्ते, -  
ब्रूमः- ऽग्रहम्ऽ इति द्वितीयया ग्रहस्योद्देश्यतया प्रयोजनवत्तया च प्राधान्यं गम्यते ।  
ग्रहं प्रति गुणः सम्मार्गः ।  
ऽप्रतिप्रधानं च गुण आवर्तनीयःऽ इति न्यायेन यावन्तो ग्रहाः सन्ति, ते सम्मार्जनीयाः ।  
एवं निश्चये सति सम्मार्जयितव्यग्रहेयत्ताया अवुभुत्सितत्वादुद्देश्यगतमेकत्वं श्रूयमाणमप्यविवक्षितम् ।  
अथोच्येत - नेदमुद्देश्यगतम्, किन्तु द्वयं विधेयम्-इति ।  
तन्न ।  
वाक्यभेदापत्तेः ।  
ऽग्रहं संसृज्यात्, तं चैकम्ऽ इत्येवं विधेयार्थभेदाद्वाक्यभेदः ।  
ऽ पशुना यजेतऽ इत्यत्र तु यागं प्रति गुणभूतः पशुः ।  
न हि ऽप्रतिगुणं प्रधानस्याऽवृत्तिःऽ इति कश्चिन्यायो ऽस्ति ।  
तत इयत्ताया बुभुत्सितत्वाच्छ्रूयमाणमेकत्वं विवक्ष्यत इति वैषम्यम् ।  
न च जातिः संस्कार्या ।  
तस्या अभूर्तत्वात् ।  
ततो जातिद्वारा द्रव्यलक्षको गुणशब्दः ।  
तत्र चाऽवृत्तिरुक्ता ।  
तस्मात्- सर्वे ग्रहाः सम्मार्जनीयाः ॥ MJAINYC_३,१.१३-१४ ॥  
  
  
(अष्टमे चमसादौ सम्मार्गाद्यप्रयोगाधिकरणे सूत्रे १६ - १७)  
  
**संस्काराद् वा गुणानाम् अव्यवस्था स्यात् । JAIM_३,१.१६ ।**  
  
**व्यवस्था वार्थस्य श्रुतिसंयोगात् तस्य शब्दप्रमाणत्वात् । JAIM_३,१.१७ ।**  
  
____________________________________________________  
  
##  ३,१.१५-१६  
  
  
अष्टमाधिकरणमारचयति -  
  
चमसादि च संसृज्यान्नो वा तस्यास्ति मार्जनम् ।  
एकत्ववद्ग्रहत्वस्याप्यनादरणसम्भवात् ॥ MJAINY_३,१.१५ ॥  
अबाधो ऽत्राऽदरे हेतुर्वाक्यभेदस्तु नैव हि ।  
चमसादौ न सम्मार्गः श्रुत्या तद्विषयार्पणात् ॥ MJAINY_३,१.१६ ॥  
  
ऽग्रहम्ऽ इत्यत्र प्रत्ययार्थभूतमेकत्वं यथा न विवक्षितम्, तथा प्रातिदिकार्थस्य ग्रहत्वस्याप्यविवक्षा सम्भाव्यते ।  
ततो ग्रहशब्दस्य सोमपात्रोपलक्षकत्वाद्ग्रहाणामिव चमसानामपि सम्मार्गेण सोमावसेकनिर्हरणप्रयोजनसम्भवाच्यमसादयो ऽपि मार्जनीयाः- इति प्राप्ते, -  
ब्रूमः- एकत्वं वाक्यभेदेन दुष्टत्वादविवक्षितम् ।  
अदुष्टं तु ग्रहत्वं कुतो न विवक्ष्येत ।  
ततः सत्यपि प्रयोजने प्रमाणाभावाच्चमसादौ नास्ति सम्मार्गः ।  
न च विपयापेक्षया तत्कल्पनम् ।  
ग्रहश्रुत्यैव तद्विषयसमर्पणात् ।  
तस्मान्नास्ति सम्मार्गः ॥ MJAINYC_३,१.१५-१६ ॥  
  
(नवमे सप्तदशारत्नितायाः पशुधर्मताधिकरणे सूत्रम्)  
  
**आनर्थक्यात्तदङ्गेषु । JAIM_३,१.१८ ।**  
  
____________________________________________________  
  
##  ३,१.१७-१९  
  
  
नवमाधिकरणमारचयति -  
  
भवेत्सप्तदशारत्निर्वाजपेयस्य यूपकः ।  
उन्मानं द्रव्यगं वाजपेयस्याङ्गं पशोरुत ॥ MJAINY_३,१.१७ ॥  
आनन्तर्यात्प्रकरणात्कर्माङ्गं षोडशिन्यदः ।  
ऊर्ध्वपात्रे खादिरे ऽग्ने संयुज्यान्वेति कर्मणा ॥ MJAINY_३,१.१८ ॥  
यूपद्वारा पशोरङ्गं पशुद्वारा च कर्मणः ।  
सौमिकत्वाद्वाजपेये यूपो नास्ति पशुं विना ॥ MJAINY_३,१.१९ ॥  
  
__________________  
  
  
वाजपेयप्रकरणे श्रूयते - ऽ सप्तदशारत्निर्वाजपेयस्य यूपो भवतिऽ इति ।  
तत्र - यूपद्रव्यगतं सप्तदशारत्निशब्दोदितं यदूर्ध्वमानं तद्वाजपेयकर्मणो ऽङ्गम् ।  
सप्तदशारत्निशब्दवाजपेयशब्दयोरानन्तर्यात् ।  
प्रकरणं चैवमनुगृह्यते ।  
यदि कर्मणः साक्षादूर्ध्वमानं न सम्भवेत्, तर्हि वाजपेयगतं खादिरमूर्ध्वे यत्षोडशिपात्रं तस्मिन्नद उन्मानं प्रथमं सम्बध्य तद्द्वारा कर्मणान्वेति - इति प्राप्ते, -  
ब्रूमः- ऽसप्तदशारत्निर्यूपःऽ इति सामानाधिकरण्याद्यूपेन साक्षात्सम्बध्यते ।  
तस्य यूपस्य पश्वङ्गत्वादुन्मानं यूपद्वारा पशोरङ्गं भवति ।  
तस्यापि पशोर्वाजपेयाङ्गत्वात्पशुद्वारा कर्मणो ऽङ्गम् ।  
यद्यपि वाजपेययूपशब्दयोरानन्तर्यमस्ति, तथापि वाजपेयस्य सोमयागतया साक्षाद्यूपसम्बन्धाभावा-  
त्पशुव्यवधानमभ्युपेयम् ।  
ऽवाजपेयस्यऽ इति षष्ठ्याः सम्बन्धमात्रवाचित्वेन व्यवहितसम्बन्धमप्यसावभिधत्ते ।  
ऽदेवदत्तस्य नप्ताऽ इति प्रयोगात् ।  
यत्तु-सप्तदशारत्निवाजपेयशब्दयोरानन्तर्यम्, पञ्च प्रकरणम्ऽ तदुभयमप्यविरुद्धम् ।  
पश्वङ्गत्वे ऽप्यन्ततो वाजपेयाङ्गत्वाङ्गीकारात् ।  
किञ्च- पूर्वपक्षे यूपशब्देन षोडाशिपात्रं लक्षणीयम् ।  
सिद्धान्ते तु नासौ देषः ॥ MJAINYC_३,१.१७-१९ ॥  
  
  
(दशमे, अभिक्रमणादीनां प्रयाजमात्राङ्गताधिकरणे सूत्रे १९ - २०)  
  
**कर्तृगुणे तु कर्मासमवायाद् वाक्यभेदः स्यात् । JAIM_३,१.१९ ।**  
**साकाङ्क्षं त्व् एकवाक्यं स्याद् असमाप्तं हि पूर्वेण । JAIM_३,१.२० ।**  
  
____________________________________________________  
  
##  ३,१.२०-२२  
  
  
दशमाधिकरणमारचयति -  
  
अभिक्रामं जुहोतीति युक्तं कर्त्राखिलस्य तत् ।  
किंवा प्रयाजमात्रस्य कृत्स्नकर्तृयुतं भवेत् ॥ MJAINY_३,१.२० ॥  
प्रयाजाभिक्रमणयोः क्रियात्वादुभयोरपि ।  
मिथः सम्बन्धराहित्यान्मैवं ते ऽपि समत्वतः ॥ MJAINY_३,१.२१ ॥  
कर्तृयोगाददोषश्चोत्समानेयं समाहितिः ।  
ततः प्रयाजसान्निध्यात्तत्कर्त्रैवास्य संयुतिः ॥ MJAINY_३,१.२२ ॥  
  
__________________  
  
दर्शपूर्णमासयोः प्रयाजसमीपे श्रूयते- ऽअभिक्रामं जुहोतिऽ इति ।  
तत्र होमकाले यदेतदाहवनीयमभितः सञ्चरणं, तत्कृत्स्नदर्शपूर्णमासकर्त्रा सम्बध्यते, न तु प्रयाजमात्रकर्त्रा ।  
कुतः ।  
अभिक्रमणस्य क्रियारूपस्य कारकत्वाभावेन प्रयाञक्रियया सम्बन्धासम्भवात् - इति चेत् ।  
मैवम् ।  
क्रियारूपत्वादेव दर्शपूर्णमासक्रिययापि सम्बन्धासम्भवात् ।  
अथोच्येत-अभिक्रमणं कर्तृकारकेण साक्षात्सम्बध्यते, तद्द्वारा कृत्स्नदर्शपूर्णमासकर्मणा सम्बध्यते- इति ।  
तदेतत्समाधानं प्रयाजसम्बन्धे ऽपि समानम् ।  
अतः सन्निधिबलात्प्रयाजकर्त्रा सम्बध्यते ॥ MJAINYC_३,१.२०-२२ ॥  
  
____________________________________________________  
  
##  ३,१.२३-२४  
  
  
एतदेवाधिकरणं वार्तिककारमतेनाऽचरयति -  
  
यद्वा बलित्वं सान्निध्यादस्ति प्रकरणे ततः ।  
दर्शादिप्रक्रियाधीते क्रमणे स्यात्तदङ्गता ॥ MJAINY_३,१.२३ ॥  
अवान्तरप्रकरणं समिधो यजतीत्यतः ।  
तन्मध्यपाण्ठात्तस्याङ्गं तद्द्वारा दर्शशेषता ॥ MJAINY_३,१.२४ ॥  
  
__________________  
  
अस्मिन्नपि मते तावेव विषयसंशयौ ।  
पूर्वोत्तरपक्षहेतुमात्रमन्यत् ।  
प्रयाजसन्निधितो ऽपि दर्शपूर्णमासप्रकरणस्य प्रबलत्वात्प्राकरणिकेषु कृत्स्नेष्वप्यभिक्रमणं निविशते - इति पूर्वःपक्षः ।  
"समिधो यजति"इत्यारम्भ्याऽम्नातमवान्तरप्रयाजप्रकरणम् ।  
तन्मध्ये ऽभिक्रमणमाम्नातम् ।  
तस्य चाभिक्रमणविधेरुभयतः प्रयाजविषयैर्वाक्यैः सन्दृष्टत्वादभिक्रमणं प्रयाजमात्रे निविशते - इति राद्धान्तः ।  
अस्मिन्नपि पक्षे महाप्रकरणं न विरुध्यते ।  
प्रयाजद्वारा दर्शपूर्णमासयोर्निवेशात् ॥ MJAINYC_३,१.२३-२४ ॥  
  
  
(एकादशे, उपवीतस्य प्राकरणिकाङ्गताधिकरणे सूत्रम्)  
  
**सन्दिग्धे तु व्यवायाद् वाक्यभेदः स्यात् । JAIM_३,१.२१ ।**  
  
____________________________________________________  
  
##  ३,१.२५-२६  
  
  
एकादशाधिकरणमारचयति-  
  
उपव्ययत इत्यस्य सामिधेन्यङ्गताथवा ।  
दर्शाङ्गता प्रक्रियैषावान्तरातो ऽस्त्विहाग्रिमः ॥ MJAINY_३,१.२५ ॥  
लिङ्गादग्नेरङ्गभूतैर्निवित्सञ्ज्ञकमन्त्रकैः ।  
विच्छेदे सति दर्शाङ्गं महाप्रकरणोक्तितः ॥ MJAINY_३,१.२६ ॥  
  
__________________  
  
दर्शपूर्णमासप्रकरणे ऽविश्वरूपो वै त्वाष्ट्रः"- इत्यस्मिन्प्रपाठके सप्तमाष्टमयोरनुवाकयोः- सामिधेनीब्राह्मणमाम्नातम् ।  
नवमे - निवित्सञ्ज्ञकानाम्"अग्ने महां असि ब्राह्मणभारतऽ - इत्यादीनां मन्त्राणां ब्राह्मणम् ।  
दशमे - काम्याः सामिधेनीपक्षाः ।  
एकादशे तु - उपवीतमेवं विहितम् - ऽनिवीतं मनुष्याणाम्, प्राचीनावीतं पितॄणाम्, उपवीतं देवानाम्, उपव्ययते देवलक्ष्ममेव तत्कुरुते"इति ।  
तत्र - पूर्वन्यायेन सामिधेनीप्रकरणस्यावान्तरस्याङ्गीकारात्सामिधेन्यङ्गमुपवीतम् - इति चेत् ।  
न ।  
निविद्ब्राह्मणेन सामिधेनीप्रकरणस्य विच्छेदितत्वात् ।  
न च - निविदामपि सामिधेन्यङ्गतया तत्प्रकरणपाठादविच्छेदकत्वम् - इति वाच्यम् ।  
लिङ्गेन निविदामग्न्यङ्गत्वावगमात् ।  
आहुत्यधिकरणभूतमग्निं सम्बोध्य"महानसि"-इत्यादिभिर्निविद्वाक्यैरग्नेरुत्साहजननाय तद्गुणा आवेद्यन्ते ।  
अत एव निर्वचनमेवं श्रूयते -"निविद्भर्न्यवेदयेत्, तन्निविदां निवित्त्वम्"इति ।  
ननु - ऽसम्यगिध्यते ऽग्निर्याभिऋग्भिस्ताः सामिधेन्यःऽ इति व्युत्पत्त्या ता अप्यत्र ज्वलनद्वारेणाग्न्यर्था एव - इति चेत् ।  
सन्तु नाम ।  
नैतावता परस्परमङ्गाङ्गिभावः ।  
ननु विच्छिद्यतां सामिधेनीप्रकरणम्, निवित्प्रकरणेनोपवीतस्य निबिदङ्गत्वं स्यात् - इति चेत् ।  
न ।  
पूर्वोत्तरानुवाकयोर्निविदामश्रवणेन प्रकरणाभावात् ।  
सन्निधिना तदङ्गत्वम् - इति चेत् ।  
न ।  
काम्यसामिधेनीभिर्व्यवधानात् ।  
न च काम्यसामिधेन्यङ्गता शङ्कनीया ।  
सन्निधितः प्रकरणस्य प्रबलत्वात् ।  
तस्मात् - इह प्रयाजन्यायाभावान्महाप्रकरणेन दर्शपूर्णमासाङ्गमुपवीतम् ॥ MJAINYC_३,१.२५-२६ ॥  
  
  
(द्वादशे गुणानां मिथो ऽसम्बन्धाधिकरणे सूत्रम्) ।  
  
**गुणानां च परार्थत्त्वाद् असम्बन्धः समत्वात् स्यात् । JAIM_३,१.२२ ।**  
  
____________________________________________________  
  
##  ३,१.२७-२८  
  
  
द्वादशाधिकरणमारचयति -  
  
वैकङ्कतादिकं पात्रं पवमानहविःष्वथ ।  
यज्ञे ऽखिले प्रकरणादाधाने ऽन्वितमत्र तत् ॥ MJAINY_३,१.२७ ॥  
अनर्थकं तदङ्गेषु हविःष्वेवावतिष्ठते ।  
नाऽधानहविषां साम्याद्वाक्याद्यज्ञे ऽखिले भवेत् ॥ MJAINY_३,१.२८ ॥  
  
__________________  
  
आधानप्रकरणे दारुपात्रं होमार्थे यज्ञार्थे च श्रूयते -"तस्माद्वारणो यज्ञावचरः स्यान्नत्वेतेन जुहुयात्, वैकङ्कतो यज्ञावचरः स्याज्जुहुयादेवैतेन"इति ।  
यज्ञावचरो यज्ञप्रचारहेतुः ।  
तत्र - वारणवैकङ्कतादिपात्रं प्रकरणबलादाधाने प्रथममन्वेति ।  
एतेन पात्रेणाऽधाने प्रयोजनाभावादाधानाङ्गेषु पवमानहविःष्वेव तत्पात्रं निविशते ।  
अस्ति हि पवमानहविषामाधानाङ्गत्वम् ।  
तत्प्रकरणे पाठात् ।  
ऽकृत्तिकास्वग्निमादधीतऽ इत्यस्मिन्प्रकरणे ऽप्रजापतिर्वाचः सत्यमपश्यत्ऽ इत्यस्मिन्ननुवाके ऽत्रीणि हवींषि निर्वपतिऽ इत्यादिना तानि विहितानि ।  
ततो यथा सप्तदशारत्नित्वं वाजपेये साक्षादसम्भवत्तदङ्गपशोरङ्गे निविशते, तद्वदिदमपि -- इति प्रापते, ब्रूमः- अग्निमुद्दिश्याऽधानं यथा विहितं, तथा पवमानहवींष्यपि ।  
ऽयदाहवनीये जुह्वति तेन सो ऽस्वाभीष्टः प्रीतःऽ इत्याहवनीयोद्देशेन पवमानहविर्होमविधानात् ।  
तस्मादग्निसंस्कारत्वेन समाम्नातानाप्राधानहविषां नास्ति परस्परमङ्गाङ्गिभावः ।  
तथा सति प्रकरणस्य पात्रं प्रति विनियोजकत्वाभावात् ।  
ऽवैकङ्कतो यज्ञावचरःऽ इति वाक्येन दर्शपूर्णमासादिसर्वयज्ञेषु तद्विनियुज्यते ॥ MJAINYC_३,१.२७-२८ ॥  
  
  
(त्रयोदशे वार्त्रघ्न्यधिकरणे सूत्रम् -)  
  
**मिथश् चानर्थसम्बन्धात् । JAIM_३,१.२३ ।**  
  
____________________________________________________  
  
##  ३,१.२९-३१  
  
  
त्रयोदशाधिकरणमारचयति --  
  
वार्त्रघ्न्यौ पूर्णमासे स्तो वृधन्वत्यौ तु दर्शगे ।  
इति प्रधानशेषत्वमुक्तं किंवा व्यवस्थितिः ॥ MJAINY_३,१.२९ ॥  
क्रमेण प्रापिता मन्त्राश्चत्वारो ऽप्याज्यभागयोः ।  
क्रमाद्वाक्यं बलीयो ऽत एषां दर्शादिशेषता ॥ MJAINY_३,१.३० ॥  
न मुख्ये सोम एको ऽस्ति नाऽधारत्वादिकालयोः ।  
दर्शादेरव्यवस्थित्याप्राप्तौ वाक्याद्व्यवस्थितिः ॥ MJAINY_३,१.३१ ॥  
  
__________________  
  
दर्शपूर्णमासप्रकरणे श्रूयते - ऽवार्त्रघ्नीऽ पूर्णमासे ऽनूच्येते, वृधन्वती अमावायायाम्ऽ इति ।  
तत्र - इदं वार्त्रघ्नीयुगलं वृधन्वतीयुगलं च हौत्रकाण्ड आज्यभागयोः क्रमे ऽअग्निर्वृत्राणि जङ्घनम् -ऽ इत्यनुवाकेनाऽम्नातम् ।  
उदाहृतेन तु ब्राह्मणवाक्येन दर्शपूर्णमासयागयोस्तद्विधिरवगम्यते ।  
तत्र वाक्यस्य प्रबलत्वादेषां मन्त्राणां दर्शपूर्णमासयागाङ्गत्वम्, न त्वाज्यभागाङ्गत्वम् - इति प्राप्ते, -  
ब्रूमः- ऽअग्निर्वृत्राणि जङ्गनत्ऽ इत्याग्नेयी प्रथमा वार्त्रघ्नी, ऽत्वं सोमासि सत्पतिःऽ इति सौम्या द्वितीया वार्त्रघ्नी ।  
ऽअग्निः प्रत्नेन जन्मनाऽ - इत्याग्नेयी प्रथमा बृधन्वती, ऽसोम गीर्भिष्ट्वा वयम्ऽ इति सौम्या द्वितीया वृधन्वती ।  
तत्र मुख्ययोर्दर्शपूर्णमासयागयोराग्नेयपुरोडाशसद्भावादाग्नेयीद्वयस्य विकल्पेन पुरोनुवाक्यात्वं कथञ्चिद्भवतु ।  
सौम्ययोस्तु तन्न सम्भवति ।  
सोमदेवताया अभावात् ।  
नह्यग्नीषोमीये ऽपि केवलः सोमो विद्यते ।  
किञ्च ऽपूर्णमासे, अमावास्यायाम्ऽ इति सप्तमीभ्यामाधारत्वं गम्यते ।  
तच्च यागवाचित्वे यागस्य मुख्यत्वान्न सम्भवति ।  
कालस्य तूपसर्जनत्वात्तद्वाचित्वं युक्तम् ।  
किञ्च - प्रयाजमन्त्रानुवादकस्यानन्तरमेवायमनुवाकः पठितः ।  
स चाऽज्यभागयोरङ्गयोः क्रमः ।  
न तु मुख्ययोदर्श पूर्णमासयोः ।  
तस्मान्न मन्त्रचतुष्टयस्य मुख्ययागाङ्गत्वम, किं त्वाज्यभागाङ्गत्वम् ।  
ननु - एतत्क्रमेणैव लब्धम् ।  
तत्रापि ऽआग्नेये प्रथमाज्यभागे मन्त्रो ऽप्याग्नेयः ।  
सौम्ये द्वितीये सौम्यःऽ इत्येषा व्यवस्था लिङ्गेनैव लभ्यते ।  
बाढम् ।  
तथापि ऽवार्त्रघ्नीयुगलं पौर्णमासीकाले, वृधन्वतीयुगलममावास्यायाम्ऽ इत्येषा व्यवस्था पूर्वनप्राप्ता ब्राह्मणवाक्येनाभिधीयते - इति न वैयर्थ्यम् ॥ MJAINYC_३,१.२९-३१ ॥  
  
  
(चतुर्दशे हस्तावनेजनादीनां कृत्स्नप्राकरणिकाङ्गताधिकरणे सूत्रे २४ - २५ )  
  
**आनन्तर्यम् अचोदना । JAIM_३,१.२४ ।**  
  
**वाक्यानां च समाप्तत्वात् । JAIM_३,१.२५ ।**  
  
____________________________________________________  
  
##  ३,१.३२-३३  
  
  
चतुर्गशाधिकरणमारचयति -  
  
हस्तौ द्वाववनेनिक्ते स्तृणात्युलपराजिकाम् ।  
दर्भास्तरण एवाङ्गं हस्तर्शुद्धरुताखिले ॥ MJAINY_३,१.३२ ॥  
तन्मात्राङ्गत्वमत्र स्यादानन्तर्यात्मकात्क्रमात् ।  
लिङ्गप्रकरणाभ्यां तु सर्वानुष्ठानशेषता ॥ MJAINY_३,१.३३ ॥  
  
__________________  
दर्शपूर्णमासप्रकरणे श्रूयते - ऽहस्ताववनेनिक्ते, ऽ ऽउलपराजिं स्तृणातिऽ इति ।  
वेद्यामास्तरितुं सम्पादितस्तृणस्तम्ब उलपराजिः ।  
तत्र - हस्तर्शुद्धदर्भास्तरणवाक्ययोर्नैरन्तर्येण पठितत्वात्क्रमप्रमाणेन हस्तर्शुद्धरास्तरणमात्रस्याङ्गम् - इति चेत् ।  
मैवम् ।  
अवनेजनं हस्तसंस्कारः ।  
ऽसंस्कृतौ च हस्तौ सर्वानुष्ठानयोग्यौऽ इत्येतादृशं सामर्थ्यो लिङ्गम् ।  
प्रकरणं च दर्शपूर्णमासयोः स्फुटम् ।  
अतः प्रबलाभ्यां लिङ्गप्रकरणाभ्यां क्रमबाधात्सर्वशेषो हस्तर्शुद्धः ।  
अयं न्यायो वाग्यमे ऽपि द्रष्टव्यः ।  
स च वाग्यमो ज्योतिष्टोमप्रकरणे श्रुतः- ऽमुष्टी करोतिऽ ऽवाचं यच्छतिऽ इति ।  
तदनन्तरमेवेदं श्रुतम् - ऽदीक्षितमावेदयतिऽ इति ।  
आवेदनप्रकारश्चैवं श्रुतः- ऽअदीक्षिष्टायं ब्राह्मण इति त्रिरुपांश्वाह देवेभ्य एवैनं प्राह, त्रिरुच्चैरुभयेभ्य एवैनं देवमनुष्येभ्यः प्राहऽ इति ।  
अत्र मुष्टीकरणवाङ्नियमाभ्यां हस्तजिह्वागतचापले निवारिते सति मनस एकाग्रस्य सर्वकर्मस्तु योग्यत्वं लिङ्गम् ।  
तेन क्रमो बाध्यते ॥ MJAINYC_३,१.३२-३३ ॥  
  
  
(पञ्चदशे चतुर्धाकरणादीनामाग्नेयमात्राङ्गताधिकरणे सूत्रे २६-२७) ।  
  
**शेषस् तु गुणसंयुक्तः साधारणः प्रतीयेत मिथस् तेषाम् असम्बन्धात् । JAIM_३,१.२६ ।**  
  
**व्यवस्था वार्थसंयोगाल् लिङ्गस्यार्थेन सम्बन्धाल् लक्षणार्था गुणश्रुतिः । JAIM_३,१.२७ ।**  
  
____________________________________________________  
  
##  ३,१.३४-३६  
  
  
पञ्चदशाधिकरणमारचयति -  
  
चतुर्धा कार्य आग्नेयः पुरोडाश इतीरितम् ।  
चतुर्धाकरणं सर्वशेषो वाऽग्नेयमात्रगम् ॥ MJAINY_३,१.३४ ॥  
उपलक्षणताऽग्नेये युक्तातः सर्वशेषता ।  
अग्नीषोमीय ऐन्द्राग्ने यतो ऽस्त्वाग्नेयता ततः ॥ MJAINY_३,१.३५ ॥  
नाऽग्नेयत्वं तयोर्मुख्यं केवलाग्न्यनुपाश्रयात् ।  
तेनैकस्मिन्पुरोडाशे चतुर्धाकरणस्थितिः ॥ MJAINY_३,१.३६ ॥  
  
__________________  
  
दर्शपूर्णमासयोः श्रूयते - ऽआग्नेयं चतुर्धा करोतिऽ इति ।  
तत्र -आग्नेयवदैन्द्राग्नाग्नीषोमीययोरपि पुरोडाशयोरग्निसम्बन्धादाग्नेयशब्देन पुरोडाशत्रययुपलक्ष्यते ।  
ततस्त्रयाणां शेषः- इति चेत् ।  
मैवम् ।  
नहि ऽआग्नेयःऽ इत्ययर्ं तद्धतः सम्बन्धमात्रे विहितः, किन्तु द्देवतासम्बन्धे ।  
आग्निश्च केवलो द्विदैवत्ययोः पुरोडाशयोर्न देवता ।  
ततो द्देवतैकदेशेन कृत्स्नदेवतोपलक्षणत्वादाग्नेयत्वं तयोर्न मुख्यमिति मुख्य एवाऽग्नेये चतुर्धाकरणं व्यवतिष्ठते ॥ MJAINYC_३,१.३४-३६ ॥  
  
  
इति श्रीमाधवीये जैमिनीयन्यायमालाविस्तरे तृतीयाध्यायस्य प्रथमः पादः  
  
  
  
_________________________________________________________________________  
  
  
  
  
अथ तृतीयाध्यायस्य द्वितीयः पादः ।  
  
**अर्थाभिधानसामर्थ्यान् मन्त्रेषु शेषभावः स्यात् तस्माद् उत्पत्तिसम्बन्धो ऽर्थेन नित्यसंयोगात् । JAIM_३,२.१ ।**  
  
**संस्कारकत्वाद् अचोदितेन स्यात् । JAIM_३,२.२ ।**  
  
____________________________________________________  
  