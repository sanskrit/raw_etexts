---
title: ०३ ३,३

---
##  ३,३.१-३  
  
  
तृतीयपादे प्रथमाधिकरणमारचयति-  
  
कर्तव्यमुच्चैः सामगर्भ्यामुपांशु यजुषेत्यमी ।  
मन्त्राणां वाथ वेदानां धर्मा मन्त्रगता यतः ॥ MJAINY_३,३.१ ॥  
विध्युद्देशे मन्त्रवाचिशब्दाः प्रोक्ता ऋगादयः ।  
ऋग्वेदो ऽग्नेः समुत्पन्न इत्युपक्रमवेदगीः ॥ MJAINY_३,३.२ ॥  
असञ्जातविरोधातस्तद्वशादुपसंहृतेः ।  
नयने सति वाक्येन धर्माणां वेदगामिता ॥ MJAINY_३,३.३ ॥  
  
__________________  
  
ज्योतिष्टोमे श्रूयते- ऽउच्चैऋचा क्रियते ।  
उपांशु यजुषा ।  
उच्चैः साम्नाऽ इति ।  
तत्र विधिवाक्ये मन्त्रवाचिनामृगादिशब्दानां प्रयोगान्मन्त्रधर्मा उच्चैस्त्वादयः ।  
तथा सति यजुर्वेदोत्पन्ना अध्वर्युणा प्रयुज्यमाना अप्यृच उच्चैरेव पठितव्याः- इति चेत् ।  
मैवम् ।  
असञ्जातविरोधित्वेन प्रबलमुपक्रममनुसृत्य तद्वशेनोपसंहारस्य नैतव्यत्वात् ।  
उपक्रमे हि वेदशब्दः श्रुतः- ऽत्रयो वेदा असृज्यन्त ।  
अग्नेऋग्वेदः ।  
वायोर्यजुर्वेदः ।  
आदित्यात्सामवेदःऽ इति ।  
अत उपक्रमगतवेदानुसारेण विध्युद्देशगतानामप्यृगादिशब्दानां वेदपरत्वे सत्यृचो ऽपि यजुर्वेदोत्पन्ना उपांशु पठनीयाः ।  
ननु- उपक्रमो ऽत्रार्थवादत्वाद्दुर्बलः ।  
उपसंहारो विध्युद्देशत्वात्प्रबलः- इति चेत् ।  
बाढम् ।  
लब्धात्मनो हि विध्युद्देशस्य प्राबल्यम् ।  
इह तु प्रथमतो बुद्ध्यीन्त्पादक उपक्रमः ।  
तदानीमलब्धात्मत्वान्न तस्य बाधकत्वम् ।  
पश्चात्तु वाक्यैकत्वाय तदविरोधेनैवाऽत्मानं लप्स्यते ।  
तदेवमुपक्रमोपसंहारैकवाक्यताबलेन निर्णयाद्वाक्यविनियोगो ऽयम् ॥ MJAINYC_३,१.१-३ ॥  
  
  
(द्वितीये-आधाने गानस्योपांशुताधिकरणे सूत्रम्) ।  
  
**गुणमुख्यव्यतिक्रमे तदर्थत्वान् मुख्येन वेदसंयोगः । JAIM_३,३.९ ।**  
  
____________________________________________________  
  
##  ३,३.४-६  
  
  
द्वितीयाधिकरणमारचयति-  
  
यजुर्वेदस्थमाधानं तदङ्गं साम तत्र किम् ।  
उच्चैरुपांशु वा गानमुच्चैः शीघ्रप्रतीतितः ॥ MJAINY_३,३.४ ॥  
उत्पत्तेर्विनियोगो ऽत्र प्रबलो ऽनुसृतिर्यतः ।  
मुख्यस्याङ्गेन कर्तव्या तस्माद्गान उपांशुता ॥ MJAINY_३,३.५ ॥  
आधानस्यात्र मुख्यत्वं गानस्य गुणताथवा ।  
विनियोगस्य मुख्यत्वमुत्पत्तेर्गुणतास्त्विह ॥ MJAINY_३,३.६ ॥  
  
__________________  
आधाने वामदेव्यादिसामान्यङ्गत्वेन विहितानि ।  
तत्र- यद्यप्येतानि यजुर्वेदगतस्याऽधानस्याङ्गानि, तथापि सामवेदे तेषामुत्पन्नत्वात्, उत्पत्तेश्च शीघ्रबुद्धिहेतुत्वात्सामवेदधर्मेण गेयानि - इति चेत् ।  
न ।  
विनियोगस्य प्रबलत्वात् ।  
स च यजुर्वेदे श्रुतः- ऽय एवं विद्वान्वामदेव्यं गायतिऽ इति ।  
गुणेन हि मुख्यस्यानुसरणं न्याय्यम् ।  
को गुणः, किं मुख्यम्- इति चेत् ।  
अत्राङ्गित्वादाधानं मुख्यम्, सामगानमङ्गत्वेन गुणः ।  
तथा साति ऽधर्मः शिरःऽ - इत्यादय आधानाङ्गभूता मन्त्रा यथोपांशु पठ्यन्ते, तथा सामान्यप्याधानानुसारेणोपांशु गेयानि ।  
अथवा विनियोगो ऽनुष्ठापकविधित्वान्मुख्यः ।  
उत्पत्तिविधिरतथाविधत्वाद्गुणः ।  
तस्मात्- अत्र विनियोगवेदानुसारेणोपांशुगेयानि ॥ MJAINYC_३,१.४-६ ॥  
  
  
  
(तृतीये ज्योतिष्टोमस्य याजुर्वेदिकताधिकरणे सूत्रम् -) ।  
  
**भूयस्त्वेनोभयश्रुति । JAIM_३,३.१० ।**  
  
____________________________________________________  
  
##  ३,३.७-८  
  
  
तृतीयाधिकरणमारचयति-  
  
ज्योतिष्टोमो यजुःसामवेदयोरस्ति तत्र किम् ।  
उच्चैस्त्वमुत नीचैस्त्वं हेत्वभावादनिर्णयः ॥ MJAINY_३,३.७ ॥  
यजुष्यधिगते द्रव्यदेवते तत्र तद्विधिः ।  
तद्वशात्स्वरनिर्णीतेरुपांशु स्यादनुष्ठितिः ॥ MJAINY_३,३.८ ॥  
  
__________________  
  
ऽज्योतिष्टोमेन स्वर्गकामो यजेतऽ इत्येतद्वाक्यं वेदद्वये समाम्नातम् ।  
तत्र-ऽको विधिः, कश्च गुणविधानायानुवादः, इति जिज्ञासायां नियामकहेतोरप्रतिमानात् ऽएतस्य वेदस्य धर्मो ऽनुष्ठेयःऽ इत्यनिर्णयः- इति चेत् ।  
न ।  
सोमद्रव्यस्य, इन्द्रवाय्वादिदेवतायाश्च यजुर्वेदे ऽधिगतत्वादङ्गबाहुल्यश्रवणाच्च तत्रैव विधिः, इति - उपांशुप्रयोगः ॥ MJAINYC_३,१.७-८ ॥  
  
(चतुर्थे प्रकरणस्य विनियोजकताधिकरणे सूत्रम् - )  
  
**असंयुक्तं प्रकरणाद् इति कर्तव्यतार्थित्वात् । JAIM_३,३.११ ।**  
  
____________________________________________________  
  
##  ३,३.९-१०  
  
  
चतुर्थाधिकरणमारचयति -  
  
न क्रत्वङ्गं प्रयाजादि क्रत्वङ्गं वा न चाङ्गता ।  
प्रक्रियाया अमानत्वान्नैराकाङ्क्ष्येण वाक्ययोः ॥ MJAINY_३,३.९ ॥  
प्रयाजादेः फले ऽपेक्षा कथम्भावे ऽपि च क्रतोः ।  
तेन प्रकरणाम्नानं तस्मादङ्गाङ्गिता तयोः ॥ MJAINY_३,३.१० ॥  
  
__________________  
  
सार्धपादद्वये विनियोजकत्वेनोक्तानि यानि श्रुतिलिङ्गवाक्यानि, तेभ्यो ऽतिरिक्तं प्रकरणनामकं किञ्चित्प्रमाणं न वेदे पश्यामः ।  
नहि पदतत्सामर्थ्यान्वयैरसन्तृष्टः कश्चिद्वेदभागः केनचिदाम्नायते ।  
एकवाक्यतामापन्नो वाक्यसमूहः प्रकरणम-इति चेत् ।  
न ।  
वाक्ययोः सतोः पश्चादेकताक्यताया अभावात् ।  
न हि ऽदर्शपूर्णमासाभ्यां स्वर्गकामो यजेतऽ ऽसमिधो यजतिऽ इत्यनयोर्वाक्ययोः परस्पराकाङ्क्षास्ति, येन वाक्यैकवाक्यता कल्प्येत ।  
तस्मात् - न प्रयाजादीनां दर्शपूर्णमासाङ्गत्वम्- इति प्राप्ते, -  
ब्रूमः- प्रयोजादयः फलहेतवः, पुरुषप्रवृत्तिरूपत्वात्, सेवादिवत् ।  
दर्शपूर्णमासावुपकरणैरुपकार्यौ, करणत्वात्, प्रदीपोपकृतचक्षुर्वत् ।  
तथा सति ऽकिं प्रयाजादेः फलम्, किंवा दर्शपूर्णमासयोरुपकरणम्ऽ इत्याकाङ्क्षायां सम्पन्नवाक्यैकवाक्यतारूपं प्रकरणम् ।  
तेन च प्रयाजादीनामङ्गत्वं प्रतीयते ॥ MJAINYC_३,१.९-१० ॥  
  
  
(पञ्चमे क्रमस्य विनियोजकत्वाधिकरणे सूत्रम् - ) ।  
  
**क्रमश् च देशसामान्यात् । JAIM_३,३.१२ ।**  
  
____________________________________________________  
  
##  ३,३.११-१४  
  
पञ्चमाधिकरणमारचयति-  
  
दब्धिर्नामेति मन्त्रो ऽङ्गमुपांशुयजतेर्न वा ।  
साधारणत्वाल्लिङ्गादेर्मानाभावादनङ्गता ॥ MJAINY_३,३.११ ॥  
मन्त्राणां कर्मणां चात्र क्रमेणाऽम्नानमीक्ष्यते ।  
प्रक्रियावत्क्रमो मानं यथासङ्ख्यं ततो ऽङ्गता ॥ MJAINY_३,३.१२ ॥  
क्रमः समानदेशत्वं पाठादर्थाच्च पाठतः ।  
यथासङ्ख्यं सन्निधिश्च यथासङ्ख्यमुदाहृतम् ॥ MJAINY_३,३.१३ ॥  
शुन्धत्वमिति सान्नाय्यपात्राङ्गं सन्निधेर्मतम् ।  
पशुधर्मोर्ऽथसादेश्यादग्नीषोमीयतो भवेत् ॥ MJAINY_३,३.१४ ॥  
  
__________________  
  
दर्शपूर्णमासयोर्याजमाने - मन्त्रकाण्डे कश्चिन्मन्त्र आम्नायते-ऽदब्धिरस्यदब्धो भूयासम्, अमुं दभेयम्ऽ इति ।  
अस्य मन्त्रस्योपांशुयाजाङ्गतायां श्रुतिवाक्ये न विद्येते ।  
ब्राह्मणे विनियोगमनाम्नायार्थविवरणस्यैवाऽभ्नानात् ।  
ऽएतया वै दब्ध्या देवा असुरानदभ्नुवन् ।  
तयैव भ्रातृव्यं दभ्नोतिऽ इति ब्राह्मणम् ।  
दब्धिर्धातुकमायुधम् ।  
आग्नेयाग्नीषोमीययोरप्यनिष्टनिवारकत्वाल्लिङ्गं साधारणम् ।  
प्रकरणं च त्रयाणामेकमेव ।  
ततो मानाभावादयं मन्त्रो नोपांशुयाजाङ्गम् - इति प्राप्ते, -  
ब्रूमः- आध्वर्यवे काण्ड आग्नेयोपांशुयाजाग्नीषोमीयकर्माणि क्रमेणाऽम्नातानि ।  
याजमाने च काण्डे तद्विषया मन्त्राः क्रमेणाऽम्नाताः- ऽअग्नेरहं देवयज्ययान्नादो भूयासम्ऽ, ऽदब्धिरस्यदब्धो भूयासममुं दभेयम्ऽ,ऽअग्निषोमयारेहं देवयज्यया वृत्रहा भूयासम्ऽ इति ।  
तत्र यथा वाक्यद्वयानुसन्धान सम्पन्नं प्रकरणं पृथक्प्रमाणम्, तथा प्रकरणद्वयानुसन्धानसम्पन्नः क्रमः कुतो न मानं स्यात् ।  
न चास्य प्रकरणे ऽन्तर्भावः ।  
द्वयोर्वाक्ययोरिव प्रकरणयोरेकवाक्यत्वाभावात् ।  
तस्मात्क्रमप्रमाणेन मध्यवर्तिन उपांशुयाजस्य मध्यवर्ती मन्त्रो ऽङ्गम् ।  
ऽसमानदेशत्वं क्रमःऽ इति क्रमस्य स्वरूपम् ।  
तच्च द्विविधम्- पाठकृतमर्थकृतं च ।  
तत्र पाठकृतमपि द्विविधम्- यथासङ्ख्यं सन्निधिश्चेति ।  
तयोराद्यस्य दब्धिमन्त्र उदाहरणम् ।  
"शुन्धध्वं दैव्याय कर्मणे"-इत्ययं मन्त्रः शोधनीयेषु वस्तुषु साधारणोभासते ।  
तत्र सान्नाय्यपात्राणि कुम्भीशाखापवित्रादीन्यनन्तरेषु ऽमातरिश्वनःऽ- इत्यादिमन्त्रेष्ववभासन्त इति सन्निधिना तत्पात्रप्रोक्षणे ऽशुन्धध्वम्ऽ इति मन्त्रो विनियुज्यते ।  
अनुष्ठानसादेश्यान्पशुधर्माणामग्नीषो मीयाङ्गत्वम् ।  
तदेवं क्रमस्य त्रैविध्यं द्रष्टव्यम् ॥ MJAINYC_३,१.११-१४ ॥  
  
(षष्ठे समाख्याया विनियोजकताधिकरणे सूत्रम् । )  
  
**आख्या चैवं तदर्थत्वात् । JAIM_३,३.१३ ।**  
  
____________________________________________________  
  
##  ३,३.१५-१६  
  
  
षष्ठाधिकरणमारचयति-  
  
वेदत्रयोक्तधर्माणामृत्विग्भिः सङ्गतिस्त्रिभिः ।  
अनियत्या नियत्या वा नियतिर्नानिरूपणात् ॥ MJAINY_३,३.१५ ॥  
हौत्रत्वादिसमाख्यानं नियतेर्गमकं स्वतः ।  
निर्बाधं चान्यवत्तच्च तेनात्र विनियोजकम् ॥ MJAINY_३,३.१६ ॥  
  
__________________  
  
याज्यापुरोनुवाक्यम्पाठादयो धर्मा ऋग्वेदे प्रोक्ताः ।  
दोहननिर्वापादयो यजुर्वेदे ।  
आज्यस्तोत्रपृष्ठस्तोत्रादयः सामवेदे ।  
तत्र ऽअस्यैवैते धर्माःऽ इति नियामकस्य दुर्निरूपत्वाद्येन केनाप्यृत्विजा यः को ऽपि धर्मैच्छयासङ्गच्छते- इति चेत् ।  
मैवम् ।  
ऽहौत्रम्, आध्वर्यवम्, औद्रात्रम्ऽ इति समाख्यानेन नियतिर्बोध्यते ।  
न च समाख्यानस्य बाधकं किञ्चित्पश्यामः ।  
तस्मादबोधकत्वबाधितत्वयोरप्रामाण्यकारणयोरभावाच्छ्रुति लिङ्गादिपञ्चकवत्प्रमाणेन समाख्यानेन धर्मा व्यवस्थाप्यन्ते ॥ MJAINYC_३,१.१५-१६ ॥  
  
  
(श्रुत्यादीनां पूर्वपूर्वबलीयस्त्वाधिकरणेषु [७-१२] सूत्रम्) ।  
  
**श्रुति-लिङ्ग-वाक्य-प्रकरण-स्थान-समाख्यानां समवाये पारदौर्बल्यम् अर्थविप्रकर्षात् । JAIM_३,३.१४ ।**  
  
____________________________________________________  
  
##  ३,३.१७-१९  
  
  
सप्तमा(श्रुतिप्राबल्या)धिकरणमारचयति-  
ऐन्द्र्योपस्थीयतां वह्निरितीन्द्राग्न्योर्विकल्पनम् ।  
समुच्चयो वोते शक्र एवाग्निः केवलो ऽथवा ॥ MJAINY_३,३.१७ ॥  
विकल्पः श्रुतिलिङ्गाभ्यां गुणावृत्त्या समुच्चयः ।  
श्रतिः शक्त्यनुसारेति शक्र एको ऽत्र लिङ्गतः ॥ MJAINY_३,३.१८ ॥  
शक्तिरुक्ता श्रुतिः शीघ्रा लिङ्गं क्षुत्यनुमापकम् ।  
नैराकाङ्क्ष्यात्मके बोधे श्रुत्याग्नौ केवले स्थितिः ॥ MJAINY_३,३.१९ ॥  
  
__________________  
  
ऽऐन्द्या गार्हपत्यमुपतिष्ठतेऽ इति श्रूयते ।  
ऽकदाचन स्तरीरसि नेन्द्र सश्चसि दाशुषेऽ इत्यसावृगैन्द्री ।  
तत्रेन्द्रस्य प्रकाशनात् ।  
ऽभो इन्द्र, कदाचिदपि घातको न भवसि ।  
किन्त्वाहुतिं दत्तवते यजमानाय प्रीयसेऽ इत्यर्थः ।  
तत्र-इन्द्रप्रकाशनसामर्थ्यरूपाल्लिङ्गान्मन्त्रस्येन्द्रविषयक्रिया साधनत्वं गम्यते ।  
यद्यसौ मन्त्र इन्द्रप्रधानकक्रियायाः साधको न भवेत्, तदानीमनेन मन्त्रेणेन्द्रप्रकाशनं व्यर्थे स्यात् ।  
तस्मात् ऽएतन्मन्त्रकरणकक्रियां प्रतीन्द्रः प्रधानम्ऽ इत्येतादृशबुद्ध्यीं- त्पादनं लिङ्गविनियोगः ।  
ऽकासौ क्रियाऽ इति विशेषजिज्ञासायाम् ऽऐन्द्योपतिष्ठतेऽ इत्यनेनाविरुद्धपद- द्वयरूपेण वाक्येनोपस्थानक्रियायां पर्यवसानं क्रियते ।  
तथासति ऽऐन्द्रमन्त्रेणेन्द्रमुपतिष्ठेतऽ इत्ययमर्थः पर्यवस्यति ।  
तथा ऽगार्हपत्यम्ऽ इति द्वितीयान्तपदरूपया श्रुत्या गार्हपत्यस्य प्राधान्यं गम्यते ।  
तच्च गुणभूतां यत्किञ्चित्करणकक्रियामन्तरेण न सम्भवति ।  
ततः ऽतादृशीं काञ्चित्क्रियां प्रति गार्ह्यत्यः प्रधानम्ऽ इत्येतादृशबुद्ध्यीन्त्पादनं श्रुतिविनियोगः ।  
ऽऐन्द्या, उपतिष्ठतेऽ इति पदद्वयेन मन्त्रविशेषक्रियाविशेषयोः पर्यवसानं भवति ।  
तथा सति ऽऐन्द्रेण मन्त्रेण गार्हपत्यमुपतिष्ठतेऽ इत्यर्थो भवति ।  
तदेवं श्रुतिलिङ्गयोर्विरोधे सति प्रमाणत्वाविशेषाद्ब्रीहियववद्विकल्पः- इत्येकः पूर्वपक्षः ।  
इन्द्रगार्हपत्ययोः प्रधानत्वाविशेषदुपस्थानस्य च गुणत्वात् ऽप्रतिप्रधानं गुणःऽ इति न्यायेनोपस्थानावृत्या श्रुतिलिङ्गयोः समुच्चयः- इति द्वितीयः पूर्वपक्षः ।  
श्रुतिर्विनियुञ्जाना वस्तुसामथ्यमनुकृत्यैव विनियुङ्क्ते ।  
अन्यथा ऽवह्निना सिञ्चेत्ऽ ऽवारिणा दहेत्ऽ इत्यपि विनियुज्येत ।  
तत उपजीव्यत्वेन लिङ्गस्य प्रबलत्वादिन्द्र एव मन्त्रेणोपस्थेयः- इति तृतीयः पूर्वपक्षः ।  
ऐन्द्रमन्त्रस्य गार्हपत्ये मुख्यवृत्त्या शक्त्यभावे ऽपि गौणवृत्त्या शक्तिरस्तीति ऽनिवेशनःऽ- इत्यस्मिन्नुदाहरणे पूर्वमेव दर्शितम् ।  
तथा सति सामर्थ्याभावकृतप्रतिबन्धाभावान्निर्विघ्ना श्रुतिः शीघ्रं विनियुङ्क्ते, लिङ्गं तु विलम्बते ।  
मन्त्रपदान्यादौ स्वाभिधेयमर्थे प्रतिपादयन्ति ।  
तत ऊर्ध्व मन्त्रस्य सामर्थ्ये निरूप्यते ।  
पश्चात्सामर्थ्यवशात्साधनत्ववाचिनी प्राधान्यवाचिनी च श्रुतिः कल्पते ।  
सा च श्रुतिः ऽमन्त्रेणेन्द्रमुपतिष्ठेतऽ इति विनियुङ्क्ते ।  
तथा सति प्रत्यक्षश्रुतौ स्वाभिधेयप्रतिपादनविनियोगयो र्मध्यवर्तिनौ सामर्थ्यनिरूपण- श्रुतिकल्पनव्यापारौ न स्त इति प्राबल्यात्तया लिङ्गं बाध्यते ।  
न च - प्रत्यक्षश्रुतिविनियोगवेलायामलब्धात्मकत्वेनाप्राप्तं लिङ्गं कथं बाध्येत- इति शङ्कनीयम् ।  
भविष्यत्प्रप्तिमतिबन्धस्यैवात्र बाधत्वात् ।  
श्रुत्या विनियुक्तस्य मन्त्रस्य पुनर्विनियोगाकाङ्क्षाया अनुदयात्कथं विनियोजकं लिङ्गं प्राप्स्यति ।  
तस्मात् - गार्हपत्योपस्थाने मन्त्रः प्रत्यक्षश्रुत्या विनियुज्यते ॥ MJAINYC_३,१.१८-१९ ॥  
  
____________________________________________________  
  
##  ३,३.२०-२२  
  
  
अष्टमा (वाक्याद्यपेक्षया लिङ्गस्य प्राबल्या) धिकरणमारचयति-  
  
स्योनं त इति पूर्वार्ध तस्मिन्सीदेति चोत्तरम् ।  
सदने सादने चायं सर्वै वार्ऽधे व्यवस्थिते ॥ MJAINY_३,३.२० ॥  
तच्छब्दादेकवाक्यत्वे भवेदाद्यः श्रुतिं प्रति ।  
लिङ्गस्य सन्निकृष्टत्वाद्वाक्यबाधे व्यवस्थितिः ॥ MJAINY_३,३.२१ ॥  
उदाहृतिरियं वाक्यबाधे न त्वैन्द्रियेत्यसौ ।  
बाधादूर्ध्व निरर्थत्वादप्रामाण्यप्रसङ्गतः ॥ MJAINY_३,३.२२ ॥  
  
__________________  
  
दर्शपूर्णमासयोः श्रूयते- ऽस्योनं ते सदनं कृणोमि घृतस्य धारया सुपेवं कल्पयामि ।  
तस्मिन्सीदामृते प्रतितिष्ठ व्रीहीणां मेघ सुमनस्यमानःऽ इति ।  
ऽभोः पुरोडाश, तव समीचीनं स्थानं करोमि ।  
तच्च स्थानं घृतस्य धारया सुष्ठु सेवितुं योग्यं कल्पयामि ।  
भो व्रीहिसारभूत, त्वं समाहितमनस्कस्तस्मिन्समीचीने स्थान उपविश ।  
तत्र स्थिरो भवऽ इत्यर्थः ।  
तत्र-ऽतस्मिन्ऽ इत्यनेन तच्छब्देन प्रकृतवाचिना पूर्वोत्तरार्धयोरेकवाक्यत्वे सति मन्त्रद्वयाभावात्सर्वो ऽप्ययं मन्त्रः स्थानकरणे ऽङ्गं स्यात् ।  
मन्त्रविनियोजिका श्रुतिरेवं कल्पनीया- ऽसर्वेणानेन मन्त्रेण स्थानं कर्तव्यम्ऽ इति ।  
तथा ऽसर्वेण मन्त्रेण पुरोडाशः स्थापनीयः, इत्यपि कल्पनीया ।  
सदनाङ्गत्ववत्प्रतिष्ठापनाङ्गत्वस्यापि तद्वाक्यबोधितत्वात् ।  
तथा सति सदनस्थापनयोरस्य मन्त्रस्य विकल्पः समुच्चयो वा निजेच्छया भविष्यति- इति प्राप्ते,-  
ब्रूमः- यदेतत्पूर्वोत्तरार्धयोः परस्परान्वयेन सम्पन्नमेकं वाक्यम्, तदेतदुत्तराधस्य सदनकरणे शक्तिमकल्पयित्वा कृत्स्नं मन्त्रं सदने विनियोक्तुं नार्हति ।  
तथा पूर्वार्धस्य स्थापने शक्तिमकल्पयित्वा न तत्र प्रभवति ।  
अतो लिङ्गकल्पनव्यवधानेन वाक्यं श्रुतिं प्रति विप्रकृष्यते ।  
प्रत्यक्षं तु लिङ्गद्वयं सन्निकृष्यते ।  
तथा सति लिङ्गेन वाक्यबाधादर्थद्वयमुभयोर्व्यवस्थितम् ।  
ननु-ऽऐन्द्या गार्हपत्यम् ।  
इत्यत्रापि पदद्वयान्वयरूपस्य वाक्यस्य विनियोजकत्वप्रतीतेर्लिङ्गवाक्यविरोधाय तदेवोदाह्नियताम्- इति चेत् ।  
न ।  
तत्र लिङ्गेन वाक्ये बाधिते सत्येकैकपदस्यार्थप्रत्यायकत्वाभावेन श्रुतिकृतविनियोगस्याप्यसिद्धेरप्रामाण्यमेवोदाहृतस्य प्रसज्येत ।  
इह तु महावाक्ये बाधिते ऽप्यवान्तरवाक्ययोरर्थप्रतीतौ लिङ्गविनियोगः सिध्यतीत्येतदेवोदाहरणम् ॥ MJAINYC_३,१.२०-२२ ॥  
  
____________________________________________________  
  
##  ३,३.२३-२४  
  
  
नवमा(वाक्यस्य प्रकरणाद्यपेक्षया प्राबल्या)धिकरणमारचयति-  
  
अग्नीषोमाविदं हव्यमजुषेतामितीरितात् ।  
अपच्छिद्येदमित्यादिः सर्वशेषो भवेन्न वा ॥ MJAINY_३,३.२३ ॥  
प्रक्रियातो मवेन्मैवं प्रक्रियान्तरिता त्रिभिः ।  
वाक्यं द्वयन्तरितं तेन भवेत्प्रकरणाद्बलि ॥ MJAINY_३,३.२४ ॥  
  
सूक्तवाके श्रूयते- ऽअग्निषोमाविदं हविरजुषेताम्, अवीवृधेताम्, महोज्यायो ऽक्राताम् ।  
इन्द्राग्नी इदं हविरजुषेताम्, अवीवृघेताम्, ऽमहो ज्यायो ऽक्राताम्ऽ इति ।  
तत्र-देवतावाचकमग्नीषोमादिपदं पौर्णमास्यादिकाले यथादेवतं विभज्य प्रयोक्तव्यम्- इति पूर्वपादे निर्णीतम् ।  
यत्तु ऽइदं हविःऽ- इत्यादिकमवशिष्टं पदजातं, तदग्नीषोममन्त्रगतमप्यमावास्यायामग्नीषोमपदपरित्यागेन पठनीयम् ।  
एवम्- इन्द्राग्निमन्त्रगतमपि पौर्णमास्यामिन्द्राग्निपदपरित्यागेन पठनीयम् ।  
तथा सत्येषां मन्त्रभागाणां सर्वशेषत्वबोधको दर्शपूर्णमासप्रकरणपाठो ऽनुगृह्यते- इति प्राप्ते, ब्रूमः- अग्नीषोममन्त्रशेषस्येन्द्राग्निपदान्वयाश्रवणात् ।  
प्रकरणेन प्रथमे तदन्वयरूपं वाक्यं कल्पनीयम् ।  
तेन च वाक्येनेन्द्रादिप्रकाशनसामर्थ्यरूपं लिङ्गं कल्प्यते ।  
तच्च लिङ्गम् ऽअनेन मन्त्रभागेणेन्द्राग्निविषयक्रियानुष्ठेयाऽ इति विनियोजिकां तृतीयाश्रुतिं कल्पयति ।  
ततः प्रकरणविनियोगयोर्मध्ये त्रिभिर्व्यवधानं भवति ।  
अग्नीषोमपदान्वयरूपं तु वाक्यं श्रूयमाणत्वाल्लिङ्गश्रुतिभ्यामेव व्यवधीयते ।  
तस्माद्वाक्येन प्रकरणस्य बाधितत्वात्तच्छेषस्तत्रैव व्यवतिष्ठते ॥ MJAINYC_३,१.२३-२४ ॥  
  
____________________________________________________  
  
##  ३,३.२५-२६  
  
  
दशमा(प्रकरणस्य क्रमाद्यपेक्षया प्राबल्या)धिकरणमारचयति-  
  
राजसूये ऽभिषेच्याख्ययागे ये देवनादयः ।  
तच्छेषास्ते ऽखिलार्था वा तच्छेषास्तस्य सन्निधेः ॥ MJAINY_३,३.२५ ॥  
राजसूयकथम्भावानुवृत्तेः सर्वशेषता ।  
कल्प्याकाङ्क्षाभिषेच्यस्य प्रक्रिया प्रबला ततः ॥ MJAINY_३,३.२६ ॥  
  
__________________  
  
राजसूये पश्विष्ठिसोमयागा बहवः प्रधानभूताः ।  
तत्राभिषेचनीयाख्यः कश्चित्सोमयागः ।  
तस्य सन्निधौ देवनादयः श्रूयन्ते-ऽअक्षैर्दीव्यति ।  
राजन्यं जिनाति ।  
शौनःशेपमाख्यापयतिऽ इति ।  
जिनाति जयति ।  
बह्वृचब्राह्मणे समाम्नातं शुनः शेपविषयमुपाख्यानं शौनःशेपम् ।  
तत्र सन्निधिबलाद्देवनादयो ऽभिषेचनीयाङ्गम्- इति चेत् ।  
मैवम् ।  
राजसूयस्य कथम्भावाकाङ्क्षायामनुवृत्तायां विहिता देवनादयः प्रकरणेन राजसूयशेषाः ।  
राजसूयश्च बहुयागात्मक इति तत्रत्यसर्वयागशेषत्वम् ।  
न चाभिषेचनीयस्य काचिदाकाङ्क्षा देवनादिष्वस्ति ।  
ज्योतिष्टोमविकृतित्वेनातिदिष्टैः प्राकृताङ्गैरेव तदाकाङ्क्षानिवृत्तेः ।  
सन्निहितविधिबलादाकाङ्क्षोत्थाप्यते- इति चेत् ।  
अत एवाऽकाङ्क्षारूपमवान्तरप्रकरणमादौ परिकल्प्य तद्द्वारा वाक्यलिङ्गश्रुतीकल्पनया सन्निधिर्विप्रकृष्यते ।  
राजसूयाकाङ्क्षारूपं तु महाप्रकरणं कॢप्तत्वादेकर्या कक्षया सन्निकृष्यते ।  
तस्मात्-प्रकरणेन सन्निधिबाधात्सर्वशेषा देवनादयः ॥ MJAINYC_३,१.२५-२६ ॥  
  
____________________________________________________  
  
##  ३,३.२७-२८  
  
  
एकादशा(क्रमस्य समाख्यापेक्षया प्राबल्या)धिकरणमारचयति-  
  
शुन्धध्वमिति मन्त्रो ऽङ्गं पौरोडाशिकशोधने ।  
सान्नाय्यपात्रशुद्धौ वा प्रथमो ऽस्तु समाख्यया ॥ MJAINY_३,३.२७ ॥  
पौरोडाशिकमित्यत्र प्रकृत्या तद्धितेन वा ।  
सन्निध्यनुक्तितः कल्प्यः कॢप्तत्वाच्चरमः क्रमात् ॥ MJAINY_३,३.२८ ॥  
  
__________________  
  
ऽशुधध्वं दैव्याय कर्मणेऽ इत्ययं मन्त्रः ऽपौरोडाशिकम्ऽ इति याज्ञिकैःसमाख्याते काण्डे पठितत्वात्समाख्यया पुरोडाशकाण्डोक्तानामुलूखलजुह्वादीनामपि शोधने ऽङ्गम्- इति चेत् ।  
मैवम् ।  
ऽपौरोडाशिकम्ऽ इति समाख्यायां प्रकृतिः पुरोडाशमात्रमभिधत्ते ।  
तद्धितप्रत्ययश्च काण्डम् ।  
न चैतावता कृत्स्नपुरोडाशपात्राणां मन्त्रसन्निधिः प्रत्यक्षो भवति, किन्त्वर्थापत्त्या कल्प्यते ।  
यद्युक्तसन्निधिर्न स्यात्, तदा मन्त्रप्रतिपादकग्रन्थस्य पौरोडाशिकसमाख्या न स्यात् ।  
न ह्यग्न्यसन्निहितानाम् ऽइषे त्वा-ऽ दिमन्त्राणामाग्नेयकाण्डसमाख्या भवति ।  
सन्निहितानां तु ऽयुञ्जानः प्रथमं मनःऽ- इत्यादिमन्त्राणां भवत्येषा समाख्या ।  
तस्मात्- काण्डसमाख्यया सन्निधिं परिकल्प्य तत्सन्निध्यन्यथानुपपत्त्या परस्पराकाङ्क्षारूपं कृत्स्नं पात्रप्रकरणं कल्पयित्वा तद्द्वारा वाक्यलिङ्गश्रुतीः कल्पयित्वा तया श्रुत्या विनियोग इति समाख्याया विप्रकर्षः ।  
सान्नाय्यपात्राणां शोधने मन्त्रसन्निधिस्तु प्रत्यक्षः ।  
इध्माबर्हिः सम्पादनस्य मुष्टिनिर्वापस्य चान्तरालं सान्नाय्यपात्राणां देश उक्तः ।  
मन्त्रश्वेध्माबर्हिर्निर्वापविषययोर्मन्त्रानुवाकयोमध्योमऽनुवाके पठ्यते ।  
तेन च प्रत्यक्षसन्निधिना प्रकरणादीनां चतुर्णामेव कल्पनात्सन्निधिः सन्निकृष्यते ।  
तस्मात्- क्रमेण समाख्यां बाधित्वा ऽसान्नाय्यपात्रशोधनशेषो मन्त्रःऽ इत्ययं चरमः पक्षो ऽभ्युपेयः ॥ MJAINYC_३,१.२७-२८ ॥  
  
____________________________________________________  
  
##  ३,३.२९-३०  
  
  
द्वादशा(बाधयोग्यता)धिकरणमारचयति-  
  
बाधो न युक्तो युक्तो वा प्राप्त्यप्राप्त्योर्न युज्यते ।  
अप्रवृत्तं प्रसक्तं यद्धिया तस्यास्तु बाध्यता ॥ MJAINY_३,३.२९ ॥  
प्रमाणतः प्रसक्तस्य बाधो दाशमिको ऽत्र तु ।  
विभ्रमेण प्रसक्तस्य तस्मादप्रप्तबाधनम् ॥ MJAINY_३,३.३० ॥  
  
__________________  
  
प्राप्तस्य प्रवृत्तिरस्तीति न तन्निवारणं शक्यम् ।  
अप्राप्तस्य बाधविषयत्वेनावस्थानमेव नास्ति ।  
तस्मात्-न युक्तो बाधः- इति चेत् ।  
मैवम् ।  
बुद्ध्याविषयीकृतस्य वारयितुं शक्यत्वात् ।  
न चैतदत्यन्तं प्रवृत्तम् ।  
अनुष्ठानरूपफलपर्यवसानाभावात् ।  
नाप्यत्यन्तमप्रवृत्तम् ।  
तद्बुद्धेरुत्पन्नत्वात् ।  
अतो नोक्तदोषद्वयम् ।  
दशमे चोदकप्रमाणेनावबुद्धोर्ऽथो बाध्यत इति प्राप्तबाधः ।  
इह तु पूर्वपूर्वप्रमाणविरुद्धैरुत्तरोत्तरैः प्रमाणाभासैरवबुद्धस्येत्यप्राप्तबाधः ॥ MJAINYC_३,१.२९-३० ॥  
  
  
  
(त्रयोदशे द्वादशोपसत्ताया अहीनाङ्गताधिकरणे(अहीनन्याये) सूत्रे-१५-१६) ।  
  
**अहीनो वा प्रकरणाद् गौणः । JAIM_३,३.१५ ।**  
  
**असंयोगात् तु मुख्यस्य तस्माद् अपकृष्येत । JAIM_३,३.१६ ।**  
  
____________________________________________________  
  
##  ३,३.३१-३३  
  
  
त्रयोदशाधिकरणमारचयति-  
  
तिस्त्र एव हि साह्ने स्युरहीने द्वादशेत्यतः ।  
ज्योतिष्टोमे द्वादशत्वमथवाहगणे भवेत् ॥ MJAINY_३,३.३१ ॥  
अस्तु प्रकरणादाद्यो नाहीमत्वं विरुध्यते ।  
प्रकृतित्वान्न केनापि हीनो ऽतो ऽत्र विकल्प्यताम् ॥ MJAINY_३,३.३२ ॥  
साह्लाद्भिन्नाहीनसञ्ज्ञा रूढैपाहर्गणे भवेत् ।  
षष्ठीश्रुत्या द्वादशत्वं प्रक्रियातो ऽपकृष्यताम् ॥ MJAINY_३,३.३३ ॥  
  
__________________  
  
ज्योतिष्टोमप्रकरणे श्रूयते-ऽतिस्त्र एव साह्नस्योपसदो द्वादशाहीनस्यऽ इति ।  
एकेनाह्ना निष्पाद्यत्वात्साह्नो ज्योतिष्टोमः ।  
दीक्षादिवसादूर्ध्वे सोमाभिषवदिवसात्पूर्व कर्तव्या होमा उपसदः ।  
तासां द्वादशत्वं प्रकरणबलाज्ज्योतिष्टोमे निविशते ।  
अहीनशब्दश्च तस्मिन्नेव कल्पते ।  
ज्योतिष्टोमस्य निखिलसोमयागप्रकृतित्वेन सर्वेषामङ्गानां तत्रोपदेशे सति तदुपदेशविकलविकृतीनामिव हीनत्वाभावात् ।  
अतो द्वादशत्वत्रित्वयोर्विकल्पः- इति प्राप्ते, -  
ब्रूमः- आवृत्तसोमयागरूपो द्विरात्रत्रिरात्रादिरहर्गणः ।  
तस्मिन्नहीनशब्दो रूढः ।  
यौगिकत्वे तु ऽन हीनःऽ इति विगृह्य समासे कृते सत्ययज्ञादिशब्दबदाद्युदात्तः स्यात् ।  
मध्योदात्तस्त्वाम्नायते ।  
रूढिश्च विग्रहनिरपेक्षत्वाच्छीप्रबुद्धिहेतुः ।  
अतो ज्योतिष्टोमवाचिनः साह्नशब्दाद्भिन्नेयमहीनसञ्ज्ञा ज्योतिष्टोमाद्भिन्नमहर्गणमभिधत्ते ।  
तस्मिन्नहर्गणे षष्ठीश्रुत्या तदुक्तं द्वादशत्वं निवेश्यते ।  
तत्सिद्धये प्रकरणादिदमपनेतव्यम् ॥ MJAINYC_३,१.३१-३३ ॥  
  
(चतुर्दशे कुलायादौ प्रतिपदौरुत्कर्षाधिकरणे सूत्राणि १७-१९) ।  
  
**द्वित्वबहुत्वयुक्तं वा चोदनात् तस्य । JAIM_३,३.१७ ।**  
  
**पक्षेणार्थकृतस्येति चेत् । JAIM_३,३.१८ ।**  
  
**न प्रकृतेर् एकसंयोगात् । JAIM_३,३.१९ ।**  
  
____________________________________________________  
  
##  ३,३.३४-३६  
  
  
चतुर्दशाधिकरणमारचयति-  
  
युवं हीति द्वयोः कर्त्रोर्बहूनां चैत इत्यमूम् ।  
कुर्यात्प्रतिपदं ज्योतिष्टोमे साहर्गणे ऽथवा ॥ MJAINY_३,३.३४ ॥  
एकस्य शक्तिराहित्ये द्वाभ्यां बहुभिरेव वा ।  
ज्योतिष्टोमस्य कार्यत्वात्प्रकृते ऽत्रैव सा भवेत् ॥ MJAINY_३,३.३५ ॥  
यजमानस्य नानात्वं साक्षाद्विकृतिषु श्रुतम् ।  
उत्कृष्य प्रतिपत्तेन कुलायादिषु नीयताम् ॥ MJAINY_३,३.३६ ॥  
  
__________________  
  
ज्योतिष्टोमे श्रूयते- ऽयुवं हि स्थः स्वर्पतीऽ- इति द्वयोर्यजमानयोः प्रतिपदं कुर्यात् ।  
एते असृग्रमिन्दवःऽ- इति बहुभ्यो यजमानेभ्यःऽ इति ।  
स्तोत्रस्योपक्रमे पठनीयामृचं प्रतिपच्छब्दो ऽभिधत्ते ।  
सा चोदाहृता प्रतिपत्प्रकरणाज्ज्योतिष्टोमे निविशते ।  
न च तत्र यजमासद्वित्वबहुत्वयोरसम्भवः ।  
एकस्य यजमानस्य द्रव्यलाभादिना तदशक्तौ नित्यकर्मणः परित्यागासम्भवेन द्वाभ्यां बहुभिर्वा तस्यावश्यकर्तव्यत्वात्- इति प्राप्ते, -  
ब्रूमः- यजमानद्वित्वं कुलायनामके यज्ञे साक्षादाम्नातम्-ऽएतेन राजपुरोहितौ सायुज्यकामौ यजेयाताम्ऽ इति ।  
यजमानबहुत्वं सत्रेष्वाम्नातम्- ऽचतुर्विंशतिपरमाः सत्त्रमासीरन्ऽ इति ।  
ततो द्विशब्दबहुशब्दरूपाभ्यां श्रुतिभ्यां प्रकरणं बाधित्वा कुलायादिषु यथोक्तप्रतिपदोरुत्कर्षः कर्तव्यः ।  
न चाशक्तावपि यजमानद्वित्वबहुत्वे सम्भवतः ।  
अशक्तेन स्वीकृतस्य पुरुषान्तरस्य प्रतिविधित्वे यजमानत्वाभावात् ।  
ऽयजमानस्य प्रतिनिधिर्नास्तिऽ इति वक्ष्यते ।  
यद्यन्यः पुरुषः स्वयमेव प्रवर्तते तदानीं स्वकीयमेव प्रयोगं कुर्यात्, नत्वशक्तस्य साहाय्यमाचरेत् ।  
तस्मात्- श्रूयमाणस्य यजमानैकत्वस्य कालादिवदनुपादेयाङ्गत्वेन त्यक्तुमशक्यत्वान्न ज्योतिष्टोमे यजमानस्य द्वित्वबहुत्वे सम्भवतः ॥ MJAINYC_३,१.३४-३६ ॥  
  
  
(पञ्चदशे जाघन्या अनुत्कषार्धिकरणे सूत्राणि २०-२३) ।  
  
**जाघनी चैकदेशत्वात् । JAIM_३,३.२० ।**  
  
**चोदना वापूर्वत्वात् । JAIM_३,३.२१ ।**  
  
**एकदेश इति चेत् । JAIM_३,३.२२ ।**  
  
**न प्रकृतेर् अशास्त्रनिष्पत्तेः । JAIM_३,३.२३ ।**  
  
____________________________________________________  
  
##  ३,३.३७-३८  
  
  
पञ्चदशाधिकरणमारचयति-  
  
संयाजयन्ति जाघन्या पत्नीरेतत्पशावुत ।  
दर्शादौ तत्पशौ युक्तं जाघन्याः समवायतः ॥ MJAINY_३,३.३७ ॥  
जाघनी नाम भागो ऽसौ दर्शादौ समवैति हि ।  
नोत्क्रष्टव्यं न संस्कार्या साधनत्वात्तृतीयया ॥ MJAINY_३,३.३८ ॥  
  
दर्शपूर्णमासप्रकरणे श्रूयते-ऽजाघन्या पत्नीः संयाजयन्तिऽ इति ।  
जाघनी पशोः पुच्छम् ।  
पत्नीशब्दो ऽत्राऽहुतिचतुष्टयात्मकस्य कर्मणो नामधेयैकदेशः ।  
अत एव श्रूयते-ऽपञ्च प्रयाजा इज्यन्ते, चत्वारः पत्नीसंयाजाःऽ इति ।  
तत्र तृतीयाहुतौ देवपत्नीनां देवतात्वात्तद्द्वारा कर्मनाम्नः पत्नीसंयाजशब्दस्य प्रवृत्तिः ।  
तत्र जाघनीमुद्दिश्य पत्नीसंयाजसंस्कारो विधीयते ।  
जाघनी च पशौ समवेता न तु दर्शपूर्णमासयोः ।  
अतः प्रकरणादुत्कृष्य पशौ निवेशनम्- इति प्राप्ते, -  
ब्रूमः- जाघनीशब्देन पशोर्भामो ऽभिधीयते ।  
स च दर्शपूर्णमासयोः पशुयागत्वाभावे ऽपि क्रयादिना सम्पादयितुं शक्यते ।  
न चात्र पशौ विद्यमानायां जाघन्यां पत्नीसंयाजैः संस्कार्यत्वम् ।  
तृतीयया साधनत्वावगमात् ।  
तस्मात्-न प्रकरणादुत्कर्षः ॥ MJAINYC_३,१.३७-३८ ॥  
  
  
(षोडशे सन्तर्दनस्य संस्थानिवेशाधिकरणे सूत्राणि २४-३१) ।  
  
**सन्तर्दनं प्रकृतौ क्रयणवदनर्थलोपात् स्यात् । JAIM_३,३.२४ ।**  
  
**उत्कर्षो वा ग्रहणाद् विशेषस्य । JAIM_३,३.२५ ।**  
  
**कर्तृतो वा विशेषस्य तन्निमित्तत्वात् । JAIM_३,३.२६ ।**  
  
**क्रतुतो वार्थवादान् उपपत्तेः स्यात् । JAIM_३,३.२७ ।**  
  
**संस्थाश् च कर्तृवद् धारणार्थाविशेषात् । JAIM_३,३.२८ ।**  
  
**उक्थ्यादिषु वार्थस्य विद्यमानत्वात् । JAIM_३,३.२९ ।**  
  
**अविशेषात् स्तुतिर् व्यर्थेति चेत् । JAIM_३,३.३० ।**  
  
**स्याद् अनित्यत्वात् । JAIM_३,३.३१ ।**  
  
____________________________________________________  
  
##  ३,३.३९-४०  
  
  
षोडशाधिकरणमारचयति-  
  
सन्तृद्येद्दीर्घसोमे तत्प्रकृतौ विकृताबुत ।  
दीर्घस्य सोम इत्युक्ते प्रकृतावस्तु तर्दनम् ॥ MJAINY_३,३.३९ ॥  
सामानाधिकरण्यस्य षष्ठीतो बलवत्त्वतः ।  
दैर्ध्ययुक्तौक्थ्यसंस्थादावुत्कर्षो ऽन्यत्र बाधनात् ॥ MJAINY_३,३.४० ॥  
  
__________________  
  
ज्योतिष्टोमे श्रूयते- ऽदीर्घसोमे सन्तृद्येद्धृत्यैऽ इति ।  
सोमयागविशेषो दीर्घसोमः ।  
तस्मिन्सोमाभिषवाधारयोरधिषवणफलकयोः सन्तर्दनं कार्यम् ।  
अन्योन्यवियोगेन शैथिल्यं मा भूदिति दृढसंश्लेषः सन्तर्दनम् ।  
तदेतत्प्रकरणबलात्प्रकृतौ निविशते ।  
न च तत्र दीर्घसोमत्वानुपपत्तिः ।  
ऽदीर्घस्य सोमःऽ इत्येवं दीर्घशब्दस्य यजमानविशेषणत्वेनाप्युपपत्तेः- इति प्राप्ते-  
ब्रूमः- ऽषष्ठीसमासात्कर्मधारयो बलीयान्ऽ इति (निषादस्थपत्यधिकरणे) वक्ष्यते ।  
तथा सति दीर्घत्वं सोमस्य धर्मः, न तु यजमानस्य ।  
नन्वेवमपि प्रकृतिभूतस्य सोमस्येष्टिपश्वपेक्षया दीर्घत्वमस्त्येव - इति चेत् ।  
न ।  
सोमशब्देनैव तदवगतौ दीर्घशब्दस्य वैयर्थ्यात् ।  
न हीष्टिपश्वपेक्षया ह्रस्वः कश्चित्सोमो ऽस्ति, यस्य व्यावृत्तये दीर्घशब्दः प्रयुज्येत ।  
तस्मात्प्रकृतिरूपं ह्रस्वं सोयं व्यावर्तयितुमयं दीर्घशब्दः ।  
विकृतिषूक्थ्यादिषु ग्रहाधिक्याद्दीर्घत्वम् ।  
द्विरात्रादिषु चाऽवृत्त्या दीर्घत्वम् ।  
तस्माद्वाक्येन प्रकरणं बाधित्वा विकृतिषु तन्निवेशः ।  
प्रकृतौ तु दीर्घशब्दस्य बाधः पूर्वमुक्तः ।  
सन्तर्दनबाधश्च साक्षाच्छ्रूयते- ऽहनू वा एते यज्ञस्य यदधिषवणे न सन्तृणत्ति, असन्तृष्णे हि हन्ऽ इति ।  
तस्मात्- न प्रकृतौ निवेशः ॥ MJAINYC_३,१.३९-४० ॥  
  
  
(सप्तदशे प्रवर्ग्यनिषेधाधिकरणे सूत्रे ३२-३३) ।  
  
**सङ्ख्यायुक्तं क्रतोः प्रकरणात् स्यात् । JAIM_३,३.३२ ।**  
  
**नैमित्तिकं वा कर्तृसंयोगाल् लिङ्गस्य तन्निमित्तत्वात् । JAIM_३,३.३३ ।**  
  
____________________________________________________  
  
##  ३,३.४१-४१  
  
  
सप्तदशाधिकरणमारचयति-  
न प्रवृञ्ज्यादाद्ययज्ञे क्रतौ सो ऽनुष्ठितावुत ।  
प्रतिषेधः क्रतौ युक्त उक्ता ह्यस्याऽद्ययज्ञता ॥ MJAINY_३,३.४१ ॥  
प्रवृणक्त्युपसद्भ्यः प्रागिति वाक्यात्क्रतौ विधेः ।  
आद्यप्रयोगे प्राथम्यान्निषेधः क्वचिदेव सः ॥ MJAINY_३,३.४२ ॥  
  
__________________  
  
ज्योतिष्टोमे प्रवर्ग्याख्यं कर्म प्रकृत्य श्रूयते- ऽन प्रथमयज्ञे प्रवृञ्ज्यात्ऽ इति ।  
सो ऽयं प्रतिषेधो ज्योतिष्टोमक्रतौ द्रष्टव्यःऽ न तु तदीयप्रथमप्रयोगे ।  
कुतः ।  
ऽएववाव प्रथमोऽ यज्ञो यज्ञानां यज्ज्योतिष्टोमःऽ इति तस्य प्रथमयज्ञत्वामिधानात्- इति चेत् मैवम् ।  
ऽपुरस्तादुपसदां प्रवर्ग्ये प्रवृणक्तिऽ इति वाक्येन क्ततौ प्रवर्ग्यस्य विहितत्वात् ।  
न च विधिनिषेधवाक्ययोः समानबलत्वादनिर्णयः ।  
निषेधवाक्ये प्रथमशब्देन निषेधस्य प्रयोगपरत्वनिर्णयात् ।  
प्रथमद्वितीयादिशब्दाः क्रियाया आवृत्तौ मुख्याः, तत्सम्बन्धाद्वस्तुषूपचर्यन्ते ।  
प्रथममध्येतव्यत्वात्प्रथमं काण्डम्, तदनन्तरमध्येतव्यत्वाद्द्वितीयं काण्डम् ।  
एवम्- आदावुत्पन्नत्वात्प्रथमः पुत्रः, तदनन्तरमुत्पन्नत्वाद्द्वितीयः ।  
तथा सति प्रयोगक्रियाया आवृत्तिविशेषे प्रथमशब्दो मुख्यः ।  
तदावृत्तिविषयतया यज्ञे लाक्षणिकः ।  
त्वत्पक्षे ऽपि क्रतौ मुख्यो यज्ञशब्दः, प्रयोगे लाक्षणिकः स्यात्- इति चेत् ।  
बाढम् ।  
तथाप्यसञ्जातविरोधिनिलाक्षणिकत्वकल्पनाद्वरमुत्तर पदे तत्कल्पनम् ।  
तस्माज्ज्योतिष्टोमस्य प्रथमप्रयोगे प्रवर्ग्यनिषेधः ।  
ननु-सप्तसंस्थायुक्तस्य ज्योतिष्टोमस्य प्रथमसंस्थारूपो ऽग्निष्टोमः, तत्रायं निषेधः पर्यवस्यति ।  
विधिश्च तत्र श्रूयते- अग्निष्टोमे प्रवृणक्तिऽ इति ।  
एवं तर्ह्यधिकारिभेदेन विधिनिषेधयोर्व्यवस्थास्तु ।  
तथा हि श्रूयते- ऽकामं तु यो ऽनूचानः स्यात्, तस्य प्रवञ्ज्यात्ऽ इति ।  
तस्मात्- अनूचानव्यतिरिक्तकर्तृके ऽग्निष्टोमप्रथमप्रयोग एवायं निषेधः ॥ MJAINYC_३,१.४१-४२ ॥  
  
  
(अष्टादशे पौष्णपेषणस्य विकृतौ विनियोगाधिकरणे सूत्रम्-) ।  
  
**पौष्णं पेषणं विकृतौ प्रतीयेताचोदनात् प्रकृतौ । JAIM_३,३.३४ ।**  
  
____________________________________________________  
  
##  ३,३.४३-४४  
  
  
अष्टादशाधिकरणमारचयति-  
  
प्रपिष्टभागः पूषेति प्रकृतौ विकृतावुत ।  
इष्टिप्रकरणादेव प्रकृताविति युज्यते ॥ MJAINY_३,३.४३ ॥  
सन्तर्दनादिवद्वाक्याद्विकृतौ पूषसम्भवात् ।  
सिद्धस्य पुनरप्युक्तिरधिकस्य विवक्षया ॥ MJAINY_३,३.४४ ॥  
  
__________________  
  
दर्शपूर्णमासप्रकरणे श्रूयत्- ऽतस्मात्पूषा प्रपिष्टभागो ऽदन्तको हिऽ इति ।  
तत्र- दन्तरहितस्य पूष्णः पिष्टभागत्वं सन्तर्दनप्रतिपदादिवत्सिद्धम् ।  
तथाप्युत्तरा ।  
धिकरणे तस्मिन्नेव विषये विशेषं वक्तुमिह प्रस्तूयते ॥ MJAINYC_३,१.४३-४४ ॥  
  
  
(एकोनविंशे पौष्णपेषणस्य चरावेव निवेशाधिकरणे-सूत्राणि ३५-३८) ।  
  
**तत्सर्वार्थम् अविशेषात् । JAIM_३,३.३५ ।**  
  
**चरौ वार्थोक्तं पुरोडाशे ऽर्थविप्रतिषेधात् पशौ न स्यात् । JAIM_३,३.३६ ।**  
  
**चराव् अपीति चेत् । JAIM_३,३.३७ ।**  
  
**न पक्तिनामत्वात् । JAIM_३,३.३८ ।**  
  
____________________________________________________  
  
##  ३,३.४५-४६  
  
  
एकोनविंशाधिकरणमारचयति-  
  
चरौ पशौ पुरोडाशे चरावेवोत पेषणम् ।  
विशेषादर्शनादेतत्सर्वेष्वपि विधीयते ॥ MJAINY_३,३.४५ ॥  
प्राप्तत्वान्न पुरोडाशे हृदाद्याकारनाशनात् ।  
न पशौ पारिशेष्येण चरावेव हि पेषणम् ॥ MJAINY_३,३.४६ ॥  
  
__________________  
  
ऽपौष्णं चरुमनुनिर्वपेत्ऽ इति चरुर्विहितः ।  
ऽपौष्णं श्याममालमेतान्नकामःऽ इति पशुविधिः ।  
ऽपशुमालभ्य पुरोडाशं निर्वपतिऽ इत्येतच्चोदकेन पौष्णपशौ प्राप्तम् ।  
तत्र- ऽयद्देवत्यः पशुस्तद्देवत्यः पुरोडाशःऽ इति न्यायेन पुरोडाशस्य पूषा देवता ।  
तत्र पूर्वोक्तं पेषणं विषयीकृत्योच्यमानाः संशयपूर्वोत्तरपक्षा विस्पष्टाः ॥ MJAINYC_३,१.४५-४६ ॥  
  
  
(विंशे पौष्णपेषणस्यैकदेवत्ये निवेशाधिकरणे सूत्राणि ३९-४६) ।  
  
**एकस्मिन्न् एकसंयोगात् । JAIM_३,३.३९ ।**  
  
**धर्मविप्रतिषेधाच् च । JAIM_३,३.४० ।**  
  
**अपि वा सद्वितीये स्याद् देवतानिमित्तत्वात् । JAIM_३,३.४१ ।**  
  
**लिङ्गदर्शनाच् च । JAIM_३,३.४२ ।**  
  
**वचनात् सर्वपेषणं तं प्रति शास्त्रवत्वाद् अर्थाभावाद् विचराव् अपेषणं भवति । JAIM_३,३.४३ ।**  
  
**एकस्मिन् वार्थधर्मत्वाद् ऐन्द्राग्नव् अदुभयोर् न स्याद् अचोदितत्वात् । JAIM_३,३.४४ ।**  
  
**हेतुमात्रम् अदन्तत्वम् । JAIM_३,३.४५ ।**  
  
**वचनं परम् । JAIM_३,३.४६ ।**  
  
____________________________________________________  
  
##  ३,३.४७-४८  
  
  
विंशाधिकरणमारचयति-  
  
द्विदेवके ऽपि किं पिंष्यादुत पूषैकदैवके ।  
द्विदेवके ऽपि तत्पूष्णः सत्त्वात्पेषणभागिनः ॥ MJAINY_३,३.४७ ॥  
देवता विफलत्वेन पेषणं न प्रयोजयेत् ।  
यागस्य तत्त्वे भागोक्तेर्न यागान्तरगामि तत् ॥ MJAINY_३,३.४८ ॥  
  
__________________  
  
राजसूये श्रूयते- ऽसौमापौष्णं चरुं निर्वपति, ऐन्द्रापौष्णं चरुम्ऽ इति ।  
तत्र द्विदेवके ऽपि चरौ पिष्टभाजः पूष्णः सत्त्वात्तत्पेषणं पूषार्थे कर्तव्यम्- इति चेत् ।  
तत्र वक्तव्यम्- किं पेषणस्य देवता प्रयोजिका, किंवा यागः ।  
नाऽद्यः ।  
यागमन्तरेण केवलदेवता फलजनकत्वाभावेन पेषणं प्रयोक्तुं न प्रभवति ।  
पौष्णस्य यागस्य पेषणप्रयोजकत्वे तु तत्पेषणं द्विदेवके यागान्तरे गन्तुं नार्हति ।  
_ ऽपूषा प्रपिष्टभागःऽ इत्यत्र यागौ न श्रुतः- इति चेत् ।  
मैवम् ।  
भागशब्दान्यथानुपपत्त्या यागस्य कल्प्यत्वात् ।  
नहि देवतात्वमन्तरेण पिष्टद्रव्यभाक्त्वं सिध्यति ।  
सति च देवतात्वे द्रव्यदेवतयोर्लाभाद्यागः कल्प्यते ।  
तस्मात्- एकदेवक्रयागस्य पेषणप्रयोजकत्वात्, न द्विदेवकयागे पेषणमस्ति ॥ MJAINYC_३,१.४७-४८ ॥  
  
  
इति श्रीमाधवीये जैमिनीयन्यायमालाविस्तरे तृतीयाध्यायस्य तृतीयः पादः  
  
  
_________________________________________________________________________  
  
  
  
  
अथ तृतीयाध्यायस्य चतुर्थः पादः ।  
  
  
(प्रथमे निवीतस्यार्थवादत्वाधिकरणे सूत्राणि १-९)  
  
**निवीताम् इति मनुष्यधर्मः शब्दस्य तत्प्रधानत्वात् । JAIM_३,४.१ ।**  
  
**अपदेशो वार्थस्य विद्यमानतत्त्वात् । JAIM_३,४.२ ।**  
  
**विधिस् त्व् अपूर्वत्वात् स्यात् । JAIM_३,४.३ ।**  
  
**स प्रायात् कर्मधर्मः स्यात् । JAIM_३,४.४ ।**  
  
**वाक्यशेषत्वात् । JAIM_३,४.५ ।**  
  
**तत्प्रकरणे यत् तत् संयुक्तम् अविप्रतिषेधात् । JAIM_३,४.६ ।**  
  
**तत्प्रधाने वा तुल्यवत् प्रसङ्ख्यानाद् इतरस्य तदर्थत्वात् । JAIM_३,४.७ ।**  
**अर्थवादो वा प्रकरणात् । JAIM_३,४.८ ।**  
  
**विधिना चैकवाक्यत्वात् । JAIM_३,४.९ ।**  
  
____________________________________________________  
  