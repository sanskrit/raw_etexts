---
title: ०७ ३,७

---
##  ३,७.१-२  
  
  
मुख्याङ्गतैव वेद्यादेः प्रयाजाद्यङ्गतो ऽपि वा ।  
तद्वाक्यं प्रक्रियायुक्तं मुख्याङ्गत्वस्य बोधकम् ॥ MJAINY_३,७.१ ॥  
मुख्याङ्गस्यापि वेद्यादेः प्रयाजादिषु चाङ्गता ।  
मुख्यार्थत्वात्प्रयाजादेः स्वापूर्वव्यवधानतः ॥ MJAINY_३,७.२ ॥  
  
__________________  
  
दर्शपूर्णमासयोः श्रूयते- ऽवेद्यां हवींष्यासादयतिऽ ऽबर्हिषि हवींष्यासादयतिऽ इति ।  
तथा तद्धर्माः श्रूयन्ते- ऽवेदिं खनतिऽ ऽबर्हिर्लुनातिऽ इत्यादयः ।  
मुख्यहवींष्याग्नेयपुरोडाशादीनि, अमुख्यहवींषि तु प्रयाजाद्यर्थानि ।  
तत्र-स्वस्वधर्मसहितानि वेद्यादीनि प्रकरणबलान्मुख्यहविषा मेवाङ्गानि- ऽवेद्यां हवींष्यासादयतिऽ इति वाक्यात्सर्वहविरङ्गता- इति चेत् ।  
न ।  
प्रकरणेन वाक्यस्य सङ्कोचनीयत्वात् ।  
यदि वाक्यं प्रकरणनैरपेक्ष्येण स्वतन्त्रं स्यात्, तदा सादनमात्रपर्यवसानेन यागाभावे वैयर्थ्य स्यात् ।  
सौमिकहीवषामप्येतद्वेद्यासादनं प्रसज्येत ।  
तस्मात्- मुख्यहविरङ्गं वेद्यादिकम्- इति प्राप्ते-  
ब्रूमः- अस्तु वैयर्थ्यातिप्रसङ्गपरिहारेण प्रकृतापूर्वसाधनभूतहविःषु वेद्यादेरङ्गत्वम् ।  
प्रयाजादिहवींष्यपि स्वकीयावान्तरापूर्वद्वारा मुख्यापूर्वसाधनान्येवेति तदङ्गत्वमपि वेद्यादेर्युक्तम् ।  
एवं सति वाक्यस्यात्यन्तसङ्कोचो न भविष्यति ॥ MJAINYC_३,७.१-२ ॥  
  
  
(द्वितीये स्वामिसंस्काराणां प्रधानार्थताधिकरणे सूत्रम्)  
  
**फलसंयोगात् तु स्वामियुक्तं प्रधानस्य । JAIM_३,७.६ ।**  
  
द्वितीयाधिकरणमारचयति-  
वपनाद्युपकारः किं द्वयोर्मुखाङ्गयोरुत ।  
मुख्य एव द्वयोरस्तु कृत्स्नकर्तृगतत्वतः ॥ MJAINY_३,७.३ ॥  
युक्तः शास्त्रीयसंस्कारो मुख्यस्य फलभोजिनः ।  
विनापि संसकृतिं दृष्टं कर्तृत्वं तत्र नास्ति सः ॥ MJAINY_३,७.४ ॥  
  
__________________  
  
ज्योतिष्टोमे केशश्मश्रुवपनपयोव्रतादयो यजमानसंस्कारा आम्नाताः ।  
ग्रहैः सोमहोमो ज्योतिष्टोमे मुख्यः ।  
अग्नीषोमीयपश्वादिकमङ्गम् ।  
तत्र-द्वयोर्मुख्याङ्गयोरेते वपनादय उपकुर्वन्ति ।  
कुतः ।  
कर्तृधर्मत्वात् ।  
यजमानो हि कर्तृतया वपनादिभिः संस्क्रियते ।  
कर्तृत्वं च यथा मुख्यं प्रति तस्य विद्यते, तथाङ्गं प्रत्यप्यस्ति ।  
तस्मात्-उभयोरुपकारः- इति चेत् ।  
मैवम् ।  
द्वौ हि यजमानस्याऽकारौ- क्रियाकर्तृत्वम्, फलभोक्तृत्वं चेति ।  
तयोरदृष्टः फलभोगः, क्रियानिष्पत्तिश्च दृष्टा ।  
तथा सति- वपनादिकृतोपकारत्याप्यदृष्टत्वाद्भोक्तृशेषा वपनादयः फलभोगसाधने मुख्य एव पर्यवस्यन्ति ।  
वपनादिसंस्काररहितैरप्यृत्विग्भिः कृषीवलादिभिश्च क्रिया निष्पाद्यमाना दृश्यते ।  
ततस्तत्र कर्तृत्वाकारे वपनादिकृतः स उपकारो नास्ति ।  
तस्मात्-अदृष्ट फलभोजिनो ऽस्य यजमानस्य यो ऽयमदृष्टरूपः शास्त्रीयः संस्कारः सो ऽयं मुख्ये कर्मणि युक्तो नाङ्गेषु ।  
नात्र पूर्ववद्वाक्यमस्ति, येन परम्पराफलसाधनेष्वङ्गेषु वपनाद्युपकारः शङ्कयेत ।  
प्रकरणं तु मुख्यस्यैव, न त्वङ्गानाम् ।  
तस्मात्- न तेषूपकारः ॥ MJAINYC_३,७.३-४ ॥  
  
  
(तृतीये सौमिकवेद्यादीनामङ्गप्रधानोभयाङ्गताधिकरणे सूत्रे ७ । ९)  
  
**चिकीर्षया च संयोगात् । JAIM_३,७.७ ।**  
  
**तद्युक्ते तु फलश्रुतिस् तस्मात् सर्वचिकीर्षा स्यात् । JAIM_३,७.९ ।**  
  
____________________________________________________  
  
##  ३,७.५-६  
  
  
तृतीयाधिकरणमारचयति-  
  
मुख्यार्था सौमिकी वेदिरुभयार्थोत मुख्यगा ।  
चिकीर्षितत्वान्मुख्यस्य वेद्या तत्कृतिसम्भवात् ॥ MJAINY_३,७.५ ॥  
मुख्यपौष्कल्यहेतुत्वात्तदङ्गं च चिकीर्षितम् ।  
मुख्यवत्तेन तद्वेदिरङ्गेष्वप्युपकारिणी ॥ MJAINY_३,७.६ ॥  
  
__________________  
  
दार्शिकीं वेदिं मध्ये ऽन्तर्भाव्य प्राचीनवंशो मण्डपो ऽवस्थितः ।  
ततः पूर्वस्यां दिशि सदोहविर्धानादीनां पर्याप्तो भूभागविशेषः ।  
तैः सदःप्रभृतिभिः सह सौमिकी वेदिरित्युच्यते ।  
सेयं मुख्यस्य सोमयागस्यैवोपकारं करोति, न त्वमुख्यानामग्नीषोमीयाद्यङ्गानाम् ।  
कुतः ।  
मुख्यस्य चिकीर्षितत्वात् ।  
न च - अङ्गान्यपि चिकीर्षितानि- इति वाच्यम् ।  
चिकीर्षास्वरूपस्य वेदेनैवाभिहितत्वात् ।  
एवं श्रूयते- ऽषट्त्रिंशत्प्रक्रमा प्राची, चतुर्विंशतिरग्रेण, त्रिंशज्जघनेन, इयति शक्ष्यामहेऽ इति ।  
अस्यायमर्थः- श्रूयमाणेनानेन दैर्ध्यप्रमाणेन तिर्यक्प्रमाणद्वयेन च प्रमिते भूभागे फलहेतुसोमयागं कर्तु शक्ष्यामहेऽ इति निश्चित्य तथैव कुर्यात- इति ।  
सेयं चिकीर्षा मुख्यविषया ।  
ऽइयति शक्ष्यामहेऽ इति परिमाणस्य शक्तेश्चोपन्यासात् ।  
अङ्गानां तु पशूनामिष्टीनां च सदोहविर्धानादि मण्टपनिरपेक्षाणां यथोक्तपरिमाणमन्तरेणाप्यनुष्ठातुं शक्यत्वात्स उपन्यासस्तत्र निरर्थकः ।  
सोमस्य त्वनुष्ठानं यथोक्तवेद्यामेव सम्भवति, नत्वन्यत्र ।  
तस्मात्- सा वेदिर्मुख्यस्यैवोपकरोति- इति प्राप्ते, -  
ब्रूमः- ऽइयति शक्ष्यामहेऽ इत्यत्र साङ्गप्रधानानुष्ठाने शक्तिरुक्ता ।  
तादृशस्यैव फलं प्रति पुष्कलहेतुत्वात् ।  
अतो मुख्याङ्गयोश्चिकीर्षायास्तुल्यत्वाद्वेदिरुभयार्था ।  
न च- अत्र वपनादिसाम्यं शङ्कनीयम् ।  
दृष्टोपयोगाभावस्य तत्रोक्तत्वात् ।  
इह तु- हविरासादनादिर्दृष्ट उपयोगः ।  
स च मुख्याङ्गयोः सम इत्युभयार्थत्वम् ॥ MJAINYC_३,७.६ ॥  
  
  
(चतुर्थे-अमिमर्शनस्याङ्गप्रधानोभयाङ्गताधिकरणे सूत्र ८ । १०)  
  
**तथाभिधानेन । JAIM_३,७.८ ।  
**  
**गुणाभिधानात् सर्वार्थम् अभिधानम् । JAIM_३,७.१० ।**  
  
____________________________________________________  
  
##  ३,७.७-८  
  
चतुर्थाधिकरणमारचयति-  
  
चतुर्होत्रा पौर्णमासीं मृशेदाज्यादिमर्शने ।  
मन्त्रो मुख्य उताङ्गे ऽपि मुख्ये तद्वाचिशब्दतः ॥ MJAINY_३,७.७ ॥  
शब्दस्य कर्मवाचित्वात्तत्र मर्शनवर्जनात् ।  
विभक्तिव्यत्यये मन्त्रो मुख्याङ्गहविषोर्द्वयोः ॥ MJAINY_३,७.८ ॥  
  
__________________  
  
दर्शपूर्णमासयोः श्रूयते- ऽचतुर्होत्रा पौर्णमासीमभिमृशेत्, पञ्चहोत्राभावास्याम्ऽ इति ।  
पृथिवी होताऽ- इत्यादिको मन्त्रश्चतुर्होता ।  
तस्मिन्मन्त्रे यज्ञाङ्गानां चतुर्णा श्रुतत्वात् ।  
अथवा- तस्य मन्त्रस्याभिमानित्वेनाऽत्मभूतः कश्चित्पुरुषः प्रजापतिना चतुर्थारमामन्त्रितः प्रत्वुत्तरमुवाचेति स पुरुषश्चतुर्हूतः ।  
तदीयनाम्ना मन्त्रो ऽपि ऽचतुर्हूतःऽ इत्युच्यते ।  
ऽपूज्यानां प्रत्यक्षनामग्रहणमयुक्तम्ऽ इत्यभिप्रायेण हूतशब्दस्थाने होतृशब्दः पठ्यते ।  
अयमर्थः सर्वो ऽपि तैत्तिरीयब्राह्मणे श्रूयते-  
"आत्मन्नात्मन्नित्यामन्त्रयत ।  
तस्मै चतुर्हूतः प्रत्यशृणोत् ।  
स चतुर्हूतो ऽभवत् ।  
चतुर्हूतो ह वै नामैषः ।  
तं वा एतं चतुर्हूतं सन्तं ऽचतुर्होताऽ इत्याचक्षते परोक्षेण ।  
परोक्षप्रिया इव हि देवः"इति ।  
ऽअग्निर्होताऽ- इत्यादिको मन्त्रः पञ्चहोता ।  
तत्राप्युक्तप्रकारो द्रष्टव्यः ।  
_ अत्र-यो ऽयमाज्यादिहविष उपस्पर्शनार्थो मन्त्रः, असौ मुख्य एव हविषि निविशते ।  
पौर्णमास्यमावास्याशब्दयोर्मुख्यहविर्विषय त्वात्-इति प्राप्ते,-  
ब्रूमः- पौर्णमास्यभावास्यशब्दौ कर्मवाचिनौ, न तु हविर्वाचिनौ ।  
न च कर्मणोरुपस्पर्शन सम्भवः ।  
अथ कालविवक्षायां विभक्तिव्यत्ययेन सप्तम्यर्थो व्याख्यायेत, तदा कालसम्बन्धस्य मुख्याङ्ग योरुभयोस्तुल्यत्वादुभयविधहविरुपस्पर्शने मन्त्रो विनियुज्यते ॥ MJAINYC_३,७.७-८ ॥  
  
  
(पञ्चमे दीक्षादक्षिणयोः प्रधानार्थताधिकरणे सूत्रे - ११-१२)  
  
**दीक्षादक्षिणं तु वचनात् प्रधानस्य । JAIM_३,७.११ ।**  
  
**निवृत्तिदर्शनाच् च । JAIM_३,७.१२ ।**  
  
____________________________________________________  
  
##  ३,७.९-१०  
  
  
पञ्चमाधिकरणमारचयति-  
  
दण्डदीक्षा दक्षिणा तु शतं द्वादशमिर्युतम् ।  
द्वयार्थमुत मुख्यार्थे सोमस्येत्युक्तिसम्भवात् ॥ MJAINY_३,७.९ ॥  
मुख्याङ्गद्वयगं मैवं पारम्पर्यविडम्बना ।  
वचनस्य न युक्तातः प्रधानार्थमिदं स्थितम् ॥ MJAINY_३,७.१० ॥  
  
__________________  
  
ज्योतिष्टोमे दीक्षादक्षिणं श्रूयते- ऽदण्डेन दक्षियतिऽ इति, ऽतस्य द्वादशशतं दक्षिणाऽ इति च ।  
तत्र दीक्षा मुख्याङ्गयोरुपकरोति, तथा दक्षिणापि ।  
न च - दीक्षा सोमस्य, दक्षिणा सोमस्यऽ इति वाक्ये षष्ठ्या मुख्यसम्बन्ध एवावगम्यते, न त्वङ्गसम्बन्धः- इति वाच्यम् ।  
दीक्षादक्षिणे सोमनैव साक्षात्सम्बध्नीताम्, स सोमः पुनरङ्गैः सम्बद्धैति परम्परया दीक्षादक्षिणयोरङ्गैरपि सम्बन्धो ऽस्ति ।  
तस्मात्- उभयार्थे दीक्षादिकम्- इति प्राप्ते,-  
ब्रूमः- अव्यवहितसम्बन्ध एव षष्ठ्या अभिधेयोर्ऽथः ।  
तदसम्भवे तु - परम्परासम्बन्धः कथञ्चिद्गृह्यते ।  
इह तु तत्सम्भवात्पारम्पर्य न युक्तम् ।  
तस्मात्- प्रधानार्थ दीक्षादिकम् ॥ MJAINYC_३,७.९-१० ॥  
  
  
(षष्ठे - अन्तवैदेर्यूपानङ्गताधिकरणे सूत्रे १३-१४)  
  
**तथा यूपस्य वेदिः । JAIM_३,७.१३ ।**  
  
**देशमात्रं वा शिष्येनैकवाक्यत्वात् । JAIM_३,७.१४ ।**  
  
____________________________________________________  
  
##  ३,७.११-१२  
  
  
षष्ठाधिकरणमारचयति -  
  
अन्तर्वेदि मिनोत्यर्ध यूपाङ्गमुत लक्षयेत् ।  
देशं यूपाङ्गमावेन वेदिभागो ऽत्र चोद्यते ॥ MJAINY_३,७.११ ॥  
बहिर्वेद्यर्धमित्येतद्वाक्यं भिद्येत तद्विधौ ।  
मीयमानस्य यूपस्य तावान्देशो ऽत्र लक्ष्यते ॥ MJAINY_३,७.१२ ॥  
  
__________________  
  
अग्नीषोमीयपशौ ऽयूपं मिनोतिऽ इति प्रकृत्य श्रूयते- ऽअर्धमन्तर्वेदि मिनोति, अर्ध बहिर्वेदिऽ इति ।  
ऽयूपं स्थापयितुं कियद्विस्तारवानवटो ऽपेक्षितःऽ इति बुभुत्सायां तन्निर्णयाय यूपमूलस्य स्थौल्यमङ्गुल्यादिभिर्मातव्यम् ।  
तस्य च पीयमानस्य यूपस्य वेद्यभ्यन्तरभागो ऽलङ्गत्वेनं विधीयते- इति चेत् ।  
मैवम् ।  
यथा संस्कृतो वेद्यभ्यन्तरभागः ऽअर्धमन्तर्वेदिऽ इत्यनेन वाक्येन विधीयते, तद्वद संस्कृतो बहिर्भागो ऽबहिर्वेदिऽ- इत्यनेन वाक्येन विधातव्यः ।  
ततो वाक्यं भिद्येत ।  
यदा तु वेदेरभ्यन्तरबाह्यभागाभ्यामुपलक्षितो ऽसंस्कृतोऽ लौकिकदेश एवात्र यूपाङ्गत्वेन विधीयते, न तु संस्कृतवेदिभागः ॥ MJAINYC_३,७.११-१२ ॥  
  
  
(सप्तमे हविर्धानस्य सामिधेन्यनङ्गताधिकरणे सूत्राणि १५-१७)  
  
**सामिधेनीस् तद् अन्वाहुर् इति हविर् धानयोर् वचनात् सामिधेनीनाम् । JAIM_३,७.१५ ।**  
  
**देशमात्रं वा प्रत्यक्षं ह्य् अर्थकर्म सोमस्य । JAIM_३,७.१६ ।**  
  
**समाख्यानं च तद्वत् । JAIM_३,७.१७ ।**  
  
____________________________________________________  
  
##  ३,७.१३-१४  
  
  
सप्तमाधिकरणमारचयति -  
  
हविर्धाने स्थितो ब्रूयात्सामिधेनीरिहाङ्गता ।  
हविर्धानस्य तास्वाहो तद्देशो ऽनेन लक्ष्यते ॥ MJAINY_३,७.१३ ॥  
वाक्यात्स्यादङ्गता मैवं प्रकृत्या पश्चिमे ऽग्नितः ।  
देशः प्राप्तो लाघवेन लक्ष्यः शकटसन्निधिः ॥ MJAINY_३,७.१४ ॥  
  
__________________  
  
ज्योतिष्टोमे श्रूयते- ऽउत यत्सुन्वन्ति सामिधेनीस्तदन्वाहुःऽ - इति ।  
हविर्धानमण्डपगतयोर् दक्षिणोत्तरभागावस्थितयोर्हविर्धाननामकयोः शकटयोर्मध्ये दक्षिणं शकटमत्र यत्तच्छब्दाभ्या मभिधीयते ।  
तस्य समीपे सोमस्याभिषवः ।  
ऽउतऽ इत्ययं शब्दो ऽथब्दार्थे वर्तते ।  
ऽअथ यस्मिन्हविर्धाने सोममभिषुण्वन्ति, तस्मिन्सामिधेनीरनुब्रूयुःऽ ।  
ऐह दक्षिणस्य हविर्धानस्य सामिधेनीष्वङ्गत्वं प्रतीयते ।  
न चात्र पूर्ववद्वाक्यभेददोषः शङ्क्यः ।  
अकवाक्यतायाः स्पष्टं प्रतिभासात्- इति प्राप्ते-  
ब्रूमः- सामिधेनीनामिष्ट्यङ्गतया दर्शपूर्णमासावत्र प्रकृतिः ।  
प्रकृतौ चाऽहवनीयाग्नेः पश्चिमो देशः सामिधेनीनां स्थानम् ।  
इहोत्तरवेदेराहवनीयत्वात्तदपेक्षया हविर्धानस्य पश्चिमदेशावस्थानात् ।  
स देशश्चोदकेन प्राप्तः- इति न देशस्य सामिधेन्यङ्गत्वं विधातव्यम् ।  
किन्तु दक्षिणोत्तरहविर्धानसमीप देशयोरनियमेन प्राप्तौ- दक्षिणस्यैव हविर्धानस्य समीपदेशः- इति नियन्तुं हविर्धानेन सन्निधिर्लक्ष्यते ।  
तथा सति नियममात्रविधानाल्लाघवं भवति ।  
त्वत्पक्षे त्वभिषवोपलक्षितस्य दक्षिणस्य हविर्धानस्या त्यन्तमप्राप्तं सामिधेन्यङ्गत्वं विधीयत इति गौरवम् ।  
तस्माद्देशलक्षणा ॥ MJAINYC_३,७.१३-१४ ॥  
  
  
(अष्टमे- अङ्गानामन्यद्वारानुष्ठानाधिकरणे सूत्राणि १८-२०)  
  
**शास्त्रफलं प्रयोक्तरि तल्लक्षणत्वात् तस्मात् स्वयं प्रयोगे स्यात् । JAIM_३,७.१८ ।**  
  
**उत्सर्गे तु प्रधानत्वाच् छेषकारी प्रधानस्य तस्माद् अन्यः स्वयं वा स्यात् । JAIM_३,७.१९ ।**  
  
**अन्यो वा स्यात् परिक्रयाम्नानाद् विप्रतिषेधात् प्रत्यग् आत्मनि । JAIM_३,७.२० ।**  
  
____________________________________________________  
  
##  ३,७.१५-१६  
  
  
अष्टमाधिकरणमारचयति -  
  
यजमानेन कर्तव्यं निखिलं त्याग एव वा ।  
कर्तृगामिफलश्रुत्या युज्यते सर्वकर्तृता ॥ MJAINY_३,७.१५ ॥  
प्रयोजके ऽपि कर्तृत्वमस्ति नो चेत्क्रयो वृथा ।  
कार्ये तेन त्यागमात्रमृत्विजो ऽन्यत्र कर्तृता ॥ MJAINY_३,७.१६ ॥  
  
__________________  
  
ऽस्वर्गकामो यजेतऽ इति स्वर्गभोक्तुर्यागकर्तुश्च सामानाधिकरण्यादेकत्वं गम्यते ।  
पाणिनिश्च ऽस्वरितञितः कर्त्रभिप्राये क्रिमाफलेऽ[पा.सू.१.३.७२ ]इति सूत्रेण क्रियाफलस्य कर्तृगामित्वे सत्यात्मनेपदं विदधाति ।  
अतः साङ्गकर्मानुष्ठानमन्तरेण फलासम्भवान्निखिलं यजमानेन कर्तव्यम्- इति प्राप्ते-  
ब्रूमः- निखिलानुष्ठानाभावे ऽपि प्रयोजकतया यजमानस्य सर्वकर्तृत्वमस्ति ।  
ऽषहूभिर्हलैः कर्षतिऽ इत्यत्र तथादर्शनात् ।  
यदि स्वेनैव सर्वमनुष्ठीयेत, तदानीमृत्विणां परिक्रयो वृथा स्यात् ।  
तस्मात् -यजमानेन त्यागमात्रं कार्यम् ।  
अन्यत्र साङ्गप्रधाने क्रीतस्यर्त्विजो ऽनुष्ठानम् ।  
तथा सति साक्षात्परम्परया च सर्वकर्तृत्वस्य यजमाने सम्भवात्तस्य फलं न विरुध्यते ॥ MJAINYC_३,७.१५-१६ ॥  
  
  
(नवमे परिक्रीतानामृत्विजां सङ्ख्याविशेषनियमाधिकरणे सूत्राणि २१-२४)  
  
**तत्रार्थात् कर्तृपरिमाणं स्याद् अनियमो ऽविशेषात् । JAIM_३,७.२१ ।**  
  
**अपि वा श्रुतिभेदात् प्रतिनामधेयं स्युः । JAIM_३,७.२२ ।**  
  
**एकस्य कर्मभेदाद् इति चेत् । JAIM_३,७.२३ ।**  
  
**नोत्पत्तौ हि । JAIM_३,७.२४ ।**  
  
____________________________________________________  
  
##  ३,७.१७  
  
  
नवमाधिकरणमारचयति -  
  
न क्रीतकर्तृसङ्ख्याया नियमो ऽसत्यस्ति वा न हि ।  
अविशेषादस्ति यावत्कार्य तावन्त एव हि ॥ MJAINY_३,७.१७ ॥  
  
__________________  
  
ये यजमानेन क्रीताः कर्तार ऋत्विजः, तेषां सङ्ख्याविशेषो यद्यपि न श्रुतः ।  
तथापि कार्यानुसारेण सो ऽवगन्तव्यः ।  
ते च कार्यविशेषाः कर्तृसंयुक्ता एवं श्रूयन्ते- ऽपुरो ऽध्वर्युर्विभजति, प्रतिप्रस्थाता मन्थिनं जुहोति, नेष्ठा पत्नीमुदानयति, उन्नेता चमसानुन्नयति, प्रस्तोता प्रस्तौति, उद्गातोद्गायति, प्रतिहर्ता प्रतिहरति, सुब्रह्मण्यः सुब्रह्मण्यामाह्वयति, होता प्रातरनुवाकमनुब्रूते, मैत्रावरूणः प्रेष्यति, अच्छावाको यजति, ग्रावस्तुद्ग्रावस्तोत्रीयमन्वाहऽ इति ।  
एवं ब्रह्मब्राह्मणाच्छं स्याग्नीध्रपोतॄणां चतुर्णा कर्माण्युदाहार्याणि ।  
तस्मात्-  
यावन्ति कर्याणि तावन्त ऋत्विजो वरीतव्याः ॥ MJAINYC_३,७.१७ ॥  
  
  
(दशमे चमसाध्वर्यूणां पृथक्त्वाधिकरणे सूत्रम्)  
  
**चमसाध्वर्यवश् च तैर् व्यपदेशात् । JAIM_३,७.२५ ।**  
  
____________________________________________________  
  
##  ३,७.१८  
  
  
दशमाधिकरणमारचयति -  
  
चमसाध्वर्यवो नान्य ऋत्विभ्यो ऽन्ये ऽथवाग्निमः ।  
यौगिक्या सञ्ज्ञया मैवं षष्ठ्या तेभ्यो विभेदनात् ॥ MJAINY_३,७.१८ ॥  
  
__________________  
  
ज्योतिष्टोमे श्रूयते- ऽचमसाध्वर्यून्वृणीतेऽ इति ।  
ये पूर्वत्र कार्यानुसारेणाध्वर्युप्रमुखा ऋत्विज उक्ताः, तेभ्यो न व्यतिरिक्ताश्चमसाध्वर्यवः ।  
कुतः ।  
यौगिकसञ्ज्ञया तदभेदप्रतीतेः ।  
त(य)था देवदत्त एव पचिक्रियायोगात्पाचको भवति, तथाध्वर्युप्रमुखा एव चमसयोगाच्चमसाध्वर्यवः- इति चेत् ।  
मैवम् ।  
मध्यतःकारिणां चमसाध्वर्यवः, होत्रकाणां, चमसाध्वर्यव इति अपठ्या भेदावभासात् ।  
मध्यतःकारिणोर्ऽध्वयुहोत्रादयः ।  
होत्रकाः प्रतिप्रस्थातृमौत्रावरुणादयः ।  
तस्मादृत्विग्भ्यो ऽन्ये ॥ MJAINYC_३,७.१८ ॥  
  
  
(एकादशे चमसाध्वर्यूणां बहुत्वनियमाधिकरणे सूत्रम्)  
  
**उत्पत्तौ तु बहुश्रुतेः । JAIM_३,७.२६ ।**  
  
____________________________________________________  
##  ३,७.१९  
  
  
एकादशाधिकरणमारचयति -  
  
तान्वृणीतेति बहुता नास्ति वास्ति ग्रहैक्यवत् ।  
नेति चेन्नात्र वैषम्यादुत्पत्तौ बहुताश्रुतेः ॥ MJAINY_३,७.१९ ॥  
  
__________________  
  
ऽचमसाध्वर्यून्वृणीतऽ इति यद्बहुत्वं श्रुतम्, तन्न विवक्षितम् ।  
ग्रहैकत्ववदुद्देश्यगतत्वात्- इति चेत् ।  
मैवम् ।  
ग्रहवैषम्यात् ।  
ऽग्रहं सम्मार्ष्टिऽ इत्येतद्ग्रहाणां नोत्पत्तिवाक्यम् ।  
चमसाध्वर्यूणां त्वेतदेवोत्पत्तिवाक्यम् ।  
ततस्तेषामुपादेयत्वात्तद्गतं बहुत्वं विवक्षितम् ॥ MJAINYC_३,७.१९ ॥  
  
  
(द्वादशे चमसाध्वर्यूणां दशसङ्ख्यानियमाधिकरणे सूत्रम्-)  
  
**दशत्वं लिङ्गदर्शनात् । JAIM_३,७.२७ ।**  
  
____________________________________________________  
  
##  ३,७.२०  
  
  
द्वादशाधिकरणमारचयति -  
  
नेयत्तास्त्यस्ति वा तेषां न नियामकवर्जनात् ।  
चमसानां दशत्वेन चमसाध्वर्यवो दश ॥ MJAINY_३,७.२० ॥  
  
__________________  
  
स्पष्टोर्ऽथः ॥ MJAINYC_३,७.२० ॥  
  
  
(त्रयोदशे शमितुरपृथक्त्वाधिकरणे सूत्रे २८-२९)  
  
  
**शमिता च शब्दभेदात् । JAIM_३,७.२८ ।**  
  
**प्रकरणाद् वोत्पत्त्यसंयोगात् । JAIM_३,७.२९ ।**  
  
____________________________________________________  
  
##  ३,७.२१  
  
  
त्रयोदशाधिकरणमारचयति-  
  
तेभ्यो ऽन्यः शमितानन्यो वान्यः सञ्ज्ञापृथक्त्वतः ।  
वरणाभावतो नान्यः सञ्ज्ञाभेदस्तु यौगिकः ॥ MJAINY_३,७.२१ ॥  
  
__________________  
  
ऽशमितार उपेत न यज्ञम्ऽ इत्यस्मिन्मन्त्रे श्रुतायाः शमितृसञ्ज्ञायाः पृथक्त्यादुक्तेभ्यो ऽन्यः शमिता- इति चेत् ।  
मैवम् ।  
पृथग्वरणाभावात् ।  
सञ्ज्ञाभेदस्तु पशुसञ्ज्ञपनयोगादुपपद्यते ।  
यद्यप्ययं मन्त्रो ऽध्वर्यु काण्डे पठितः, तथाप्यध्वर्योः परावृत्तिश्रवणादध्वर्युपुरुषाः प्रतिप्रस्थात्रादयः शमितारः ।  
अत एव श्रूयते- ऽपरावर्तते ऽध्वर्युः पशोः सञ्ज्ञप्यमानात्ऽ इति ॥ MJAINYC_३,७.२१ ॥  
  
  
(चतुर्दशे- उपगस्यापृथक्त्वाधिकरणे सूत्रम्-)  
  
**उपगाश् च लिङ्गदर्शनात् । JAIM_३,७.३० ।**  
  
____________________________________________________  
  
##  ३,७.२२  
  
  
चतुर्दशाधिकरणमारचयति-  
  
अन्ये स्युरुपगातार उदितेभ्यो न वा यथा ।  
लोके ऽत्रापि तथा मैवं नाध्वर्युरितिलिङ्गतः ॥ MJAINY_३,७.२२ ॥  
__________________  
  
यथा लोके मुख्येभ्यो गायकनायकादिभ्यो ऽन्ये पार्श्वस्था उपगातारः, तथात्रापि- इति चेत् ।  
मैवम् ।  
यद्युक्तेभ्यः पुरुषेभ्य उपगातारो ऽन्ये भवेयुः, तदानीमध्वर्योः प्रसक्त्यभावात् ऽनाध्वर्युरुपगायेत्ऽ इति प्रतिषेधो ऽनर्थकः स्यात् ।  
तस्मादुक्तेष्वेव यौगिकः सञ्ज्ञाभेदः ॥ MJAINYC_३,७.२२ ॥  
  
  
(पञ्चदशे सोमविक्रेतुः पृथक्त्वाधिकरणे सूत्रम्-)  
  
**विक्रयी त्वन्यः कर्मणो ऽचोदितत्वात् । JAIM_३,७.३१ ।**  
  
____________________________________________________  
  
##  ३,७.२३  
  
  
पञ्चदशाधिकरणमारचयति-  
  
सोमविक्रय्येक एषु न वा वरणवर्जनात् ।  
एकः क्रत्वर्थता नास्ति विक्रयस्येति भिद्यते ॥ MJAINY_३,७.२३ ॥  
  
__________________  
  
क्रय एव ज्योतिष्टोमाङ्गत्वेन श्रुतः, न विक्रयः ।  
न चाविहितमृत्विजः कुर्वन्ति ।  
तस्मादन्यो विक्रेता ॥ MJAINYC_३,७.२३ ॥  
  
  
(षोडशे ऽऋत्विक्ऽ इति नाम्नो ऽसर्वगामिताधिकरणे सूत्राणि ३२-३५)  
  
**कर्मकार्यात् सर्वेषाम् ऋत्विक्त्वम् अविशेषात् । JAIM_३,७.३२ ।**  
  
**न वा परिसङ्ख्यानात् । JAIM_३,७.३३ ।**  
  
**पक्षेणेति चेत् । JAIM_३,७.३४ ।**  
  
**न सर्वेषाम् अधिकारः । JAIM_३,७.३५ ।**  
  
____________________________________________________  
  
##  ३,७.२४-२५  
  
  
षोडशाधिकरणमारचयति-  
  
किमृत्विग्नाम सर्वेषु समानमुत केषुचित् ।  
ऋतौ यजनमेतिषां तुल्यमित्यस्ति नाम तत् ॥ MJAINY_३,७.२४ ॥  
सौम्याध्वरस्य सप्त स्युर्दश चेत्यादिसङ्ख्यया ।  
न सर्वेषां समं नाम केषाञ्चिद्योगरूढितः ॥ MJAINY_३,७.२५ ॥  
  
__________________  
  
ऋत्विक्शब्दस्य प्रवृत्तिनिमित्तमृतौ यजनम ।  
तच्च ब्रह्मादिष्विव चनसाध्वर्युप्वप्यस्ति ।  
तस्मात्- सर्वेषामृत्विग्नाम समानम्- इति चेत् ।  
मैवम् ।  
सङ्ख्याश्रुतिविरोधात् ।  
ऽसौम्यस्याध्वरस्य यज्ञक्रतोः सप्तदशर्त्विजः, इति श्रूयते ।  
तस्मात्- योगमनतिक्रम्य शास्त्रीयरूढिमप्याश्रित्य केषुचिदेवैतम्नानेत्यवगन्तव्यम् ॥ MJAINYC_३,७.२४-२५ ॥  
  
  
(सप्तदशे-द्गदीक्षादक्षिणावाक्योक्तब्रह्मादीनामेव सप्तदशर्त्विक्त्वाधिकरणेद्घ-सूत्रे ३६-३७)  
  
**नियमस् तु दक्षिणाभिः श्रुतिसंयोगात् । JAIM_३,७.३६ ।**  
  
**उक्त्वा च यजमानत्वं तेषां दीक्षाविधानात् । JAIM_३,७.३७ ।**  
  
____________________________________________________  
  
##  ३,७.२६  
  
  
सप्तदशाधिकरणमारचयति-  
  
सङ्ख्याता अपि ये केचिन्नियता वाविशेषतः ।  
आद्यो न दक्षिणादाने दीक्षायां च विशेषतः ॥ MJAINY_३,७.२६ ॥  
  
__________________  
  
ये सप्तदश सङ्ख्याताः, ते ब्रह्मादिषु चमसाध्वर्युषु च ये केचिदिच्छया ग्रहीतव्याः ।  
विशेषस्याश्रवणात्- इति चेत् ।  
मैवम् ।  
दक्षिणावाक्ये दीक्षावाक्ये च विशेषश्रवणात् ।  
ऽऋत्विग्भ्यो दक्षिणां ददातिऽ इत्युक्त्वा तद्विशेषः श्रूयते- ऽअग्नीधे ददातिऽ ऽ ब्रह्मणे ददातिऽ इत्यादिना ।  
दीक्षावाक्यं च तत्र प्रकरणे ऽये यजमानास्त ऋत्विजःऽ इत्युक्त्वानन्तरमेव माम्नाद्यते- ऽअध्वर्युर्गृहपतिं दीक्षयित्वा ब्रह्माणं दीक्षयति, तत उद्वातारम्, ततो होतारम्, ततस्तं प्रतिप्रस्थाता दीक्षयित्वार्धिनो दीक्षयति ब्राह्मणाच्छंसिनं ब्रह्मणः, प्रस्तोतारमुद्गातुः, मैत्रावरुणं होतुः ।  
ततस्तं नेष्टा दीक्षयित्वा तृतीयिनो दीक्षयति- अग्नीधं ब्रह्मणः, प्रतिहर्तारमुद्गातुः, अच्छावाकं होतुः ।  
ततस्तमुन्नेता दीक्षयित्वा पादिनो दीक्षयति- पोतारं ब्रह्मणः, सुब्रह्मण्यमुद्गातुः, ग्रावस्तुतं होतुः ।  
ततस्तमन्यो ब्राह्मणो दीक्षयतिऽ इति अस्यायमर्थः- ऽअध्वर्युर्यजुर्वेदप्रोक्तं करोति, तस्य पुरुषास्त्रयः-ब्राह्मणाच्छंसी, अग्नीत्, पोता चेति ।  
उद्गातोद्गानं करोति, तस्य पुरुषास्त्रयः - प्रस्तोता, प्रतिहर्ता, सुब्रह्मण्यश्चेति ।  
होता शंसनं करोति, तस्य पुरुषास्त्रयः- मैत्रावरुणः अच्छावाकः, ग्रावस्तुदिति ।  
चतुर्षु वर्गेषु ये प्रथमास्ते दक्षिणां सम्पूर्णा प्राप्नुवन्ति ।  
ये द्वितीयास्ते तदर्ध प्राप्नुवन्ति- इत्यर्धिनः ।  
ये तृतीयास्ते तृतीयांशं प्राप्नुवन्ति- इति तृतीयिनः ।  
ये चतुर्थास्ते चतुर्थमंशं प्राप्नुवन्ति- इति पादिनः ।  
तामेतानुक्तक्रमेण स स पुरुषः संस्करोतिऽ इति ।  
अत्र - दीक्षावाक्ये निर्दिष्टा अध्वर्युप्रभृतय ऋत्विजः षोडश, न तु चमसाध्वर्यवः- इति नियमो द्रष्टव्यः ॥ MJAINYC_३,७.२६ ॥  
  
  
(अष्टादशे - ऋत्विजां स्वामिसप्तदशत्वाधिकरणे सूत्रम्-)  
  
**स्वामिसप्तदशाः कर्मसामान्यात् । JAIM_३,७.३८ ।**  
  
____________________________________________________  
  
##  ३,७.२७  
  
  
अष्टादशाधिकरणमारचयति-  
  
सदस्ये यजमाने वा साप्तदश्यं वृतत्वतः ।  
सदस्ये कुरुते किञ्चिन्नासौ स्वामिनि तत्त्वतः ॥ MJAINY_३,७.२७ ॥  
  
__________________  
  
अध्वर्युब्रह्मादिषु षोडशसु व्यवस्थितेषु सप्तदशसङ्ख्यापूरकः कश्चिदृत्विगवैक्षितः ।  
सो ऽत्र सदस्यो भविष्यति ।  
सदस्यवस्थितः सदस्यः ।  
न च तस्य वरणाभावः ।  
केषाञ्चिच्छाखायां तद्वरणस्याऽम्नातत्वात् ।  
ततः साप्तदश्यं सदस्ये पर्यवसितम्- इति चेत् ।  
मैवम् ।  
असौ सदस्यः किञ्चिदपि न करोति ।  
ऽसदस्य इदं कुर्यात्ऽ इति विध्यभावात् ।  
न च विना क्रियामृतुयजननिमित्त ऋत्विक्शब्दस्तस्मिन्नवकल्पते ।  
यजमानस्तु त्यागं करोतीति तस्मिन्नुपपद्यते ।  
तस्मात्साप्तदश्यं यजमाने युक्तम् ॥ MJAINYC_३,७.२७ ॥  
  
  
(एकोनविंशे- आध्वर्यवादिष्वध्वर्य्वादीनां कर्तृतानियमाधिकरणे, (विंशे- अग्नेः प्रकृतिविकृतिसर्वार्थताधिकरणे, च सूत्राणि ३९ - JAIM_३,७.४२)  
  
**ते सर्वार्थाः प्रयुक्तत्वाद् अग्नयश् च स्वकालत्वात् । JAIM_३,७.३९ ।**  
  
**तत्संयोगात् कर्मणो व्यवस्था स्यात् संयोगस्यार्थवत्त्वात् । JAIM_३,७.४० ।**  
  
**तस्योपदेशसमाख्यानेन निर्देशः । JAIM_३,७.४१ ।**  
  
**तद्वच् च लिङ्गदर्शम् । JAIM_३,७.४२ ।**  
  
____________________________________________________  
  
##  ३,७.२८  
  
  
एकोनविंशाधिकरणमारचयति-  
  
न कार्य नियतं तेषां नियतं वाग्रिमो यतः ।  
शक्ताः केन किमित्यत्र नियतिः स्यात्समाख्यया ॥ MJAINY_३,७.२८ ॥  
  
__________________  
  
तेषामध्वर्युप्रभृतीनां कार्य न नियतम् ।  
यतः सर्वे सर्वत्र शक्ताः ।  
प्रकरणं च सर्वसाधारणत्वान्न नियामकम्- इति चेत्-  
मैवम् ।  
समाख्याया नियामकत्वात् ।  
यस्मिन्कर्मणि ऽआध्वर्यवम्ऽ इति समाख्या तत्कर्माध्वर्योः ।  
एवमितरत्रापि ॥ MJAINYC_३,७.२८ ॥  
  
  
(विंशे - अग्नेः प्रकृतिविकृतिसर्वार्थताधिकरणे- उक्तसूत्रैकदेशः- )  
  
अग्नयश्च (सर्वार्थाः) स्वकालत्वात् ॥ MJAINYC_३,७.३१ ॥  
विशाधिकरणमारचयति-  
  
____________________________________________________  
  
##  ३,७.२९  
  
  
प्रकृत्यर्थो ऽथ सर्वार्थो वह्निराद्यो ऽस्तु पर्णवत् ।  
पर्णन्यायो ऽतिदिष्टे स्यादुपदिष्टे तु सर्वगः ॥ MJAINY_३,७.२९ ॥  
  
__________________  
  
यथा ऽयस्य पर्णमयी जुहूर्भवति न स पापं श्लोकं शृणोतिऽ इत्यसौ पर्णविधिः प्रकृत्यर्थः ।  
एवमाधानस्याप्यनारभ्या धीतत्वादाहित आहवनीयाद्यग्निः प्रकृत्यर्थः- इति चेत्-  
मैवम् ।  
वैषम्यात् ।  
पर्णवाक्यात्पर्णताया यावत्क्रतुप्रवेशे जुहूर्द्वारम् ।  
सा च जुहूः प्रकृतावेव विहिता विकृतिषु सर्वत्रातिदिश्यते ।  
आहवनीयाद्यग्नेस्तु क्रप्तुप्रदेशे द्वारं होमः ।  
स च क्वचित्प्रकृतावेव विहितः सन्विकृतावतिदिश्यते ।  
तद्यथाप्रयाणनारिष्ठादिहोमाः ।  
तादृशे विषये ऽयदाहवनीये जुह्वतिऽ इति वाक्येनाग्निः प्रकृतावेव विधीयते ।  
विकृतौ तु होमेन सहातिदिश्यते ।  
तस्मासत्र पर्णन्यायः ।  
यस्तु होमो विकृतावुपदिश्यते ।  
तद्यथा- साङ्ग्रहण्यामिष्टावामनहोमः ।  
तत्र द्वाररभूतस्य होमस्य विकृतावुपदिश्यमानतया द्वारिणो ऽपि प्रकृताविव विकृतावपि वाक्येन विधिर्धारयितुमशक्यः ।  
तस्मात्- सर्वार्थो वह्निः ॥ MJAINYC_३,७.२९ ॥  
  
  
(एकविंशे समाख्याबाधनाधिकरणे सूत्राणि ४३-४५)  
  
**प्रैषानुवचनं मैत्रावरुणस्योपदेशात् । JAIM_३,७.४३ ।**  
  
**पुरोऽनुवाक्याधिकारो वा प्रैषसन्निधानात् । JAIM_३,७.४४ ।**  
  
**प्रातर् अनुवाके च होतृदर्शनात् । JAIM_३,७.४५ ।**  
  
____________________________________________________  
  
##  ३,७.३०-३१  
  
  
एकविंशाधिकरणमारचयति-  
  
यन्मैत्रावरुणः प्रेष्यत्यनु चाऽहेति बाधनम् ।  
हौत्रादिकसमाख्यायास्तत्सर्वत्रोत कुत्रचित् ॥ MJAINY_३,७.३० ॥  
आद्यो ऽस्तु वचनान्मैवं साहित्योक्त्युपलम्भनात् ।  
प्रैषानुवचने यत्र सहिते तत्र बाधनम् ॥ MJAINY_३,७.३१ ॥  
  
__________________  
  
अग्नीषोमीयपशौ श्रूयते- ऽमैत्रावरुणः प्रेष्यति चानु चाऽहऽ इति ।  
तदेतद्वाक्यं प्रैषानुवचनयोर्मैत्रावरुणकर्तृकतां विदधाति ।  
तेन च वाक्येन समाख्या बाध्यते ।  
ऽअग्नये समिध्यमानायानुब्रूहिऽ ऽयूपायाज्यमानायानुब्रूहिऽ इत्यादिप्रैषाणामध्वर्यु कर्तृकत्वदर्शनात्- ऽआध्वर्यवाः प्रैषाःऽ इत्यस्ति याज्ञिकानां समाख्या ।  
तथा ।  
ऽप्रवो बाजा अभिद्यवःऽ- ऽअञ्जन्ति त्वामध्वरे देवयन्तःऽ इत्याद्यनुवचनानां होतृकर्तृकत्वदर्शनात् ।  
ऽअनुवचनानि हौत्राणिऽ- इति याज्ञिकसमाख्या ।  
प्रैषानुवचने च द्विविधे- समस्ते व्यस्ते च ।  
पूर्वोदाहृते व्यस्ते ।  
ऽहोतापक्षदग्निं समिधम्ऽ- इत्याद्यनुवचनमन्त्रस्यान्ते ऽहोतर्यजऽ इति प्रैष आम्नातः ।  
एते प्रैषानुवचने समस्ते ।  
तेषु च व्यस्तसमस्तप्रैषानुवचनेषु सर्वत्र प्रबलेन वाक्येन समाख्यां बाधित्वा होतृकर्तृकत्वमध्वर्युकर्तृकत्वं च परित्यज्य मैत्रावरुणकर्तृकत्वमेवाभ्युपयेम्- इति प्राप्ते-  
अभिधीयते- ऽप्रेष्यति चानु चाऽहऽ इति चकारद्वयेन प्रैषानुवचनयोः समुच्चयो वाक्ये ऽस्मिन्नुपलभ्यते ।  
ततः समुच्चित्रयोरेव समाख्याबाधनम् ।  
व्यस्तयोस्तु यथासमाख्यं होत्रादिकर्तृकत्वमेवाभ्युपेयम् ॥ MJAINYC_३,७.३०-३१ ॥  
  
  
(द्वाविंशे चमसहोमे ऽध्वर्युचमसाध्वर्युकतृकताधिकरणे सूत्राणि ४६ -४९)  
**चमसांश्चमसाध्वर्यवः समाख्यानात् । JAIM_३,७.४६ ।**  
  
**अध्वर्युर् वा तन्न्यायत्वात् । JAIM_३,७.४७ ।**  
  
**चमसे चान्यदर्शनात् । JAIM_३,७.४८ ।**  
  
**अशक्तौ ते प्रतीयेरन् । JAIM_३,७.४९ ।**  
  
____________________________________________________  
  
##  ३,७.३२-३३  
  
  
द्वाविंशाधिकरणमारचयति-  
  
चमसैश्चमसाध्वर्युर्जुहोत्यध्वर्युरेव वा ।  
सञ्ज्ञाविशेषादाद्यो ऽस्तु मैवमध्वर्युसञ्ज्ञया ॥ MJAINY_३,७.३२ ॥  
विशेषस्यानपेक्षत्वात्तेनान्यस्या अपेक्षणात् ।  
अध्वर्युर्जुहुयाच्छक्तेस्तदशक्तौ परो ऽपि वा ॥ MJAINY_३,७.३३ ॥  
  
__________________  
  
ऽचमसाध्वर्युःऽ इत्येवंविधसञ्ज्ञाविशेषाच्चमसाध्वर्यव एव चमसैर्जुहुयुः - इति चेत् ।  
मैवम् ।  
अध्वर्युसञ्ज्ञाया निरपेक्षत्वेन प्रबलत्वात् ।  
केवलाध्वर्यौ चमसाध्वर्युषु चानुगतो ऽध्वर्युशब्दः सामान्यरूपः ।  
चमसशब्दस्तु चमसाध्वर्युष्वेवेति विशेषरूपः ।  
तं च विशेषमनपेक्ष्यैवाध्वर्युशब्द ऋत्विक्सञ्ज्ञारूपेण वर्तितुं प्रभवति ।  
चमसशब्दस्तु सामान्यवाचिनमध्वर्युशब्दमपेक्ष्यैव पुरुषेषु सञ्ज्ञा भवति ।  
तथा सति ऽआध्वर्यवो होमःऽ इत्यनयां निरपेक्षयां प्रबलया समाख्ययाध्वर्युरेव सत्यां शक्तौ चमसैर्जुहुयात् ।  
ग्रहहोमव्यापृतत्वेन कदाचिदशक्तौ चमसाध्वर्यवो जुहुयुः ॥ MJAINYC_३,७.३२-३३ ॥  
  
  
(त्रयोविंशे श्येनवाजपेययोरनेककर्तृकताधिकरणे सूत्रे ५०-५१)  
  
**वेदोपदेशात् पूर्ववद्वेदान्यत्वे यथोपदेशं स्युः । JAIM_३,७.५० ।**  
  
**तद्गुणाद् वा स्वधर्मः स्याद् अधिकारसामर्थ्यात् सहाङ्गैर् अव्यक्तः शेषे । JAIM_३,७.५१ ।**  
  
____________________________________________________  
  
##  ३,७.३४-३५  
  
  
त्रयोविंशाधिकरणमारचयति-  
  
श्येन उद्गातृवेदोक्तो वाजपेयो यजुष्यम् ।  
उद्गात्राध्वर्युणा कार्यौ यथाप्रकृति वाग्रिमः ॥ MJAINY_३,७.३४ ॥  
आख्याविशेषादाख्यायाः पूर्वभावी हि चोदकः ।  
प्रकृताविव कर्तारस्तत्तद्धर्मे व्यवस्थिताः ॥ MJAINY_३,७.३५ ॥  
  
__________________  
  
श्येनयागः सामवेदे समाम्नात इति तत्रत्याः सर्वे पदार्था उद्गात्रानुष्ठेयाः, बहिष्पवमानाज्यपृष्ठादिस्तोत्रेष्विवोद्गात्रत्व समाख्यायाः श्योने ऽपि समत्वात् ।  
तथा- यजुर्वेदे समाम्नातो वाजपेयः सर्वो ऽप्यध्वर्युणैवानुष्ठेयः ।  
समाख्यावशात्- इति प्राप्ते-  
ब्रूमः- श्येनवाजपेयौ हि ज्योतिष्टोमविकारौ ।  
तत्र चोदकस्तत्तत्पदार्थेस्तैस्तैः पुरुषैरनुष्ठेयतया समर्पयति ।  
अङ्गेष्वतिदिष्टेषु पष्चात्साङ्गप्रधानानुष्ठापकस्य प्रयोगवचनसाय प्रवृत्तिः ।  
प्रयोगवचनाधीना तु समाख्यात्यन्तजघन्या ।  
ततः प्रबलचोदकवशात्प्रकृताविव नानाविधाः कर्तारः स्वस्वधर्मेषु व्यवतिष्ठन्ते ॥ MJAINYC_३,७.३४-३५ ॥  
  
  
इति श्रीमाधवीय जैमिनीयन्यायमालविस्तरे तृतीयाध्यायस्य सप्तमः पादः  
  
  
_________________________________________________________________________  
  
  
अथ तृतीयाध्यायस्याष्टमः पादः ।  
  
  
(प्रथमे क्रयस्य स्वामिकर्मताधिकरणे सूत्रम्- )  
  
**स्वामिकर्म परिक्रयः कर्मणस् तदर्थत्वात् । JAIM_३,८.१ ।**  
  
____________________________________________________  
  