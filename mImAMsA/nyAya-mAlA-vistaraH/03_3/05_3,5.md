---
title: ०५ ३,५

---
##  ३,५.१-२  
  
  
पञ्चमपादस्य प्रथमाधिकरणमारचयति  
  
उपांशुयाजद्रव्येण शेषकार्ये भवेन्न वा ।  
भवेद्धविर्भ्यः सर्वेभ्य इत्युक्त्या प्रापितत्वतः ॥ MJAINY_३,५.१ ॥  
उक्ताज्यद्रव्यशेषस्तु भाव्युपस्तरणादिकृत् ।  
अतो न प्रतिपत्त्यर्हः शेषकार्ये ततः कथम् ॥ MJAINY_३,५.२ ॥  
  
__________________  
  
ध्रौवादाज्याजुपांशुयाजार्थमवदाने कृते तच्छेषेण ध्रौवेण द्रव्येण स्विष्टकृदादिकं शेषकार्य कर्तव्यम् ।  
कुतः ।  
ऽतद्यत्सर्वेभ्यो हविर्भ्यः समवद्यतिऽ इति वाक्येन प्रापितत्वात्- इति चेत् ।  
मैवम् ।  
कृतार्थद्रव्यशेषो ह्युपयोगापेक्षः प्रतिपत्तिमर्हति ।  
ध्रौवं त्वाज्यं न कृतार्थम् ।  
तेन कर्तव्यानामुपस्तरणादीनां सद्भावात् ।  
तस्मात् - न तेन शेषकार्ये भवति ॥ MJAINYC_३,५.१-२ ॥  
  
  
(द्वितीये साकम्प्रस्थाय्ये शेषकर्माननुष्ठानाधिकरणे सूत्रम् -)  
  
**साकम्प्रस्थाय्ये स्विष्टकृद् इडं च तद्वत् । JAIM_३,५.१३ ।**  
  
____________________________________________________  
  
##  ३,५.३-४  
  
द्वितीयाधिकरणमारचयति-  
आक्रामन्सह कुम्भीभिरस्ति शेषक्रिया न वा ।  
जुह्वावदानात्प्रकृताविव शेषक्रियोचिता ॥ MJAINY_३,५.३ ॥  
कुम्भीषु शेषासंसिद्धःसाकम्प्रस्थाय्यकर्मणि ।  
न स्विष्टकृदिडं कार्यमग्नीधः स्त्रुक्प्रदानतः ॥ MJAINY_३,५.४ ॥  
  
__________________  
  
ऽसाकम्प्रस्थायीयेन यजेत पशुकामःऽ इति विहिते कर्मणि श्रूयते- ऽसह कुम्भीभिरभिक्रामन्नाहऽ इति ।  
तत्र चतसृभिर्दधिपयःकुम्भीभिः सहाऽहवनीयदेशे ऽभिक्रमण मात्रं श्रुतम् ।  
न तु तत्र कुम्भीभिर्होमः श्रुतः ।  
तथा सत्यस्य कर्मणः सान्नाय्यविकृत्तित्वाज्जुह्वा कुम्भीभ्यो ऽवदाय होतव्यम् ।  
हुतशेषेण च स्विष्टकृदादिकं सान्नाय्यशेषेणैव कर्तव्यम्- इति प्राप्ते, -  
ब्रूमः- नात्र कुम्भीषु हुतशेषः सिध्यति ।  
सान्नाय्यवज्जुह्वा तदवदानाभावात् ।  
ऽअग्नीधे स्त्रुचौ प्रदाय सह कुम्भीभिरभिक्रामन्ऽ इत्युक्त्या जुहूपभृतोः प्रत्तत्वादभिक्रमणस्य होमार्थत्वाच्च कुम्भीभिरेव दधिपयसोर्होमे सति कुम्भीमात्रामवशिष्यते, न तु हविःशेषः ।  
तत्र कुतः शेषकार्यम् ॥ MJAINYC_३,५.३-४ ॥  
  
  
(तृतीये सौत्रामण्यां शेषकर्माननुष्ठानाधिकरणे सूत्रे १४-१५)  
  
**सौत्रामण्यां च ग्रहेषु । JAIM_३,५.१४ ।**  
  
**तद्वच् च शेषवचनम् । JAIM_३,५.१५ ।**  
  
____________________________________________________  
  
##  ३,५.५  
  
तृतीयाधिकरणमारचयति-  
  
  
सौत्रामण्यां ग्रहे स्विष्टकृदाद्यस्ति न वास्ति तत् ।  
शेषणान्न सुराक्षीरयोरन्यत्रोपयोगतः ॥ MJAINY_३,५.५ ॥  
  
__________________  
  
सौत्रामणिनामके यागे श्रूयते - ऽपयोग्रहाः सुराग्रहाश्च गृह्यन्तेऽ इति ।  
तत्र प्रकृतिगत सोमद्यहेष्विव शेषकार्ये स्विष्टकृदादिकमस्ति ।  
न चात्र पूर्ववच्छेषाभावः ।  
ऽउच्छिनष्टि, न सर्वे जुहोतिऽ इत्यवशेषयितव्यत्वश्रवणात्- इति चेत् ।  
मैवम् ।  
अवशिष्टस्यान्यत्रोपयोगश्रवणात् ।  
ऽब्राह्मणं परिक्रीणीयादुच्छेषणस्य पातारम्ऽ इति श्रूयते ।  
ऽयदि ब्राह्मणं न विन्देत, वल्मीकवपायामवनयेत्ऽ इति च ।  
ऽशतातृणायामवनेयत्ऽ इति च ।  
शतच्छिद्रा कुम्भी शतातृणा ।  
तस्मात्- नास्ति स्विष्टकृदादिकम् ॥ MJAINYC_३,५.५ ॥  
  
  
(चतुर्थे सर्वपृष्ठेष्टौ स्विष्टकृदिडादीनां सकृदनुष्ठानाधिकरणे सूत्रे १६-१७)  
  
**द्रव्यैकत्वे कर्मभेदात् प्रतिकर्म क्रियेरन् । JAIM_३,५.१६ ।**  
  
**अविभागाच् च शेषस्य सर्वान् प्रत्यविशिष्टत्वात् । JAIM_३,५.१७ ।**  
  
____________________________________________________  
  
##  ३,५.६-७  
  
  
चतुर्थाधिकरणमारचयति-  
  
रथन्तरादिभिर्मिन्ना इन्द्रास्तेषां न भिद्यते ।  
पुरोडाशस्तत्र शेषकार्ये किं भिद्यते न वा ॥ MJAINY_३,५.६ ॥  
भिद्यते कर्मणां भेदाच्चौद्दकैः पृथगुक्तितः ।  
शेषस्य सर्वतुल्यत्वात्तत्कार्ये सकृदिष्यताम् ॥ MJAINY_३,५.७ ॥  
  
__________________  
  
ऽय इन्द्रियकामो वीर्यकामः स्यात्, तमेतया सर्वपृष्ठया याजयेत्ऽ इति विहितायामिष्टौ षडिन्द्रा एवं श्रूयन्ते- ऽइन्द्राय राथन्तराय, इन्द्राय बार्हताय, इन्द्राय वैराजाय, इन्द्रायशाक्वराय, इन्द्राय रैवतायऽ इति ।  
तत्र स्वरूपेणैको ऽपीन्द्रः पृष्ठस्तोत्रेषु षट्सु विहितानां षण्णां रथन्तरादि साम्नां सम्बन्धेन विशेष्यमाणः षोठा भिद्यते ।  
तासां सर्वासामिन्द्रदेवतानामेक एव पुरोडाशो विधीयते- ऽद्वादशकपालः पुरोडाशो भवति ।  
वैश्वदेवत्वायऽ इति ।  
तस्मिंश्च पुरोडाशे प्रोक्तदेवताभ्यः पृथक्पृथक्प्रदानाय बहुभ्यः प्रदेशेभ्यो ऽवदानं श्रूयते- ऽसमन्तं पर्यवद्यतिऽ इति ।  
तत्र देवताभेदेन प्रदानभेदेन च कर्मणां भेदे सति पृथगतिदेशात्स्विष्टकृदिडादि शेषकार्ये षट्कृत्वः पृथक्कर्तव्यम् - इति चेत् ।  
मैवम् ।  
शेषस्यैकत्वेन तत्प्रतिपत्तेः पृथक्त्वासम्भवात् ।  
तस्मात्- सकृदेव कार्यम् ॥ MJAINYC_३,५.६-७ ॥  
  
  
(पञ्चमे - ऐन्द्रवायवग्रहे द्विःशेषमक्षणाधिकरणे सूत्रम्)  
  
**ऐन्द्रवायवे तु वचनात् प्रतिकर्म भक्षः स्यात् । JAIM_३,५.१८ ।**  
  
  
____________________________________________________  
  
##  ३,५.८  
  
  
पञ्चमाधिकरणमारचयति-  
  
ऐन्द्रवायवशेषस्य सकृद्भक्ष उतासकृत् ।  
पूर्वन्यायात्सकृत्प्राप्तौ द्विर्भक्षो वचनाद्भवेत् ॥ MJAINY_३,५.८ ॥  
  
__________________  
  
ज्योतिष्टोमे यो ऽयमैन्द्रवायवग्रहःऽ तत्र संस्कार्यस्य सोमस्यैकत्वात्सकृदेव शेषकार्यम्- इति चेत् ।  
मैवम् ।  
ऽद्विरैन्द्रवायवस्य भक्षयति, द्विर्ह्येतस्य वषट्करोतिऽ इति वचनाद्विर्भक्षणम् ॥ MJAINYC_३,५.८ ॥  
  
  
(षष्ठे सोमे शेषभक्षणाधिकरणे सूत्राणि १९-२१)  
  
**सोमे ऽवचनाद् भक्षो न विद्यते । JAIM_३,५.१९ ।**  
  
**स्याद् वान्यार्थदर्शनात् । JAIM_३,५.२० ।**  
  
**वचनानि त्व् अपूर्वत्वात् तस्माद् यथोपदेशं स्युः । JAIM_३,५.२१ ।**  
  
  
____________________________________________________  
  
##  ३,५.९  
  
  
षष्ठाधिकरणमारचयति -  
  
सोमेष्वभक्षो भक्षो वा न भक्षो ग्रहहोमतः ।  
अल्पोक्तेरस्ति शेषो ऽस्य भक्षो ऽपूर्ववचोबलात् ॥ MJAINY_३,५.९ ॥  
  
__________________  
  
सोमयागेषु शेषभक्षो नास्ति, ऽयद्ग्रहाञ्जुहोतिऽ इति कृत्स्नग्रहेणाऽहुति श्रवणात्कुम्भीष्विव शेषाभावात्- इति चेत् ।  
मैवम् ।  
ऽअल्पं जुहोतिऽ इति विशेषवचनाच्छेषः सिध्यति ।  
तद्भक्षणं त्वपूर्वार्थ प्रतिपादकवचनेभ्यो ऽवगम्यते ।  
ऽआश्विनं भक्षयन्तिऽ द्विरैन्द्रवायवस्य भक्षयन्तिऽ ऽसदसि भक्षयन्तिऽ इत्यादीनि वचनान्यपूर्वार्थ प्रतिपादयन्ति ।  
ततो भक्षविधानादस्ति सोमेषु भक्षः ॥ MJAINYC_३,५.९ ॥  
  
  
(सप्तमे चमसिनां शेषभक्षाधिकरणे सूत्रम्-)  
  
**चमसेषु समाख्यानात् संयोगस्य तन्निमित्तत्त्वात् । JAIM_३,५.२२ ।**  
  
____________________________________________________  
  
##  ३,५.१०  
  
  
सप्तमाधिकरणमारचयति-  
  
किं प्रैतु होतुश्र्चमस इत्यभक्षो ऽथ भक्षणम् ।  
अभक्षो ऽनुक्तितो होतुश्र्वमसेत्याख्ययास्तु तत् ॥ MJAINY_३,५.१० ॥  
  
__________________  
  
ज्योतिष्टोमे श्रूयते- ऽप्रैतु होतुश्र्वमसः, प्र ब्रह्मणः, प्रोद्वातॄणां, प्र यजमानस्य, प्रयन्तु सदस्यानाम्ऽ इति ।  
तत्र- वचनामावादभक्षः- इति चेत् ।  
मैवम् ।  
समाख्यागते चमसशब्दे भक्षणस्य प्रतीयमानत्वात् ।  
ऽचम्वते भक्ष्यते सोमो ऽस्मिन्पात्रविशेषेऽ इति हि तद्व्युत्पत्तिः ।  
तस्मात्-ःअस्ति तद्भक्षणम् ॥ MJAINYC_३,५.१० ॥  
  
  
(अष्टमे- उद्वातॄणां सह सुब्रह्मण्येन भक्षाधिकरणे सूत्राणि - २३-२६)  
  
**उद्गातृचमसमेकः श्रुतिसंयोगात् । JAIM_३,५.२३ ।**  
  
**सर्वे वा सर्वसंयोगात् । JAIM_३,५.२४ ।**  
  
**स्तोत्रकारिणां वा तत्संयोगाद् बहुश्रुतेः । JAIM_३,५.२५ ।**  
  
**सर्वे तु वेदसंयोगात् कारणाद् एकदेशे स्यात् । JAIM_३,५.२६ ।**  
  
____________________________________________________  
  
##  ३,५.११-१३  
  
  
अष्टमाधिकरणमारचयति -  
  
प्रोद्वातॄणामिति ह्येक उद्गाता भक्षयेदुत ।  
सर्वे ऽपि किंवा सुब्रह्मण्येनोक्ताः सामगायिनः ॥ MJAINY_३,५.११ ॥  
सहितास्तेन ते वाऽद्य उद्गातृश्रुतितो ऽखिलाः ।  
बहुत्वाद्गानयोगेन तृतीयो रूढिबाधिते ॥ MJAINY_३,५.१२ ॥  
योगे समाख्यया दण्डिन्यायादन्त्यो ऽत्र भाष्यगः ।  
सदसि स्थित्यभावेन तृतीयो वातिङ्कोदितः ॥ MJAINY_३,५.१३ ॥  
  
__________________  
  
पूर्वोदाहृतवाक्ये ऽप्रोद्वातॄणाम्ऽ इत्यत्रैकस्यैव भक्षः ।  
उद्वीथशब्दाभिधेयायाः सामभक्तेरु- द्गातर्युद्गातृप्रातिपदिकस्य रूढत्वात् - इत्येकः पूर्वपक्षः ।  
ऽउद्गातॄणाम्ऽ इत्यस्य बहुत्वस्यैकस्मि न्नसम्भवादुद्गात्रोपलक्षिताः षोडशर्त्विजः सर्वे ऽपि भक्षयेयुः- इति द्वितीयः ।  
उद्गीथप्रस्तावप्रति हारान्तामभागानुद्वातृप्रस्तोतृप्रतिहर्तारः प्रयोगकाले गायन्ति ।  
ऽउदुत्कर्षेण गायन्तिऽ इति योगेनोद्वातारस्त्रयो भक्षयेयुः- इति तृतीयः पक्षः ।  
ऽरूढिर्योगमपहरतिऽ इति न्यायादेक एवोद्गाता ।  
तेन च बहुवचनोपपत्तये प्रत्यासन्ना उपलक्ष्यन्ते ।  
प्रत्यासत्तिश्च प्रस्तोतृप्रतिहर्त्रोरिव सुब्रह्मण्यस्याप्यस्ति ।  
सामवेदाध्यायित्वेन सुब्रह्मण्याह्वानरूपे तदीयकर्मण्यप्यौद्गात्रसमाख्यायाः सत्त्वात् ।  
तस्मात्- ऽसुब्रह्मण्येन सहिताश्चत्वारः सामगा भक्षयेयुःऽ- इत्ययमन्त्यः पक्षो भाष्यकारस्याभिमतः ।  
वार्तिककारस्तु - सदसो भक्षणस्थानत्वात्सुब्रह्मण्यस्य सदस्यप्रवेशात्तेन विरहिता अवशिष्टाः सामगा भक्षयन्ति- इति तृतीयं पक्षमङ्गीचकार ॥ MJAINYC_३,५.११-१३ ॥  
  
  
(नवमे प्रावस्तुतो ऽपि सोमभक्षणाधिकरणे सूत्राणि २७-३०)  
  
**ग्रावस्तुतो भक्षो न विद्यते ऽनाम्नानात् । JAIM_३,५.२७ ।**  
  
**हारियोजने वा सर्वसंयोगात् । JAIM_३,५.२८ ।**  
  
**चमसिनां वा सन्निधानात् । JAIM_३,५.२९ ।**  
  
**सर्वेषां तु विधित्वात् तदर्था चमसिश्रुतिः । JAIM_३,५.३० ।**  
  
  
____________________________________________________  
  
##  ३,५.१४-१५  
  
  
नवमाधिकरणमारचयति-  
  
किं स्याच्चमसिनामेव हारियोजनभक्षणम् ।  
सर्वेषां वाग्रिमस्तेषां पूर्ववाक्येण सन्निधेः ॥ MJAINY_३,५.१४ ॥  
लिप्सन्ते सर्व एवेति हारियोजनवाक्यतः ।  
प्रावस्तुतो ऽप्यस्ति भक्षश्चमसित्वमकारणम् ॥ MJAINY_३,५.१५ ॥  
  
__________________  
  
ऽहरिरसि हारियोजनःऽ इत्यनेन मन्त्रेण गृह्यमाणो ग्रहो हारियोजनः ।  
होतृब्रह्मादय श्चमसिमः ।  
यस्तु चतुर्णो होतॄणां मध्ये चतुर्थो ग्रावस्तुन्नामके ऽस्ति, नासौ चमसी ।  
तत्र चमसिनामेव हारियोजनभक्षणम् ।  
कुतः-"यथाचमसमन्यांश्चमसांश्चमसिनो भक्षयन्ति, अथैतस्य हारियोजनस्य सर्व एव लिप्सन्तेऽ इत्यत्र पूर्ववाक्ये चमसिनां सन्निहित्वेनोत्तरवाक्ये सर्वशब्देन तेषामेवाभिधातव्यत्वात् ।  
अतो नास्ति ग्रावस्तुतस्तत्र भक्षः- इति प्राप्ते-  
ब्रूमः- अथशब्देनैवकारेण च चमसिमात्रशङ्कामपोद्य वाक्येन विहितस्य सर्वमक्षणस्य सन्निधिमात्रेण सङ्कोचायोगादस्ति ग्रावस्तुतो ऽपि भक्षः ।  
तस्मात्- चमसित्वं न भक्षणे कारणम् ॥ MJAINYC_३,५.१४-१५ ॥  
  
(दशमे वषट्करणस्यभक्षनिमित्तताधिकरणे सूत्रम् -)  
  
**वषट्काराच् च भक्षयेत् । JAIM_३,५.३१ ।**  
  
____________________________________________________  
  
##  ३,५.१६-१७  
  
  
दशमाधिकरणमारचयति-  
  
आद्यमक्षो वषट्कर्तुर्विधिः प्राथम्य एव किम् ।  
किंवा तद्युक्तभक्षे स्याद्वषट्कारनिमित्तके ॥ MJAINY_३,५.१६ ॥  
अप्राप्तेरग्रिमो मैवं समासस्थित्यसम्भवात् ।  
विशिष्टस्य विधिस्तस्माद्वषट्कारो ऽपि कारणम् ॥ MJAINY_३,५.१७ ॥  
  
__________________  
  
ऽवषट्कर्तुः प्रथमभक्षःऽ इत्येवं श्रूयते ।  
वषट्कर्ता होता ।  
तस्य भक्षणं समाख्याया प्राप्तम् ।  
प्राथम्यं त्वप्राप्तमिति तदेवात्र विधियते - इति चेत् ।  
मैवम् ।  
ऽप्रथमभक्षःऽ इत्यस्य समस्तपदत्वेन ऽयो भक्षः, स प्रथमःऽ इत्येयं विच्छिद्यान्वे तुमयोग्यत्वात्प्राथम्पविशिष्टभक्षणमत्र विधीयते ।  
तस्मिन्भक्षणे वषट्कारः कारणम् ॥ MJAINYC_३,५.१६-१७ ॥  
  
  
(एकादशे होमाभिषवयोरपि भक्षनिमित्तताधिकरणे सूत्रम्-)  
  
**होमाभिषवाभ्यां च । JAIM_३,५.३२ ।**  
  
  
____________________________________________________  
  
##  ३,५.१८-१९  
  
  
एकादशाधिकरणमारचयति-  
आख्यावचोवषट्कारा एव किं भक्षहेतवः ।  
किंवाभिषवहोमौ च तत्राऽद्यो ऽस्तूक्तया दिशा ॥ MJAINY_३,५.१८ ॥  
हविर्धाने ऽभिषुत्याथ हुत्वा सदसि भक्षयेत् ।  
इति श्रुतत्वतस्तौ च भक्षहेतू यथेत्तरे ॥ MJAINY_३,५.१९ ॥  
  
__________________  
  
ऽप्रैतु होतुश्चमसःऽ इत्यत्र समाख्या भक्षहेतुः ।  
हारियोजने वाक्यम् ।  
ऽवषट्कर्तुः प्रथमभक्षःऽ इत्यत्र वषट्कारः ।  
इत्येवमुक्तत्वात्रय एव भक्षहेतवः- इति चेत् ।  
मैवम् ।  
ऽहविर्धाने ग्रावभिरभिषुत्याऽहवनीये हुत्वा प्रत्यञ्चः परेत्य सदसि भक्षान्भक्षयन्तिऽ इति श्रूयते ।  
उत्तरवेद्याः प्रतीचीने सदसः प्राचीने मण्डले ऽमिषवः ।  
उत्तरवेद्यां होमः ।  
सदसि भक्षणम् ।  
तत्र- अभिषवहोमयोर्वचनान्तरप्राप्तयोरविधेयतया तौ निमित्तत्वेनानूद्य भक्षणं विधीयते ।  
तस्मात्- समाख्यादिवदेतयोरपि भक्षणहेतुत्वमस्ति ॥ MJAINYC_३,५.१८-१९ ॥  
  
  
(द्वादशे वषट्कर्त्रादीनां चमसे सोमभक्षाधिकरणे सूत्राणि ३३-३५)  
  
**प्रत्यक्षोपदेशाच् चमसानाम् अव्यक्तः शेषे । JAIM_३,५.३३ ।**  
  
**स्याद् वा कारणभावाद् अनिर्देशश् चमसानां कर्तुस् तद्वचनत्वात् । JAIM_३,५.३४ ।**  
  
**चमसे चान्यदर्शनात् । JAIM_३,५.३५ ।**  
  
  
____________________________________________________  
  
##  ३,५.२०-२१  
  
  
द्वादशाधिकरणमारचयति-  
  
हेतुसङ्घे विकल्पः किं बाधो वाथ समुच्चयः ।  
साम्याद्विकल्पो बाध्यन्तां सावकाशाः समाख्यया ॥ MJAINY_३,५.२० ॥  
नैव वाचनिकं बाध्यं भक्षणे ऽत्र विभागशः ।  
सिद्धेविकल्पो नो युक्तः स्वीकार्यो ऽतः समुच्चयः ॥ MJAINY_३,५.२१ ॥  
  
__________________  
  
ऽप्रैतु होतुश्चमसः, प्र ब्रह्मणःऽ- इत्यत्र चिमसिषु समाख्या भक्षणे हेतुः ।  
ऽवषट्कर्तुः प्रथमभक्षःऽ इत्यत्र वषट्कारो होतुर्भक्षहेतुः ।  
ऽहविर्धाने ग्रावमिरभषुत्याऽहवनीये हुत्वा सदसि भक्षयन्तिऽ इत्यत्राभिषवसहितो होमो ऽध्वर्योर्भक्षहेतुः ।  
तत्र चमसवषट्कारयोः सङ्घो होतरि प्राप्तः ।  
चमसाभिषवसङ्घो ऽध्वर्यौ प्राप्तः ।  
तत्र हेतुद्वयस्य समानबलत्वाद्विकल्पे सत्यन्यतर निमित्तकृतमेवं भक्षणम्- इत्याद्यः पक्षः ।  
वषट्कारादिहेतोश्चमसेतरग्रहे सावकाशत्वान्निरवकाशया चमसिसमाख्यया तद्बाधे सति चमसिषु पाक्षिकमपि वषट्कारादि हेतुकं भक्षणं नास्ति- इति द्वितीयः पक्षः ।  
ऽवषट्कर्तुःऽ इत्यादिवाक्यस्य प्रबलत्वात्समाख्यया बाधो न युक्तः ।  
मिरवकाशतया सापि प्रबला- इति चेत् ।  
तर्हि प्रमाणद्वयेन पृथग्भक्षणे विहिते समुच्चयो ऽभ्युपेयः, न च व्रीहियववद्विकल्पः ।  
तत्र पुरोडाशानिष्पादनस्य दृष्टप्रयोजनस्यैकत्वात् ।  
इह तु नियमादृष्टार्थे भक्षणम् ।  
तच्चादृष्टं यथावचनं द्विविधम् ।  
तस्मात्समुच्चयः ॥ MJAINYC_३,५.२०-२१ ॥  
  
  
(त्रयोदशे होतुः प्रथमभक्षाधिकरणे सूत्राणि ३६-३९)  
  
**एकपात्रे क्रमाद् अध्वर्युः पूर्वो भक्षयेत् । JAIM_३,५.३६ ।**  
  
**होता वा मन्त्रवर्णात् । JAIM_३,५.३७ ।**  
  
**वचनाच् च । JAIM_३,५.३८ ।**  
  
**कारणानुपूर्व्याच् च । JAIM_३,५.३९ ।**  
  
  
____________________________________________________  
  
##  ३,५.२२-२३  
  
त्रयोदशाधिकरणमारचयति-  
  
एकपात्रे किमध्वर्युरद्यात्पूर्वप्रुतेतरः ।  
तद्धस्ते पात्रसंस्थानात्तस्य प्रथमभक्षणम् ॥ MJAINY_३,५.२२ ॥  
पाहि होतेव नः पूर्वमिति मन्त्रेण पूर्वता ।  
वषट्कर्तुस्तदुक्तेश्च न्यायबाध्यं वचो नहि ॥ MJAINY_३,५.२३ ॥  
  
__________________  
  
एकस्मिन्पात्रे वहनां क्वचिद्विहितं भक्षणम्- तत्र- अध्वर्युः प्रथमं भक्षयेत्पात्रसन्निधानात् - इति चेत् ।  
मैवम् ।  
लिङ्गवाक्याभ्यां होतुः प्रथममक्षावगमात् ।  
ऽहोतेव नः प्रथमः पाहिऽ इति ऋत्विजो ऽध्वर्यु सम्बोध्यैवं प्रार्थयन्ते- ऽयथा होतास्मत्तः पूर्वे भक्षयित्वा शेषप्रदानेनास्मान्पालितवान्, तथा त्वमपि वाहिऽ इति ।  
तदेतद्धोतुः प्रथमभक्षे लिङ्गम् ।  
वाक्यं चैवमाम्नातम्- ऽवषट्कर्तुः प्रथमभक्षःऽ इति ।  
तत्र विशिष्टविधानात्प्राथम्यमिप सिध्यति ।  
न चैतद्वचनं पात्रसन्निधिरूपेण न्यायमात्रेण बाधितुं शक्यम् ।  
तस्मात् - होता प्रथमं भक्षयेत् ॥ MJAINYC_३,५.२२-२३ ॥  
  
  
(चतुर्दशे भक्षस्यानुज्ञापूर्वकत्वाधिकरणे सूत्रम् -)  
**वचनाद् अनुज्ञातभक्षणम् । JAIM_३,५.४० ।**  
  
  
____________________________________________________  
  
##  ३,५.२४  
  
  
चतुर्दशाधिकरणमारचयति-  
नानुज्ञापूर्वको भक्षस्तत्पूर्वो वात्र लाघवात् ।  
आद्यो नानुपहूतेन पेय इत्युक्तितो ऽन्तिमः ॥ MJAINY_३,५.२४ ॥  
  
__________________  
  
अनुज्ञाभक्षयोर्द्वयोरनुष्ठितौ गौरवाद्भक्षमात्रम् - इति चेत् ।  
मैवम् ।  
ऽतस्मात्सोमां नानुपहूतेन पेयःऽ इति वचनेनानुज्ञाया आवश्यकत्वात् ॥ MJAINYC_३,५.२४ ॥  
  
(पञ्चदशे वैदिकवचनेनानुज्ञापनाधिकरणे सूत्रम्)  
  
**तदुपहूत उपह्वयस्वेत्य् अनेनानुज्ञापयेल् लिङ्गात् । JAIM_३,५.४१ ।**  
  
  
____________________________________________________  
  
##  ३,५.२५  
  
  
पञ्चदशाधिकरणमारचयति-  
  
किमनुज्ञा लौकिकोक्त्या वेदोक्त्या वा यथा तथा ।  
अविशेषादुपह्वानमन्त्रलिङ्गात्तु वैदिकी ॥ MJAINY_३,५.२५ ॥  
  
__________________  
  
ऽउपहूत उपह्वयस्यऽ- इत्ययं मन्त्रो लिङ्गेन मन्त्रमनुज्ञायां विनियुङ्क्ते ।  
तस्मात्- वैदिकोक्त्या तदनुज्ञानम् ॥ MJAINYC_३,५.२५ ॥  
  
  
(षोडशे वैदिकवाक्येन प्रतिवचनाधिकरणे सूत्रम्-)  
  
**तत्रार्थात् प्रतिवचनम् । JAIM_३,५.४२ ।**  
  
  
____________________________________________________  
  
##  ३,५.२६-२७  
  
  
षोष्ठशाधिकरणमारचयति -  
  
उपह्वयस्वोपहूत इत्यशेषो द्वयोर्भवेत् ।  
अनुज्ञानुज्ञापनयोरथवासौ विभज्यते ॥ MJAINY_३,५.२६ ॥  
विभागकरणाभावादशेषश्र्चेन्न लिङ्गतः ।  
उपह्वयेत्वनुज्ञप्तावनुज्ञाने तथेतरः ॥ MJAINY_३,५.२७ ॥  
__________________  
  
ऽउपहूत उपहूवयस्वऽ इत्यस्मिन्मन्त्रे मध्यमपुरुषेकवचनान्तो भागः पश्चात्पठितो ऽपि प्रश्चसमत्वात्प्रथमभाविन्यनुज्ञापने समर्थः ।  
प्रथमैकवचनान्तस्तु प्रथमपठितो ऽप्युत्तरसमानत्वा त्पश्चाद्भाविन्यामनुज्ञायां समर्थः ।  
तस्मात्- लिङ्गेन विभज्य विनियुज्यते ॥ MJAINYC_३,५.२६-२७ ॥  
  
  
(सप्तदशे- एकपात्राणामनुज्ञापनाधिकरणे सूत्रम् - )  
  
**तदेकपात्राणां समवायात् । JAIM_३,५.४३ ।**  
  
  
____________________________________________________  
  
##  ३,५.२८  
  
  
सप्तदशाधिकरणमारचयति-  
  
उपह्वानमशेषाणामुत स्यादेकपात्रिणाम् ।  
अदृष्टहेतोराद्यः स्याद्दृष्टाधिक्यादितो ऽन्तिमः ॥ MJAINY_३,५.२८ ॥  
  
__________________  
  
अनुज्ञापनस्यादृष्टं प्रयोजनम् ।  
तच्च विभिन्नपात्रेष्वपि समानम्- इति चेत् ।  
न ।  
दृष्टप्रयोजनस्य सद्भावात् ।  
साधारणे वस्तुनि कथञ्चिद्भागाधिक्ये ऽपराधो भवति ।  
अतो न्यूनाधिकत्वपरिहारनिमित्तमनुज्ञापनमेकपात्रिणामेव ॥ MJAINYC_३,५.२८ ॥  
  
  
(अष्टादशे स्वयंयष्टुर्भक्षास्तित्वाधिकरणे सूत्राणि ४४-४५)  
  
**याज्यापनयेनापनीतो भक्षः प्रवरवत् । JAIM_३,५.४४ ।**  
  
**यष्टुर् वा कारणागमात् । JAIM_३,५.४५ ।**  
  
**प्रवृत्तत्वात् प्रवरस्यानपायः । JAIM_३,५.४६ ।**  
  
  
____________________________________________________  
  
##  ३,५.२९-३०  
  
  
अष्टादशाधिकरणमारचयति-  
  
होतुर्याज्यापनीतौ किं न वषट्कारभक्षयोः ।  
अपनीतिरुतापायो नापनीतिर्विभेदतः ॥ MJAINY_३,५.२९ ॥  
यजमानेन यष्टव्यं न विनेष्टिर्वषट्कृतिम् ।  
वषट्कारो याज्ययातः सहापैत्यदनं तथा ॥ MJAINY_३,५.३० ॥  
  
__________________  
  
ज्योतिष्टोम ऋतुयाजनामकेषु यागेष्वाम्नायते-"यजमानस्य याज्या सो ऽभिप्रेष्यति- होतरेतद्यज- इति, स्वयं वां निषद्य यजति"इति ।  
हौत्रे काण्डे समाम्नाता याज्याः समाख्यया होतुः प्राप्ताः ।  
तासु काचिद्याज्या होतुरपनीय यजमानस्य विधीयते ।  
ततो यजमानः स्वेच्छया होतारं वा प्रेष्यति, स्वयं वा याज्यां पठति ।  
तत्र त्वपाठपक्षे याज्या होतुरपनीयते, न तु वषट्कारभक्षावपनीयेते ।  
तयोर्याज्यायामनन्तर्भावात् ।  
अतो होता वषट्करोति भक्षयति च इति प्राप्ते, -  
ब्रूमः- ऽस्वयं वा निषद्य यजतिऽ इति पक्षस्वीकाराद्यजमानेन स्वयं यागः कर्तव्यः ।  
स च यागो वषट्कारमन्तरेण न सम्भवति ।  
ऽयाज्याया अधि वषट्करोतिऽ इति तद्विधानात् ।  
ननु- यजमानो याज्यां पठतु, होता वषट्करोतु- इति चेत् ।  
मैवम् ।  
ऽअनवानं यजतिऽ इति याज्यावषट्कारयोर्मध्ये श्वासनिषेधेनैककर्तृकत्वावगमात् ।  
अतो याज्यया सह वषट्कारो होतुरपैति ।  
तदपाये वषट्कारनिमित्तो भक्षश्च होतुरपेत्य यजमाने निविशते ॥ MJAINYC_३,५.२९-३० ॥  
  
  
(एकोनविंशे फलचमसस्येज्याविकारताधिकरणे सूत्राणि ४७-५१)  
  
**फलचमसो नैमित्तिको भक्षविकारः श्रुतिसंयोगात् । JAIM_३,५.४७ ।**  
  
**इज्याविकारो वा संस्कारस्य तदर्थत्वात् । JAIM_३,५.४८ ।**  
  
**होमात् । JAIM_३,५.४९ ।**  
  
**चमसैश् च तुल्यकालत्वात् । JAIM_३,५.५० ।**  
  
**लिङ्गदर्शनाच् च । JAIM_३,५.५१ ।**  
  
  
____________________________________________________  
  
##  ३,५.३१-३३  
  
  
एकोनविंशाधिकरणमारचयति-  
  
न्यप्रोधपिष्टं सोमस्य स्थाने क्षत्रियवैश्ययोः ।  
भक्षमात्रे विकुर्यात्तत्सोमयागे ऽपि वा तथा ॥ MJAINY_३,५.३१ ॥  
बिभक्षयिषया वाक्यमुपक्रम्योपसंहृतम् ।  
भक्षं यच्छेदिति ततो विकारो भक्षमात्रगः ॥ MJAINY_३,५.३२ ॥  
फलाख्यचमसेनासौ यजेतेति श्रुतत्वतः ।  
इज्यायां च विकारो ऽस्ति यागार्था भक्षसंस्कृतिः ॥ MJAINY_३,५.३३ ॥  
  
__________________  
  
ज्योतिष्टोमे श्रूयते- ऽयदि राजन्यं वैश्यं वा याजयेत्, स यदि सोमं बिभक्षयिपेत्, न्यग्रोधस्तिभिनीराहृत्य ताः सम्पिष्य दधन्युन्मृज्य तमस्यै भक्षं प्रयच्छेत्, न सोमम्ऽ इति ।  
स्तिभिन्यो मुकुलानि ।  
तत्र- उपक्रमोपसंहारयोर्भक्षविषयत्वाद्भक्षमात्रे सोमः पिष्टेन विक्रियते - इति चेत् ।  
मैवम् ।  
ऽयदान्याश्चमसाञ्जुह्वति, अथैतस्य दर्भतरुणकेनोषहत्य जुहोतिऽ इति श्रुतम् ।  
तत्र फलचमसरूपेण यथोक्तपिष्टेन यागमङ्गीकृत्य तरुणकगुणो विधीयते ।  
किञ्च - इष्टद्रव्य संस्कारो हि भक्षः ।  
स च यागमन्तरेणानुपपन्नः ।  
तस्मात्- यागे ऽपि विकारः ॥ MJAINYC_३,५.३१-३३ ॥  
  
  
(विंशे ब्राह्मणानामेव राजन्यचमसानुप्रसर्पणाधिकरणे सूत्रे ५२-५३)  
  
**अनुप्रसर्पिषु सामान्यात् । JAIM_३,५.५२ ।**  
  
**ब्रह्मणा वा तुल्यशब्दत्वात् । JAIM_३,५.५३ ।**  
  
  
____________________________________________________  
  
##  ३,५.३४-३५  
  
  
विंशाधिकरणमारचयति-  
  
राजसूये क्वचित्कर्तुश्चमसो दशभिर्जनैः ।  
मक्ष्यः किं तत्र राजन्या भक्षका ब्राह्मणा उत ॥ MJAINY_३,५.३४ ॥  
आद्यो भानात्सङ्ख्ययैकजैतेर्विप्राः शतं दश ।  
चमसानद्युरित्युक्त्या राजपात्रं च विप्रगम् ॥ MJAINY_३,५.३५ ॥  
  
__________________  
  
राजसूये दशपेयनामके यागे श्रूयते- ऽदश दशैकैकं चमसमनुप्रसर्पन्तिऽ इति ।  
तत्र यजमानस्य राजन्यस्य यश्चमसः, सो ऽयं राजन्यैरेव दशभिर्भक्षणीयः ।  
कुतः ।  
ऽदशऽ इति सङ्ख्याया जात्येकत्वप्रतिभानात् ।  
तथा हि - दशपोयस्य ज्योतिष्टोमविकृत्वात्प्राकृतं धर्मजातं चोदकेन प्राप्तम् ।  
प्रकृतौ च - यजमानचमसस्य भिन्नजातिभिर्भक्षणं नास्ति, इत्यत्रापि तथैव प्रप्तम् ।  
यदि- अत्र ऽदशऽ इति विशेषो विधीयते, तर्हि प्राकृतं भक्षसङ्ख्यामात्रं निवर्तताम्, नत्वेकजातित्वम् ।  
तस्मात्- राजन्यो यजमानो ऽन्यै राजन्यैर्नवभिः सह भक्षयेत्- इति प्राप्ते,- ब्रूमः- प्रकृतितः प्राप्तेषु दशसु चमसेषु भक्षणायामुप्रसर्पतां पुरुषाणां ऽदश, दश, इति वीप्सया प्रतिचमसं दशसङ्ख्यां विधायार्थसिद्धां शतसङ्ख्यामनूद्य सङ्ख्येयानां सर्वेषां ब्राह्मण्यं विधीयते -ऽङ्घ शतं ब्राह्मणाः पिबन्तिऽ इति ।  
तथा सति- यजमानस्यापि राजन्यस्य यत्र चमसभक्षो नास्ति, तत्र कुतो ऽन्ये राजन्या भक्षयेयुः ।  
तस्मात् - ब्राह्मणा एव भक्षकाः ॥ MJAINYC_३,५.३४-३५ ॥  
  
इति श्रीमाधवीये जैमिनीयन्यायमालाविस्तरे तृतीयाध्यायस्य पञ्चमः पादः  
  
  
  
_________________________________________________________________________  
  
  
  
अथ तृतीयाध्यायस्य षष्ठः पादः ।  
  
  
  
  
(प्रथमे स्त्रुवादिषु खादिरतादिविधैः प्रकृतिगामिताधिकरणे सूत्राणि १-८ )  
  
**सर्वार्थम् अप्रकरणात् । JAIM_३,६.१ ।**  
  
**प्रकृतौ वाद्विरुक्तत्वात् । JAIM_३,६.२ ।**  
  
**तद्वर्जं तु वचनप्राप्ते । JAIM_३,६.३ ।**  
  
**दर्शनाद् इति चेत् । JAIM_३,६.४ ।**  
  
**न चोदनैकार्थ्यात् । JAIM_३,६.५ ।**  
  
**उत्पत्तिर् इति चेत् । JAIM_३,६.६ ।**  
  
**न तुल्यत्वात् । JAIM_३,६.७ ।**  
  
**चोदनार्थकार्त्स्न्यात् तु मुख्यविप्रतिषेधात् प्रकृत्यर्थः । JAIM_३,६.८ ।**  
  
____________________________________________________  
  