---
title: ०२ ३,२

---
##  ३,२.१-२  
  
  
द्वितीयपादे प्रथमाधिकरणमारचयति -  
  
देवोपसदनं बर्हिर्दामिगीर्मुख्यगौणयोः ।  
तल्लिङ्गमर्थयोर्मन्त्रं नियुङ्क्ते मुख्य एव वा ॥ MJAINY_३,२.१ ॥  
शब्दार्थत्वाद्द्वयोस्तत्र युज्यते विनियोजनम् ।  
प्रथमावगतत्वेन मुख्ये तद्विनियम्यते ॥ MJAINY_३,२.२ ॥  
  
__________________  
  
"बर्हिर्देवसदनं दामिऽ इति लवनप्रकाशको मन्त्र आम्नातः ।  
तत्र - लवनप्रकाशनसामर्थ्यलक्षणेन लिङ्गेनायं मन्त्रो लवनक्रियायां विनियुज्यते ।  
लवितव्यं च बर्हिर्द्विविधम् - मुख्यं गौणं च ।  
मुख्यं - कुशकाशादिदशविधदर्भरूपम् ।  
गौणं तु -तत्सदृशं तृणान्तरम् ।  
तस्मिन्बर्हिःशब्दस्य माणवके ऽग्निशब्दवद्गुणयोगेन प्रवृत्तत्वात् ।  
तथा सति मुख्यवद्गौणस्यापि शब्दार्थत्वेन दर्भस्य तृणान्तरस्य च लवने मन्त्रविनियोगः- इति - प्राप्ते -  
ब्रूमः- मुख्यस्य शीघ्रप्रतीतत्वेन मुख्ये मन्त्रं विनियुज्य चरितार्थ लिङ्गं विलम्बप्रतीततया गौणप्रतीक्षां न करोति ।  
तस्मात् - मुख्यस्यैव लवने मन्त्रो नियम्यते ॥ MJAINYC_३,२.१-२ ॥  
  
(द्वितीये (ऐन्द्रीन्याये) ऐन्द्र्या गार्हपत्ये विनियोगाधिकरणे सूत्रे ३-४) ।  
  
**वचनात् त्व् अयथार्थम् ऐन्द्री स्यात् । JAIM_३,२.३ ।**  
  
**गुणाद् वाप्य् अभिधानं स्यात् सम्बन्धस्याशास्त्रहेतुत्वात् । JAIM_३,२.४ ।**  
  
  
द्वतीयाधिकरणमारचयति -  
  
____________________________________________________  
  
##  ३,२.३-४  
  
  
ऐन्द्र्या निवेशनेत्यग्निं गार्हपत्यं भजेदिति ।  
प्रकाश्ये मुख्य इन्द्रे वा गौणे मुख्ये ऽस्तु पूर्ववत् ॥ MJAINY_३,२.३ ॥  
एकस्य गौणताध्नौव्ये मन्त्रस्यैवानुवादतः ।  
गौणतातो ऽग्न्युपस्थाने मन्त्रः श्रुत्या नियुज्यते ॥ MJAINY_३,२.४ ॥  
  
  
__________________  
  
अग्निचयने - ऽनिवेशनः सङ्गमनःऽ- इत्यादिका काचिदैन्द्री समाम्नाता ।  
तस्या उत्तरार्धे ऽइन्द्रो न तस्थौऽ इति पठ्यमानत्वात् ।  
तन्मन्त्रविषयं ब्राह्मणं चैवमाम्नायते - ऽनिवेशनः सङ्गमनो वसूनामित्यैन्द्या गार्हपत्यमुपतिष्ठतेऽ इति ।  
एतेन ब्राह्मणेन गार्हपत्योपस्थाने विनियुज्यमानो मन्त्रोर्ऽथे प्रकाशयन्मुख्यमिन्द्रं प्रकाशयति ।  
मुख्यश्चेन्द्रः स्वर्गाधिपतिः सहस्त्राक्षः ।  
तत्रेन्द्रशब्दस्य रूढत्वात् ।  
गौणस्त्विन्द्रो गार्हपत्यः ।  
तस्यैश्वर्ये गुणयोगन यज्ञसाधनत्वेन वा मुख्येन्द्रसदृशत्वात् ।  
तत्र पूर्वान्यायेन शीघ्रप्रतीत्या मुख्येन्द्र मन्त्रेण प्रकाशिते सति मन्त्रब्राह्मणयोर्विसंवादं वारयितुं गार्हपत्यशब्देन मुख्येन्द्रो गार्हपत्यसमीपदेशो वा लक्षणीयः- इति प्राप्ते, ब्रूमः- इन्द्रगाहर्पत्यशब्दयोरन्यतस्य गौणत्वे ऽवश्यम्भाविनि सति ब्राह्मणवाक्यस्य विधायकत्वादप्राप्तार्थत्वेन विधौ लक्षणाया अन्याय्यत्वात्प्राप्तार्थत्वेनानुवादको मन्त्र एवेन्द्रशब्देन वह्निं लक्षयिष्यति ।  
ततो गार्हपत्यप्रकाशने समर्थमेव मन्त्रम् ऽऐन्द्र्याऽ इति तृतीयाश्रुतिर्गार्हपत्योपस्थाने विनियुङ्क्ते ॥ MJAINYC_३,२.३-४ ॥  
  
  
(तृतीये, आह्वानविनियोगाधिकरणे सूत्राणि ४-९) ।  
  
**तथाहवानम् अपीति चेत् । JAIM_३,२.५ ।**  
  
**नकालविधिश् चोदितत्वात् । JAIM_३,२.६ ।**  
  
**गुणाभावात् । JAIM_३,२.७ ।**  
  
**लिङ्गाच् च । JAIM_३,२.८ ।**  
  
**विधिकोपश् चोपदेशे स्यात् । JAIM_३,२.९ ।**  
  
____________________________________________________  
  
##  ३,२.५-८  
  
  
तृतीयाधिकरणमारचयति -  
  
हविष्कृदेहीत्यामन्त्र्य त्रिरवघ्नन्समाह्वयेत् ।  
विनियोगो ऽवघाते स्यादाह्वाने वावघातके ॥ MJAINY_३,२.५ ॥  
ऐन्द्रीवन्मान्त्रमाह्वानं गौणं हन्तिर्वृथान्यथा ।  
पाठेन प्रापितं त्रित्वं ह्वयतेरुपचारगीः ॥ MJAINY_३,२.६ ॥  
त्रिरभ्यासो विधातव्यो नित्यप्राप्तेरभावतः ।  
हन्तिना लक्ष्यते कालः प्राप्तो ऽसौ ह्वयतिस्तथा ॥ MJAINY_३,२.७ ॥  
विनियोगे वाक्यभेदो लिङ्गादाह्वानशेषता ।  
नैन्द्रीन्यायः श्रुत्यभावाद्बर्हिर्न्यायेन मुख्यगः ॥ MJAINY_३,२.८ ॥  
  
__________________  
  
दर्शपूर्णमासयोः श्रूयते - ऽहविष्कृदेहीति त्रिरवघ्नन्नाह्वयतिऽ इति ।  
देवानामर्थे या हविः सम्पादयति सा हविष्कृत् ।  
तामेनां सम्बोध्याध्वर्युः ऽएहिऽ इति ब्रूते ।  
तथा चायं मन्त्रो ब्राह्मणेन व्याख्यायते - ऽहविष्कृदेहीत्याह या एव देवानां हविष्कृतस्तानाह्वयति ऽ इति ।  
तमिमं मन्त्रमुच्चार्याध्वर्युस्त्रिवारमवघातं कुर्वन्नाह्वयतीत्यर्थः ।  
अनेन वाक्येन मन्त्रो ऽवघाते विनियुज्यते ।  
ननु -आह्वाने समर्थः, न त्ववघाते - इति चेत् ।  
न ।  
तस्यावघातलक्षकत्वात् ।  
यथा पूर्वोदाष्ट्ताया मैच्यामुचीन्द्वशब्दो गौणः, तद्वत् ऽएहिऽ इति पदं मन्त्रगतत्वेनावघाते गौणं भविव्यति ।  
अन्यथा मन्त्रब्राह्मणयोराह्वानपरत्वाच्छ्रूयमाणम् ऽअवघ्नन्ऽ इति पदमनर्थकं स्यात् ।  
प्राप्तमवघातमुद्दिश्य मन्त्रस्य त्रित्वस्य च विधौ वाक्यभेदः- इति चेत् ।  
न ।  
त्रित्वस्य प्राप्तत्वेनानुवादकत्वात् ।  
कस्याञ्चिच्छाखायामयं मन्त्रो मन्त्रकाण्डे त्रिवारमभ्यस्याऽम्नातः ।  
आह्वयतिपदं तु ऽएहिऽ इतिवदवघातपरतयोपचरणीयम्-इति प्राप्ते -  
ब्रूमः- त्रिरभ्यासस्य नित्यवत्प्राप्तिः पाठमात्रेण न सिध्यति ।  
कस्याञ्चिच्छालायां द्विःपाठात् ।  
कस्याञ्चित्सकृत्पाठात् ।  
अतो ऽसौ नित्यवद्विधीयते ।  
न च ऽअवत्रन्ऽ इत्यस्य वैयर्थ्यम् ।  
तस्य काललक्षकत्वात् ।  
कालस्यापि विधौ वाक्यभेदः- इति चेत् ।  
न ।  
प्राप्तत्वात् ।  
न ह्यवघाते सहायह्वानमन्यस्मिन्काले भवति ।  
ततोर्ऽथप्राप्तः कालः ।  
आह्वानमपि मन्त्रसामर्थ्यादेव प्राप्तत्वान्न विधेयम् ।  
न हि ऽएहिऽ इति मन्त्रपाठ आह्वानमन्तरेणोपपद्यते ।  
मन्त्रव्याख्यानं चोदहृतम् ।  
तत्रायं वाक्यार्थः सम्पन्नः- ऽअवघातकाले यदाह्वानं तस्य त्रिरभ्यासः कर्तव्यःऽ इति ।  
अत एव शाखान्तरे विस्पष्टमाह्वानानुवादेनाभ्यासो विधीयते ।  
ऽत्रिराह्वयति त्रिःसत्या हि देवाःऽ इति ।  
एवंसति मन्त्रस्यापि विनियोगे वाक्यभेदः स्यात् ।  
लिङ्गेन त्वाह्वाने विनियुज्यते, नावघाते ।  
न चैन्द्रीन्यायो ऽत्र प्रसरति ।  
तृतीयाश्रुत्यभावात् ।  
ऽबर्हिद्देवसदनं दामिऽ इत्यत्रोक्तेन तु न्यायेन मुख्य एवाऽह्वाने लिङ्गेन मन्त्रविनियोगः, न त्वववातरूपे गौणाह्वाने ।  
तस्मात् - आह्वानशेषो ऽयं मन्त्रः ॥ MJAINYC_३,२.५-८ ॥  
  
(चतुर्थे - अग्निविहरणादिप्रकाशकमन्त्रविनियोगाधिकरणे सूत्रम्) ।  
  
**तथोत्थानविसर्जने । JAIM_३,२.१० ।**  
  
____________________________________________________  
  
##  ३,२.९-११  
  
  
चतुर्थाधिकरणमारचयति -  
  
उत्तिष्ठन्प्रवदेदग्नदिग्नीनित्यादिकं तथा ।  
कृणुत व्रतमित्येवं पठन्वाचं विमुञ्चति ॥ MJAINY_३,२.९ ॥  
मन्त्रौ विधेयौ कालो वा मन्त्रावुत्थानमोकयोः ।  
विनियोज्यौ न कालस्य लक्षणा युज्यते विधौ ॥ MJAINY_३,२.१० ॥  
मन्त्रार्थानन्वयात्तत्र तद्विधिर्नैव शक्यते ।  
अगत्या लक्षणाप्यस्तु तेन कालो विधीयते ॥ MJAINY_३,२.११ ॥  
  
__________________  
  
ज्योतिष्टोमे समामनन्ति - ऽउत्तिष्ठन्नन्वाहाग्नीदग्नीन्विहरऽ इति ।  
तथा - ऽव्रतं कृणुतेति वाचं विसृजतिऽ इति ।  
तत्र - आग्नीध्रं सम्बोध्याग्निविहरणादिप्रैषरूपो मन्त्रो ऽनेन वाक्येनोत्थानशेषतया विनियुज्यते ।  
तथा- मुष्टिं कृत्वा नियमितवाचो दीक्षितस्य वाग्विमोके ऽव्रतं कृणुतऽ इति मन्त्रो विनियुज्यते ।  
न चात्र पूर्वोक्तावघातशब्दवदुत्थानविमोकशब्दौ काललक्षकौ ।  
तत्कालयोरवघातकालवदर्थप्राप्त्यभावेन विधेयत्वे सति लक्षणाया अन्याय्यत्वात् - इति प्राप्ते, ब्रूमः- अग्निविहरणप्रैषे पयःपानरूपव्रतसम्पादनप्रैषे चान्वितावेतौ मन्त्रौ, न तूत्थाने वाग्विमोके च ।  
अतो ऽसमर्थयोर्विनियोगासम्भवादगत्या लक्षणामप्यङ्गीकृत्य कालो विधीयते ॥ MJAINYC_३,२.९-११ ॥  
  
  
(पञ्चमे - सूक्तवाकस्य प्रस्तरप्रहरणाङ्गताधिकरणं (प्रस्तरप्रहरणन्याये) सूत्राणि-- ११-१४) ।  
  
**सूक्तवाके च कालविधिः परार्थत्वात् । JAIM_३,२.११ ।**  
  
**उपदेशो वा याज्याशब्दो हि नाकस्मात् । JAIM_३,२.१२ ।**  
  
**सदेवतार्थस् तत्संयोगात् । JAIM_३,२.१३ ।**  
  
**प्रतिपत्तिर् इति चेत् स्विष्टकृद्वदुभयसंस्कारः स्यात् । JAIM_३,२.१४ ।**  
____________________________________________________  
  
##  ३,२.१२-१३  
  
  
पञ्चमाधिकरणमारचयति --  
  
प्रस्तरं सूक्तवाकेन प्रहरेदिति कालधीः ।  
अङ्गाङ्गिता वा स्यात्कालो ऽजुपतेत्याद्यनन्वयात् ॥ MJAINY_३,२.१२ ॥  
प्रहृतेरिष्टदेवार्थसंस्कारत्वात्तदन्वयः ।  
सम्पाद्यो देवताद्वारा तृतीयाश्रुतितो ऽङ्गता ॥ MJAINY_३,२.१३ ॥  
  
__________________  
  
दर्शपूर्णमासयोराम्नायते - ऽसूक्तवाकेन प्रस्तरं प्रहरतिऽ इति ।  
ऽइदं द्यावापृथिवी भद्रमभूत्ऽ इत्यादिको मन्त्रः सूक्तवाकः ।  
तस्मिन्मन्त्रे ऽग्निं सम्बोध्य ऽत्वं सूक्तवागसिऽ इत्याम्नानात् ।  
प्रस्तरो दर्भमुष्टिः, तस्य प्रहरणमग्नौ प्रक्षेपः ।  
तत्र - ऽसूक्तवाकेनऽ इत्येतत्पदं कालं लक्षयति ।  
होत्रा मन्त्रे ऽस्मिन्पठ्यमाने तत्पाठकाले ऽध्वर्युः प्रस्तरं प्रहेरत् ।  
न त्वत्र प्रहरणे मन्त्रो ऽयं विनियोक्तुं शक्यः ।  
पूर्वोक्तप्रैषमन्त्रवदत्रान्वयाभावात् ।  
ऽअग्निरिदं हविरजुषतावीवृधत महो ज्यायो ऽकृतऽ- इत्यादिकं मन्त्रे पठ्यते ।  
ऽपुरोडाशसेवया वृद्धोऽग्निस्तस्मिन्यजपाने तेजोबाहुल्यं कृतवान्ऽ इति तस्यार्थः ।  
न चासौ प्रस्तरप्रहरणे ऽन्वेतुं शक्यः - इति प्राप्ते, -  
ब्रूमः- ऽसूक्तवाकेनऽ इति तृतीयाश्रुत्या प्रहरणे मन्त्रो विनियुज्यते ।  
न चात्यन्तमन्वयाभावः ।  
मन्त्रो ह्ययं पूर्वमिष्टानग्न्यादिदेवाननुस्मारयति ।  
प्रस्तपप्रहरणं चेष्टदेवतासंस्कारः ।  
अतो देवताद्वारा मन्त्रप्रहरणयोरन्वयान्मन्त्रो विनियुज्यते ।  
ननु- प्रहरणं नाम प्रक्षेपमात्रम्, न तु देवतोद्देशेन प्रक्षेपः ।  
यजिधातोरश्रवणात् ।  
तथा सति देवतानामात्राभावात्तद्वारापि नान्वयः- इति चेत् ।  
मैवम् ।  
देवतानां सद्भावात् ।  
अग्न्यादिदेवताप्रकाशकस्य सूक्तवाकस्य तृतीयाश्रुत्या प्रहरणाङ्गत्वं बोध्यते ।  
यदि प्रकरणे ऽग्न्यादयो देवता भवेयुः, तदा तत्प्रकाशनेन दृष्टोर्ऽथो मन्त्रस्य लभ्येत ।  
ततो देवताकल्पनेन तदुद्देशपूर्वकस्य प्रक्षेपस्य यागत्वं सिध्यति ।  
तस्मात् -- देवताद्वारास्त्येवान्वयः ॥ MJAINYC_३,२.१२-१३ ॥  
  
  
षष्ठे -द्गसूक्तवाकानामर्थानुसारेण विनि-द्घसूत्राणि -- १५-१८) ।  
  
योगाधिकरणे (सूक्तवाकन्याये)  
**कृत्स्नोपदेशाद् उभयत्र सर्ववचनम् । JAIM_३,२.१५ ।**  
  
**यथार्थं वा शेषभूतसंस्कारात् । JAIM_३,२.१६ ।**  
  
**वचनाद् इति चेत् । JAIM_३,२.१७ ।**  
  
**प्रकरणाविभागाद् उभे प्रति कृत्स्नशब्दः । JAIM_३,२.१८ ।**  
  
____________________________________________________  
  
##  ३,२.१४-१५  
  
  
षष्ठाधिकरणमारचयति -  
  
प्रहृतेरखिलः सूक्तवाको ऽङ्गं स्याद्विभज्य वा ।  
समाख्या कृत्स्नगा तेन विभक्तस्याङ्गता नहि ॥ MJAINY_३,२.१४ ॥  
दर्शपूर्णिमयोर्देवाननुसृत्य विभज्यताम् ।  
आख्यां लिङ्गेन बाधित्वा भागे नाम निरुच्यते ॥ MJAINY_३,२.१५ ॥  
  
__________________  
  
पूर्वोदाहृते मन्त्रे सूक्तवाकसमाख्या कृत्स्नमन्त्रविषया ।  
याज्ञिकः कृत्स्ने तच्छब्दप्रयोगात् ।  
ततः सर्वो ऽपि प्रहरणाङ्गम् - इति चेत् ।  
न ।  
लिङ्गेन समाख्याया बाधितत्वात् ।  
तस्मिन्मत्रे पूर्णमासदेवताम्नानं कस्मिंश्चिद्भागे दृश्यते- ऽअग्नीषोमाविदं हविरजुषेताम्ऽ इति ।  
भागान्तरे तु दर्शदेवताम्नानम्- ऽइन्द्राग्नी इदं हविरजुषेताम्ऽ इति, ऽइन्द्र इदं हविरजुवतऽ इति, ऽमहेन्द्र इदं हविरजुषतऽ इति च ।  
इम्द्राग्नीन्द्रमहेन्द्राः पुरुषभेदेन दर्शे व्यवस्थिताः ।  
तथा सति मन्त्रलिङ्गेन तत्तद्भागवत्तत्तत्काले व्यवतिष्ठते ।  
सूक्तवाकशब्दश्च भागे यौगिकः ।  
ऽसूक्तं वक्तिऽ इति तद्व्युत्पत्तेः ।  
यागकाले तत्तन्मन्त्रेण सम्यगुक्तं देवं वक्तीत्यर्थः ।  
अत एव ब्राह्मणेन व्याख्यातम्- ऽअग्निरिदं हविरजुवतेत्याह, यो आयाक्ष्म देवतास्ता अरीरधामेति बावैतदाहऽ इति ।  
अरीरधामाऽराधितांस्तुष्टानकुर्मेत्यर्थः ।  
तस्मादयं विभज्य विनियुज्यते ॥ MJAINYC_३,२.१४-१५ ॥  
  
(सप्तप्ते काम्ययाज्यानुवाक्यानां काम्यमात्राङ्गताधिकरणे सूत्रम्-) ।  
  
**लिङ्गक्रमसमाख्यानात् काम्ययुक्तं समाम्नातम् । JAIM_३,२.१९ ।**  
  
____________________________________________________  
  
##  ३,२.१६-१८  
  
  
सप्तमाधिकरणमारचयति-  
  
ऐन्द्राग्नादीष्टयः काम्या याज्या अप्युदिताः क्रमात् ।  
काण्डयोस्ता यथालिङ्गं सञ्चार्या नियमो ऽथवा ॥ MJAINY_३,२.१६ ॥  
लिङ्गं क्रमसमाख्याभ्यां प्रबलं तद्वशादमूः ।  
अकाम्यास्वपि सञ्चार्या याज्याः सर्वत्र का क्षतिः ॥ MJAINY_३,२.१७ ॥  
समाख्यानात्काण्डयोगः क्रमादिष्टिषु योजनम् ।  
अपेक्षते देवमात्रं शक्तिः काम्यैकगास्ततः ॥ MJAINY_३,२.१८ ॥  
  
__________________  
  
काम्येष्टयस्तत्काण्डे क्रमेणाऽम्नाताः- ऽऐन्द्राग्नमेकादशकपालं निर्वपेत्, यस्य सजाता वीयुःऽ इत्यादिना ।  
सजाता ज्ञातयः ।  
वीयुर्विगता विप्रतिपन्ना इत्यर्थः ।  
ऽइद्राग्नी रोचनऽ - इत्यादिके मन्त्रकाण्डे याज्यानुवाक्याः क्रमेणाऽम्नाताः ।  
तत्र ऽइदं काम्ययाज्यानुवाक्याकाण्डम्ऽ इति याज्ञिकानां समाख्ययो ऽवगम्यते ।  
तयोरिष्टिकाण्डमन्त्रकाण्डयोः प्रथमायामिष्टौ प्रथमपठिते याज्यानुवाक्ये इत्यादिव्यवस्था क्रमेण क्रियते ।  
मन्त्रगतं त्वैन्द्राग्नलिङ्गं काम्यायां नित्यायां चैन्द्राग्नेष्टौ ते याज्यानुवाक्ये विनियुङ्क्ते ।  
लिङ्गं च प्रबलमिति सर्वत्र तयोर्विनियोगः- इति प्राप्ते, -  
ब्रूमः- नात्र लिङ्गेन क्रमसमाख्ये बाधितुं शक्येते ।  
उपजीव्यत्वात ।  
इन्द्राग्निदेवतारूपमात्रप्रकाशनं लिङ्गम् ।  
न च तावन्मात्रेण मन्त्रकर्मणोरङ्गाङ्गिभावः ।  
ततः समाख्याबलान्मन्त्रकाण्डकर्मकाण्डयोः सम्बन्धावगतौ सामान्येन मन्त्रकर्मणोः सम्बन्धो ऽवगम्यते ।  
विशेषतस्तु ऽअस्मिन्प्रथमे कर्मण्ययं मन्त्रः प्रथमःऽ इति क्रमादवगम्यते ।  
ननु - ऽऐन्द्राग्नेष्टावैन्द्राग्नमन्त्रः, वैश्वानरेष्टौ वैश्वानरमन्त्रःऽ इत्येतादृशी विशेषो लिङ्गेनैवावगम्यते- इति चेत् ।  
न ।  
लिङ्गसाधारण्ये क्रमापेक्षणात् ।  
"ऐन्द्राग्नमेकादशकपालं निर्वपेद्भ्रातृव्यवान्"इति द्वितीयेष्टिरपि ।  
तत्रैन्द्राग्नी पठितौ ।  
मन्त्रकाण्डे ऽपि"इन्द्राग्नी नवतिम्"इत्यादिकमपरमैन्द्राग्नं याज्यानुवाक्यायुगलमाम्नातम् ।  
न हि तत्र क्रममन्तरेण निर्णेतुं शक्यम् ।  
न च क्रमेणैव तत्सिद्धेर्लिङ्गमप्रयोजकमिति वाच्यम् ।  
क्वचिल्लिङ्गस्यैव व्यवस्थापकत्वात् ।  
ऐन्द्राबार्हस्पत्येष्टिरकैवाऽम्नाता- ऽयं कामयेत राजन्यमनयोद्धो जायेत वृत्रान्घ्नंश्चरेत्-इति तस्मा एनमैन्द्राबार्हस्पत्यं चरुं निर्वपेत्ऽ इति ।  
यं राजपुत्रं जायमानं प्रति राज्ञः पुरोहितस्य च काम एवं भवति- ऽअयं मातृगर्भे देवकृतविघ्नेन केनाप्यप्रतिबद्धो जायताम् ।  
जातश्च शत्रून्मारयन्सञ्चरेत्ऽ इति ।  
तद्राजपुत्रार्थेयमिष्टिः ।  
मन्त्रकाण्डे तदिष्टिक्रमे याज्यापुरोनुवाक्ये इन्द्राबृहस्पतिदेवताके द्विविधे आम्नाते ।  
ऽइदं वामास्ये हविः- ऽ - इत्येकं युगलम् ।  
ऽअस्मे इन्द्राबृहस्पतीऽ - इत्यादिकमपरम् ।  
तयोः प्रथमयुगलस्य क्रमेण विनियोगे ऽपि द्वितीययुगलं लिङ्गेनैव विनियोक्तव्यम् ।  
तस्मात्- क्रमसमाख्यासहकृतेन काम्येष्टिष्वेवैता याज्यानियम्यन्ते ॥ MJAINYC_३,२.१६-१८ ॥  
  
  
(अष्टमे, आग्नीध्नोपस्थाने प्राकृतानां मन्त्राणां विनियोगाधिकरणे सूत्राणि २०-२३) ।  
  
**अधिकारे च मन्त्रविधिर् अतदाख्येषु शिष्टत्वात् । JAIM_३,२.२० ।**  
  
**तदाख्यो वा प्रकरणोपपत्तिभ्याम् । JAIM_३,२.२१ ।**  
  
**अनर्थकश् चोपदेशः स्याद् असम्बन्धात् फलवता । JAIM_३,२.२२ ।**  
  
**सर्वेषां चोपदिष्टत्वात् । JAIM_३,२.२३ ।**  
  
____________________________________________________  
  
##  ३,२.१९-२०  
  
  
अष्टमाधिकरणमारचयति -  
आग्नेय्याऽग्नीध्रमित्यग्निदेवताका ऋचो ऽखिलाः ।  
उपस्थाने प्रयोक्तव्याः प्रकृता एव ता उत ॥ MJAINY_३,२.१९ ॥  
साधारण्येन शब्दोक्तेः सर्वाभिस्तदुपस्थितिः ।  
विशेषे विधिसङ्क्रान्त्या प्रकृताभिरितीष्यताम् ॥ MJAINY_३,२.२० ॥  
  
__________________  
  
ज्योतिष्टोमे श्रूयते - ऽआग्नेय्याऽग्नीध्रमुपतिष्ठतेऽ इति ।  
तत्र- आग्नीधनामकस्य मण्डपस्य यदुपस्थानं तत्, यया च कयाचिदृचा दाशतयीगतयाग्निसम्बन्धिन्या कर्तव्यम् ।  
ऽअग्निर्देवता यस्या ऋचः साऽग्नेयीऽ इति साधारणोक्तावृग्विशेषस्याप्रतीतेः- इति चेत् ।  
मैवम् ।  
क्रतुप्रकरणपठितानामाग्नेयीनामृचां क्रतुप्रयुक्तव्यापारसाधनत्वं प्रकरणादेवावगतम् ।  
ऽको ऽसौ व्यापारःऽ इति विशेषबुभुत्सायाम् ऽआग्नीध्रोपस्यानरूपो ऽयम्, इति बोधयन्नयं विधिर्विशेषमात्रे सङ्क्रामतीति लाघवम् ।  
अप्रकृतानां क्रतूपयुक्तव्यापारसाधनत्वं तद्व्यापारविशेषष्चेत्युभयमनेन बोध्यत इति गौरवम् ।  
तस्मात्प्रकृताभिराग्नेपीभिस्तदुपस्थानम् ।  
एवम् ऽऐन्द्या सदो वैष्णव्या हविर्धानम्ऽ इत्यत्र सदोहविर्धाननामकयोर्मण्डपयोरुपस्थाने प्रकृतानामेवैन्द्रीणां वष्णैवीनां च प्रयोग इति द्रष्टव्यम् ॥ MJAINYC_३,२.१९-२० ॥  
  
  
(नवमे भक्षमन्त्राणां यथालिङ्गं ग्रहणादौ विनियोगाधिकरणे सूत्रे २४-२५) ।  
  
**लिङ्गसमाख्यानाभ्यां भक्षार्थतानुवाकस्य । JAIM_३,२.२४ ।**  
  
**तस्य रूपोपदेशाभ्याम् अपकर्षो ऽर्थस्य चोदितत्वात् । JAIM_३,२.२५ ।**  
  
  
नवमाधिकरणमारचयति -  
  
भक्षेहीत्यनुवाको ऽयं सर्वो भक्षणगाम्युत ।  
ग्रहणादौ यथायोगं विभज्य व्यवतिष्ठते ॥ MJAINY_३,२.२१ ॥  
अविधेर्ग्रहणादीनां भक्षणे निखिलो ऽस्तु सः ।  
अर्थाक्षिप्तेषु तेष्वेव यथालिङ्गं विभज्यते ॥ MJAINY_३,२.२२ ॥  
  
ज्योतिष्टोमे हुतस्य सोमस्य शेषभक्षणं विहितम् ।  
अत एवाऽम्नातम् - ऽअभिषुत्याऽहवनीये हुत्वा प्रत्यञ्चः परेत्य सदसि सोमं भक्षयन्तिऽ इति ।  
तस्मिन्मक्षणे ग्रहणावेक्षणनिगरणसम्यग्जरणरूपाश्चत्वारो व्यापाराः सन्ति ।  
मन्त्रच्च ऽभक्षेहिऽ- इत्याद्यनुवाके समाम्नातः ।  
तत्र भक्षणं यथा साक्षाच्चोदितं, न तथा ग्रहणावेक्षणनिगरणसम्यग्जरणानि चोदितानि ।  
न चाविहितेषु मन्त्रो विनियोगमर्हति ।  
समाख्या तु ऽभक्षानुवाकःऽ इत्येवंरूपा भक्षणमात्रविषया ।  
तस्मात्कृत्स्नस्याप्यनुवाकस्य भक्षण एव विनियोगः- इति प्राप्ते, -  
ब्रूमः- अविहितान्यपि ग्रहणादीन्यर्थाक्षिप्तानि ।  
तद्व्यतिरेकेण भक्षणासम्भवात् ।  
अतस्तेष्वनुवाको यथालिङ्गं विभज्य विनियोक्तव्यः ।  
तत्र ऽभक्षेहिऽ- इत्यारभ्य ऽअश्विनोस्त्वा बाहुभ्यां साध्यासम्ऽ ।  
इत्यन्तो ग्रहणं प्रकाशयति ।  
ऽएहिऽ इत्याह्वानस्य बाहुभ्यां स्वीकरवाणिऽ इत्येतस्य च दर्शनात् ।  
ऽनृचक्षसन्त्वा देव सोम सुचक्षा अवख्येषम्ऽ इत्ययं भागो ऽवेक्षणं प्रकाशयति ।  
ऽशोभनचक्षुरहं मनुष्येषु मख्यातं त्वामवेक्षिषीयऽ इत्यभिधानात् ।  
ऽहिन्व मे गात्राऽ- इत्यादिः ऽमा मे ऽवाङ्नाभिमतिगाःऽऐत्यन्तः सम्यग्जरणं प्रकाशयति ।  
गात्रप्रीणनेनाधोभागे नाम्यतिक्रमणनिषेधेन च तदवगमात् ।  
जरणं नार्थाक्षिप्तम्, तेन विनापि भक्षसिद्धेः- इति सेत् ।  
न ।  
जरणपर्यन्तस्यैव सार्थकभक्षणत्वात् ।  
न च - जरणे पुरुषव्यापाराभावः ।  
सम्यगुपवेशनादेर्जरणार्थत्वात् ।  
ऽमन्द्राभिभूतिःऽ - इत्यादिः ऽभक्षयामिऽ इत्यन्तो भक्षणं प्रकाशयति ।  
तस्मात्- लिङ्गेन समाख्यां बाधित्वा विनियोगः कर्तव्यः ॥ MJAINYC_३,२.२१-२२ ॥  
  
  
(दशमे मन्द्राभिभूतिरित्यादेरेकमन्त्रताधिकरणे सूत्रम् - )  
  
**गुणाभिधानान् मन्द्रादिर् एकमन्त्रः स्यात् तयोर् एकार्थसंयोगात् । JAIM_३,२.२६ ।**  
  
____________________________________________________  
  
##  ३,२.२३-२४  
  
  
दशमाधिकरणमारचयति-  
  
मन्द्रेति वसुमद्वेति द्वयं तर्पणभक्षयोः ।  
विभक्तव्यमुताशेषं तृप्तिसंयुक्तभक्षणे ॥ MJAINY_३,२.२३ ॥  
लिङ्गाद्विभागो मैवं नो तृप्तिर्भक्षणतो ऽन्यतः ।  
लिङ्गस्यासम्भवे वाक्यशेषात्सर्वे ऽस्तु भक्षणे ॥ MJAINY_३,२.२४ ॥  
  
__________________  
ऽमन्द्राभिभूतिःऽ - इत्यादिः ऽजुषाणा सोमस्य तृप्यतुऽ इत्यन्तो भागो हृष्टाया अरुचिमभिभवन्त्याः सोमं सेवमानाया जिह्वायास्तृप्तिं प्रकाशयति ।  
ऽवसुमद्गणस्यऽ- इत्यादिः ऽभक्षयामिऽ इत्यन्तो भागो भक्षणप्रकाशकः ।  
तत्र पूर्वबल्लिङ्गेन विभज्य विनियोगः- इति चेत् ।  
मैवम् ।  
न खलु तृप्तिर्भक्षणादन्येन व्यापारेण जायते ।  
किं तर्हि-भक्षणामुनिष्पादिनी हि सा ।  
तथा सति कस्मिन्व्यापारे तृप्तिप्रकाशको भागो विनियुज्येत ।  
ततो लिङ्गेन विनियोगासम्भवाद्भक्षणवाक्यस्य शेषस्तृप्तिप्रकाशकभागो भविष्यति ।  
उपयुक्तश्च तत्रायं भागः ।  
तृप्तिसहितभक्षणप्रकाशनेन पुरुषोत्साहजननात् ।  
तस्मान्मन्द्रादिः सर्वो भक्षणे विनियुज्यते ॥ MJAINYC_३,२.२३-२४ ॥  
  
  
  
(एकादशे, इन्द्रपीतस्येत्यादिमन्त्राणां विनियोगाधिकरणे सूत्रे २७ -२८) ।  
  
**लिङ्गविशेषनिर्देशात् समानविधानेष्व् अनैन्द्राणाम् अमन्त्रत्वम् । JAIM_३,२.२७ ।**  
  
**यथादेवतं वा तत्प्रकृतित्वं हि दर्शयति । JAIM_३,२.२८ ।**  
  
____________________________________________________  
  
##  ३,२.२५-२७  
  
  
एकादशाधिकरणमारचयति -  
  
इन्द्रपीतस्येति मक्षमन्त्रांशः किमिहैन्द्रके ।  
केवले ऽन्यत्र वोहाच्च सर्वत्रोत यर्थाश्रुतम् ॥ MJAINY_३,२.२५ ॥  
ऐन्द्र एव समर्थत्वात्तूष्णीमेवान्यभक्षणम् ।  
ऊहो वान्येषु कर्मैक्ये ऽप्यस्त्यूहो भक्षभेदतः ॥ MJAINY_३,२.२६ ॥  
इन्द्रेण यस्मिन्सवने सोमः पीत इतीरणात् ।  
सवनस्थेषु सर्वेषु मन्त्रो ऽनूहेन पठ्यताम् ॥ MJAINY_३,२.२७ ॥  
  
__________________  
  
भक्षमन्त्रे कश्चिदंशः ऽइन्द्रपीतस्यऽ इत्येवंविधः श्रूयते ।  
तत्र- ऽइन्द्रेण पूतस्य सोमस्य शेषं भक्षयामिऽ इत्यर्थो भवति ।  
तथा सत्यस्य मन्त्रस्येन्द्रप्रदानशेषभक्षण एव समर्थत्वात्तत्रैवायं मन्त्रो विनियुज्यते, न तु मैत्रावरुणादिशेषभक्षणे ।  
तस्मादमन्त्रकमेव तद्भक्षणम्, इत्येकः पूर्वपक्षः ।  
ऽइन्द्रपीतस्यऽ इति पदस्यासमर्थत्वे ऽपि ऽमित्रावरुणपीतस्यऽ इत्येषमूहे सति सामर्थ्ये भविष्यति ।  
ननु-आग्नेययागस्य प्रकृतित्वात्तद्वतस्य ऽअग्नये जुष्टम्ऽ ।  
इति मन्त्रस्य विकृतौ सौर्ये चरौ ऽसूर्याय जुष्टम्ऽ इत्येवमूहः क्रियते ।  
इह तु कर्मैक्यान्नोहः- इति चेत् ।  
न ।  
कर्मभेद इव भक्षभेदे ऽप्यूहितुं शक्यत्वात् ।  
इति द्वितीयः पूर्वपक्षः ।  
ऽइन्द्रपीतस्यऽ इत्यत्र बहुव्रीहिर्द्रष्टव्यः ।  
तत्पुरूषत्वे ऽसमासस्यऽ (पा.सू. ६.१.१२३) इति सूत्रेणान्तोदात्तत्वप्रसङ्गात् ।  
आद्युदात्तं ह्येतत्पदमाम्नातम् ।  
इन्द्रप्रतिपादिकं तु स्वत आद्युदात्तम् ।  
तथा सति ऽबहुव्रीहौ प्रकृत्या पूर्वपदम्ऽ[पा.सू. ६.२.१] इति सूत्रेण पूर्वपदप्रकृतिस्वरविधानात्समस्तपदमप्याद्युदात्तमेव सम्पद्यते ।  
ऽइन्द्रेण पीतः सोमो यस्मिन्सवनेऽ इति विग्रहात्सवनपरत्वे सति ऽऐन्द्रभक्षण एवऽ इति नियन्तुमसमर्थत्वात्सर्वभक्षणेष्वनूहेनैवायं मन्त्रः प्रयोक्तव्य इति राद्धान्तः ॥ MJAINYC_३,२.२५-२७ ॥  
  
(द्वादशे, अभ्युन्नीतसोमभक्षणाधिकरणे सूत्राणि २९-३१) ।  
  
**पुनरभ्युन्नीतेषु सर्वेषाम् उपलक्षणं द्विशेषत्वात् । JAIM_३,२.२९ ।**  
  
**अपनयाद् वा पूर्वस्यानुपलक्षणम् । JAIM_३,२.३० ।**  
  
**ग्रहणाद् वापनयः स्यात् । JAIM_३,२.३१ ।**  
  
____________________________________________________  
  
##  ३,२.२८-३०  
  
  
द्वादशाधिकरणमारचयति-  
  
ऊहपक्षे यदूह्यं तच्चिन्त्यते न्यायपञ्चके ।  
इन्द्रे हुते ऽथ तच्छेषे होत्रकैश्चमसस्थिते ॥ MJAINY_३,२.२८ ॥  
सोमो ऽभ्युन्नीय देवेभ्यो हुत्वा सम्भक्ष्यते तदा ।  
इन्द्रो न लक्ष्यो लक्ष्यो वा न शेषे ऽन्यार्थता यतः ॥ MJAINY_३,२.२९ ॥  
उन्नीत एव सम्बद्धो न पूर्वो देवतान्तरैः ।  
अत इन्द्रस्य सिद्ध्यर्थे लक्ष्यो ऽसावितरैः सह ॥ MJAINY_३,२.३० ॥  
  
__________________  
  
पूर्वाधिकरणे यो ऽयमूहरूपो द्वितीयः पूर्वपक्षः, तत्प्रसङ्ङ्गात्कृत्वाचिन्तारूपेण न्यायपञ्चकेनोहविषयश्चिन्त्यते ।  
मैत्रावरुणब्राह्मणाच्छंसिपोत्रादय ऋत्विजो होत्रकाः ।  
तेषां च सन्ति चमसाः ।  
पात्रविशेषस्थिताः सोमरसाश्चमसाः ।  
तैर्वषट्कारानुवषट्कारयोर्होतव्यम् ।  
चमसानामैन्द्रत्वाद्धोतुर्वषट्कारे प्रथममिन्द्रो हुतः ।  
अनन्तरं चमसस्थिते हुतशेषे पुनः सोमान्तरमभ्युन्नीय देवतान्तरेभ्यो होत्रका अनुवषट्कारे जुह्वति ।  
तत्र मैत्रावरुणः ऽमित्रं वयं हवामहेऽ - इति मन्त्रेण मित्रावरुणौ यजति ।  
ब्राह्मणाच्छंसी ऽइन्द्र त्वा वृषभं वयम्ऽ - इति मन्त्रेणेन्द्रं यजति ।  
पोता ऽमरुतो यस्य हि क्षयेऽ- इति मन्त्रेण मरुतो यजति ।  
एवं हुत्वा पश्चात्सोमो भक्ष्यते ।  
तस्मिन्भक्षणे ऽमित्रावरुणपीतस्यऽ इति मन्त्र ऊहनीयः ।  
तदानीम् ऽइन्द्रमित्रावरुणपीतस्यऽ इत्येवं मित्रावरुणाभ्यां सह नेन्द्र उपलक्षणीयः ।  
कुतः ।  
इन्द्रशेषे पुनरभ्युन्नीतस्य तेन सह मित्रावरुणाद्यर्थत्वे सति तस्य शेषस्येन्द्रसम्बन्धराहित्यात् ।  
पुनरुन्नीतस्यैवान्यार्थत्वम्, न पूर्वस्य- इति चेत् ।  
न ।  
उन्नयनकाले ऽमित्रावरुणाद्यर्थो ऽयम्ऽ इति सङ्कल्पाभावात् ।  
प्रदानकाले तु पूर्वशेषेण सहैव मित्रावरुणादिभ्यः प्रदीयते ।  
तस्मात्- इन्द्रसम्बन्धराहित्यान्नेन्द्रो लक्षणीयः- इति प्राप्ते -  
ब्रूमः- मा भूत्सङ्कल्पः, तथाप्युन्नयनं करिष्यमाणं मैत्रावरुणादियागार्थमेव ।  
न तु तस्य पूर्वानुष्ठितेन्द्रयागार्श्चत्वं सम्भवति ।  
तस्मादुन्नीतो मित्रावरुणादिसम्बद्धशेष इन्द्रसम्बद्ध एवेत्युभयभक्षणे मित्रावरुणादिभिः सहेन्द्रो ऽप्युपलक्षणीयः ॥ MJAINYC_३,२.२८-३० ॥  
  
  
(त्रयोदशे पात्नीवतमक्षण इन्द्रादीनामनुपलक्षणाधिकरणे सूत्रे ३२-३३) ।  
  
**पात्नीवते तु पूर्ववत् । JAIM_३,२.३२ ।**  
  
**ग्रहणाद् वापनीतं स्यात् । JAIM_३,२.३३ ।**  
  
____________________________________________________  
  
##  ३,२.३१-३३  
  
  
त्रयोदशाधिकरणमारचयति -  
  
द्विदेवशेष आदित्यस्थाल्या आग्रयणाभिधाम् ।  
स्थालीं प्राप्तस्ततः पात्नीवतस्य ग्रहणे सति ॥ MJAINY_३,२.३१ ॥  
तद्भक्षणे द्विदेवाः किं सार्धे पात्नीवतेन ते ।  
उपलक्ष्या न वा पूर्वन्यायेनास्तूपलक्षणम् ॥ MJAINY_३,२.३२ ॥  
अन्य आग्रयणात्पात्नीवतो नैतस्य विद्यते ।  
आकाङ्क्षा पूर्वदेवेषु पत्नीवानेव लक्ष्यते ॥ MJAINY_३,२.३३ ॥  
  
__________________  
  
ऐन्द्रवायवादयो द्विदेवत्याः ।  
तेषां शेष आदित्यस्थालीमागच्छति, पुनरपि तस्याः स्थाल्या आग्रयणस्थालीमागच्छति ।  
तस्या आग्रयणस्थाल्याः पात्नीवतो गृह्यते ।  
तस्य पात्नीवतस्य भक्षण इन्द्रवाय्वादय उपलक्षणीयाः ।  
पूर्वाधिकरणे यथा मित्रावरुणादिभिः सहेन्द्र उपलक्षितः, तद्वत् - इति प्राप्ते, -  
ब्रूमः- ऽयदुपांशु पात्रेण पात्नीवतमाग्रयणाद्गृह्णातिऽ इत्याग्रयणपात्रस्यापादानत्वश्रवणात्ततो निःसृतसोमरसस्य तत्सम्बन्धे ऽपेते सति पश्चात्पत्नीवद्देवतायै ग्रहणं भवति ।  
तथा सत्यत्यन्तभिन्नस्य पात्नीवतस्य पूर्वदेवेष्वाकाङ्क्षा नास्ति ।  
पुनरभ्यन्नीतस्तु सोम ऐन्द्रशेषेण संसृष्टः ।  
तस्य संसृष्टस्य भक्षणे मैत्रावरुणादीनामिवेन्द्रस्यापि सम्बन्धो नापैतीति वैषम्यम् ।  
तस्मात्पात्नीवतभक्षण इन्द्रवाध्वादयो नोपलक्षणीयाः ॥ MJAINYC_३,२.३१-३३ ॥  
  
  
(चतुर्दशे पात्नीवतशेषभक्षे त्वष्टुरनुपलक्षणीयताधिकरणे सूत्रे ३४-३५) ।  
  
**त्वष्टारं तूपलक्षयेत् । JAIM_३,२.३४ ।**  
  
**अतुल्यत्वात् तु नैवं स्यात् । JAIM_३,२.३५ ।**  
  
____________________________________________________  
  
##  ३,२.३४-३५  
  
  
चतुदर्शाधिकरणमारचयति-  
  
सह पत्नीवता त्वष्टा तद्ग्रहे लक्ष्यते न वा ।  
सह त्वष्ट्रा पिबेत्युक्तेर्देवत्वात्सो ऽपि लक्ष्यते ॥ MJAINY_३,२.३४ ॥  
सहत्वमात्रं त्वष्टुः स्यान्न पातृत्वमशब्दनात् ।  
चोदनाया अभावाच्च न देवो ऽतो न लक्ष्यते ॥ MJAINY_३,२.३५ ॥  
  
__________________  
  
तस्मिन्नेव पात्नीवतग्रहे शेषभक्षणमन्त्रे पत्नीवता सह त्वष्टाप्युपलक्षणीयः ।  
कुतः ।  
त्वष्टुरपि तद्देवत्वात् ।  
तच्च होममन्त्रादवगतम् ।  
ऽअग्नी ३ इ पत्नीबन्त्सजूर्देवेन त्वष्ट्रा सोमं पिब स्वाहाऽ इत्यस्मिन्मन्त्रे पत्नीवन्तमग्निं प्लुतान्तेन सम्बोध्यऽत्वष्ट्रा देवेन सह पिबऽ इत्यभिधानात्पातृत्वेन पत्नीवत इव त्वष्टुस्तद्देवत्वम् ।  
ततः- ऽपत्नीवत्त्वष्टृपीतस्यऽ इत्युपलक्षणम्-इति प्राप्ते -  
ब्रूमः- पानकाले सहावस्थानमात्रं त्वष्टुः ऽसजूःऽ इत्यनेन पदेन प्रतीयते, न तु पातृत्वम् ।  
असम्बोधितस्य त्वष्टुः ऽपिबऽ इत्यनेन शब्देन सामानाधिकरण्याभावात् ।  
न च पातृसहभावमात्रेण पातृत्वम् -  
"सहैव दशभिः पुत्रैर्भारं वहति गर्दग्री" ।  
इत्यत्र पुत्राणां वोढृत्वादर्शनात् ।  
आस्तां मन्त्रः ।  
विधिबलात्वष्टुर्देवत्वम् - इति चेत् ।  
न ।  
ऽपात्नीवतमाग्रयणाद्गृह्णाति"इत्यत्र त्वष्टुरप्रतीतेः ।  
तस्मात् - अदेवत्वात्त्वष्टा नोपलक्षणीयः ॥ MJAINYC_३,२.३४-३५ ॥  
  
  
(पञ्चदशे पात्नीवतशेषभक्षे त्रिंशतामनुपलक्षणाधिकरणे सूत्रम्) ।  
  
**त्रिंशच् च परार्थत्वात् । JAIM_३,२.३६ ।**  
  
____________________________________________________  
  
##  ३,२.३६-३७  
  
  
पञ्चदशाधिकरणमारचयति -  
  
पत्नीवन्तस्त्रयस्त्रिंशद्देवास्तान्मादयेत्यमी ।  
लक्ष्या न वा याज्ययाक्तेर्देवत्वादुपलक्षणम् ॥ MJAINY_३,२.३६ ॥  
एको ऽग्निर्यजमानेन मादितो ऽन्ये तु वह्निना ।  
अतो ऽग्नेरेव देवत्वान्नान्येषामुपलक्षणम् ॥ MJAINY_३,२.३७ ॥  
__________________  
  
तस्यैव पात्नीवतग्रहस्य याज्यायामग्निं सम्बोध्य ऽपत्नीवन्नामधारिणस्त्रयस्त्रिंशद्देवान्मादयऽ इत्यभिधीयते - ऽपत्नीवतस्त्रिंशतं त्रींश्च देवाननुष्वधमावह मादयस्वऽ इति ।  
अनुष्वधमनुप्रदानम् ।  
अत्र हूयमानेन सोमरसेन मादनीयत्वात्रयस्त्रिंशतां तद्देवत्वम् ।  
अत्तस्ते ऽपि भक्षणे लक्षणीयाः- इति चेत् ।  
न ।  
यजमानेन मादनीयस्याग्नेरेव तद्देवत्वात् ।  
त्रयस्त्रिंशद्देवास्तु वह्निना माद्यन्त इति न तेषामत्र देवत्वम् ।  
तस्मान्नोपलक्षणम् ॥ MJAINYC_३,२.३६-३७ ॥  
  
  
(षोडशे भक्षणे ऽनुवषट्कारदेवताया अनुपलक्षणाधिकरणे सूत्रम्) ।  
  
**वषट्कारश् च पूर्ववत् । JAIM_३,२.३७ ।**  
  
____________________________________________________  
  
##  ३,२.३८-३९  
  
  
षोडशाधिकरणमारचयति-  
  
सोमस्याग्न इति प्रोक्तानुवषट्कारदेवता ।  
लक्ष्या न वा देवतात्वाल्लक्ष्या त्रिंशद्विलक्षणा ॥ MJAINY_३,२.३८ ॥  
प्रकृतौ विद्यमानो ऽग्निरनुद्देशदिलक्षितः ।  
उद्देश्येन्द्रो लक्षितो ऽत्तो विकृतावपि तत्तथा ॥ MJAINY_३,२.३९ ॥  
  
__________________  
  
"सोमस्याग्ने वीही ।  
त्यनुयजति"इति श्रूयते ।  
तत्र-अनुवषट्कारस्य मान्त्रवर्णिको ऽग्निर्देवता ।  
न च त्रयस्त्रिंशतामिव वह्नेरदेवतात्वम् ।  
मन्त्रे वह्निं सम्बोध्य सोमपातृत्वामिधानात् ।  
तस्मात्-अग्निर्लक्षणीयः- इति चेत् ।  
न ।  
प्रकृतावलक्षितत्वात् ।  
ऐन्द्रश्वमसः प्रकृतिः ।  
इतरे विकृतिरूपाः ।  
तथा हि-ऐन्द्रश्च सोमो गृह्यते मीयते च ।  
तेनैन्द्रोष्वेव सोमः, अनैन्द्रेषु सोम एव नास्तीति सर्वे सोमधर्मा ऐन्द्रेष्वेव ।  
अनैन्द्रा अधर्मकाः ।  
धर्मताकाङ्क्षाश्चोदकेन सधर्मका इति विकृतित्वम् ।  
गृह्यमाणस्य मीयमानस्य च सोमस्यैन्द्रत्वम् ऽइन्द्राय त्वा वसुमतेऽ इत्यादिग्रहणमन्त्रादवगम्यते ।  
तस्य प्रकृतिभूतस्येन्द्रचमसस्य भक्षणे ऽग्निरनुवषट्कारदेवो नोपलक्षितः ।  
कुतः ।  
ग्रहणे तदुद्देशाभावात् ।  
इन्द्रस्तूद्देश्यत्वादुपलक्षितः ।  
एवं विकृतावप्युद्देश्यदेवानामेवोलक्षणं न्याय्यम् ।  
तस्मात्- अग्निर्नोपलक्ष्यः ॥ MJAINYC_३,२.३८-३९ ॥  
  
  
(सप्तदशे(कृत्वाचिन्तारूपे)अनैन्द्राणाममन्त्रकभक्षणाधि करणे सूत्रम्) ।  
  
**छन्दः प्रतिषेधस् तु सर्वगामित्वात् । JAIM_३,२.३८ ।**  
  
____________________________________________________  
  
##  ३,२.४०-४१  
  
  
सप्तदशाधिकरणमारचयति -  
  
अमन्त्रपक्षमाश्रित्य कृत्वाचिन्तान्तरत्रयम् ।  
ऊहो ऽस्ति नो वा सो ऽस्त्यत्र विकृतौ तस्य सम्भवात् ॥ MJAINY_३,२.४० ॥  
सोमेनेति विधेः सर्वप्रदानेषु समत्वतः ।  
अविकारे ऽप्यनूहो ऽतो नैन्द्रो निर्मन्त्रभक्षणम् ॥ MJAINY_३,२.४१ ॥  
  
उक्ताभ्यः पञ्चम्यः कृत्वाचिन्ताभ्यः पूर्वस्मिन्नेवाधिकरणे यो ऽयम् ऽअनैन्द्रेष्वमन्त्रकं भक्षणम्ऽ इत्येवंरूपः प्रथमः पूर्वपक्षः, तमेव मनसि निधाय पुनः कृत्वाचिन्तानां त्रयमभिधीयते - अनैन्द्रपूक्तरीत्या विकृतित्वेनोहसम्भवादरत्यूहः- इति चेत् ।  
न ।  
अनैन्द्रणां विकृतित्वासम्भवात् ।  
ऽसोमेन यजेतऽ इत्युत्पत्तिश्रुतः सोमः कर्मणो ऽङ्गम्, न तु प्रदानविशेषस्य कस्यचिदङ्गम् ।  
स एव सोमः सर्वप्रदानेष्वभ्यस्यत इति सर्वाणि समप्रधानानि ।  
अत ऐन्द्राणामनैन्द्रणां च प्रकृतिविकृतिभावासम्भवान्नास्त्यत्रोहः ।  
ऽइन्द्राय त्वा वसुमतेऽ इत्यादिमन्त्रो लिङ्गादैन्द्रविषयो ऽस्तु ।  
नैतावता प्रकृतिविकृतिभावः सिध्यति ।  
तस्मादुक्तमन्त्रस्य लिङ्गादैन्द्रविषयत्वादनैन्द्रेष्वमन्त्रकं भक्षणम् ॥ MJAINYC_३,२.४०-४१ ॥  
  
(अष्टादशे, ऐन्द्राग्नभक्षस्यामन्त्रकताधिकरणे सूत्रे - ३९ -४०)  
  
**ऐन्द्राग्ने तु लिङ्गभावात् स्यात् । JAIM_३,२.३९ ।**  
  
**एकस्मिन् वा देवतान्तराद् विभागवत् । JAIM_३,२.४० ।**  
  
____________________________________________________  
  
##  ३,२.४२-४३  
  
  
अष्टादशाधिकरणमारचयति -  
  
समन्त्रकममन्त्रं वा स्यादैन्द्राग्नादिभक्षणम् ।  
ऐन्द्राग्ने ऽतीन्द्रपीतत्वसम्भवात्तत्समन्त्रकम् ॥ MJAINY_३,२.४२ ॥  
न पानमशरीरस्य युक्तं दानं तु मिश्रगम् ।  
मन्त्रो ऽयं तु न मिश्रार्हस्तस्मादेतदमन्त्रकम् ॥ MJAINY_३,२.४३ ॥  
  
__________________  
  
यदेतत् ऽऐन्द्राग्नं गृह्णातिऽ इति विहितं शेषभक्षणम्, तत्र- इन्द्राग्निभ्यां पीतः सोम इन्द्रेणापि पीतो भवतिऽ इति लेङ्गेनैव विनियोगात्समन्त्रकं भक्षणम् - इति चेत् ।  
मैवम् ।  
नवमाध्याये वक्ष्यमाणदेवताधिकरणन्यायेनाशरीरस्येन्द्रस्य पानासम्भवात् ।  
अथ- पतिशब्देन दानं विवक्ष्येत, तदानीम् ऽइन्द्राय दत्तः सोमःऽ इति मन्त्रार्थो भवति ।  
न चात्र यजमान इन्द्रमुद्दिश्य ददौ, किन्त्विन्द्राग्नी उद्दीश्य ।  
तस्मात् ऽदानं मिश्रविषयम् ।  
मन्त्रस्तु न मिश्रविषयःऽ इत्यमन्त्रकं भक्षणम् ॥ MJAINYC_३,२.४२-४३ ॥  
  
  
(एकोनविंशे ऽगायत्रच्छन्दसःऽ इत्यादिमन्त्रविनियोगाधिकरणे सूत्राणि ४१-४३) ।  
  
**छन्दश् च देवतावत् । JAIM_३,२.४१ ।**  
  
**सर्वेषु वाभावाद् एकच्छन्दसः । JAIM_३,२.४२ ।**  
  
**सर्वेषां वैकमन्त्र्यम् ऐतिशायनस्य भक्तिपावनत्वात् सवनाधिकारो हि । JAIM_३,२.४३ ।**  
  
____________________________________________________  
  
##  ३,२.४४-४६  
  
  
एकोनविंशाधिकरणमारचयति -  
  
ऐन्द्रदाने ऽपि गायत्रमात्रयुक्ते ऽथवेतरैः ।  
छन्दोभिरपि युक्ते स्यादाद्यो मन्त्रे तथोक्तितः ॥ MJAINY_३,२.४४ ॥  
द्वयोः समो बहुव्रीहिरेकच्छन्दास्तु न क्वचित् ।  
नानाच्छन्दस्यैन्द्र एव कृत्वाचिन्तेयमीरिता ॥ MJAINY_३,२.४५ ॥  
सवनार्थेन्द्रपीतोक्तिरित्युद्घटनमीरितम् ।  
तेन सर्वप्रदानेषु मन्त्रपाठो यथा स्थितः ॥ MJAINY_३,२.४६ ॥  
  
__________________  
  
तस्मिन्नेव भक्षमन्त्रे ऽगायत्रच्छन्दस इन्द्रपीतस्यऽ इति श्रूयते ।  
ऽगायत्रमेव छन्दो यस्यऽ इति मन्त्रपदे समासाभिधानादेकच्छन्दोयुक्त ऐन्द्रे सोमे भक्षमन्त्रः- इति चेत् ।  
मैवम् ।  
बहुच्छन्दोयुक्ते ऽपि बहुव्रीहेः समानत्वात् ।  
एवकारं परित्यज्य ऽगायत्रं छन्दो यस्यऽ इति विग्रहसम्भवात् ।  
एकच्छन्दस्कस्तु सोमो न क्वाप्यस्ति ।  
तस्मान्नानाछन्दस्के सोम ऐन्द्रप्रदान एव मन्त्रः, नान्यत्र ।  
तदेवं कृत्वाचिन्तात्रयं समाप्तम् ।  
द्विविधकृत्वाचिन्तोद्घाटना तु प्रागेव सिद्धान्तिना दर्शिता ॥ MJAINYC_३,२.४४-४६ ॥  
  
  
इति श्रीमाधवीये जैमिनीयन्यायमालाविस्तरे तृतीयाध्यायस्य द्वितीयः पादः  
  
  
_________________________________________________________________________  
  
  
  
अथ तृतीयाध्यायस्य तृतीयः पादः ।  
  
(प्रथमे - उच्चैस्त्वादीनां वेदधर्मताधिकरणे सूत्राणि १-८) ।  
  
**श्रुतेर् जाताधिकारः स्यात् । JAIM_३,३.१ ।**  
  
**वेदो वा प्रायदर्शनात् । JAIM_३,३.२ ।**  
  
**लिङ्गाच् च । JAIM_३,३.३ ।**  
  
**धर्मोपदेशाच् च न हि द्रव्येण सम्बन्धः । JAIM_३,३.४ ।**  
  
  
**त्रयीविद्याख्या च तद्विद् धि । JAIM_३,३.५ ।**  
  
**व्यक्तिक्रमे यथाश्रुतीति चेत् । JAIM_३,३.६ ।**  
  
**न सर्वस्मिन् निवेशात् । JAIM_३,३.७ ।**  
  
**वेदसंयोगान् न प्रकरणेन बाध्यते । JAIM_३,३.८ ।**  
  
____________________________________________________  
  