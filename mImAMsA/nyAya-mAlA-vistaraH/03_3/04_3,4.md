---
title: ०४ ३,४

---
##  ३,४.१-२  
  
  
चतुर्थपादस्य प्रथमाधिकरणमारचयति -  
  
निवीतं तु मनुष्याणां विधिर्वैषोर्ऽथवादकः ।  
अपूर्वत्वात्प्रकरणान्नुः क्रतोर्वा विधीयते ॥ MJAINY_३,४.१ ॥  
प्राप्तं निवीतं मर्त्येषु प्रायेणैतस्य दर्शनात् ।  
उपवीतविधावेकवाक्यत्वादर्थवादता ॥ MJAINY_३,४.२ ॥  
  
__________________  
  
दर्शपूर्णमासप्रकरणे श्रूयते-ऽनिवीतं मनुष्याणाम् ।  
प्राचीनापीतं पितॄणाम् ।  
उपवीतं देवानाम् ।  
उपव्ययते देवलक्ष्ममेव तत्कुरुतेऽ इति ।  
तत्र- निवीतस्य पूर्वे मानान्तरेणाप्राहत्वा- द्विधेयत्वमभ्युपेतव्यम् ।  
तच्च निवीतं ऽमनुष्याणाम्ऽ इति षष्ठ्या पुरुषार्थत्वेन विधीयते- इत्येकः पूर्वपक्षः ।  
अस्मिन्पक्षे मनुष्यसम्बन्धो द्विविधः- सुवर्णधारणवत्सर्वपुरुषस्यबन्धः, इत्येकः प्रकारः ।  
ऽउपवीतप्राचीनावीतयोः क्रतुप्रवेशरहितयोः स्वतन्त्रदैविकपैतृककर्मणोरपि दर्शनात्तत्साहचर्येण स्वतन्त्र आचार्यातिथ्यादिमनुष्यविषये कर्मणि निवीतम्ऽ इत्यपरः प्रकारः ।  
प्रकरणबलात्प्रयाजादिवद्यागधर्षः- इति द्वितीयः पूर्वपक्षः ।  
अस्मिन्पक्षे मनुष्यग्रहणं कर्तृसम्बन्धानुवादः ।  
ऽषष्ठीश्रुतिप्रकरणयोरविरोधादुभयावलम्बनेन क्रतुसम्बन्धिमनुष्यधर्मःऽ इति पक्षान्तरमुदेति ।  
तच्च द्विविधम्-ऽलोहितोष्णीपादिवदृत्विग्धर्मः, इत्येकः प्रकारः ।  
ऽक्रतावेव यन्मनुष्यप्रधानं कर्मान्वाहार्यदानादि, तद्धर्मत्वे सत्युपवीतसाहचर्यमप्यनुगृह्यतेऽ इत्यपरः ।  
सर्वथापि निवीतं नार्थवादः- इति प्राप्ते, -  
ब्रूमः- अत्र प्रतीयमानं निवीतादिकं वासोविषयम्, न तु त्रिवृत्सूत्रविषयम् ।  
ऽअजिनं वासो वा दक्षिणत उपवीयऽ इत्यनेन सदृशत्वात् ।  
वस्त्रस्य च निवीतं सौकर्याय प्राप्तम् ।  
चीनावीतोपवीतयोरवश्यमेकमेकस्मिन्पार्श्वे वस्त्रमधः पतेत् ।  
अतः प्राप्तेर्ऽथे ऽमनुष्याणाम्ऽ इति षष्ठीश्रुतिर्न विधायिका ।  
न च प्रकरणात्क्रत्वङ्गत्वेन विधिः ।  
वाक्यभेदप्रसङ्गात् ।  
उपवीतं तावद्विधीयते ।  
अन्यथा ऽदेवलक्ष्ममेव तत्कुरुतेऽ इति प्रशंसाबैयर्थ्यापत्तेः ।  
तस्मिंश्चोपवीत विधावर्थवादत्वेन निवीतप्राचीनावीतयोरेकवाक्यत्वसम्भवे पृथग्विधानमयुक्तम् ।  
नवीत प्राचीनावीते मनुष्यपितृविषयवत्त्वाद्दैविके कर्मण्ययोग्ये, उपवीतं तु योग्यम्- इति व्यतिरेक- मुखेण स्तावकं निवीतम् ।  
तस्मात्-अर्थवादः ॥ MJAINYC_३,१.१-२ ॥  
  
  
(द्वितीये, उपवीतस्य दर्शपूर्णमासाङ्गताधिकरणे सूत्रे १०-११)  
  
**उपवीतं लिङ्गदर्शनात् सर्वधर्मः स्यात् । JAIM_३,४.१० ।**  
  
**न वा प्रकरणात् तस्य दर्शनम् । JAIM_३,४.११ ।**  
  
____________________________________________________  
  
##  ३,४.३-४  
  
  
द्वितीयाधिकरणमारचयति-  
  
सर्वार्थमुत दर्शार्थमुपव्ययत इत्यदः ।  
सर्वार्थमग्निहोत्रे स्यादुपवीतीति लिङ्गतः ॥ MJAINY_३,४.३ ॥  
दर्शाद्यर्थे प्रकरणाल्लिङ्गे स्यात्सिद्धिरन्यथा ।  
दोहं मृताग्निहोत्रस्य स्तोतुमेतदनूदितम् ॥ MJAINY_३,४.४ ॥  
  
__________________  
  
ऽयज्ञोपवीती हि देवेभ्यो दोहयतिऽ इत्येवमग्निहोत्रे यज्ञोपवीतस्य सिद्धवदनुवादेन लिङ्गेन सर्वकर्मार्थमुपवीतम्- इति चेत् ।  
न ।  
लिङ्गस्यान्यथोपपत्तेः ।  
मृताग्निहोत्रं तस्मिन्दिने ऽन्येन हूयते ।  
तत्र ऽप्राचीनावीती दोहयेत्ऽ इति विधाय तस्य स्तुतये ऽयज्ञेपवीतीऽ- इत्याद्यनूदितम् ।  
अतो लिङ्गाभासेन बाधासम्भवात्प्रकरणाद्दर्शपूर्णमाक्षाङ्गमुपवीत्रम् ॥ MJAINYC_३,१.३-४ ॥  
  
  
(तृतीये, उपवीतस्य विधित्वाधिकरणे सूत्रम्)  
  
**विधिर् वा स्याद् अपूर्वत्वात् । JAIM_३,४.१२ ।**  
  
____________________________________________________  
  
##  ३,४.५  
  
  
तृतीयाधिकरणमारचयति-  
  
उपव्याने ऽनुवादो वा विधिर्वाऽद्यो यतः स्मृतौ ।  
प्राप्तं मैवमपूर्वत्वात्क्रतौ लेटा विधीयते ॥ MJAINY_३,४.५ ॥  
  
__________________  
  
ऽनित्योदकी नित्ययज्ञोपवीतीऽ इति स्मृत्या प्राप्तस्य ऽउपध्ययतेऽ इत्यवमनुवादः- इति चत् ।  
मैवम् ।  
पुरुषार्थस्य प्राप्तावपि क्रत्वर्थस्य प्राप्त्यभावात्पञ्चमलकारेण दर्शपूर्णमासाङ्गतया विधीयते ॥ MJAINYC_३,१.५ ॥  
  
  
(चतुर्थे-उपवीतोदगग्रत्वयोरनुवादताधिकरणे सूत्रे १३-१४)  
  
**उदक्त्वं चापूर्वत्वात् । JAIM_३,४.१३ ।**  
  
**सतो वा लिङ्गदर्शनम् । JAIM_३,४.१४ ।**  
  
____________________________________________________  
  
##  ३,४.६-७  
  
  
चतुर्थाधिकरणमारचयति -  
  
उपवीती हि देवेभ्यः पुरोदञ्चो द्वयं विधिः ।  
वादो वास्यान्यतो ऽप्राप्तेरपूर्वार्थो विधीयते ॥ MJAINY_३,४.६ ॥  
हियच्छब्दद्वयाद्वादः स्मृत्युपव्यानतो द्वयम् ।  
सम्प्राप्तं दक्षिणाग्रत्वप्राचीनावीतयोः स्तुतिः ॥ MJAINY_३,४.७ ॥  
  
__________________  
प्रेताग्निहोत्रे श्रूयते- ऽप्राचीनावीती दोहयेद्यज्ञोपवीती हि देवेभ्यो दोहयतिऽ इति ।  
ऽये पुरोदञ्चो दर्भाः, तान्दक्षिणाग्रान्स्तृणीयात्ऽ इति ।  
तत्र- मृतस्याग्निहोत्रे दोहने प्राचीनावीतम्, दर्भास्तरणे दक्षिणाग्रत्वं च यथा विधीयते, तथा मरणात्पूर्वे जीवतो ऽग्निहोत्रे दोहनाङ्गमुपवीतम्, दर्भास्तरणाङ्गमुत्तराग्रत्वं विधातव्यम् ।  
ऽदेषेभ्यो यज्ञोपवीती दोहयेत्ऽ ऽमरणात्पुरा ये दर्भास्त उदञ्चः कार्याःऽ इति वचनव्यक्तिः ।  
नह्येतदुभयमन्यतः प्राप्तम् ।  
तस्मात्- अपूर्वार्थो विधीयताम्- इति चेत् ।  
मैवम् ।  
हिशब्देन यच्छब्देन चोभयत्रानुवादत्वप्रतीतेः ।  
अस्ति च तयोः प्राप्तिः ।  
ऽअग्रवन्त्युदगग्राणिऽ- इति स्मृत्या सर्वस्मिन्दैविके कर्मणि प्राप्तमुत्तराग्रत्वमनूद्य विधेयं दक्षिणाग्रत्वं स्तूयते ।  
तथा- दर्शपूर्णमासयोः ऽउपव्ययतेऽ इत्यनेन विधिना प्राप्तं दैविकमुपवीतमनूद्य विधेयं प्राचीनावीतं स्तूयते ।  
तस्माद्- अनुवादः ॥ MJAINYC_३,१.६७ ॥  
  
  
(पञ्चमे समिद्धारणस्य विधिताधिकरणे सूत्रम्)  
  
**विधिस् तु धारणे ऽपूर्वत्वात् । JAIM_३,४.१५ ।**  
  
____________________________________________________  
  
##  ३,४.८-९  
  
  
पञ्चमाधिकरणमारचयति-  
  
धारयत्युपरिष्टाद्धि देवेभ्य इति संस्तवः ।  
विधिर्वाऽद्यो धृतेः पित्र्ये प्रोक्तायाः पूर्ववत्स्तुतिः ॥ MJAINY_३,४.८ ॥  
ऊर्ध्व विधारणं प्राप्तं समिधो नान्यमानतः ।  
अतो हि शब्दसन्त्यागादपूर्वार्थो विधीयते ॥ MJAINY_३,४.९ ॥  
  
__________________  
  
प्रेताग्निहोत्र एवं श्रूयते-ऽअधस्तात्समिधं धारयन्ननुद्रवेत्, उपरि हि देवेभ्यो धारयतिऽ इति ।  
अत्र- ऽपित्र्यं हविर्होतुं हस्ते धारयन्यदा मन्त्रं पठति, तदानीं स्त्रुग्दण्डस्याधस्तात्समिधं धारयेत्- इति यद्विधीयते, तदेतद्दैविकेनोपरिधारणेन स्तूयते ।  
हिशब्देन पूर्वाधिकरण इवानुवादत्वप्रतीतेः- इति चेत् ।  
मैवम् ।  
दैविके हविषि स्त्रुग्दण्डस्योपरि समिद्धारणस्यापूर्वार्थत्वेन विधातव्यत्वात् ।  
अनुवादत्वगमको हिशब्दऽसम्भवादुपेक्षणीयः ॥ MJAINYC_३,१.८-९ ॥  
  
(षष्ठे दिग्विभागस्यार्थवादताधिकरणे सूत्रम्-)  
  
**दिग्विभागश् च तद्वत् सम्बन्धस्यार्थहेतुत्वात् । JAIM_३,४.१६ ।**  
  
____________________________________________________  
  
##  ३,४.१०-११  
  
  
षष्ठाधिकरणमारचयति-  
  
दिशं प्रतीचीं मनुजा व्यभजन्तेत्यसौ विधिः ।  
वादो वात्र पुराकल्पस्तुत्यर्थो विधिमर्हति ॥ MJAINY_३,४.१० ॥  
प्राचीनवंशवाक्योक्तेर्विधावस्यैकवाक्यतः ।  
दिग्विभागोर्ऽथवादो ऽयमुपवीते निवीतवत् ॥ MJAINY_३,४.११ ॥  
  
__________________  
  
ज्योतिष्टोमे श्रूयते-ऽप्राचीनवंशं करोति ।  
देवमनुष्या दिशो व्यभजन्तप्राचीं देवाः, दक्षिणां पितरः, प्रतीचीं मनुष्याः, उदीचीं रुद्राः, यत्प्राचीनवंशं करोति देवलोकमेव तद्यजमान उपावर्ततेऽ इति ।  
तत्र- देवादीनां कर्मानधिकारान्न तत्र विधिशङ्का ।  
ऽमनुष्याः प्रतीचीं विभजोयुःऽ इत्येवं विधिः स्यात् ।  
कुतः ।  
पुराकल्परूपेणार्थवादेन स्तूयमानत्वात् ।  
पूर्वपुरुषाचरितत्वाभिधानं पुराकल्पः ।  
ऽव्यभजन्तऽ इत्यनेन भूतार्थवाचिना तदभिधीयते ।  
तस्मात्- विधिः- इति पूर्वपक्षः ।  
यस्य मण्डपविशेषस्योपरिवंशाः प्रागग्रा भवन्ति स प्राचीनवंशः ।  
तद्विध्येकवाक्यत्वावगमादर्थवादः ।  
सायङ्कालीनाप्त्यान्दौ प्रतीची प्राप्ता ॥ MJAINYC_३,४.१०-११ ॥  
  
  
(सप्तमे परुषि दितादीनामनुवादताधिकरणे सूत्रम्-)  
  
**परुषि दितपूर्णघृतविदग्धं च तद्वत् । JAIM_३,४.१७ ।**  
  
____________________________________________________  
##  ३,४.१२-१३  
  
  
सप्तमाधिकरणमारचयति-  
  
परुषि च्छिन्नमित्युक्त्या बर्हिषस्तु समूलताम् ।  
घृतं दैवं मस्तु पित्र्यमित्युक्त्या नवनीतकम् ॥ MJAINY_३,४.१२ ॥  
यो विदग्धः स इत्युक्त्या पुरोडाशस्य पक्वताम् ।  
स्तौति पूर्वोत्तरौ पक्षौ योजनीयौ निवीतवत् ॥ MJAINY_३,४.१३ ॥  
  
__________________  
  
दर्शपूर्णमासयोः पिण्डपितृयज्ञे श्रूयते- ऽयत्परुषि दितं तद्देवानाम्, यदन्तरा तन्मनुष्याणाम्, यत्समूलं तत्पितॄणाम्, समूलं बर्हिर्भवति व्यावृत्यैऽ इति ।  
परुः पर्व ।  
दितं खण्डितम् ।  
तथा ज्योतिष्टोमे दीक्षार्थाभ्यङ्गे श्रूयते- ऽघृतं देवानां, मस्तु पितॄणाम्, निष्पक्वं मनुष्याणाम्, तद्वा एतत्सर्वदेवत्यं यन्नवनीतम्, यन्नवनीतनाभ्यङ्क्ते सर्वा एव देवताः प्रीणातिऽ इति ।  
मस्तु दधिभवं मण्डम् ।  
निष्पक्वं शिरसिप्रक्षेप्तुमीषद्विलीनं नवनीतं तक्रं वा ।  
दर्शपूर्णमासयोः पुरोडाशश्रपणे श्रूयते-"यो विदग्धः स नैऋतः, यो ऽशृतः स रौद्रः, यः शतः स दैवः, तस्मादविदहता श्रपयितव्यः स दैवत्वायऽऽ इति ।  
विदग्धो ऽत्यन्तपक्वः ।  
अशृतो ऽपक्वः ।  
तत्र - वर्हिषि समूलच्छेदस्य, अभ्यङ्गे नवनीतस्य पुरोडाशे यथोचितपाकस्य च विधेयतया सर्वमवशिष्टं स्तावकम् ।  
निवीतविचारस्यैवायं प्रपञ्चः ।  
एवम् ऽयत्पूर्णे तन्मनुष्याणाम्ऽ इत्यत्रापि द्रष्टव्यम् ।  
तच्च चातुर्मास्येषु महापितृयज्ञे ऽपितृभ्यो ऽग्निष्वात्तेभ्यो ऽभिवान्या गोर्दुग्धे मन्थम्ऽइत्यत्र वत्सरहिताया अभिदानीशब्दाभिधेयाया धेन्वा दुग्धे पिष्टं प्रक्षिप्य क्रियमाणे मन्थने श्रूयते- ऽयत्पूर्णे तन्मनुष्याणामुपरि, अर्धो देवानाम् , अर्धः पितृणाम, अर्ध उपमन्थति, अर्थो हि पितॄणाम्ऽ इति ।  
तत्र पात्रस्याधोभागरूपेणार् धेन परिमिते दुग्धे मन्थनस्य कर्तव्यत्वात्सोर्ऽधो विधीयते ।  
स च पूर्णादिवाक्येन स्तूयते ॥ MJAINYC_३,४.१२ ॥ १३ ॥  
  
  
(अष्टमे-अनृतवदननिषेधस्य क्रतुधर्मताधिकरणे सूत्रे-)  
  
**अकर्म क्रतुसंयुक्तं संयोगान् नित्यानुवादः स्यात् । JAIM_३,४.१८ ।**  
  
**विधिर् वा संयोगान्तरात् । JAIM_३,४.१९ ।**  
  
____________________________________________________  
  
##  ३,४.१४-१६  
अष्टमाधिकरणमारचयति-  
  
अनृतं न वदेद्वैधः पुन्धर्मो वानुवैदगीः ।  
सक्रतौ पुंसि शुद्धेवा क्रतौ यद्वा विधिः क्रतौ ॥ MJAINY_३,४.१४ ॥  
अनृतोक्तैः पुमर्थत्वात्तन्निषेधस्तथाबिधः ।  
स्मार्तानुबादः पुंस्क्रत्वोःअश्रुतिप्रक्रिययोवंशात् ॥ MJAINY_३,४.१५ ॥  
नाऽख्याते पुरुषानुक्तिः क्रतावेव प्रयाजवत् ।  
सत्योक्तिनियमादन्यः संयोगो ऽतः क्रतौ विधिः ॥ MJAINY_३,४.१६ ॥  
  
__________________  
  
दर्शपूर्णमासप्रकरणे श्रूयते- ऽनानृतं वदेत्ऽ इति ।  
तत्र-पुरुषधर्मत्वेनायं प्रतिषेधो विधीयते ।  
कुतः ।  
प्रतियोगिनो ऽनृतवदनस्य पुरुषधर्मतया तन्निषेधस्यापि पुरुषधर्मत्वेनैव विधातव्यत्वात् ।  
ऽवदेत्ऽ इत्याख्यातं तावत्कर्तृवाचकम् ।  
तेनाऽख्यातेन कर्तृः प्रतीयमानत्वात् ।  
पुरुषस्याऽख्यातप्रत्ययवाच्यत्वे सति प्रकृत्यर्थस्य वदनस्य पुरुषधर्मत्वं युक्तम् ।  
ऽप्रकृतिप्रत्ययौ प्रत्ययार्थे सह ब्रूतः, तयोस्तु प्रत्ययः प्राधान्येनऽ इति शाब्दिकैरुद्धोषणात् ।  
वदनस्य पुरुषधर्मत्वे तन्निषेधस्यापि पुरुषधर्मत्वं युक्तम् ।  
अन्यथा भिन्नविषयत्वे बाधकत्वं न स्यात् ।  
तस्मात्पुरूषवाचकाख्यातश्रुत्या प्रकरणं बाधित्वा पुरुषार्थो ऽयं प्रतिषेधो विधीयते ।  
अस्त्येव स्मार्तः प्रतिषेधः- इति चेत् ।  
तर्हि तस्यैतच्छ्रुतिवाक्यं मूलमस्तु ।  
तस्मात्- पुरुषार्थः- इत्येकः पूर्वपक्षः ।  
आख्यातश्रुतेः प्रकरणस्य चाविरोधाय क्रतुयुक्तपुरुषधर्मो ऽस्तु ।  
नह्येतद्वाक्यं स्मृतेर्मूलम् ।  
भिन्नविषयत्वात् ।  
स्मृतिश्चोपनयनमारभ्याऽमरणं पुरुषस्यानृतं प्रतिषेधति ।  
तन्मध्यपतितत्वात्क्रतावपि स्मार्तो निषेधः प्राप्त एव ।  
तत उभयार्थो ऽप्ययं प्रतिषेधो न विधीयते, किन्त्वनूद्यते- इति द्वितीयः पूर्वपक्षः ।  
आख्यातेन भावनाभिधीयते ।  
कर्ता तु तदविनाभूतोर्ऽथात्प्रतीयते ।  
अतः श्रुत्यभावात्केवलेन प्रकरणेन प्रयाजादिवदारादुपकारकः क्रतावेव निविशते ।  
न च तत्रापि विधीयते, किन्तु सार्वत्रिकस्य निषेधस्य क्रतावपि प्राप्तत्वादनूद्यते- इति तृतीयः पूर्वपक्षः ।  
ऽसत्यमेव वदेत्, नत्वनृतम्ऽ इति यो ऽयं स्मार्तानियमरूपः पुरुषार्थः संयोगः, तस्मादयमन्यः क्रत्वर्थः संयोगः ।  
अतो ऽप्राप्तत्वाद्विधीयते ।  
एतद्व्यतिक्रमे क्रतोरेव वैगुण्यम्, न तु पुरुषस्य प्रत्यवायः ।  
अतो ऽत्र क्रतुगामि प्रायश्चित्तम् ।  
पुरुषार्थनियमातिक्रमे तु पुरुषस्यैव प्रत्यवायो न क्रतोर्वैगुण्यम् ।  
तत्र स्मार्ते प्रायश्चितम्- इति विशेषः ॥ MJAINYC_३,४.१४-१६ ॥  
  
  
(नवमे जञ्जभ्यमानधर्माणां प्रकरणे निवेशाधिकरणे सूत्राणि २०-२२)  
  
**अहीनवत् पुरुषस् तदर्थत्वात् । JAIM_३,४.२० ।**  
  
**प्रकरणविशेषाद् वा तद्युक्तस्य संस्कारो द्रव्यवत् । JAIM_३,४.२१ ।**  
  
**व्यपदेशाद् अपकृष्येत । JAIM_३,४.२२ ।**  
  
____________________________________________________  
  
##  ३,४.१७  
  
  
नवमाधिकरणमारचयति-  
  
जञ्जभ्यमानमन्त्रोक्तिः पुंसो धर्मः क्रतोरुत ।  
वाक्यादाद्यः प्रक्रियया द्वितीयो ऽस्त्वविरुद्धया ॥ MJAINY_३,४.१७ ॥  
  
__________________  
  
दर्शपूर्णमासप्रकरणे श्रूयते-ऽप्राणो वै दक्षः ।  
अपानः क्रतुः ।  
तस्माज्जञ्जन्यमानो ब्रूयात्- मयि दक्षक्रतू-इति, प्राणापानावेवाऽस्मन्यधत्तऽ इति ।  
गात्रविनामेन विदारितमुखः पुरुषो जञ्जभ्यमानः ।  
तस्य वाक्यान्मन्त्रोक्तिः प्रतीयते ।  
वाक्यं च प्रकरणाद्बलीयः ।  
तस्मात्- केवलं पुन्धर्मः- इति चेत् ।  
मैवम् ।  
क्रतावपि जञ्जभ्यमानपुरुषसम्भवेन वाक्यप्रकरणयोर्विरोधाभावे सत्युभाभ्यां क्रतुयुक्तपुरुषसंस्कारत्वावगमात् ॥ MJAINYC_३,४.१७ ॥  
  
  
(दशमे-अवगोरणादीनां पुमर्थताधिकरणे सूत्रम्-)  
**शंयौ च सर्वपरिदानात् । JAIM_३,४.२३ ।**  
  
____________________________________________________  
  
##  ३,४.१८-१९  
  
  
दशमाधिकरणमारचयति-  
  
विप्रायावगुरेन्नेति क्रत्वर्थो वा पुमर्थता ।  
फलवत्क्रतुसान्निध्यात्क्रत्वर्थः पूर्वमन्त्रवत् ॥ MJAINY_३,४.१८ ॥  
यातनापरिहारस्य निषेधफलतोचिता ।  
निषेधो ऽयं पुमर्थत्वात्प्रक्रियातो ऽपकृष्यताम् ॥ MJAINY_३,४.१९ ॥  
  
__________________  
  
दर्शपूर्णमासप्रकरणे श्रूयते- ऽयो ब्राह्मणायावगुरेत्तं शतेन यातयेत् ।  
तस्माद्ब्राह्मणाय नावगुरेतऽ इति ।  
तत्र- यथा पूर्वाधिकरणे मन्त्रपाठस्य फलरहितस्य फलवति क्रतावङ्गत्वं प्रकरणेनावगम्यते, एवमत्रापि ब्राह्मणावज्ञानिषेधस्य क्रत्वङ्गत्वम्- इति चेत् ।  
न ।  
वैषम्यात् ।  
पूर्वत्र हि - आत्मनि माणापानधारणं मन्त्रोच्चारणफलं न सम्भवति ।  
तस्य प्रागेव सिद्धत्वात् ।  
इह तु- अवगोरणे शतसंवत्सरयातनामुपन्यस्यावगोरणनिषेधा- द्यातनापरिहारस्य निषेधफलत्वमुचितम् ।  
तस्मात्- निषेधस्य केवलपुरुषार्थतया प्रकरणा दुत्कर्षो युक्तः ॥ MJAINYC_३,४.१८-१९ ॥  
  
  
(एकादशे मलवद्वासः संवादनिषेधाधिकरणे सूत्रे २४-२५)  
  
**प्रागपरोधान् मलवद् वाससः । JAIM_३,४.२४ ।**  
  
**अन्नप्रतिषेधाच् च । JAIM_३,४.२५ ।**  
  
____________________________________________________  
  
##  ३,४.२०  
  
  
एकादशाधिकरणमारचयति-  
  
न संवदेत मलवद्वाससेत्यपि पूर्ववत् ।  
पुमर्थः स्यात्क्रतौ क्वापि संवादस्याप्रसक्तितः ॥ MJAINY_३,४.२० ॥  
  
__________________  
  
दर्शपूर्णमासप्रकरणे श्रूयते- ऽमलवद्वासत्ता न संवेदतऽ इति ।  
-अस्य निषेधस्य प्रकरणा त्क्रत्वङ्गत्वम्- इति चेत् ।  
मैवम् ।  
अप्रसक्तप्रतिषेधप्रसङ्गात् ।  
यस्य व्रत्ये ऽहनि पत्न्वनालम्भुका भवति, तामपरुध्य यजेतऽ इति रजस्वलाया निःसारणेन क्रतौ तत्संवादस्याप्रसक्तिः ।  
तस्मात्- केवलपुरुषार्थस्यास्य प्रकरणादुत्कर्षः ॥ MJAINYC_३,४.२० ॥  
  
  
(द्वादशे सुवर्णधारणादीनां पुरुषधर्मताधिकरणे सूत्राणि २६-३०)  
  
**अप्रकरणे तु तद्धर्मस् ततो विशेषात् । JAIM_३,४.२६ ।**  
  
**अद्रव्यत्वात् तु शेषः स्यात् । JAIM_३,४.२७ ।**  
  
**वेदसंयोगात् । JAIM_३,४.२८ ।**  
  
**द्रव्यसंयोगाच् च । JAIM_३,४.२९ ।**  
  
**स्याद् वास्य संयोगवत् फलेन सम्बन्धस् तस्मात् कर्मैतिशायनः । JAIM_३,४.३० ।**  
  
____________________________________________________  
  
##  ३,४.२१-२३  
  
  
द्वादशाधिकरणमारचयति-  
  
हिरण्यं वर्णवद्भार्ये क्रत्वङ्गं भरणं भवेत् ।  
हिरण्यसंस्कृतिर्वात्र वर्णो वोत पुमर्थता ॥ MJAINY_३,४.२१ ॥  
वैदिकत्वात्क्रतुस्मृत्या तदङ्गं कर्मकारके ।  
प्राधान्यात्संस्कृतिवर्णो गुणो ऽस्तु विधिलाघवात् ॥ MJAINY_३,४.२२ ॥  
अनारभ्य श्रुतत्वेन नियता न क्रतुस्मृतिः ।  
अतः पुमर्थता स्वर्गः कल्प्यो ऽन्यद्वास्तु रात्रिवत् ॥ MJAINY_३,४.२३ ॥  
  
__________________  
  
अनारभ्य श्रूयते- ऽतस्मात्सुवर्णे हिरण्यं भार्यम् ।  
सुवर्ण एव भवति ।  
दुवर्णो ऽस्य भ्रातृव्यो भवतिऽ इति ।  
तत्र-यदेतच्छोभनवर्णोपेतहिरण्यधारणं तस्य वैदिकक्रियारूपत्वेन क्रतुस्मारकत्वात्क्रत्वङ्गं धारणम्- इत्येकः पक्षः ।  
क्रत्वङ्गत्वे ऽपि नाऽरादुपकारकम्, किन्तु क्रतृगतं हिरण्यं धारणेन संस्क्रियते ।  
ऽभार्यम्ऽ इत्यत्र ण्यत्प्रत्ययस्य कर्मणि विहितत्वेन कर्मकारकस्य हिरण्यस्य प्राधान्यावगमात् - इति द्वितीयः पक्षः ।  
वर्णविशिष्टधारणविधाने गौरवाद्धारणसहितं हिरण्यमनूद्य शोभनवर्णमात्रं विधेयम्- इति तृतीयः पक्षः ।  
त्रेधापि- क्रत्वर्थो विधिः, न तु पुरुषार्थः- इति प्राप्ते-  
ब्रूमः- यद्धिक्रतुप्रकरणे श्रुतम्, तस्यास्ति नियमेन क्रतुस्मारकत्वम् ।  
इदं त्वनारभ्याधीतम् ।  
न चात्र हिरण्यं जुह्वादिवत्क्रतावव्यभिचरितम्, येन क्रतुस्मृतिर्नियम्येत ।  
ननु संस्कार्यत्वान्यथानुपपत्त्या क्रतुप्रवेशः स्यात् ।  
नहि धारणेन संस्कृतस्य हिरण्यस्य लौकिकः कश्चिदुपयोगो ऽस्ति- इति चेत् ।  
न ।  
क्रतावप्युपयोगाभावात् ।  
_ क्रतूपयोगो ऽपि कल्प्यते- इति चेत् ।  
न ।  
ऽक्रतूपयोगित्वेन संस्कार्यत्वम्, तेन च क्रतूपयोगःऽ इत्यन्योन्याश्रयत्वात् ।  
अतः क्रतौ नियन्तुमशक्यत्वात्पुरुषार्थमिदं धारणम् ।  
न चात्र फलाभावः ।  
विश्वजिन्न्यायेन स्वर्गस्य कल्प्यत्वात् ।  
अथवा रात्रिसन्ने यथा वाक्यशेषेणार्थवादेन श्रुता प्रतिष्ठा कलत्वेन कल्पिता तथात्रापि ऽसुवर्ण एव भवति, दुर्र्वणो ऽस्य भ्रातृव्यःऽ इत्यर्थवादगतं फलमस्तु ।  
तस्मात्- पुरुषार्थो धारणविधिः ॥ MJAINYC_३,४.२१-२३ ॥  
  
  
(त्रयोदशे जयादीनां वैदिककर्माङ्गताधिकरणे सूत्राणि ३१-३३)  
  
**शेषाः प्रकरणे ऽविशेषात् सर्वकर्मणाम् । JAIM_३,४.३१ ।**  
  
**होमास् तु व्यवतिष्ठेर् अन्नाहवनीयसंयोगात् । JAIM_३,४.३२ ।**  
  
**शेषश् च समाख्यानात् । JAIM_३,४.३३ ।**  
  
____________________________________________________  
  
##  ३,४.२४-२५  
  
  
त्रयोदशाधिकरणमारचयति-  
  
येनेर्त्सेत्कर्मणा तत्र जयाहोमे ऽखिलार्थता ।  
वैदिकेष्वेव वा सर्वशेषो ऽसङ्कोचकत्वतः ॥ MJAINY_३,४.२४ ॥  
होम आहवनीये स्यात्कृष्यादिषु न सो ऽस्ति हि ।  
तेनानारभ्यपाठे ऽपि वैदिकेष्वेव ते जयाः ॥ MJAINY_३,४.२५ ॥  
  
__________________  
  
अनारभ्य श्रूयते- ऽयेन कर्मणेर्त्सेत् ।  
तत्र जयां जुहुयात् ।  
राष्ट्रभृतो जुहोति ।  
अभ्यातानाञ्जुहोतिऽ इति ।  
ईर्त्सेदृद्धिमिच्छेत् ।  
ऽचित्तं च स्वाहाऽ इत्यादयो जयाः ऽऋताषाड्ऽ इत्यादयो राष्ट्रभृतः ।  
ऽअग्निर्भूतानाम्ऽ- इत्यादयो ऽभ्यातानाः ।  
तत्र- वैदिककर्मणेव लौकिककृष्यादिकर्मणाप्यृद्धेरिष्यमाणत्वात्, सङ्कोचे कारणामावाज्जयादिहोमः सर्वशेषः- इति चेत् ।  
मैवम् ।  
ऽयदाहवनीये जुह्वति तेन सो ऽस्याभीष्टः प्रीतःऽ इति वाक्येन होममुद्दिश्याऽ हवनीयविधानात् ।  
कृष्यादौ तदभावाद्वैदिकेष्वेव जयादिहोमः ॥ MJAINYC_३,४.२४-२५ ॥  
  
  
(चतुर्दशे वैदिकाश्वप्रतिग्रह इष्टिकर्तव्यताधिकरणे सूत्रे ३४-३५)  
  
**दोषात् त्व् इष्टिर् लौकिके स्याच् छास्त्राद् धि वैदिक न दोषः स्यात् । JAIM_३,४.३४ ।**  
  
**अर्थवादो वानुपपातत् तस्माद् यज्ञे प्रतीयेत । JAIM_३,४.३५ ।**  
  
____________________________________________________  
  
##  ३,४.२६-२८  
  
  
चतुर्दशाधिकरणमारचयति-  
  
अश्वप्रतिग्रहेष्टिस्तु दातुरित्यभिधास्यते ।  
दानद्वये लौकिके वा वैदिके वा भवेदियम् ॥ MJAINY_३,४.२६ ॥  
अविशेषाद्द्वयोर्यद्वा न देयः केसरीत्यतः ।  
निषेधाल्लौकिकात्तत्र प्रायश्चित्तिरियं भवेत् ॥ MJAINY_३,४.२७ ॥  
न जलोदरहेतुत्वं प्रमितं लौकिके क्वचित् ।  
वैदिके तु श्रुतं तस्मात्तत्प्रायश्चित्तये ऽत्र सा ॥ MJAINY_३,४.२८ ॥  
  
__________________  
  
इदमाम्नायते-ऽयावतो ऽश्वान्प्रतिगृह्णीयात्तावतो वारुणाश्चतुष्कपालान्निर्वपेत्ऽ इति ।  
तत्र ऽप्रतिग्रहशब्दो दानपरःऽ इत्यनन्तरमेव वक्ष्यते ।  
तत्र-विशेषाश्रवणाल्लौकिकवैदिकदानयोरुभयो रप्यसाविष्टिः- इत्येकः पक्षः ।  
ऽन केतरिणो ददातिऽ इति स्मृत्या मित्रदायादादिभ्यः प्रीत्या क्रियमाणं लोकिकमश्वदानं निषिद्धम् ।  
तदनुष्ठाने प्रायश्चित्तरूपेयामिष्टिः- इति द्वितीयः पक्षः ।  
ऽवरुणो वा एतं गृह्णाति यो ऽश्वं प्रतिगृह्णातिऽ इत्यश्वदाने जलोदख्याधिरूपो दृष्टदोषो वरुणग्रहवाक्येनोच्यते ।  
न च लौकिकस्याश्वदानस्य तद्धेतुत्वं प्रमितम् ।  
वैदिकस्य तु जन्मान्तरविषयं दोषश्रवणम् ।  
अतो वैदिकदाने सेष्टिः प्रायश्चित्तम् ।  
अस्ति हि वैदिकमश्वदानम् ।  
ऽवडवा दक्षिणाऽ इत्यादिश्रवणात् ॥ MJAINYC_३,४.२६-२८ ॥  
  
  
(पञ्चादशे दातुर्वारुणीष्ट्यधिकरणे सूत्रे ३६-३७)  
  
**अचोदितं च कर्मभेदात् । JAIM_३,४.३६ ।**  
  
**सा लिङ्गाद् आर्त्विजे स्यात् । JAIM_३,४.३७ ।**  
  
____________________________________________________  
  
##  ३,४.२९-३०  
  
  
पञ्चदशाधिकरणमारचयति-  
  
यावतः प्रतिगृह्णीयादश्वांस्तावत्य इष्टयः ।  
प्रतिग्रहीतुर्दातुर्वा स्यादाद्यो ऽस्तु यथाविधि ॥ MJAINY_३,४.२९ ॥  
असञ्जातविरोध्यर्थवादाद्दातुः प्रजापतेः ।  
इष्टिः श्रुता ततो दातुर्णिजर्थे ऽपि विधिं नयेत् ॥ MJAINY_३,४.३० ॥  
  
__________________  
  
पूर्वोदाहृते वाक्ये ऽप्रतिगृह्णीयात्ऽ इति विधिपदश्रवणात्प्रतिग्रहीतुरिष्टिः- इति चेत् ।  
न ।  
उपक्रमरूपेणार्थवादेन दातुस्तदिष्टिप्रतीतेः ।  
उपक्रमश्चैवं श्रूयते- ऽप्रजापतिवरुणायाश्वमनयत्, स स्वां देवतामार्छत् ।  
स पर्यदीर्यत, स एतं वारुणं चतुष्कपालमपश्यत्, तं निरवपत्, ततो वै स वरुणपाशादमुच्यतऽ इति ।  
अनयद्वत्तवान् ।  
स च दाता प्रजापतिः स्वकीयां वरुणदेवतां जलोदररोगप्रदां प्राप्तवान ।  
तेन च रोगेण ग्रस्तः स प्रजापतिर्विदीर्णो भूत्वा रोगपरिहारायेष्टिं कृत्वा रोगादमुच्यत, इत्यत्र- दातुरिष्टिः- इत्यवगम्यते ।  
असञ्जातविरोध्युपक्रमानुसारेण विधावकपदमपि ऽप्रतिग्राहयेत्ऽ इत्येवमन्तर्भावितणिजर्थपरतया व्याख्यैयम् ॥ MJAINYC_३,४.२९-३० ॥  
  
  
(षोडशे वैदिकपानव्यापदधिकरणे सूत्रे ३८-३९)  
  
**पानव्यापच् च तद्वत् । JAIM_३,४.३८ ।**  
  
**दोषात् तु वैदिके स्याद् अर्थाद् धि लौकिके न दोषः स्यात् । JAIM_३,४.३९ ।**  
  
____________________________________________________  
  
##  ३,४.३१-३२  
  
  
षोडशाधिकरणमारचयति-  
  
सोमवामिचरुर्लोके वेदे वेन्द्रियसङ्क्षयः ।  
दृष्टदोषो लोकिके ऽतो वमने विहितश्चरुः ॥ MJAINY_३,४.३१ ॥  
अदोषो वमनायैव लोके पानं श्रुतौ पुनः ।  
जरणाय ततो वान्तिदोषशान्त्यै भवेच्चरुः ॥ MJAINY_३,४.३२ ॥  
  
__________________  
  
इदमाम्नायते- ऽसौमेन्द्रं चरुं निर्वपेच्छ्यामाकं सोमवामिनःऽऽ इति ।  
तत्र-लौकिके सोमवमने विहितो ऽयं चरुः ।  
कुतः ।  
ऽवि वा एष इन्द्रियेण वीर्येण व्यृध्यवे यः सोमं वमतिऽ इति दृष्टदोषमुपन्यस्य तच्छान्तये चरुविधानात् - इति चेत् ।  
मैवम् ।  
लोके धातुसाम्यार्थिनो वमनायैव सोमस्य पाने सति वमनस्य दोषहेतुस्वाभावात् ।  
वेदे तु ऽहिन्व मे गात्रा हरिवःऽ इत्यनेन मन्त्रेण जरयितुं सोमः पीयते ।  
तत्र वमनप्रायश्चित्तार्थो ऽयं चरुः ॥ MJAINYC_३,४.३१-३२ ॥  
  
  
(सप्तदशे सौमेन्द्रचरोर्यजमानपानव्यापद्विषयताधिकरणे सूत्राणि ४०-४२)  
  
**तत्सर्वत्राविशेषात् । JAIM_३,४.४० ।**  
  
**स्वामिनो वा तदर्थत्वात् । JAIM_३,४.४१ ।**  
  
**लिङ्गदर्शनाच् च । JAIM_३,४.४२ ।**  
  
____________________________________________________  
  
##  ३,४.३३  
  
  
सप्तशाधिकरणमारचयति-  
  
ऋत्विजां वमने ऽप्येष कर्तुरेवोत वर्जनात् ।  
विशेषस्याग्रिमो मैवं कर्तुरेव निरुप्तितः ॥ MJAINY_३,४.३३ ॥  
  
__________________  
  
ऽईदृशस्य सोमस्य वमने चरुःऽ इति विशेषस्याभावादृत्विजां यजमानस्य च वमने सर्वत्रासौ चरुः- इति चेत् ।  
मैवम् ।  
ऽयो वमति स निर्वपतिऽ इति निर्वप्तुर्वमनं चरुनिमित्तम् ।  
निर्वप्ता च यजमानः ।  
ऋत्वियो निर्वप्तृत्वे ऽधिकार्यन्तरत्वप्रसङ्गात् ।  
तस्मात्- यजमानस्यैव वमने चरुविधिः ॥ MJAINYC_३,४.३३ ॥  
  
  
(अष्टादशे - आग्नेयाष्टाकपालचरोर्द्व्यवदानमा-  
त्रस्य होतव्यताधिकरणे सूत्राणि ४३-४७)  
  
**सर्वप्रदानं हविषस् तदर्थत्वात् । JAIM_३,४.४३ ।**  
  
**निरवदानात् तु शेषः स्यात् । JAIM_३,४.४४ ।**  
  
**उपायो वा तदर्थत्वात् । JAIM_३,४.४५ ।**  
  
**कृतत्वात् तु कर्मणः सकृत् स्याद् द्रव्यस्य गुणभूतत्वात् । JAIM_३,४.४६ ।**  
  
**शेषदर्शनाच् च । JAIM_३,४.४७ ।**  
  
____________________________________________________  
  
##  ३,४.३४  
  
  
अष्टादशाधिकरणमारचयति-  
  
यागे हविस्त्यजेत्कृत्स्नं को ऽप्यंशः शिष्यते ऽपि वा ।  
देवार्थत्वाद्यजेत्सर्वे शिष्यते द्विरवत्ततः ॥ MJAINY_३,४.३४ ॥  
  
__________________  
  
ऽआग्नेयो ऽष्टाकपालःऽ इत्यत्र कृत्स्नो ऽपि पुरोडाशो ऽग्नये त्यक्तव्यः ।  
तद्धितेन कृत्स्नस्याग्निदेवतासम्बन्धावगतेः ।  
त्यागमन्तरेणैतदनुपपत्तिः- इति चेत् ।  
मैवम् ।  
ऽद्विर्हविषो ऽवद्यतिऽ इत्यवदानद्वयं श्रूयते ।  
अवदेयं चाङ्गुष्ठपर्वमावम् ।  
तथा च कल्पसूत्रकारः- ऽआग्नेयस्य पुरोडाशस्य मध्यादङ्गुष्ठपर्वमात्रमवदानं तिरश्चीनमवद्यतिऽ इति ।  
ततो हविषः सकाशादङ्गुष्ठपर्वद्वयमात्रं खण्डयित्वा त्यक्तव्यम् ।  
इतरच्छेषणीयम् ।  
देवतासम्बन्धश्चांशद्वारेणाप्युपयुज्यते ॥ MJAINYC_३,४.३४ ॥  
  
**अप्रयोजकत्वाद् एकस्मात् क्रियेरञ् शेषस्य गुणभूतत्वात् । JAIM_३,४.४८ ।**  
  
**संस्कृतत्वाच् च । JAIM_३,४.४९ ।**  
**सर्वेभ्यो वा कारणाविशेषात् संस्कारस्य तदर्थत्वात् । JAIM_३,४.५० ।**  
  
**लिङ्गदर्शनाच् च । JAIM_३,४.५१ ।**  
  
____________________________________________________  
  
##  ३,४.३५  
  
  
एकोनविंशाधिकरणमारचयति-  
  
शेषात्स्विष्टकृदेकस्मात्सर्वेभ्यो वैकतः कृते ।  
शास्त्रार्थसिद्धिःसर्वेभ्यः कार्यः संस्कारसाम्यतः ॥ MJAINY_३,४.३५ ॥  
  
__________________  
  
दर्शपूर्णमासयोः श्रूयते- ऽशेषात्स्विष्टकृते समवद्यतिऽ इति ।  
तत्र-आग्नेयादीनां त्रयाणां हविषां मध्ये यस्य कस्यचिदेकस्य हविषः शेषादवदातव्यम् ।  
तावतैव शास्त्रार्थानुष्ठानसिद्धः- इति चेत् ।  
मैवम् ।  
उपयुक्तं हविः संस्कर्तुमिदमवदीयते ।  
संस्कारश्च सर्वेष्वपि हविःषु समानः ।  
तस्मात्- सर्वेभ्यो हविःशेषेभ्यः स्विष्टकृदनुष्ठेयः ॥ MJAINYC_३,४.३५ ॥  
  
  
(विंशे प्राथमिकशेषात्स्विष्टकृदनुष्ठानाधिकरणे सूत्रे ५२-५३)  
  
**एकस्माच् चेद् यथाकाम्यम् अविशेषात् । JAIM_३,४.५२ ।**  
  
**मुख्याद् वा पूर्वकालत्वात् । JAIM_३,४.५३ ।**  
  
____________________________________________________  
  
##  ३,४.३६  
  
  
विंशाधिकरणमारचयति-  
  
यदैकस्मात्तदा मुख्यनियातिर्नोत विद्यते ।  
नाश्रुतेरस्ति मुख्यातिक्रमणे हेत्वभावतः ॥ MJAINY_३,४.३६ ॥  
  
__________________  
  
ऽएकस्मादेव हविःशेषात्स्विष्टकृत्ऽ इति यः पूर्वाधिकरणे पूर्वपक्षः, तस्मिन्पक्षे नियामकस्याश्रुतत्वात्-  
यस्मात्कस्माच्चिद्धविःशेषात्- इति प्राप्ते, -  
ब्रूमः- प्रथमातिक्रमे मानाभावात्प्रथमहविःशेषेणैव संस्कारासिद्धावितरत्र प्राप्त्यभावादस्ति नियतिः ॥ MJAINYC_३,४.३६ ॥  
  
  
(एकविंशे पुरोडाशविभागस्य भक्षार्थताधिकरणे सूत्राणि ५४-५७)  
  
**भक्षाश्रवणाद् दानशब्दः परिक्रये । JAIM_३,४.५४ ।**  
  
**तत्संस्तवाच् च । JAIM_३,४.५५ ।**  
  
**भक्षार्थो वा द्रव्ये समत्वात् । JAIM_३,४.५६ ।**  
  
**व्यादेशाद् दानसंस्तुतिः । JAIM_३,४.५७ ।**  
  
____________________________________________________  
  
##  ३,४.३७-३८  
  
  
एकविंशाधिकरणमारचयति-  
  
इदं ब्रह्मण इत्यक्तिः क्रयार्था भक्षणाय वा ।  
भक्षाश्रुतेः क्रयार्थातो यथेष्टं तैर्नियुज्यताम् ॥ MJAINY_३,४.३७ ॥  
देवताय समस्तस्य कॢप्तत्वात्स्वामिता न हि ।  
शेषस्य प्रतिपत्त्यर्थे भक्षणं तत्र युज्यते ॥ MJAINY_३,४.३८ ॥  
  
__________________  
  
चतुर्धाकृतपुरोडाशस्य भागान्यजमान एवं निर्दिशेत्- ऽइदं ब्रह्मणः, इदं होतुः, इदमध्वर्योः, इदमग्नीधः, इति ।  
सो ऽयं निर्देश न भक्षणार्थः ।  
भक्षणस्याश्रुतत्वात् ।  
ततो भृतिदानेन तानृत्विजः परिक्रेतुमयं निर्देशः कृतः ।  
क्रयश्च तदङ्गीकारानुसारेण स्वल्पेनाप्युपपद्यते ।  
तस्मात्स्वकीया भागास्तैरिच्छयोपयोक्तुं शक्याः- इति प्राप्ते, -  
ब्रूमः- ऽअग्नेय जुष्टं निर्वपामिऽ इति कृत्स्नस्य हविषो देवतार्थे सङ्कल्पितत्वेन तत्र यजमानस्य स्वामित्वाभावान्न युक्तः परिक्रयः ।  
भक्षणं तु प्रतिपत्त्यर्थत्वाद्युक्तम् ।  
अवशिष्टस्य यः को ऽप्युपयोगः प्रतिपत्तिः ।  
पुरोडाशस्य भक्षणाहत्वाद्भक्षणेन कर्मकराणामृत्साहजननाच्च भक्षणार्थो ऽयं निर्देशो युज्यते ॥ MJAINYC_३,४.३७-३८ ॥  
  
इति श्रीमाधवीये जैमिनीयन्यायमालाविस्तरे तृतीयाध्यायस्य चतुर्थः पादः  
  
  
  
_________________________________________________________________________  
  
  
  
  
अथ तृतीयाध्यायस्य पञ्चमः पादः ।  
  
  
(प्रथमे प्रवाज्यादिभिः स्विष्टकृदादिशेषाननुष्ठानाधिकरणे सूत्राणि १-१२ )  
  
**आज्याच् च सर्वसंयोगात् । JAIM_३,५.१ ।**  
  
**कारणाच् च । JAIM_३,५.२ ।**  
  
**एकस्मिन् समवत्तशब्दात् । JAIM_३,५.३ ।**  
  
**आज्ये च दर्शनात् स्विष्टकृदर्थवदस्य । JAIM_३,५.४ ।**  
  
**अशेषत्वात् तु नैवं स्यात् सर्वादानाद् अशेषता । JAIM_३,५.५ ।**  
  
**साधारण्यान् न ध्रुवायां स्यात् । JAIM_३,५.६ ।**  
  
**अक्तत्वाच् च जुह्वां तस्य च होमसंयोगात् । JAIM_३,५.७ ।**  
  
**चमसवद् इति चेत् । JAIM_३,५.८ ।**  
  
**न चोदनाविरोधाद् धविः प्रकल्पनाच् च । JAIM_३,५.९ ।**  
**उत्पन्नाधिकारात् सति सर्ववचनम् । JAIM_३,५.१० ।**  
  
**जातिविशेषात् परम् । JAIM_३,५.११ ।**  
  
**अन्त्यम् अरेकार्थे । JAIM_३,५.१२ ।**  
  
____________________________________________________  
  