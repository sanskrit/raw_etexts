

  
इत्युक्तस्य यथान्यायं रावणस्य जटायुषा।  
क्रुद्धस्याग्निनिभाः सर्वा रेजुर्विंशतिदृष्टयः ॥ 3.51.1 ॥   
संरक्तनयनः कोपात्तप्तकाञ्चनकुण्डलः।  
राक्षसेन्द्रोऽभिदुद्राव पतगेन्द्रममर्षणः ॥ 3.51.2 ॥   
स सम्प्रहारस्तुमुलस्तयोस्तस्मिन् महावने।  
बभूव वातोद्धतयोर्मेघयोर्गगने यथा ॥ 3.51.3 ॥   
तद्बभूवाद्भुतं युद्धं गृध्रराक्षसयोस्तदा।  
सपक्षयोर्माल्यवतोर्महापर्वतयोरिव ॥ 3.51.4 ॥   
ततो नालीकनाराचैस्तीक्ष्णाग्रैश्च विकर्णिभिः।  
अभ्यवर्षन्महाघोरैर्गृध्रराजं महाबलः ॥ 3.51.5 ॥   
स तानि शरजालानि गृघ्रः पत्त्ररथेश्वरः।  
जटायुः प्रतिजग्राह रावणास्त्राणि संयुगे ॥ 3.51.6 ॥   
तस्य तीक्ष्णनखाभ्यां तु चरणाभ्यां महाबलः।  
चकार बहुधा गात्रे व्रणान् पतगसत्तमः ॥ 3.51.7 ॥   
अथ क्रोधाद्दशग्रीवो जग्राह दश मार्गणान्।  
मृत्युदण्डनिभान् घोरान् शत्रुमर्दनकाङ्क्षया ॥ 3.51.8 ॥   
स तैर्बाणैर्महावीर्यः पूर्णमुक्तैरजिह्मगैः।  
बिभेद निशितैस्तीक्ष्णैर्गृधं घोरैः शिलीमुखैः ॥ 3.51.9 ॥   
स राक्षसरथे पश्यन् जानकीं बाष्पलोचनाम्।  
अचिन्तयित्वा तान् बाणान् राक्षसं समभिद्रवत् ॥ 3.51.10 ॥   
ततोऽस्य सशरं चापं मुक्तामणिविभूषितम्।  
चरणाभ्यां महातेजा बभञ्ज पतगेश्वरः ॥ 3.51.11 ॥   
ततोऽन्यद्धनुरादाय रावणः क्रोधमूर्च्छितः।  
ववर्ष शरवर्षाणि शतशोऽथ सहस्रशः ॥ 3.51.12 ॥   
शरैरावारितस्तस्य संयुगे पतगेश्वरः।  
कुलायमुपसम्प्राप्तः पक्षीव प्रबभौ तदा ॥ 3.51.13 ॥   
स तानि शरवर्षाणि पक्षाभ्यां च विधूय च।  
चरणाभ्यां महातेजा बभञ्जास्य महद्धनुः ॥ 3.51.14 ॥   
तच्चाग्निसदृशं दीप्तं रावणस्य शरावरम्।  
पक्षाभ्यां स महावीर्यो व्याधुनोत्पतगेश्वरः ॥ 3.51.15 ॥   
काञ्चनोरश्छदान् दिव्यान् पिशाचवदनान् खरान्।  
तांश्चास्य जवसम्पन्नान् जघान समरे बली ॥ 3.51.16 ॥   
वरं त्रिवेणुसम्पन्नं कामगं पावकार्चिषम्।  
मणिहेमविचित्राङ्गं बभञ्ज च महारथम् ॥ 3.51.17 ॥   
पूर्णचन्द्रप्रतीकाशं छत्त्रं च व्यजनैः सह।  
पातयामास वेगेन ग्राहिभी राक्षसैः सह ॥ 3.51.18 ॥   
सारथेश्चास्य वेगेन तुण्डेनैव महच्छिरः।  
पुनर्व्यपाहरच्छ्रीमान् पक्षिराजो महाबलः ॥ 3.51.19 ॥   
स भग्नधन्वा विरथो हताश्वो हतसारथिः।  
अङ्केनादाय वैदेहीं पपात भुवि रावणः ॥ 3.51.20 ॥   
दृष्ट्वा निपतितं भूमौ रावणं भग्नवाहनम्।  
साधु साध्विति भूतानि गध्रराजमपूजयन् ॥ 3.51.21 ॥   
परिश्रान्तं तु तं दृष्ट्वा जरया पक्षियूथपम्।  
उत्पपात पुनर्हृष्टो मैथिलीं गृह्य रावणः ॥ 3.51.22 ॥   
गृध्रराजः समुत्पत्य समभिद्रुत्य रावणम्।  
समावार्य महातेजा जटायुरिदमब्रवीत् ॥ 3.51.23 ॥   
वज्रसंस्पर्शबाणस्य भार्यां रामस्य रावण।  
अल्पबुद्धे हरस्येनां वधाय खलु रक्षसाम् ॥ 3.51.24 ॥   
समित्रबन्धुः सामात्यः सबलः सपरिच्छदः।  
विषपानं पिबस्येतत्पिपासित इवोदकम् ॥ 3.51.25 ॥   
अनुबन्धमजानन्तः कर्मणामविचक्षणाः।  
शीघ्रमेव विनश्यन्ति यथा त्वं विनशिष्यसि ॥ 3.51.26 ॥   
बद्धस्त्वं कालपाशेन क्व गतस्तस्य मोक्ष्यसे।  
वधाय बडिशं गृह्य सामिषं जलजो यथा ॥ 3.51.27 ॥   
नहि जातु दुराधर्षो काकुत्स्थौ तव रावण।  
धर्षणं चाश्रमस्यास्य क्षमिष्येते तु राघवौ ॥ 3.51.28 ॥   
यथा त्वया कृतं कर्म भीरुणा लोकगर्हितम्।  
तस्कराचरितो मार्गो नैष वीरनिषेवितः ॥ 3.51.29 ॥   
युद्ध्यस्व यदि शूरोऽसि मुहूर्तं तिष्ठ रावण।  
शयिष्यसे हतो भूमौ यथा भ्राता खरस्तथा ॥ 3.51.30 ॥   
परेतकाले पुरुषो यत्कर्म प्रतिपद्यते।  
विनाशायात्मनोऽधर्म्यं प्रतिपन्नोऽसि कर्म तत् ॥ 3.51.31 ॥   
पापानुबन्धो वै यस्य कर्मणः कर्म को नु तत्।  
कुर्वीत लोकाधिपतिः स्वयम्भूर्भगवानपि ॥ 3.51.32 ॥   
एवमुक्त्वा शुभं वाक्यं जटायुस्तस्य रक्षसः।  
निपपात भृशं पृष्ठे दशग्रीवस्य वीर्यवान् ॥ 3.51.33 ॥   
तं गृहीत्वा नखैस्तीक्ष्णैर्विरराद समन्ततः।  
अधिरूढो गजारोहो यथा स्याद्दुष्टवारणम् ॥ 3.51.34 ॥   
विरराद नखैरस्य तुण्डं पृष्ठे समर्पयन्।  
केशांश्चोत्पाटयामास नखपक्षमुखायुधः ॥ 3.51.35 ॥   
स तथा गृध्रराजेन क्लिश्यमानो मुहुर्मुहुः।  
अमर्षस्फुरितोष्ठः सन् प्राकम्पत स रावणः ॥ 3.51.36 ॥   
स परिष्वज्य वैदेहीं वामेनाङ्केन रावणः।  
तलेनाभिजघानाशु जटायुं क्रोधमूर्च्छितः ॥ 3.51.37 ॥   
जटायुस्तमभिक्रम्य तुण्डेनास्य खगाधिपः।  
वामबाहून् दश तदा व्यपाहरदरिन्दमः ॥ 3.51.38 ॥   
सञ्छिन्नबाहोः सद्यैव बाहवः सहसाऽभवन्।  
विषज्वालावलीयुक्ता वल्मीकादिव पन्नगाः ॥ 3.51.39 ॥   
ततः क्रोधाद्दशग्रीवः सीतामुत्सृज्य रावणः।  
मुष्टिभ्यां चरणाभ्यां च गृध्रराजमपोथयत् ॥ 3.51.40 ॥   
ततो मुहूर्तं सङ्ग्रामो बभूवातुलवीर्ययोः।  
राक्षसानां च मुख्यस्य पक्षिणां प्रवरस्य च ॥ 3.51.41 ॥   
तस्य व्यायच्छमानस्य रामस्यार्थे स रावणः।  
पक्षौ पार्श्वौ च पादौ च खङ्गमुद्धृत्य सोऽच्छिनत् ॥ 3.51.42 ॥   
स च्छिन्नपक्षः सहसा रक्षसा रौद्रकर्मणा।  
निपपात हतो गृध्रो धरण्यामल्पजीवितः ॥ 3.51.43 ॥   
तं दृष्ट्वा पतितं भूमौ क्षतजार्द्रं जटायुषम्।  
अभ्यधावत वैदही स्वबन्धुमिव दुःखिता ॥ 3.51.44 ॥   
तं नीलजीमूतनिकाशकल्पं सुपाण्डुरोरस्कमुदारवीर्यम्।  
ददर्श लङ्काधिपतिः पृथिव्यां जटायुषं शान्तमिवाग्निदावम् ॥ 3.51.45 ॥   
ततस्तु तं पत्त्ररथं महीतले निपातितं रावणवेगमर्दितम्।  
पुनः परिष्वज्य शशिप्रभानना रुरोद सीता जनकात्मजा तदा ॥ 3.51.46 ॥   
