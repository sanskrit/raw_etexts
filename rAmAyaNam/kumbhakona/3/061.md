

  
दृष्ट्वाऽऽश्रमपदं शून्यं रामो दशरथात्मजः।  
रहितां पर्णशालां च विध्वस्तान्यासनानि च ॥ 3.61.1 ॥   
अदृष्ट्वा तत्र वैदेहीं सन्निरीक्ष्य च सर्वशः।  
उवाच रामः प्राक्रुश्य प्रगृह्य रुचिरौ भुजौ ॥ 3.61.2 ॥   
क्व नु लक्ष्मण वैदेही कं वा देशमितो गता।  
केनाहृता वा सौमित्रे भक्षिता केन वा प्रिया ॥ 3.61.3 ॥   
वृक्षेणाच्छाद्य यदि मां सीते हसितुमिच्छसि।  
अलं ते हसितेनाद्य मां भजस्व सुदुःखितम् ॥ 3.61.4 ॥   
एते हीनास्त्वाया सौम्ये ध्यायन्त्यास्राविलेक्षणाः।  
सीतया रहितोऽहं वै नहि जीवामि लक्ष्मण ॥ 3.61.5 ॥   
मृतं शोकेन महता सीताहरणजेन माम्।  
परलोके महाराजो नूनं द्रक्ष्यति मे पिता ॥ 3.61.6 ॥   
कथं प्रतिज्ञां संश्रुत्य मया त्वमभियोजितः।  
अपूरयित्वा तं कालं मत्सकाशमिहागतः ॥ 3.61.7 ॥   
कामवृत्तमनार्यं मां मृषावादिनमेव च।  
धिक्त्वामिति परे लोके व्यक्तं वक्ष्यति मे पिता ॥ 3.61.8 ॥   
विवशं शोकसन्तप्तं दीनं भग्नमनोरथम्।  
मामिहोत्सृज्य करुणं कीर्तिर्नरमिवानृजुम् ॥ 3.61.9 ॥   
क्व गच्छसि वरारोहे मां नोत्सृज सुमध्यमे।  
त्वया विरहितश्चाहं मोक्ष्ये जीवितमात्मनः ॥ 3.61.10 ॥   
इतीव विलपन् रामः सीतादर्शनलालसः।  
न ददर्श सुदुःखार्तो राघवो जनकात्मजाम् ॥ 3.61.11 ॥   
अनासादयमानं तं सीतां दशराथात्मजम्।  
पङ्कमासाद्य विपुलं सीदन्तमिव कुञ्जरम् ॥ 3.61.12 ॥   
लक्ष्मणो राममत्यर्थमुवाच हितकाम्यया ॥ 3.61.13 ॥   
मा विषादं महाबाहो कुरु यत्नं मया सह।  
इदं च हि वनं शूर बहुकन्दरशोभितम् ॥ 3.61.14 ॥   
प्रियकाननसञ्चारा वनोन्मत्ता च मैथिली।  
सा वनं वा प्रविष्टा स्यान्नलिनीं वा सुपुष्पिताम् ॥ 3.61.15 ॥   
सरितं वापि सम्प्राप्ता मीनवञ्जुलसेविताम्।  
स्नातुकामा निलीना स्याद्धासकामा वने क्वचित् ॥ 3.61.16 ॥   
जिज्ञासमाना वैदेही त्वां मां च पुरुषर्षभ।  
तस्या ह्यन्वेषणे श्रीमन् क्षिप्रमेव यतावहै ॥ 3.61.17 ॥   
वनं सर्वं विचिनुवो यत्र सा जनकात्मजा।  
मन्यसे यदि काकुत्स्थ मा स्म शोके मनः कृथाः ॥ 3.61.18 ॥   
एवमुक्तस्तु सौहार्दाल्लक्ष्मणेन समाहितः।  
सह सौमित्रिणा रामो विचेतुमुपचक्रमे ॥ 3.61.19 ॥   
तौ वनानि गिरींश्चैव सरितश्च सरांसि च।  
निखिलेन विचिन्वानौ सीतां दशरथात्मजौ ॥ 3.61.20 ॥   
तस्य शैलस्य सानूनि गुहाश्च शिखराणि च।  
निखिलेन विचिन्वानौ नैव तामभिजग्मतुः ॥ 3.61.21 ॥   
विचित्य सर्वतः शैलं रामो लक्ष्मणमब्रवीत्।  
नेह पश्यामि सौमित्रे वैदेहीं पर्वते शुभाम् ॥ 3.61.22 ॥   
ततो दुःखाभिसन्तप्तो लक्ष्मणो वाक्यमब्रवीत्।  
विचरन् दण्डकारण्यं भ्रातरं दीप्ततेजसम् ॥ 3.61.23 ॥   
प्राप्स्यसि त्वं महाप्राज्ञ मैथिलीं जनकात्मजाम्।  
यथा विष्णुर्महाबाहुर्बलिं बध्वा महीमिमाम् ॥ 3.61.24 ॥   
एवमुक्तस्तु सौहार्दाल्लक्ष्मणेन स राघवः।  
उवाच दीनया वाचा दुःखाभिहतचेतनः ॥ 3.61.25 ॥   
वनं सर्वं सुविचितं पद्मिन्यः फुल्लपङ्कजाः।  
गिरिश्चायं महाप्राज्ञ बहुकन्दरनिर्झरः ॥ 3.61.26 ॥   
नहि पश्यामि वैदेहीं प्राणेभ्योऽपि गरीयसीम् ॥ 3.61.27 ॥   
एवं स विलपन् रामः सीताहरणकर्शितः।  
दीनशोकसमाविष्टो मुहूर्तं विह्वलोऽभवत् ॥ 3.61.28 ॥   
सन्तप्तो ह्यवसन्नाङ्गो गतबुद्धिर्विचेतनः।  
निषसादातुरो दीनो निःश्वस्याशीतमायतम् ॥ 3.61.29 ॥   
बहुलं स तु निःश्वस्य रामो राजीवलोचनः।  
हा प्रियेति विचुक्रोश बहुशो बाष्पगद्गदः ॥ 3.61.30 ॥   
तं ततः सान्त्वयामास लक्ष्मणः प्रियबान्धवः।  
बहुप्रकारं धर्मज्ञः प्रश्रितं प्रश्रिताञ्जलिः ॥ 3.61.31 ॥   
अनादृत्य तु तद्वाक्यं लक्ष्मणोष्ठपुटाच्च्युतम्।  
अपश्यंस्तां प्रियां सीतां प्राक्रोशत् स पुनःपुनः ॥ 3.61.32 ॥   
