

  
निदर्शयित्वा रामाय सीतायाः प्रतिपादने।  
वाक्यमन्वर्थमर्थज्ञः कबन्धः पुनरब्रवीत् ॥ 3.73.1 ॥   
एष राम शिवः पन्था यत्रैते पुष्पिता द्रुमाः।  
प्रतीचीं दिशमाश्रित्य प्रकाशन्ते मनोरमाः ॥ 3.73.2 ॥   
जम्बूप्रियालपनसप्लक्षन्यग्रोधतिन्दुकाः।  
अश्वत्थाः कर्णिकाराश्च चूताश्चान्ये च पादापाः ॥ 3.73.3 ॥   
नीलाशोकाः कदम्बाश्च करवीराश्च पुष्पिताः।  
अग्निमुख्या अशोकाश्च सुरक्ताः पारिभद्रकाः ॥ 3.73.4 ॥   
तानारूह्याथवा भूमौ पातयित्वा च तान् बलात्।  
फलान्यमृतकल्पानि भक्षयन्तौ गमिष्यथः ॥ 3.73.5 ॥   
तदतिक्रम्य काकुत्स्थ वनं पुष्पितपादपम्।  
नन्दनप्रतिमं चान्यत् कुरवो ह्युत्तरा इव ॥ 3.73.6 ॥   
सर्वकामफला वृक्षाः पादपास्तु मधुस्रवाः।  
सर्वे च ऋतवस्तत्र वने चैत्ररथे यथा ॥ 3.73.7 ॥   
फलभारानतास्तत्र महाविटपधारिणः।  
शोभन्ते सर्वतस्तत्र मेघपर्वतसन्निभाः ॥ 3.73.8 ॥   
तानारुह्याथ वा भूमौ पातयित्वा यथासुखम्।  
फलान्यमृतकल्पानि लक्ष्मणस्ते प्रदास्यति ॥ 3.73.9 ॥   
चङ्क्रमन्तौ वरान् देशान् शैलाच्छैलं वनाद्वनम्।  
ततः पुष्करिणीं वीरौ पम्पां नाम गमिष्यथः ॥ 3.73.10 ॥   
अशर्करामविभ्रंशां समतीर्थामशैवलाम्।  
राम स़ञ्चातवालूकां कमलोत्पलशालिनीम् ॥ 3.73.11 ॥   
तत्र हंसाः प्लवाः क्रौञ्चाः कुरराश्चैव राघव।  
वल्गुस्वना निकूजन्ति पम्पासलिलगोचराः ॥ 3.73.12 ॥   
नोद्विजन्ते नरान् दृष्ट्वा वधस्याकोविदाः शुभाः।  
घृतपिण्डोपमान् स्थूलांस्तान् द्विजान् भक्षयिश्यथः ॥ 3.73.13 ॥   
रोहितान् वक्रतुण्डांश्च नडमीनांश्च राघव।  
पम्पायामिषुभिर्मत्स्यांस्तत्र राम वरान् हतान् ॥ 3.73.14 ॥   
निस्त्वक्पक्षानयस्तप्तानकृशानेककण्टकान्।  
तव भक्त्या समायुक्तो लक्ष्मणः सम्प्रदास्यति ॥ 3.73.15 ॥   
भृशं ते खादतो मत्स्यान् पम्पायाः पुष्पसञ्चये।  
पद्मगन्धि शिवं वारि सुखशीतमनामयम् ॥ 3.73.16 ॥   
उद्धृत्य सतताक्लिष्टं रौप्यस्फाटिकसन्निभम्।  
असौ पुष्करपर्णेन लक्ष्मणः पाययिष्यति ॥ 3.73.17 ॥   
स्थूलान् गिरिगुहाशय्यान् वराहान् वनचारिणः।  
अपां लोभादुपावृत्तान् वृषभानिव नर्दतः ॥ 3.73.18 ॥   
रूपान्वितांश्च पम्पायां द्रक्ष्यसि त्वं नरोत्तम ॥ 3.73.19 ॥   
सायाह्ने विचरन् राम विटपीन् माल्यधारिणः।  
शीतोदकं च पम्पाया दृष्ट्वा शोकं विहास्यसि ॥ 3.73.20 ॥   
सुमनोभिश्चितांस्तत्र तिलकान्नक्तमालकान्।  
उत्पलानि च फुल्लानि पङ्कजानि च राघव ॥ 3.73.21 ॥   
न तानि कश्चिन्माल्यानि तत्रारोपयिता नरः।  
न च वै म्लानतां यान्ति न च शीर्यन्ति राघव ॥ 3.73.22 ॥   
मतङ्गशिष्यास्तत्रासन्नृषयः सुसमाहिताः।  
तेषां भाराभितप्तानां वन्यमाहरतां गुरोः ॥ 3.73.23 ॥   
तानि जातानि माल्यानि मुनीनां तपसा तदा।  
स्वेदबिन्दुसमुत्थानि न विनश्यन्ति राघव ॥ 3.73.24 ॥   
तेषामद्यापि तत्रैव दृश्यते परिचारिणी।  
श्रमणी शबरी नाम काकुत्स्थ चिरजीविनी ॥ 3.73.25 ॥   
त्वां तु धर्मे स्थिता नित्यं सर्वभूतनमस्कृतम्।  
दृष्ट्वा देवोपमं राम स्वर्गलोकं गमिष्यति ॥ 3.73.26 ॥   
ततस्तद्राम पम्पायास्तीरमाश्रित्य पश्चिमम्।  
आश्रमस्थानमतुलं गुह्यं काकुत्स्थ पश्यसि ॥ 3.73.27 ॥   
न तत्राक्रमितुं नागाः शक्नुवन्ति तमाश्रमम्।  
विविधास्तत्र वै नागा वने तस्मिंश्च पर्वते ॥ 3.73.28 ॥   
ऋषेस्तस्य मतङ्गस्य विधानात्तच्च काननम्।  
मतङ्गवनमित्येव विश्रुतं रघुनन्दन ॥ 3.73.29 ॥   
तस्मिन्नन्दनसङ्काशे देवारण्योपमे वने।  
नानाविहगसङ्कीर्णे रंस्यसे राम निर्वृतः ॥ 3.73.30 ॥   
सुदुःखारोहणो नाम शिशुनागाभिरक्षितः।  
उदारो ब्रह्मणा चैव पूर्वकाले विनिर्मितः ॥ 3.73.31 ॥   
शयानः पुरुषो राम तस्य शैलस्य मूर्धनि।  
यत्स्वप्ने लभते वित्तं तत्प्रबुद्धोऽधिगच्छति ॥ 3.73.32 ॥   
न त्वेनं विषमाचारः पापकर्माधिरोहति ॥ 3.73.33 ॥   
यस्तु तं विषमाचारः पापकर्माधिरोहति।  
तत्रैव प्रहरन्त्येनं सुप्तमादाय राक्षसाः ॥ 3.73.34 ॥   
तत्रापि शिशुनागानामाक्रन्दः श्रूयते महान्।  
क्रीडतां राम पम्पायां मतङ्गारण्यवासिनाम् ॥ 3.73.35 ॥   
सिक्ता रुधिरधाराभिः संहृत्य परमद्विपाः।  
प्रचरन्ति पृथक्कीर्णा मेघवर्णास्तरस्विनः ॥ 3.73.36 ॥   
[ अत्यन्तसुखसंस्पर्शं सर्वगन्धसमन्वितम् ॥ ] निर्वृताः संविगाहन्ते वनानि वनगोचराः ॥ 3.73.37 ॥   
ऋक्षांश्च द्वीपिनश्चैव नीलकोमलकप्रभान्।  
रुरूनपेतापजयान् दृष्ट्वा शोकं जहिष्यसि ॥ 3.73.38 ॥   
राम तस्य तु शैलस्य महती शोभते गुहा।  
शिलापिधाना काकुत्स्थ दुःखं चास्याः प्रवेशनम् ॥ 3.73.39 ॥   
तस्या गुहायाः प्राग्द्वारे महान् शीतोदको ह्रदः।  
फलमूलान्वितो रम्यो नानामृगसमावृत्तः ॥ 3.73.40 ॥   
तस्यां वसति सुग्रीवश्चतुर्भिः सह वानरैः।  
कदाचिच्छिखरे तस्य पर्वतस्यावतिष्ठते ॥ 3.73.41 ॥   
कबन्धस्त्वनुशास्यैवं तावुभौ रामलक्ष्मणौ।  
स्रग्वी भास्करवर्णाभः खे व्यरोचत वीर्यवान् ॥ 3.73.42 ॥   
तं तु खस्थं महाभागं कबन्धं रामलक्ष्मणौ।  
प्रस्थितौ त्वं व्रजस्वेति वाक्यमूचतुरन्तिके ॥ 3.73.43 ॥   
गम्यतां कार्यसिद्ध्यर्थमिति तावब्रवीत्स च।  
सुप्रीतौ तावनुज्ञाप्य कबन्धः प्रस्थितस्तदा ॥ 3.73.44 ॥   
स तत्कबन्धः प्रतिपद्य रूपं वृतः श्रिया भास्करतुल्यदेहः।  
निदर्शयन् राममवेक्ष्य खस्थं सख्यं कुरुष्वेति तदाभ्युवाच ॥ 3.73.45 ॥   
