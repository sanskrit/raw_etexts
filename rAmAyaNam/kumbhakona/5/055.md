

  
सन्दिश्य राक्षसान् घोरान् रावणोऽष्टौ महाबलान्।  
आत्मानं बुद्धिवैक्लव्यात्कृतकृत्यममन्यत ॥ 3.55.1 ॥   
स चिन्तयानो वैदेहीं कामबाणसमर्पितः।  
प्रविवेश गृहं रम्यं सीतां द्रष्टुमभित्वरन् ॥ 3.55.2 ॥   
स प्रविश्य तु तद्वेश्म रावणो राक्षसाधिपः।  
अपश्यद्राक्षसीमध्ये सीतां शोकपरायणाम् ॥ 3.55.3 ॥   
अश्रुपूर्णमुखीं दीनां शोकभाराभिपीडिताम्।  
वायुवेगैरिवाक्रान्तां मज्जन्तीं नावमर्णवे ॥ 3.55.4 ॥   
मृगयूथपरिभ्रष्टां मृगीं श्वभिरिवावृताम्।  
अधोमुखमुखीं सीतामभ्येत्य च निशाचरः ॥ 3.55.5 ॥   
तां तु शोकपरां दीनामवशां राक्षसाधिपः।  
स बलाद्दर्शयामास गृहं देवगृहोपपम् ॥ 3.55.6 ॥   
हर्म्यप्रासादसम्बाधं स्त्रीसहस्रनिषेवितम्।  
नानापक्षिगणैर्जुष्टं नानारत्नसमन्वितम् ॥ 3.55.7 ॥   
काञ्चनैस्तापनीयैश्च स्फाटिकै राजतैरपि।  
वज्रवैडूर्यचित्रैश्च स्तम्भैर्द्दष्टिमनोहरैः ॥ 3.55.8 ॥   
दिव्यदुन्दुभिनिर्ह्रादं तप्तकाञ्चनतोरणम्।  
सोपानं काञ्चनं चित्रमारुरोह तया सह ॥ 3.55.9 ॥   
दान्तिका राजताश्चैव गवाक्षाः प्रियदर्शनाः।  
हेमजालावृताश्चासन् तत्र प्रासादपङ्क्तयः ॥ 3.55.10 ॥   
सुधामणिविचित्राणि भूमिभागानि सर्वशः।  
दशग्रीवः स्वभवने प्रादर्शयत मैथिलीम् ॥ 3.55.11 ॥   
दीर्घिकाः पुष्करिण्यश्च नानावृक्षसमन्विताः।  
रावणो दर्शयामास सीतां शोकपरायणाम् ॥ 3.55.12 ॥   
दर्शयित्वा तु वैदेह्याः कृत्स्नं तद्भवनोत्तमम्।  
उवाच वाक्यं पापात्मा सीतां लोभितुमिच्छया ॥ 3.55.13 ॥   
दश राक्षसकोट्यश्च द्वाविंशतिरथापराः।  
तेषां प्रभुरहं सीते सर्वेषां भीमकर्मणाम् ॥ 3.55.14 ॥   
वर्जयित्वा जरावृद्धान् बालांश्च रजनीचरान्।  
सहस्रमेकमेकस्य मम कार्यपुरस्सरम् ॥ 3.55.15 ॥   
यदिदं राजतन्त्रं मे त्वयि सर्वं प्रतिष्ठितम्।  
जीवितं च विशालाक्षि त्वं मे प्राणैर्गरीयसी ॥ 3.55.16 ॥   
बहूनां स्त्रीसहस्राणां मम योऽसौ परिग्रहः।  
तासां त्वमीश्वरा सीते मम भार्या भव प्रिये ॥ 3.55.17 ॥   
साधु किं तेऽन्यथा बुद्ध्या रोचयस्व वचो मम।  
भजस्व माऽभितप्तस्य प्रसादं कर्तुमर्हसि ॥ 3.55.18 ॥   
परिक्षिप्ता सहस्रेण लङ्केयं शतयोजना।  
नेयं धर्षयितुं शक्या सेन्द्रैरपि सुरासुरैः ॥ 3.55.19 ॥   
न देवेषु न यक्षेषु न गन्धर्वेषु पक्षिषु।  
अहं पश्यामि लोकेषु यो मे वीर्यसमो भवेत् ॥ 3.55.20 ॥   
राज्यभ्रष्टेन दीनेन तापसेन गतायुषा।  
किं करिष्यसि रामेण मानुषेणाल्पतेजसा ॥ 3.55.21 ॥   
भजस्व सीते मामेव भर्ताहं सदृशस्तव।  
यौवनं ह्यध्रुवं भीरू रमस्वेह मया सह ॥ 3.55.22 ॥   
दर्शने मा कृथा बुद्धिं राघवस्य वरानने।  
काऽस्य शक्तिरिहागन्तुमपि सीते मनोरथैः ॥ 3.55.23 ॥   
न शक्यो वायुराकाशे पाशैर्बद्धुं महाजवः।  
दीप्यमानस्य वाप्यग्नेर्ग्रहीतुं विमलां शिखाम् ॥ 3.55.24 ॥   
त्रयाणामपि लोकानां न तं पश्यामि शोभने।  
विक्रमेण नयेद्यस्त्वां मद्बाहुपरिपालिताम् ॥ 3.55.25 ॥   
त्वत्प्रेष्या मद्विधाश्चैव देवाश्चापि चराचराः।  
अभिषेकोदकल्किन्ना तुष्टा च रमयस्व माम् ॥ 3.55.26 ॥   
दुष्कृतं यत्पुरा कर्म वनवासेन तद्गतम्।  
यश्च ते सुकृतो धर्मस्तस्येह फलमाप्नुहि ॥ 3.55.27 ॥   
इह माल्यानि सर्वाणि दिव्यगन्धानि मैथिलि।  
भूषणानि च मुख्यानि सेवस्व च मया सह ॥ 3.55.28 ॥   
पुष्पकं नाम सुश्रोणि भ्रातुर्वैश्रवणस्य मे।  
विमानं सूर्यसङ्काशं तरसा निर्जितं मया ॥ 3.55.29 ॥   
विशालं रमणीयं च तद्विमानमनुत्तमम्।  
तत्र सीते मया सार्धं विहरस्व यथासुखम् ॥ 3.55.30 ॥   
वदनं पद्मसङ्काशं विमलं चारुदर्शनम्।  
शोकार्तं तु वरारोहे न भ्राजति वरानने ॥ 3.55.31 ॥   
एवं वदति तस्मिन् सा वस्त्रान्तेन वराङ्गना।  
पिधायेन्दुनिभं सीता मुखमश्रूण्यवर्तयत् ॥ 3.55.32 ॥   
ध्यायन्तीं तामिवास्वस्थां दीनां चिन्ताहतप्रभाम्।  
उवाच वचनं पापो रावणो राक्षसेश्वरः ॥ 3.55.33 ॥   
अलं व्रीडेन वैदेहि धर्मलोपकृतेन च।  
आर्षोऽयं दैवनिष्यन्दो यसत्वामभिगमिष्यति ॥ 3.55.34 ॥   
एतौ पादौ महास्निग्धौ शिरौभिः परिपीडितौ।  
प्रसादं कुरु मे क्षिप्रं वश्यो दासोऽहमस्मि ते ॥ 3.55.35 ॥   
इमाः शून्या मया वाचः शुष्ममाणेन भाषिताः।  
न चापि रावणः काञ्चिन्मूर्ध्ना स्त्रीं प्रणमेत ह ॥ 3.55.36 ॥   
एवमुक्त्वा दशग्रीवो मैथीलीं जनकात्मजाम्।  
कृतान्तवशमापन्नो ममेयमिति मन्यते ॥ 3.55.37 ॥   
