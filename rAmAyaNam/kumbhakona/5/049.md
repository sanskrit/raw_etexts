

  
सीताया वचनं श्रुत्वा दशग्रीवः प्रतापवान्।  
हस्ते हस्तं समाहत्य चकार सुमहद्वपुः ॥ 3.49.1 ॥   
स मैथिलीं पुनर्वाक्यं बभाषे च ततो भृशम्।  
नोन्मत्तया श्रुतौ मन्ये मम वीर्यपराक्रमौ ॥ 3.49.2 ॥   
उद्वहेयं भुजाभ्यां तु मेदिनीमम्बरे स्थितः।  
आपिबेयं समुद्रं च हन्यां मृत्युं रणे स्थितः ॥ 3.49.3 ॥   
अर्कं रुन्ध्यां शरैस्तीक्ष्णैर्विभिन्द्यां हि महीतलम्।  
कामरूपिणमुन्मत्ते पश्य मां कामदं पतिम् ॥ 3.49.4 ॥   
एवमुक्तवतस्तस्य सूर्यकल्पे शिखिप्रभे।  
क्रुद्धस्य हरिपर्यन्ते रक्ते नेत्रे बभूवतुः ॥ 3.49.5 ॥   
सद्यः सौम्यं परित्यज्य भिक्षुरूपं स रावणः।  
स्वं रूपं कालरूपाभं भेजे वैश्रवणानुजः ॥ 3.49.6 ॥   
क्रोधेन महताविष्टो नीलजीमूतसन्निभः।  
दशास्यः कार्मुकी बाणी बभूव क्षणदाचरः ॥ 3.49.7 ॥   
स परिव्राजकच्छद्म महाकायो विहाय तत्।  
प्रतिपद्य स्वकं रूपं रावणो राक्षसाधिपः ॥ 3.49.8 ॥   
संरक्तनयनः क्रोधाज्जीमूतनिचयप्रभः।  
रक्ताम्बरधरस्तस्थौ स्त्रीरत्नं प्रेक्ष्य मैथिलीम् ॥ 3.49.9 ॥   
स तामसितकेशान्तां भास्करस्य प्रभामिव।  
वसनाभरणोपेतां मैथिलीं रावणोऽब्रवीत् ॥ 3.49.10 ॥   
त्रिषु लोकेषु विख्यातं यदि भर्तारमिच्छसि।  
मामाश्रय वरारोहे तवाहं सदृशः पतिः ॥ 3.49.11 ॥   
मां भजस्व चिराय त्वमहं श्लाघ्यः प्रियस्तव।  
नैव चाहं क्वचिद्भद्रे करिष्ये तव विप्रियम् ॥ 3.49.12 ॥   
त्यज्यतां मानुषो भावो मयि भावः प्रणीयताम्।  
राज्याच्च्युतमसिद्धार्थं रामं परिमितायुषम् ॥ 3.49.13 ॥   
कैर्गुणैरनुरक्ताऽसि मूढे मण्डितमानिनि।  
यः स्त्रिया वचनाद्राज्यं विहाय ससुहृज्जनम् ॥ 3.49.14 ॥   
अस्मिन् व्यालानुचरिते वने वसति दुर्मतिः ॥ 3.49.15 ॥   
अभिगम्य सुदुष्टात्मा राक्षसः काममोहितः।  
जग्राह रावणः सीतां बुधः खे रोहिणीमिव ॥ 3.49.16 ॥   
वामेन सीतां पद्माक्षीं मूर्द्धजेषु करेण सः।  
ऊर्वोस्तु दक्षिणेनैव परिजग्राह पाणिना ॥ 3.49.17 ॥   
तं दृष्ट्वा मृत्युसङ्काशं तीक्ष्णदंष्ट्रं महाभुजम्।  
प्राद्रवन् गिरिसङ्काशं भयार्ता वनदेवताः ॥ 3.49.18 ॥   
स च मायामयो दिव्यः खरयुक्तः खरस्वनः।  
प्रत्यदृश्यत हेमाङ्गो रावणस्य महारथः ॥ 3.49.19 ॥   
ततस्तां परुषैर्वाक्यैर्भर्त्सयन् स महास्वनः।  
अङ्केनादाय वैदेहीं रथमारोपयत्तदा ॥ 3.49.20 ॥   
सा गृहीता विचुक्रोश रावणेन यशस्विनी।  
रामेति सीता दुःखार्ता रामं दूरगतं वने ॥ 3.49.21 ॥   
तामकामां स कामार्तः पन्नगेन्द्रवधूमिव।  
विवेष्टमानामादाय उत्पपाताथ रावणः ॥ 3.49.22 ॥   
ततः सा राक्षसेन्द्रेण ह्रियमाणा विहायसा।  
भृशं चुक्रोश मत्तेव भ्रान्तचित्ता यथातुरा ॥ 3.49.23 ॥   
हा लक्ष्ण महाबाहो गुरुचित्तप्रसादक।  
ह्रियमाणां न जानीषे रक्षसा माममर्षिणा ॥ 3.49.24 ॥   
जीवितं सुखमर्थांश्च धर्महेतोः परित्यजन्।  
ह्रियमाणामधर्मेण मां राघव न पश्यसि ॥ 3.49.25 ॥   
ननु नामाविनीतानां विनेतासि परन्तप।  
कथमेवंविधं पापं न त्वं शास्सि हि रावणम् ॥ 3.49.26 ॥   
नतु सद्योऽविनीतस्य दृश्यते कर्मणः फलम्।  
कालोप्यङ्गी भवत्यत्र सस्यानामिव पक्तये ॥ 3.49.27 ॥   
स कर्म कृतवानेतत् कालोपहतचेतनः।  
जीवितान्तकरं घोरं रामाद्व्यसनमाप्नुहि ॥ 3.49.28 ॥   
हन्तेदानीं सकामाऽस्तु कैकेयी सह बान्धवैः।  
ह्रिये यद्धर्मकामस्य धर्मपत्नी यशस्विनः ॥ 3.49.29 ॥   
आमन्त्रये जनस्थाने कर्णिकारान् सुपुष्पितान्।  
क्षिप्रं रामाय शंसध्वं सीतां हरति रावणः ॥ 3.49.30 ॥   
माल्यवन्तं शिखरिणं वन्दे प्रस्रवणं गिरम्।  
क्षिप्रं रामाय शंस त्वं सीतां हरति रावणः ॥ 3.49.31 ॥   
हंसकारण्डवाकीर्णां वन्दे गोदावरीं नदीम्।  
क्षिप्रं रामाय शंस त्वं सीतां हरति रावणः ॥ 3.49.32 ॥   
दैवतानि च यान्यस्मिन् वने विविधपादपे।  
नमस्करोम्यहं तेभ्यो भर्तुः शंसत मां हृताम् ॥ 3.49.33 ॥   
यानि कानि चिदप्यत्र सत्त्वानि निवसन्त्युत।  
सर्वाणि शरणं यामि मृगपक्षिगणानपि ॥ 3.49.34 ॥   
ह्रियमाणां प्रियां भर्तुः प्राणेभ्योऽपि गरीयसीम्।  
विवशाऽपहृता सीता रावणेनेति शंसत ॥ 3.49.35 ॥   
विदित्वा मां महाबाहुरमुत्रापि महाबलः।  
आनेष्यति पराक्रम्य वैवस्वतहृतामपि ॥ 3.49.36 ॥   
सा तदा करुणा वाचो विलपन्ती सुदुःखिता।  
वनस्पतिगतं गृध्रं ददर्शायतलोचना ॥ 3.49.37 ॥   
सा तमुद्वीक्ष्य सुश्रोणी रावणस्य वशं गता।  
समाक्रन्दद्भयपरा दुःकोपहतया गिरा ॥ 3.49.38 ॥   
जटोयो पश्य मामार्य ह्रियमाणामनाथवत्।  
अनेन राक्षसेन्द्रेण करुणं पापकर्मणा ॥ 3.49.39 ॥   
नैष वारयितुं शक्यस्तव क्रूरो निशाचरः।  
सत्त्ववान् जितकाशी च सायुधश्चैव दुर्मतिः ॥ 3.49.40 ॥   
रामाय तु यथातत्त्वं जटायो हरणं मम।  
लक्ष्मणाय च तत्सर्वमाख्यातव्यमशेषतः ॥ 3.49.41 ॥   
