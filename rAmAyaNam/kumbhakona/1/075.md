

  
राम दाशरथे राम वीर्यं ते श्रूयतेऽद्भुतम्।  
धनुषो भेदनं चैव निखिलेन मया श्रुतम् ॥ 1.75.1 ॥   
तदद्भुतमचिन्त्यं च भेदनं धनुषस्त्वया।  
तच्छ्रुत्वाहमनुप्राप्तो धनुर्गृह्य परं शुभम् ॥ 1.75.2 ॥   
तदिदं घोरसङ्काशं जामदग्न्यं महद्धनुः।  
पूरयस्व शरेणैव स्वबलं दर्शयस्व च ॥ 1.75.3 ॥   
तदहं ते बलं दृष्ट्वा धनुषोऽस्य प्रपूरणे।  
द्वन्द्वयुद्धं प्रदास्यामि वीर्यश्लाघ्यस्य राघव ॥ 1.75.4 ॥   
तस्य तद्वचनं श्रुत्वा राजा दशरथस्तदा।  
विषण्णवदनो दीनः प्राञ्जलिर्वाक्यमब्रवीत् ॥ 1.75.5 ॥   
क्षत्ररोषात् प्रशान्तस्त्वं ब्राह्मणश्च महायशाः।  
बालानां मम पुत्राणामभयं दातुमर्हसि ॥ 1.75.6 ॥   
भार्गवाणां कुले जातः स्वाध्यायव्रतशालिनाम्।  
सहस्राक्षे प्रतिज्ञाय शस्त्रं निक्षिप्तवानसि ॥ 1.75.7 ॥   
स त्वं धर्मपरो भूत्वा काश्यपाय वसुन्धराम्।  
दत्त्वा वनमुपागम्य महेन्द्रकृतकेतनः ॥ 1.75.8 ॥   
मम सर्वविनाशाय सम्प्राप्तस्त्वं महामुने।  
न चैकस्मिन् हते रामे सर्वे जीवामहे वयम् ॥ 1.75.9 ॥   
ब्रुवत्येवं दशरथे जामदग्न्यः प्रतापवान्।  
अनादृत्यैव तद्वाक्यं राममेवाभ्यभाषत ॥ 1.75.10 ॥   
इमे द्वे धनुषी श्रेष्ठे दिव्ये लोकाभिविश्रुते।  
दृढे बलवती मुख्ये सुकृते विश्वकर्मणा ॥ 1.75.11 ॥   
अतिसृष्टं सुरैरेकं त्र्यम्बकाय युयुत्सवे।  
त्रिपुरघ्नं नरश्रेष्ठ भग्नं काकुत्स्थ यत्त्वया ॥ 1.75.12 ॥   
तदिदं वैष्णवं राम धनुः परमभास्वरम्।  
समानसारं काकुत्स्थ रौद्रेण धनुषा त्विदम् ॥ 1.75.13 ॥   
तदा तु देवताः सर्वाः पृच्छन्ति स्म पितामहम्।  
शितिकण्ठस्य विष्णोश्च बलाबलनिरीक्षया ॥ 1.75.14 ॥   
अभिप्रायं तु विज्ञाय देवतानां पितामहः।  
विरोधं जनयामास तयोः सत्यवतां वरः ॥ 1.75.15 ॥   
विरोधे च महद्युद्धमभवद्रोमहर्षणम्।  
शितिकण्ठस्य विष्णोश्च परस्परजिगीषिणोः ॥ 1.75.16 ॥   
तदा तु जृम्भितं शैवं धनुर्भीमपराक्रमम्।  
हुङ्कारेण महादेवः स्तम्भितोऽथ त्रिलोचनः ॥ 1.75.17 ॥   
देवैस्तदा समागम्य सर्षिसङ्घैः सचारणैः।  
याचितौ प्रशमं तत्र जग्मतुस्तौ सुरोत्तमौ ॥ 1.75.18 ॥   
जृम्भितं तद्धनुर्दृष्ट्वा शैवं विष्णुपराक्रमैः।  
अधिकं मेनिरे विष्णुं देवाः सर्षिगणास्तदा ॥ 1.75.19 ॥   
धनू रुद्रस्तु सङ्क्रुद्धो विदेहेषु महायशाः।  
देवरातस्य राजर्षेर्ददौ हस्ते ससायकम् ॥ 1.75.20 ॥   
इदं च वैष्णवं राम धनुः परपुरञ्जयम्।  
ऋचीके भार्गवे प्रादाद्विष्णुः सन्न्यासमुत्तमम् ॥ 1.75.21 ॥   
ऋचीकस्तु महातेजाः पुत्रस्याप्रतिकर्मणः।  
पितुर्मम ददौ दिव्यं जमदग्नेर्महात्मनः ॥ 1.75.22 ॥   
न्यस्तशस्त्रे पितरि मे तपोबलसमन्विते।  
अर्जुनो विदधे मृत्युं प्राकृतां बुद्धिमास्थितः ॥ 1.75.23 ॥   
वधमप्रतिरूपं तु पितुः श्रुत्वा सुदारुणम्।  
क्षत्रमुत्सादयन् रोषाज्जातं जातमनेकशः ॥ 1.75.24 ॥   
पृथिवीं चाखिलां प्राप्य काश्यपाय महात्मने।  
यज्ञस्यान्ते तदा राम दक्षिणां पुण्यकर्मणे ॥ 1.75.25 ॥   
दत्त्वा महेन्द्रनिलयस्तपोबलसमन्वितः।  
श्रुतवान् धनुषो भेदं ततोऽहं द्रुतमागतः ॥ 1.75.26 ॥   
तदिदं वैष्णवं राम पितृपैतामहं महत्।  
क्षत्रधर्मं पुरस्कृत्य गृह्णीष्व धनुरुत्तमम् ॥ 1.75.27 ॥   
योजयस्व धनुश्श्रेष्ठे शरं परपुरञ्जयम्।  
यदि शक्नोषि काकुत्स्थ द्वन्द्वं दास्यामि ते ततः ॥ 1.75.28 ॥   
