

  
श्रुत्वा तज्जामदग्न्यस्य वाक्यं दाशरथिस्तदा।  
गौरवाद्यन्त्रितकथः पितू राममथाब्रवीत् ॥ 1.76.1 ॥   
श्रुतवानस्मि यत्कर्म कृतवानसि भार्गव।  
अनुरुन्ध्यामहे ब्रह्मन् पितुरानृण्यमास्थितः ॥ 1.76.2 ॥   
वीर्यहीनमिवाशक्तं क्षत्रधर्मेण भार्गव।  
अवजानासि मे तेजः पश्य मेऽद्य पराक्रमम् ॥ 1.76.3 ॥   
इत्युक्त्वा राघवः क्रुद्धो भार्गवस्य शरासनम्।  
शरं च प्रति जग्राह हस्ताल्लघुपराक्रमः ॥ 1.76.4 ॥   
आरोप्य स धनू रामश्शरं सज्यं चकार ह।  
जामदग्न्यं ततो रामं रामः क्रुद्धोऽब्रवीद्वचः ॥ 1.76.5 ॥   
ब्राह्मणोऽसीति पूज्यो मे विश्वामित्रकृतेन च।  
तस्माच्छक्तो न ते राम मोक्तुं प्राणहरं शरम् ॥ 1.76.6 ॥   
इमां पादगतिं राम तपोबलसमार्जितान्।  
लोकानप्रतिमान् वा ते हनिष्यामि यदिच्छसि ॥ 1.76.7 ॥   
न ह्ययं वैष्णवो दिव्यः शरः परपुरञ्जयः।  
मोघः पतति वीर्येण बलदर्पविनाशनः ॥ 1.76.8 ॥   
वरायुधधरं रामं द्रष्टुं सर्षिगणाः सुराः।  
पितामहं पुरस्कृत्य समेतास्तत्र सङ्घशः ॥ 1.76.9 ॥   
गन्धर्वाप्सरसश्चैव सिद्धचारणकिन्नराः।  
यक्षराक्षसनागाश्च तद्द्रष्टुं महदद्भुतम् ॥ 1.76.10 ॥   
जडीकृते तदा लोके रामे वरधनुर्द्धरे।  
निर्वीर्यो जामदग्न्योऽसौ रामो राममुदैक्षत ॥ 1.76.11 ॥   
तेजोऽभिहतवीर्यत्वाज्जामदग्न्यो जडीकृतः।  
रामं कमलपत्राक्षं मन्दं मन्दमुवाच ह ॥ 1.76.12 ॥   
काश्यपाय मया दत्ता यदा पूर्वं वसुन्धरा।  
विषये मे न वस्तव्यमिति मां काश्यपोऽब्रवीत् ॥ 1.76.13 ॥   
सोऽहं गुरुवचः कुर्वन् पृथिव्यां न वसे निशाम्।  
कृता प्रतिज्ञा काकुत्स्थ कृता भूः काश्यपस्य हि ॥ 1.76.14 ॥   
तदिमां त्वं गतिं वीर हन्तुं नार्हसि राघव।  
मनोजवं गमिष्यामि महेन्द्रं पर्वतोत्तमम् ॥ 1.76.15 ॥   
लोकास्त्वप्रतिमा राम निर्जितास्तपसा मया।  
जहि तान् शरमुख्येन माभूत्कालस्य पर्ययः ॥ 1.76.16 ॥   
अक्षयं मधुहन्तारं जानामि त्वां सुरोत्तमम्।  
धनुषोऽस्य परामर्शात् स्वस्ति तेऽस्तु परन्तप ॥ 1.76.17 ॥   
एते सुरगणाः सर्वे निरीक्षन्ते समागताः।  
त्वामप्रतिमकर्माणमप्रतिद्वन्द्वमाहवे ॥ 1.76.18 ॥   
न चेयं मम काकुत्स्थ व्रीडा भवितुमर्हति।  
त्वया त्रैलोक्यनाथेन यदहं विमुखीकृतः ॥ 1.76.19 ॥   
शरमप्रतिमं राम मोक्तुमर्हसि सुव्रत।  
शरमोक्षे गमिष्यामि महेन्द्रं पर्वतोत्तमम् ॥ 1.76.20 ॥   
तथा ब्रुवति रामे तु जामदग्न्ये प्रतापवान्।  
रामो दाशरथिः श्रीमांश्चिक्षेप शरमुत्तमम् ॥ 1.76.21 ॥   
स हतान् दृश्य रामेण स्वान् लोकान् तपसार्जितान्।  
जामदग्न्यो जगामाशु महेन्द्रं पर्वतोत्तमम् ॥ 1.76.22 ॥   
ततो वितिमिराः सर्वा दिशश्चोपदिशस्तथा।  
सुराः सर्षिगणा रामं प्रशशंसुरुदायुधम् ॥ 1.76.23 ॥   
रामं दाशरथिं रामो जामदग्न्यः प्रशस्य च।  
ततः प्रदक्षिणं कृत्वा जगामात्मगतिं प्रभुः ॥ 1.76.24 ॥   
