

  
कुम्भकर्णं हतं दृष्ट्वा राघवेण महात्मना।  
राक्षसा राक्षसेन्द्राय रावणाय न्यवेदयन् ॥ 6.68.1 ॥   
राजन् स कालसङ्काशः संयुक्तः कालकर्मणा।  
विद्राव्य वानरीं सेनां भक्षयित्वा च वानरान् ॥ 6.68.2 ॥   
प्रतपित्वा मुहूर्तं च प्रशान्तो राम तेजसा।  
कायेनार्धप्रविष्टेन समुद्रं भीमदर्शनम् ॥ 6.68.3 ॥   
निकृत्तकण्ठोरुभुजो विक्षरन् रुधिरं बहु।  
रुद्ध्वा द्वारं शरीरेण लङ्कायाः पर्वतोपमः ॥ 6.68.4 ॥   
कुम्भकर्णस्तव भ्राता काकुत्स्थशरपीडितः।  
लगण्डभूतो विकृतो दावदग्ध इव द्रुमः ॥ 6.68.5 ॥   
तं श्रुत्वा निहतं सङ्ख्ये कुम्भकर्णं महाबलम्।  
रावणः शोकसन्तप्तो मुमोह च पपात च ॥ 6.68.6 ॥   
पितृव्यं निहतं दृष्ट्वा देवान्तकनरान्तकौ।  
त्रिशिराश्चातिकायश्च रुरुदुः शोकपीडिताः ॥ 6.68.7 ॥   
भ्रातरं निहतं दृष्ट्वा रामेणाक्लिष्टकर्मणा।  
महोदरमहापार्श्वौ शोकाक्रान्तौ बभूवतुः ॥ 6.68.8 ॥   
ततः कृच्छ्रात् समासाद्य सञ्ज्ञां राक्षसपुङ्गवः।  
कुम्भकर्णवधाद्दीनो विललाप स रावणः ॥ 6.68.9 ॥   
हा वीर रिपुदर्पघ्न कुम्भकर्ण महाबल।  
त्वं मां विहाय वै दैवाद्यातोऽसि यमसादनम् ॥ 6.68.10 ॥   
मम शल्यमनुद्धत्य बान्धवानां महाबल।  
शत्रुसैन्यं प्रताप्यैकस्त्वं मां सन्त्यज्य गच्छसि ॥ 6.68.11 ॥   
इदानीं खल्वहं नास्मि यस्य मे दक्षिणो भुजः।  
पतितो यं समाश्रित्य न बिभेमि सुरासुरात् ॥ 6.68.12 ॥   
कथमेवंविधो वीरो देवदानवदर्पहा।  
कालाग्निरुद्रप्रतिमो रणे रामेण वै हतः ॥ 6.68.13 ॥   
यस्य ते वज्रनिष्पेषो न कुर्याद्व्यसनं सदा।  
स कथं रामबाणार्तः प्रसुप्तोऽसि महीतले ॥ 6.68.14 ॥   
एते देवगणाः सार्धमृष्टिभिर्गगने स्थिताः।  
निहतं त्वां रणे दृष्ट्वा निनदन्ति प्रहर्षिताः ॥ 6.68.15 ॥   
ध्रुवमद्यैव संहृष्टा लब्धलक्षाः प्लवङ्गमाः।  
आरोक्ष्यन्ति हि दुर्गाणि लङ्काद्वाराणि सर्वशः ॥ 6.68.16 ॥   
राज्येन नास्ति मे कार्यं किं करिष्यामि सीतया।  
कुम्भकर्णविहीनस्य जीविते नास्ति मे रतिः ॥ 6.68.17 ॥   
यद्यहं भ्रातृहन्तारं न हन्मि युधि राघवम्।  
ननु मे मरणं श्रेयो न चेदं व्यर्थजीवितम् ॥ 6.68.18 ॥   
अद्यैव तं गमिष्यामि देशं यत्रानुजो मम।  
नहि भ्रातॄन् समुत्सृज्य क्षणं जीवितुमुत्सहे ॥ 6.68.19 ॥   
देवा हि मां हसिष्यन्ति दृष्ट्वा पूर्वापकारिणम्।  
कथमिन्द्रं जयिष्यामि कुम्भकर्ण हते त्वयि ॥ 6.68.20 ॥   
तदिदं मामनुप्राप्तं विभीषणवचः शुभम्।  
यदज्ञानान्मया तस्य न गृहीतं महात्मनः ॥ 6.68.21 ॥   
विभीषणवचो यावत् कुम्भकर्णप्रहस्तयोः।  
विनाशोऽयं समुत्पन्नो मां व्रीडयति दारुणः ॥ 6.68.22 ॥   
तस्यायं कर्मणः प्राप्तो विपाको मम शोकदः।  
यन्मया धार्मिकः श्रीमान् स निरस्तो विभीषणः ॥ 6.68.23 ॥   
इति बहुविधमाकुलान्तरात्मा कृपणमतीव विलप्य कुम्भकर्णम्।  
न्यपतदथ दशाननो भृशार्तस्तमनुजमिन्द्ररिपुं हतं विदित्वा ॥ 6.68.24 ॥   
