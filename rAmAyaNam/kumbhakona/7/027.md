

  
तांस्तु तेऽहं प्रवक्ष्यामि प्रेक्षमाणस्य यूथपान्।  
राघवार्थे पराक्रान्ता ये न रक्षन्ति जीवितम् ॥ 6.27.1 ॥   
स्निग्धा यस्य बहुव्यामा वाला लाङ्गूलमाश्रिताः।  
ताम्राः पीताः सिताः श्वेताः प्रकीर्णा घोरकर्मणः ॥ 6.27.2 ॥   
प्रगृगीताः प्रकाशन्ते सूर्यस्येव मरीचयः।  
पृथिव्यां चानुकृष्यन्ते हरो नामैष यूथपः ॥ 6.27.3 ॥   
[एष कोटिसहस्रेण वानराणां महौजसाम्।  
आकाङ्क्षते त्वां सङ्ग्रामे जेतुं परपुरञ्जय।] ॥ 6.27.4 ॥   
नीलानिव महामेघांस्तिष्ठतो यांस्तु पश्यसि ॥ 6.27.5 ॥   
असिताञ्जनसङ्काशान् युद्धे सत्यपराक्रमान्।  
असङ्ख्येयाननिर्देश्यान् परं पारमिवोदधेः ॥ 6.27.6 ॥   
पर्वतेषु च ये केचिद्विषमेषु नदीषु च।  
एते त्वामभिवर्तन्ते राजन्नृक्षाः सुदारुणाः ॥ 6.27.7 ॥   
एषां मध्ये स्थितो राजन् भीमाक्षो भीमदर्शनः।  
पर्जन्य इव जीमूतैः समन्तात् परिवारितः ॥ 6.27.8 ॥   
ऋक्षवन्तं गिरिश्रेष्ठमध्यास्ते नर्मदां पिबन्।  
सर्वर्क्षाणामधिपतिर्धूम्रो नामैष यूथपः ॥ 6.27.9 ॥   
यवीयानस्य तु भ्राता पश्यैनं पर्वतोपमम्।  
भ्रात्रा समानो रूपेण विशिष्टस्तु पराक्रमैः ॥ 6.27.10 ॥   
स एष जाम्बवान्नाम महायूथपयूथपः।  
प्रक्रान्तो गुरुवर्ती च सम्प्रहारेष्वमर्षणः ॥ 6.27.11 ॥   
एतेन साह्यं सुमहत् कृतं शक्रस्य धीमता।  
दैवासुरे जाम्बवता लब्धाश्च बहवो वराः ॥ 6.27.12 ॥   
आरुह्य पर्वताग्रेभ्यो महाभ्रविपुलाः शिलाः।  
मुञ्चन्ति विपुलाकारा न मृत्योरुद्विजन्ति च ॥ 6.27.13 ॥   
राक्षसानां च सदृशाः पिशाचानां च लोमशाः।  
एतस्य सैन्या बहवो विचरन्त्यग्नितेजसः ॥ 6.27.14 ॥   
यं त्वेनमिभिसंरब्धं प्लवमानमिव स्थितम्।  
प्रेक्षन्ते वानराः सर्वे स्थिता यूथपयूथपम् ॥ 6.27.15 ॥   
एष राजन् सहस्राक्षं पर्युपास्ते हरीश्वरः।  
बलेन बलसम्पन्नो दम्भो नामैष यूथपः ॥ 6.27.16 ॥   
यः स्थितं योजने शैलं गच्छन् पार्श्वेन सेवते।  
ऊर्ध्वं तथैव कायेन गतः प्राप्नोति योजनम् ॥ 6.27.17 ॥   
यस्मान्न परमं रूपं चतुष्पादेषु विद्यते।  
श्रुतः सन्नादनो नाम वानराणां पितामहः ॥ 6.27.18 ॥   
येन युद्धं पुरा दत्तं रणे शक्रस्य धीमता।  
पराजयश्च न प्राप्तः सोऽयं यूथपयूथपः ॥ 6.27.19 ॥   
यस्य विक्रममाणस्य शक्रस्येव पराक्रमः।  
एष गन्धर्वकन्यायामुत्पन्नः कृष्णवर्त्मनः ॥ 6.27.20 ॥   
तदा दैवासुरे युद्धे साह्यार्थं त्रिदिवौकसाम् ॥ 6.27.21 ॥   
यस्य वैश्रवणो राजा जम्बुमुपनिषेवते।  
यो राजा पर्वतेन्द्राणां बहुकिन्नरसेविनाम् ॥ 6.27.22 ॥   
विहारसुखदो नित्यं भ्रातुस्ते राक्षसाधिप।  
तत्रैष वसति श्रीमान् बलवान् वानरर्षभः ॥ 6.27.23 ॥   
वृतः कोटिसहस्रेण हरीणां समुपस्थितः।  
एषैवाशंसते लङ्कां स्वेनानीकेन मर्दितुम् ॥ 6.27.24 ॥   
यो गङ्गामनु पर्येति त्रासयन् हस्तियूथपान्।  
हस्तिनां वानराणां च पूर्ववैरमनुस्मरन् ॥ 6.27.25 ॥   
एष यूथपतिर्नेता गच्छन् गिरिगुहाशयः।  
गजान् योधयते वन्यान् गिरींश्चैव महीरुहान् ॥ 6.27.26 ॥   
हरीणां वाहिनीमुख्यो नदीं हैमवतीमनु।  
उशीरबीजमाश्रित्य पर्वतं मन्दरोपमम् ॥ 6.27.27 ॥   
रमते वानरश्रेष्ठो दिवि शक्र इव स्वयम्।  
एनं शतसहस्राणां सहस्रमनुवर्तते ॥ 6.27.28 ॥   
वीर्यविक्रमदृप्तानां नर्दतां बलशालिनाम्।  
स एष नेता चैतेषां वानराणां महात्मनाम् ॥ 6.27.29 ॥   
स एष दुर्धरो राजन् प्रमाथी नाम यूथपः।  
वातेनेवोद्धतं मेघं यमेनमनुपश्यसि ॥ 6.27.30 ॥   
उद्धूतमरुणाभासं पवनेन समन्ततः।  
विवर्तमानं बहुधा यत्रैतद्बहुलं रजः ॥ 6.27.31 ॥   
एतेऽसितमुखा घोरा गोलाङ्गूला महाबलाः।  
शतं शतसहस्राणि दृष्ट्वा वै सेतुबन्धनम् ॥ 6.27.32 ॥   
गोलाङ्गूलं महावेगं गवाक्षं नाम यूथपम्।  
परिवार्याभिवर्तन्ते लङ्कां मर्दितुमोजसा ॥ 6.27.33 ॥   
भ्रमराचरिता यत्र सर्वकामफलद्रुमाः।  
यं सूर्यस्तुल्यवर्णाभमनु पर्येति पर्वतम् ॥ 6.27.34 ॥   
यस्य भासा सदा भान्ति तद्वर्णा मृगपक्षिणः।  
यस्य प्रस्थं महात्मानो न त्यजन्ति महर्षयः ॥ 6.27.35 ॥   
सर्वकामफला वृक्षाः सदा फलसमन्विताः।  
मधूनि च महार्हाणि यस्मिन् पर्वतसत्तमे ॥ 6.27.36 ॥   
तत्रैष रमते राजन् रम्ये काञ्चनपर्वते।  
मुख्यो वानरमुख्यानां केसरी नाम यूथपः ॥ 6.27.37 ॥   
षष्टिर्गिरिसहस्राणां रम्याः काञ्चनपर्वताः।  
तेषां मध्ये गिरिवरस्त्वमिवानघ रक्षसाम् ॥ 6.27.38 ॥   
तत्रैते कपिलाः श्वेतास्ताम्रास्या मधुपिङ्गलाः।  
निवसन्त्युत्तमगिरौ तीक्ष्णदंष्ट्रा नखायुधाः ॥ 6.27.39 ॥   
सिंहा इव चतुर्दंष्ट्रा व्याघ्रा इव दुरासदाः।  
सर्वे वैश्वानरसमा ज्वलिताशीविषोपमाः ॥ 6.27.40 ॥   
सुदीर्घाञ्चितलाङ्गूला मत्तमातङ्गसन्निभाः।  
महापर्वतसङ्काशा महाजीमूतनिस्वनाः ॥ 6.27.41 ॥   
वृत्तपिङ्गलरक्ताक्षा भीमभीमगतिस्वराः।  
मर्दयन्तीव ते सर्वे तस्थुर्लङ्कां समीक्ष्य ते ॥ 6.27.42 ॥   
एष चैषामधिपतिर्मध्ये तिष्ठति वीर्यवान्।  
जयार्थी नित्यमादित्यमुपतिष्ठति बुद्धिमान् ॥ 6.27.43 ॥   
नाम्ना पृथिव्यां विख्यातो राजन् शतवलीति यः।  
एषैवाशंसते लङ्कां स्वेनानीकेन मर्दितुम् ॥ 6.27.44 ॥   
विक्रान्तो बलवान् शूरः पौरुषे स्वे व्यवस्थितः।  
रामप्रियार्थं प्राणानां दयां न कुरुते हरिः ॥ 6.27.45 ॥   
गजो गवाक्षो गवयो नलो नीलश्च वानरः।  
एकैक एव यूथानां कोटीभिर्दशभिर्वृतः ॥ 6.27.46 ॥   
तथाऽन्ये वानरश्रेष्ठा विन्ध्यपर्वतवासिनः।  
न शक्यन्ते बहुत्वात्तु सङ्ख्यातुं लघुविक्रमाः ॥ 6.27.47 ॥   
सर्वे महाराज महाप्रभावाः सर्वे महाशैलनिकाशकायाः।  
सर्वे समर्थाः पृथिवीं क्षणेन कर्तुं प्रविध्वस्तविकीर्णशैलाम् ॥ 6.27.48 ॥   
