श्रीकुलशेखरनृपतिविरचिता मुकुन्दमाला ।  
वन्दे मुकुन्दमरविन्ददलायताक्षं  
कुन्देन्दुशङ्खदशनं शिशुगोपवेषम् ।  
इन्द्रादिदेवगणवन्दितपादपीठं  
वृन्दावनालयमहं वसुदेवसूनुम् ॥१॥  
जयतु जयतु देवो देवकीनन्दनोऽयं  
जयतु जयतु कृष्णो वृष्णिवंशप्रदीपः ।  
जयतु जयतु मेघश्यामलः कोमलाङ्गो  
जयतु जयतु पृथ्वीभारनाशो मुकुन्दः ॥२॥  
मुकुन्द मूर्ध्ना प्रणिपत्य याचे भवन्तमेकान्तमियन्तमर्थम् ।  
अविस्मृतिस्त्वच्चरणारविन्दे भवे भवे मेऽस्तु भवत्प्रसादात् ॥३॥  
श्रीमुकुन्दपदाम्भोजमधुनः परमाद्लुतम् ।  
यत्पायिनो न मुह्यन्ति मुह्यन्ति यदपायिनः ॥४॥  
नाहं वन्दे तव चरणयोर्द्वन्द्वमद्वन्द्वहेतोः  
कुम्भीपाकं गुरुमपि हरे नारकं नापनेतुम् ।  
रम्या रामा मृदुतनुलता नन्दने नापि रन्तुं  
भावे भावे हृदयभवने भावयेऽहं भवन्तम् ॥५॥  
नास्था धर्मे न वसुनिचये नैव कामोपभोगे  
यद्भाव्यं तद्भवतु भगवन्पूर्वकर्मानुरूपम् ।  
एतत्प्रार्थ्यं मम बहुमतं जन्मजन्मान्तरेऽपि  
त्वत्पादाम्भोरुहयुगगता निश्चला भक्तिरस्तु ॥६॥  
दिवि वा भुवि वा ममास्तु वासो नरके वा नरकान्तक प्रकामम् ।  
अवधीरितशारदारविन्दौ चरणौ ते मरणेऽपि चिन्तयामि ॥७॥  
सरसिजनयने सशङ्खचक्रे मुरभिदि मा विरमेह चित्त रन्तुम् ।  
सुखकरमपरं न जातु जाने हरिचरणस्मरणामृतेन तुल्यम् ॥८॥  
मा भैर्मन्दमनो विचिन्त्य बहुधा यामीश्चिरं यातना  
नामी नः प्रभवन्ति पापरिपवः स्वामी ननु श्रीधरः ।  
आलस्यं व्यपनीय भक्तिसुलभं ध्यायस्व नारायणं  
लोकस्य व्यसनापनोदनकरो दासस्य किं न क्षमः ॥९॥  
भवजलधिमगाधं दुस्तरं निस्तरेयं  
कथमहमिति चेतो मा स्म गाः कातरत्वम् ।  
सरसिजदृशि देवे तावकी भक्तिरेका  
नरकभिदि निषण्णा तारयिष्यत्यवश्यम् ॥१०॥  
तृष्णातोये मदनपवनोद्धूतमोहोर्मिमाले  
दारावर्ते सहजतनयग्राहसङ्घाकुले च ।  
संसाराख्ये महति जलधौ मज्जतां नस्त्रिधाम-  
न्पादाम्भोजे वरद भवतो भक्तिनावे प्रसीद ॥११॥  
पृथ्वीरेणुरणुः पयांसि कणिकाः फल्गुः स्फुलिङ्गो लघु-  
स्तेजो निःश्वसनं मरुत्तनुतरं रन्ध्रं सुसूक्ष्मं नभः ।  
क्षुद्रा रुद्रपितामहप्रभृतयः कीटाः समस्ताः सुरा  
दृष्टे यत्र स तावको विजयते भूमावधूतावधिः ॥१२॥  
आम्नायाभ्यसनान्यरण्यरुदितं कृच्छ्रव्रतान्यन्वहं  
मेदश्छेदपदानि पूर्तविधयः सर्वे हुतं भस्मनि ।  
तीर्थानामवगाहनानि च गजस्नानं विना यत्पद-  
द्वन्द्वाम्भोरुहसंस्तुतिं विजयते देवः स नारायणः ॥१३॥  
आनन्द गोविन्द मुकुन्द राम नारायणानन्त निरामयेति ।  
वक्तुं समर्थोऽपि न वक्ति कश्चिदहो जनानां व्यसनानि मोक्षे ॥१४॥  
क्षीरसागरतरङ्गशीकरासारतारकितचारुमूर्तये ।  
भोगिभोगशयनीयशायिने माधवाय मधुविद्विषे नमः ॥१५॥  
वात्सल्यादभयप्रदानसमयादार्तार्तिनिर्वापणा-  
दौदार्यादघशोषणादगणितश्रेयःपदप्रापणात् ।  
सेव्यः श्रीपतिरेव सर्वजगतामेकान्ततः साक्षिणः  
प्रह्लादश्च विभीषणश्च करिराट् पाञ्चाल्यहल्या ध्रुवः ॥१६॥  
नाथे श्रीपुरुषोत्तमे त्रिजगतामेकाधिपे चेतसा  
सेव्ये स्वस्य पदस्य दातरि परे नारायणे तिष्ठति ।  
यं कञ्चित्पुरुषाधमं कतिपयग्रामेशमल्पार्थदं  
सेवायै मृगयामहे नरमहो मूढा वराका वयम् ॥१७॥  
भो लोकाः शृणुत प्रसूतिमरणव्याधेश्चिकित्सामिमां  
योगज्ञाः समुदाहरन्ति मुनयो यां याज्ञवल्क्यादयः ।  
अन्तर्ज्योतिरमेयमेकममृतं कृष्णाख्यमापीयतां  
यत्पीतं परमौषधं वितनुते निर्वाणमात्यन्तिकम् ॥१८॥  
बद्धेनाञ्जलिना नतेन शिरसा गात्रैः सरोमोद्गमैः  
कण्ठेन स्वरगद्गदेन नयनेनोद्गीर्णबाष्पाम्बुना ।  
नित्यं त्वच्चरणारविन्दयुगलध्यानामृतास्वादिना-  
मस्माकं सरसीरुहाक्ष सततं सम्पद्यतां जीवितम् ॥१९॥  
तत्त्वं ब्रुवाणानि परं परस्मादहो क्षरन्तीव सुधां पदानि ।  
आवर्तय प्राञ्जलिरस्मि जिह्वे नामानि नारायणगोचराणि ॥२०॥  
इदं शरीरं परिणामपेशलं पतत्यवश्यं श्लथसन्धि जर्जरम् ।  
किमौषधैः क्लिश्यसि मूढ दुर्मते निरामयं कृष्णरसायनं पिब ॥२१॥  
श्रीमन्नाम प्रोच्य नारायणाख्यं येन प्राप्ता वाञ्छितं पापिनोऽपि ।  
हा नः पूर्वं वाक्प्रवृत्ता न तस्मिंस्तेन प्राप्तं गर्भवासादिदुःखम् ॥२२॥  
मा द्राक्ष क्षीणपुण्यान्क्षणमपि भवतो भक्तिहीनान्पदाब्जे  
मा श्रौषं श्रव्यबद्धं तव चरितमपास्यान्यदाख्यानजातम् ।  
मा स्प्राक्षं माधव त्वामपि भुवनपते चेतसापह्नुवानं  
मा भूवं त्वत्सपर्याव्यतिकररहितो जन्मजन्मान्तरेऽपि ॥२३॥  
मदन परिहर स्थितिं मदीये मनसि मुकुन्दपदारविन्दधाम्नि ।  
हरनयनकृशानुना कृशोऽसि स्मरसि न चक्रपराक्रमं मुरारेः ॥२४॥  
दारा वाराकरवरसुता तेऽङ्गजोऽयं विरिञ्चः  
स्तोता वेदस्तव सुरगणो भृत्यवर्गः प्रसादः ।  
मुक्तिर्मध्ये जगदविकलं तावके देवकी ते  
माता मित्त्रं बलरिपुसुतस्तत्त्वतोऽन्यन्न जाने ॥२५॥  
जिह्वे कीर्तय केशवं मुररिपुं चेतो भज श्रीधरं  
पाणिद्वन्द्व समर्चयाच्युतकथां श्रोत्रद्वय त्वं शृणु ।  
कृष्णं लोकय लोचनद्वय हरेर्गच्छाङ्घ्रियुग्मालयं  
जिघ्र घ्राण मुकुन्दपादतुलसीं मूर्धन्नमाधोक्षजम् ॥२६॥  
यत्कृष्णप्रणिपातधूलिधवलं तद्वै शिरः स्याच्छुभं  
ते नेत्रे तमसोज्झिते सुरुचिरे याभ्यां हरिर्दृश्यते ।  
सा बुद्धिर्नियमैर्यमैश्च विमला या माधवध्यायिनी  
सा जिह्वामृतवर्षिणी प्रतिपदं या स्तौति नारायणम् ॥२७॥  
भक्तद्वेषिभुजङ्गगारुडमणिस्त्रैलोक्यरक्षामणि-  
र्गोपीलोचनचातकाम्बुदमणिः सौन्दर्यमुद्रामणिः ।  
श्रीकान्तामणिरुक्मिणीघनकुचद्वन्द्वैकभूषामणिः  
श्रेयो ध्येयशिखामणिर्दिशतु नो गोपालचूडामणिः ॥२८॥  
शत्रुच्छेदैकमन्त्रं सकलमुपनिषद्वाक्यसम्पूज्यमन्त्रं  
संसारोत्तारमन्त्रं समुदितमनसां सङ्गनिर्याणमन्त्रम् ।  
सर्वैश्वर्यैकमन्त्रं व्यसनभुजगसन्दष्टसन्त्राणमन्त्रं  
जिह्वे श्रीकृष्णमन्त्रं जप जप सततं जन्मसाफल्यमन्त्रम् ॥२९॥  
व्यामोहोद्दलनौषधं मुनिमनोवृत्तिप्रवृत्त्यौषधं  
दैत्यानर्थकरौषधं त्रिजगतां सञ्जीवनैकौषधम् ।  
भक्तार्तिप्रशमौषधं भवभयप्रध्वंसि दिव्यौषधं  
श्रेयःप्राप्तिकरौषधं पिब मनः श्रीकृष्णनामौषधम् ॥३०॥  
आश्चर्यमेतद्धि मनुष्यलोके सुधां परित्यज्य विषं पिबन्ति ।  
नामानि नारायणगोचराणि त्यक्त्वान्यवाचः कुहकाः पठन्ति ॥३१॥  
लाटीनेत्रपुटीपयोधरघटीरेवातटीदुष्कुटी-  
पाटीरद्रुमवर्णनेन कविभिर्मूढैर्दिनं नीयते ।  
गोविन्देति जनार्दनेति जगतां नाथेति कृष्णेति च  
व्याहारैः समयस्तदेकमनसां पुंसामतिक्रामति ॥३२॥  
अयाच्यमक्रेयमयातयाममपाच्यमक्षय्यमदुर्भरं मे ।  
अस्त्येव पाथेयमितः प्रयाणे श्रीकृष्णनामामृतभागधेयम् ॥३३॥  
यस्य प्रियौ श्रुतधरौ कविलोकगीतौ  
मित्त्रे द्विजन्मपरिवारशिवावभूताम् ।  
तेनाम्बुजाक्षचरणाम्बुजषट्पदेन  
  
