---
title: ०२ २ श्रीगणपतिमन्त्राक्षरावलिः

---
तेजोवर्धनस्तोत्रम् अथवा मन्त्राक्षरावलिस्तोत्रम्   
श्रीगणेशाय नमः ॥  
 
श्रीदेव्युवाच    
विना तपो विना ध्यानं विना होमं विना जपम् ।  
अनायासेन विघ्नेश-प्रीणनं वद मे प्रभो ॥ १॥  
  
ईश्वर उवाच ।  
मन्त्राक्षरावलिस्तोत्रं सर्वसौभाग्यवर्धनम् ।  
दुर्लभं दुष्टमनसां सुलभं शुद्धचेतसाम् ॥ २॥  
  
महागणपतिप्रीति-प्रतिपादकमञ्जसा ।  
कथयामि घनश्रोणि कर्णाभ्याम् अवतंसय ॥ ३॥  
  
ओङ्कारवलयाकार-मुञ्चत्-कल्लोल-मालिनम् ।  
ऐक्षवं चेतसा वीक्षे सिन्धु-सन्धुक्षित+++(=सन्तेजित)+++-स्वनम् ॥ ४॥  
  
श्रीमतश् चास्य जलधेर् अन्तर् अभ्युदितं नुमः ।  
मणिद्वीपं महाकायं महाकल्पं महोदयम् ॥ ५॥  
  
ह्रीतिम् आदधता धाम्ना धाम्नाम् ईशे किशोरके ।  
कल्पोद्यान-स्थितं वन्दे भास्वन्तं मणिमण्डपम् ॥ ६॥  

क्लीबस्यापि स्मरोन्माद-कारि-शृङ्गार-शालिनि ।  
तन्-मध्ये गणनाथस्य मणि-सिंहासनं भजे ॥ ७॥  
  
ग्लौ+++(=चन्द्र)+++कलाभिर् इवाच्छाभिस् तीव्रादि-नवशक्तिभिः ।  
जुष्टं लिपिमयं पद्मं धर्माद्याश्रयम् आश्रये ॥ ८॥  
  
गम्भीरम् इव तत्राब्धिं वसन्तं त्र्यस्रमण्डले ।  
उत्सङ्गगत-लक्ष्मीकम् उद्यत्-तिग्मांशु-पाटलम् ॥ ९॥  
  
गदेक्षुकार्मुकरुजा चक्राम्बुजगुणोत्पलैः ।  
व्रीह्यग्र-निज-दन्ताग्र-तुलसी-मातुलुङ्गकैः+++(=निम्बैकैः)+++ ॥ १०॥  
  
णषष्ठवर्णवाच्यस्य दारिद्र्यस्य विभञ्जनैः ।  
एतैर् एकादश-करान् अलङ्कुर्वाणम् उन्मदम् ॥ ११॥  
  
परानन्द-मयं भक्त-प्रत्यूह-व्यूहनाशनम् ।  
परमार्थप्रबोधाब्धिं पश्यामि गणनायकम् ॥ १२॥  
  
तत्-पुरः प्रस्फुरद्-बिल्व-मूलपीठ-समाश्रयौ ।  
रमारमेशौ विमृशाम्य् अशेषशुभदायकौ ॥ १३॥  
  
येन दक्षिण-भागस्थ-न्यग्रोध-तलम् आस्थितम् ।  
सकलं सायुधं वन्दे तं साम्बं परमेश्वरम् ॥ १४॥  
  
वर-सम्भोग-रसिकौ पश्चिमे पिप्पलाश्रयौ ।  
रमणीयतरौ वन्दे रति-पुष्प-शिलीमुखौ । १५॥  
  
रममाणौ गणेशेनोत्तर-दिक्-फलिनी-तले ।  
भू-भूधराव् उदाराभौ भजे भुवनपालकौ ॥ १६ ॥  
  
वलमान-वपुर्-ज्योतिः-कडारित+++(=रक्तीकृत)+++-ककुप्+++(=दिक्)+++-तटीः।
हृदयादि-रङ्ग-देवीर् अङ्गरक्षाकृते भजे ॥ १७॥  
  
रद-काण्ड-रुचि-ज्योत्स्ना-काश-गण्ड-स्रवन्-मदम् ।  
ऋध्याश्लेष-कृतामोदम् आमोदं देवमाश्रये ॥ १८॥  
  
दलत्-कपोल-विगलं मद-धारा-बलाहकम्+++(=मेघम्)+++ ।  
समृद्धितडिदाश्लिष्टं प्रमोदं हृदि भावये ॥ १९॥  
  
सकान्तिं कान्ति-लतिका-परिरब्ध-तनुं भजे ।  
भुज-प्रकाण्ड-सच्छायं सुमुखं कल्पपादपम् ॥ २०॥  
  
वन्दे तुन्दिलम् इन्धानं चन्द्र-कन्दल+++(=किसलय)+++-शीतलम् ।  
दुर्मुखं मदनावत्या निर्मितालिङ्गिनं पुरा ॥ २१॥  
  
जम्भ-वैरि+++(=इन्द्र)+++-कृताभ्यर्च्यौ जगद्-अभ्युदय-प्रभौ ।  
अहं मद-द्रवाविघ्नौ हतये एनसां श्रये ॥ २२॥  
  
नमः शृङ्गार-रुचिरौ नमत्-सर्व-सुरासुरौ ।  
द्राविणी-विघ्न-कर्तारौ, द्रावयेतां दरिद्रताम् ॥ २३॥  
  
मेदुरं मौक्तिकासारं वर्षन्तौ भक्तिशालिनाम् ।  
वसुधारा-शङ्खनिधी वाक्य-पुष्पाञ्जलिना स्तुमः ॥ २४॥  
  
वर्षन्तौ रत्नवर्षेण वलद्-बालातप-त्विषौ ।  
वरदौ नमतां वन्दे वसुधा-पद्म-शेवधी ॥ २५॥  
  
शमिताधि-महाव्याधीः सान्द्रानन्द-करम्बिताः।  
ब्राह्मम्यादीः कलये शक्तीः शक्तीनाम् अभिवृद्धये ॥ २६॥  
  
मामवन्तु महेन्द्राद्याः दिक्पालाः दर्पशालिनः ।  
तं नुमः श्रीगणाधीशं सवाहायुधशक्तिकम् ॥ २७॥  
  
नवीन-पल्लव-च्छाया-दायाद-वपुर्-उज्ज्वलम्।   
मेदस्वि मद-निष्यन्द-स्रोतस्वि कट-कोटरम् ॥ २८ ॥  
  
यजमान-तनुं याग-रूपिणं यज्ञ-पूरुषम् ।  
यमं यमवताम् अर्च्य यत्न-भाजाम् अदुर्लभम् ॥ २९॥  
  
स्वारस्य-परमानन्द-स्वरूपं स्वयम् उद्गतम् ।  
स्वयं वेद्यं स्वयं शक्तं स्वयं कृत्य-त्रयाकरम्  ॥ ३०॥  
  
हार-केयूर-मुकुट-कटकाङ्गद-कुण्डलैः ।  
अलङ्कृतं च विघ्नानां हर्तारं देवम् आश्रये ॥ ३१॥  
  
मन्त्राक्षरावलि-स्तोत्रं कथितं तव सुन्दरि ।  
समस्तम् ईप्सितं तेन सम्पादय शिवे शिवम् ॥ ३२॥  
  
इति तेजोवर्धनस्तोत्रम् अथवा मन्त्राक्षरावलिस्तोत्रं सम्पूर्णम् ॥  
  
ॐ श्रीं ह्रीं क्लीं ग्लौं गं गणपतये।  
वरवरद सर्वजनं मे वशमानय स्वाहा ।  