---
title: ००२

---
अथासितगिरौ तस्मिन्नास्थानस्थं व्यजिज्ञपत् ।  
नरवाहनदत्तं तं स्वसेनापतिरेकदा ॥ १  
अद्याहं देव हर्म्यस्थो रक्षन्सैन्यानि दृष्टवान् ।  
दिव्येन पुंसा नभसि ह्रियमाणां निशि स्त्रियम् ॥ २  
क्रन्दन्तीं हार्यपुत्रेति कान्तिसर्वस्वहारिणीम् ।  
लब्ध्वैवानायितां बुद्ध्वा तत्कालबलिनेन्दुना ॥ ३  
आः पाप परदारांस्त्वमपहृत्य क्व यास्यसि ।  
नरवाहनदत्तस्य राज्ये देवस्य रक्षितुः ॥ ४  
योजनानां सहस्रेषु षष्टौ वैद्याधरे पदे ।  
तिर्यञ्चोऽपि हि नाधर्मं कुर्वन्त्यन्येषु का कथा ॥ ५  
इत्युक्त्वैव प्रधाव्याशु सानुगेन मया स्वयम् ।  
संयम्य स पुमान्व्योम्नः सनारीकोऽवतारितः ॥ ६  
अवतार्य च पश्यामो यावत्स्यालः स ते प्रभो ।  
भ्राता युष्मन्महादेव्या इत्यकाख्यो नभश्चरः ॥ ७  
देव्यां कलिङ्गसेनायां जातो मदनवेगतः ।  
केयं किमेता हरसीत्युक्तोऽस्माभिश्च सोऽभ्यधात् ॥ ८  
इयं मतङ्गदेवस्य विद्याधरपतेः सुता ।  
उत्पन्नाशोकमञ्जर्यां नाम्ना सुरतमञ्जरी ॥ ९  
सैषा प्रागेव वाचा मे मात्रा दत्ता सती किल ।  
अन्यस्मै मानुषायात्र स्वपित्रा प्रतिपादिता ॥ १०  
अतोऽद्यासौ निजा भार्या यदि प्राप्य हृता मया ।  
तन्मे को दोष इत्युक्त्वा सोऽत्र व्यरमदित्यकः ॥ ११  
केनार्ये परिणीता त्वं कथं प्राप्तासि चामुना ।  
इति साथ मया पृष्टावोचत्सुरतमञ्जरी ॥ १२  
अस्त्युज्जयिन्यां नृपतिः श्रीमान्पालकसञ्ज्ञकः ।  
कुमारस्तस्य पुत्रोऽस्ति सुनामावन्तिवर्धनः ॥ १३  
तेनेह परिणीताहं सुप्ता हर्म्यतलेऽद्य च ।  
आर्यपुत्रस्य सुप्तस्य हृतास्म्येतेन पाप्मना ॥ १४  
एवमुक्तवती सा च संयतस्थः स चेत्यकः ।  
मयेह स्थापितौ तौ द्वौ प्रमाणमधुना प्रभुः ॥ १५  
एवं हरिशिखात्सेनापतेः श्रुत्वा ससंशयम् ।  
गत्वा गोपालकायैतच्चक्रवर्ती शशंस सः ॥ १६  
गोपालकोऽपि सोऽवादीद्वत्सैतद्विदितं न मे ।  
साम्प्रतं परिणीतैषा जाने पालकसूनुना ॥ १७  
आनीयतां कुमारस्तदुज्जयिन्याः स मन्त्रिणा ।  
समं भरतरोहेण ज्ञास्यामो निश्चयं ततः ॥ १८  
तच्छ्रुत्वा मातुलवचश्चक्रवर्ती विसृज्य सः ।  
विद्याधरं धूम्रशिखं मातुलस्य कनीयसः ॥ १९  
पालकस्यान्तिकं राज्ञस्तावानायितवानुभौ ।  
उज्जयिन्याः कुमारं तं तत्सुतं तं च मन्त्रिणम् ॥ २०  
प्राप्तौ कृतप्रणामौ च स तौ गोपालकान्वितः ।  
स्नेहादराभ्यां सम्मान्य प्रकृतं पृच्छति स्म तम् ॥ २१  
तत्र स्थिते निशाहीनचन्द्राभेऽवन्तिवर्धने ।  
तथा सुरतमञ्जर्यां पितर्यस्याश्च सेत्यके ॥ २२  
सत्सु वायुपथाद्येषु मुनौ तिष्ठति कश्यपे ।  
सोऽन्येषु च जगादैवं मन्त्री भरतरोहकः ॥ २३  
आ मूलाच्छृणु देवैतदुज्जयिन्याः किलैकदा ।  
एवं समेत्य विज्ञप्तः सर्वैः पालकभूपतिः ॥ २४  
अस्यामुदकदानाख्यो भवत्यद्योत्सवः पुरि ।  
हेतुश्चात्र न चेत्सम्यक्छ्रुतस्तच्छ्रूयतां प्रभो ॥ १५५  
पूर्वं चण्डमहासेनः पिता ते खड्गमुत्तमम् ।  
प्राप्तुं च भार्यां तपसा देवीं चण्डीमतोषयत् ॥ २६  
सा स्वं खड्गं ददौ तस्मै भार्यार्थे चैवमभ्यधात् ।  
अङ्गारकाख्यमसुरं हत्वा तस्याचिरात्सुताम् ॥ २७  
पुत्राङ्गारवतीं नाम भव्यां भार्यामवाप्स्यसि ।  
इत्यादिष्टस्तया देव्या तस्थौ राजा स तन्मनाः ॥ २८  
अत्रान्तरे चोज्जयिन्यां यो योऽभून्नगराधिपः ।  
स स केनापि सत्त्वेन रात्रौ रात्रावभक्ष्यत ॥ २९  
ततश्चण्डमहासेनस्तदन्वेष्टुं स्वयं निशि ।  
स्वैरं भ्रमन्पुरि प्राप पुरुषं पारदारिकम् ॥ ३०  
तस्याच्छिनत्स खड्गेन शिरो रचितमण्डनम् ।  
छिन्नकण्ठं च तं सद्यः कोऽप्येत्यादत्त राक्षसः ॥ ३१  
सोऽयं पुराधिपानत्ति नूनमत्रेत्युदीर्य सः ।  
आदाय केशेष्वारेभे हन्तुं तं राक्षसं नृपः ॥ ३२  
तावत्स राक्षसोऽवादीन्मा राजन्मां वधीर्मृषा ।  
अन्य एव स कोऽपीह यः खादति पुराधिपान् ॥ ३३  
कोऽसौ ब्रूहीति राज्ञा तत्पृष्टे रक्षोऽब्रवीत्पुनः ।  
अस्तीहाङ्गारको नाम पातालनिलयोऽसुरः ॥ ३४  
स ते पुराधिपानत्ति निशीथेषु परन्तप ।  
सर्वतो राजकन्याश्च हठेन हरति प्रभो ॥ ३५  
करोत्यङ्गारवत्याश्च ताः सुतायाः परिच्छदम् ।  
तमटव्यां भ्रमन्तं त्वं दृष्ट्वा हत्वा कृती भव ॥ ३६  
इत्युक्तवन्तं मुक्त्वा तं राक्षसं स स्वमन्दिरम् ।  
राजा ययावेकदा च जगामाखेटकं ततः ॥ ३७  
तत्रापश्यन्महाकायं कोपज्वलितलोचनम् ।  
सूकरं सदरीखण्डमञ्जनाद्रिमिवोद्यतम् ॥ ३८  
न वराहो भवेदीदृङ्मायी सोऽङ्गारको नु किम् ।  
इति ध्यायन्स राजा तं क्रोडं बाणैरताडयत् ॥ ३९  
स तानगणयन्नेव बाणान्व्याधूय तद्रथम् ।  
गत्वा वराहः सुमहद्विवेश विवरं भुवः ॥ ४०  
राजापि वीरस्तत्रैव तस्य पश्चात्प्रविश्य सः ।  
दिव्यं पुरं ददर्शात्र न ददर्श च सूकरम् ॥ ४१  
वापीतटोपविष्टश्च तत्रापश्यत्स कन्यकाम् ।  
कन्याशतपरीवारां रतिं रूपवतीमिव ॥ ४२  
सा कन्याभ्येत्य पृष्ट्वा च तत्रागमनकारणम् ।  
पश्यन्ती साश्रुनयना जातप्रेमा जगाद तम् ॥ ४३  
कष्टं कुत्र प्रविष्टोऽसि वराहो यस्त्वयेक्षितः ।  
स दैत्योऽङ्गारको नाम वज्रकायो महाबलः ॥ ४४  
सम्प्रति त्यक्तवाराहरूपश्चान्तः स्वपित्यसौ ।  
प्रबुध्याहारकाले तु कुर्यादत्यहितं तव ॥ ०५५  
अहं च सुभगैतस्य नाम्नाङ्गारवती सुता ।  
तव चानिष्टमाशङ्कय प्राणाः कण्ठागता मम ॥ ४६  
इत्युक्तः स तया राजा देव्या दत्तं वरं स्मरन् ।  
कार्यसिद्धिर्ममास्तीति जातास्थः प्रत्युवाच ताम् ॥ ४७  
यदि मय्यस्ति ते स्नेहस्तदिदं कुरु मद्वचः ।  
गत्वा रुदिहि पार्श्वेऽस्य प्रबुद्धस्य सतः पितुः ॥ ४८  
प्रमत्तं यदि कश्चित्त्वां हन्यात्तन्मम का गतिः ।  
इति वाच्यश्च मुग्धाक्षि स पृच्छन्कारणं त्वया ॥ ४९  
एवं कृते ममाप्यस्ति ध्रुवं श्रेयस्तवापि च ।  
इत्युक्ता तेन राज्ञा सा गत्वा मदनमोहिता ॥ ५०  
उपविश्य प्रबुद्धस्य पार्श्वे तस्यारुदत्पितुः ।  
पृष्टा शशंस तस्मै च हेतुं तद्वधजं भयम् ॥ ५१  
ततः स दैत्योऽवादीत्तां वज्राङ्गं को हि हन्ति माम् ।  
यद्धि वामकरे मेऽस्ति मर्म रक्षति तद्धनुः ॥ ५२  
इत्येतत्तद्वचो राजा प्रच्छन्नः स तदाशृणोत् ।  
सोऽथ दैत्यः प्रववृते स्नात्वा पूजयितुं हरम् ॥ ५३  
तत्कालं प्रकटीभूय युद्धायाह्वयते स्म सः ।  
दैत्यं गृहीतमौनं तं राजा रोपितकार्मुकः ॥ ५४  
सोऽपि दैत्यः करं वाममुत्क्षिप्य व्यापृतेतरः ।  
सञ्ज्ञा तस्याकरोद्राज्ञः प्रतीक्षस्व मनागिति ॥ ५५  
तत्क्षणं तेन राज्ञा च करे तत्र स मर्मणि ।  
सिद्धलक्ष्येण बाणेन हतो दैत्योऽपद्भुवि ॥ ५६  
तृषार्तोऽहं हतो येन सोऽब्देऽब्दे चेन्न मां जलैः ।  
तर्पयिष्यति तत्तस्य पञ्च नङ्क्ष्यन्ति मन्त्रिणः ॥ ५७  
इत्युक्त्वैव विपन्नेऽस्मिन्दैत्ये तां तत्सुतां नृपः ।  
आदाय सोऽङ्गारवतीमागादुज्जयिनीमिमाम् ॥ ५८  
परिणीय च तां देवीं स देवो देव वः पिता ।  
अङ्गारकस्याम्बुदानं प्रतिवर्षमकारयत् ॥ ५९  
सर्वे चोदकदानाख्यं कुर्वन्तीह महोत्सवम् ।  
प्राप्तः स चाद्य तत्पित्रा यत्कृतं ते कुरुष्व तत् ॥ ६०  
एतत्प्रजावचः श्रुत्वा स तं पालकभूपतिः ।  
पुरि प्रावर्तयत्तत्र जलदानोत्सवं तदा ॥ ६१  
तस्मिन्प्रवृत्ते तद्व्यग्रे जने कोलाहलाकुले ।  
अकस्मात्त्रोटितालानो गजोऽत्राधावदुन्मदः ॥ ६२  
स वारणोऽङ्कुशं जित्वा व्याधूताधोरणो भ्रमन् ।  
अन्तर्नगर्यां सुबहून्क्षणाद्व्यापादयज्जनान् ॥ ६३  
प्रधावितेषु मेण्ठेषु महामात्रान्वितेष्वपि ।  
पौरेषु च न तं कश्चिन्नियन्तुमशकद्गजम् ॥ ६४  
क्रमाद्भ्रमति तस्मिंश्च गजे चण्डालवाटकम् ।  
सम्प्राप्ते निरगात्तस्मादेका चण्डालकन्यका ॥ ६५  
जितोऽनया मुखेनेन्दुर्मद्वैरीतीव तुष्टया ।  
भासयन्ती भुवं पादलग्नया कमलश्रिया ॥ ६६  
व्यावृत्तचेतसोऽन्येभ्यो भावेभ्यस्तिमितस्थितेः ।  
निद्रेव सर्वलोकस्य दृशोर्विश्रान्तिदायिनी ॥ ६७  
सा कन्या वारणेन्द्रं तं सम्मुखोपागतं करे ।  
करेणाहत्य कुटिलैस्तैः कटाक्षैरताडयत् ॥ ६८  
स हस्ती तत्करस्पर्शमोहितो विनताननः ।  
तद्दृष्टिविद्धस्तां पश्यन्पदमप्यत्र नाचलत् ॥ ६९  
ततः सा स्वोत्तरीयेण कृतायां तस्य दन्तयोः ।  
उत्पत्यारुह्य दोलायां प्राक्रीडद्वरकन्यका ॥ ७०  
दृष्ट्वा तां च स घर्मार्तां तरुच्छायामगाद्द्विपः ।  
एतद्दृष्ट्वा महच्चित्रं पौरास्तत्रैवमब्रुवन् ॥ ७१  
अहो दिव्येव काप्येषा कन्या सर्वातिशायिना ।  
रूपेणेव प्रभावेण तिर्यञ्चोऽप्याहृता यया ॥ ७२  
अत्रान्तरे च तद्बुद्ध्वा कुमारोऽवन्तिवर्धनः ।  
निर्गतः कौतुकं द्रष्टुमपश्यत्तां स कन्यकाम् ॥ ७३  
पश्यतस्तस्य मदनव्याधवागुरया तया ।  
धावितश्चित्तहरिणो राजसूनोरबध्यत ॥ ७४  
सापि तं वीक्ष्य तद्रूपहृतचित्ता तदग्रहीत् ।  
गजेन्द्रदन्तदोलाया अवरुह्योत्तरीयकम् ॥ ७५  
ततो मेण्ठाधिरूढेऽस्मिन्गजे साथ नृपात्मजम् ।  
सलज्जं सानुरागं च पश्यन्ती स्वगृहानगात् ॥ ७६  
अवन्तिवर्धनः सोऽपि प्रशान्ते गजसम्भ्रमे ।  
तया हृतेन चित्तेन शून्योऽयासीत्स्वमन्दिरम् ॥ ७७  
तत्र सन्तप्यमानश्च तां विना वरकन्यकाम् ।  
अपृच्छद्विस्मृतारब्धजलदानोत्सवः सखीन् ॥ ७८  
जानीथ कस्य तनया किन्नामा सा च कन्यका ।  
तच्छ्रुत्वा ते वयस्यास्तं राजपुत्रं बभाषिरे ॥ ७९  
अस्तीहोत्पलहस्ताख्यः कोऽपि चण्डालवाटके ।  
मातङ्गस्तत्तनूजा सा नाम्ना सुरतमञ्जरी ॥ ८०  
सतां दर्शनमात्रैकफलं तस्या मनोरमम् ।  
चित्रस्थिताया इव तन्नोपभोगक्षमं वपुः ॥ ८१  
तच्छ्रुत्वा स वयस्येभ्यः कुमारस्तानभाषत ।  
मन्ये न मातङ्गसुता सा दिव्या कापि निश्चितम् ॥ ८२  
नहि चण्डालकन्यायाः सा तादृश्याकृतिर्भवेत् ।  
तद्रूपा सा च भार्या मे न चेत्स्याज्जीवितेन किम् ॥ ८३  
इति ब्रुवन्स सचिवैरशक्यविनिवारणः ।  
अत्यर्थं तद्वियोगाग्निसन्तप्तोऽभून्नृपात्मजः ॥ ८४  
ततोऽवन्तिवती देवी नृपतिः पालकस्तथा ।  
पितरौ तस्य बुद्ध्वा तदभूतां चिरमाकुलौ ॥ ५  
कथं वाञ्छति पुत्रो नावन्त्यजां राजवंशजः ।  
इति चोक्ते तया देव्या स राजा पालकोऽब्रवीत् ॥ ८६  
एवं धावति यच्चेतस्तस्यामस्मत्सुतस्य तत् ।  
ध्रुवं कारणमातङ्गी कापि सान्यैव कन्यका ॥ ८७  
वक्ति रज्यदरज्यद्वा कार्याकार्ये सतां मनः ।  
अत्र चैषा कथा देवि न श्रुता चेन्निशम्यताम् ॥ ८८  
प्राक्प्रसेनजितो राज्ञः सुप्रतिष्ठितसञ्ज्ञके ।  
पुरे कुरङ्गी नाम्नाभूदतिरूपवती सुता ॥ ८९  
सा जातूद्याननिर्याता बन्धभ्रष्टेन हस्तिना ।  
उच्चिक्षिपे सवहना धावित्वोपरि दन्तयोः ॥ ९०  
विद्रुते परिवारेऽस्याः साक्रन्दे तं गजं प्रति ।  
तत्रात्तखड्गश्चण्डालकुमारः कोऽप्यधावत ॥ ९१  
स तं लूनकरं खड्गप्रहारेण महागजम् ।  
हत्वा तां मोचयामास प्रवीरो राजकन्यकाम् ॥ ९२  
ततो मिलत्परिजना सा जगाम स्वमन्दिरम् ।  
आकृष्टहृदया तस्य वीर्यसौन्दर्यसम्पदा ॥ ९३  
स मे वारणतस्त्राता भर्ता वा मृत्युरेव वा ।  
इति सञ्चिन्तयन्ती च तस्थौ तद्विरहातुरा ॥ ९४  
स चण्डालकुमारोऽपि शनैर्गत्वा निजं गृहम् ।  
तद्रूपहृतचित्तः सन्ध्यायंस्तां पर्यतप्यत ॥ ९५  
कुत्राहमन्त्यजन्मायं कुत्र सा राजकन्यका ।  
काकस्य राजहंस्याश्च कीदृशः क्व समागमः ॥ ९६  
हास्यमेतच्च शक्नोमि न वक्तुं नाप्युपेक्षितुम् ।  
तस्मान्मरणमेवात्र सङ्कटे शरणं मम ॥ ९७  
इत्यालोच्य स गत्वा च निशायां पितृकाननम् ।  
स्नात्वा कृत्वा चितामग्निं प्रज्वाल्यैव व्यजिज्ञपत् ॥ ९८  
देव पावक विश्वात्मंस्त्वय्यात्माहुतिदानतः ।  
जन्मान्तरेऽपि सा भूयाद्भार्या राजसुता मम ॥ ९९  
इत्युक्तवन्तं हुतभुज्यात्मानं क्षेप्तुमुद्यतम् ।  
प्रकटीभूय साक्षात्तं प्रसन्नोऽग्निरभाषत ॥ १००  
मा कृथाः साहसं भार्या भविष्यति तवैव सा ।  
नहि त्वं पूर्वचण्डालो यश्च त्वां वच्मि तच्छृणु ॥ १०१  
आस्ते कपिलशर्माख्यो नगरेऽस्मिन्द्विजोत्तमः ।  
तस्याग्न्यगारे प्रत्यक्षः साकारः सन्वसाम्यहम् ॥ १०२  
तत्र जात्वन्तिकप्राप्तां तत्सुता रूपलोभतः ।  
कन्यामकरवं भार्यां वरोत्सारितदूषणाम् ॥ १०३  
तस्यां तदैव जातस्त्वं मम वीर्येण पुत्रक ।  
तया च लज्जया रथ्यामुखे क्षिप्तोऽसि तत्क्षणम् ॥ १०४  
ततस्त्वं प्राप्य चण्डालैरजाक्षीरेण वर्धितः ।  
तदैवं ब्राह्मणीगर्भसम्भूतस्त्वं ममात्मजः ॥ १०५  
अतो नास्त्यपवित्रत्वं मत्तेजःसम्भवस्य ते ।  
प्राप्स्यस्येव च भार्यां तां कुरङ्गीं राजकन्यकाम् ॥ १०६  
इत्युक्त्वान्तर्दधे वह्निः सोऽपि सम्प्राप्तसम्मदः ।  
मातङ्गकृत्रिमसुतो जातास्थः स्वगृहं ययौ ॥ १०७  
ततः प्रसेनजिद्राजा स्वप्नेऽग्निप्रेरितो ददौ ।  
अन्विष्टतत्त्वस्तस्मै तां सुतां पावकसूनवे ॥ १०८  
एवं भवन्ति प्रच्छन्ना दिव्या देवि सदा भुवि ।  
तदेषा कापि दिव्यैव नान्त्या सुरतमञ्जरी ॥ १०९  
अन्यदेव हि तद्रत्नं मत्सूनोः सा च निश्चितम् ।  
जन्मान्तरप्रियतमा चक्षूरागोपवर्णिता ॥ ११०  
एवमस्मासु तिष्ठत्सु राज्ञि ब्रुवति पालके ।  
अवर्णयमहं तत्र कैवर्तीयामिमां कथाम् ॥ १११  
अभून्मलयसिंहाख्यो राजा राजगृहे पुरा ।  
तस्य मायावतीत्यासीद्रूपेणाप्रतिमा सुता ॥ ११२  
सा क्रीडन्ती मधूद्याने रूपयौवनशालिना ।  
कैवर्तककुमारेण दृष्टा केनापि जातुचित् ॥ ११३  
स च तां सुप्रहाराख्यो दृष्ट्वा स्मरवशोऽभवत् ।  
साध्यासाध्यविचारं हि नेक्षते भवितव्यता ॥ ११४  
गत्वा च स्वगृहं त्यक्त्वा पाठीनाहरणादि सः ।  
तस्थौ तदेकचित्तः सञ्शय्यायामुज्झिताशनः ॥ ११५  
अनुबन्धेन पृष्टश्च स्वाभिप्रायं शशंस सः ।  
मात्रे रक्षितिकानाम्न्यै सापि पुत्रं तमभ्यधात् ॥ ११६  
विषादं मुञ्च पुत्र त्वमाहारं भज निश्चितम् ।  
एतत्ते साधयाम्येव स्वयुक्त्याहमभीप्सितम् ॥ ११७  
इत्युक्त्वाश्वासिते तस्मिञ्जातास्थे भुक्तभोजने ।  
मत्स्यानादाय हृद्यान्सा ययौ राजसुतागृहम् ॥ ११८  
तत्र चेटीभिराख्याता सेवोद्देशात्प्रविश्य सा ।  
दाशी रक्षितिका तस्यै तन्मत्स्यप्राभृतं ददौ ॥ ११९  
तेनैव च क्रमेणैतद्ददती सा दिने दिने ।  
वचनाकाङ्क्षिणीं चक्रे तामाराध्य नृपात्मजाम् ॥ १२०  
ब्रूहि वाञ्छसि यन्मत्तस्तत्कुर्यामपि दुष्करम् ।  
इति प्रीताथ सावोचत्तां दाशीं राजकन्यका ॥ १२१  
ततः सा धीवरी प्राह रहस्तां याचिताभया ।  
उद्यानदृष्टां त्वां देवि विना क्लाम्यति मे सुतः ॥ १२२  
आशां प्रदर्श्य च मया प्राणत्यागात्स रक्ष्यते ।  
तत्कृपा मयि चेत्तन्मे सुतं स्पर्शेन जीवय ॥ १२३  
एवं तयोक्ता कैवर्तयोषिता सा नृपात्मजा ।  
सलज्जा सानुरोधा च विमृश्यैवमुवाच ताम् ॥ १२४  
गुप्तमानय तं तावन्नक्तं मन्मन्दिरं सुतम् ।  
तच्छ्रुत्वैव प्रहृष्टा सा ययौ दाशी सुतान्तिकम् ॥ १२५  
नक्तं च सा यथाशक्ति स्वैरं रचितमण्डनम् ।  
तमानिनाय तद्राजकन्यान्तःपुरमात्मजम् ॥ १२६  
तत्र तं राजपुत्री सा सुप्रहारं चिरोत्सुकम् ।  
हस्ते गृहीत्वा शयने कृतप्रीतिर्न्यवेशयत् ॥ १२७  
आश्वासयामास च तं क्लान्ताङ्गं विरहाग्निना ।  
श्रीखण्डशिशिरस्पर्शकरसंवाहनेन सा ॥ १२८  
सोऽपि तेन सुधासिक्त इव दाशीसुतश्चिरम् ।  
कृतार्थमानी विश्रान्तो जह्रे सपदि निद्रया ॥ १२९  
सुप्ते चास्मिन्नृपसुता गत्वा सुष्वाप सान्यतः ।  
युक्तिरञ्जितकैवर्तसुता रक्षितविप्लवा ॥ १३०  
ततोऽस्य तत्करस्पर्शविगमप्रतिबोधिनः ।  
हस्तोपनतविभ्रष्टां वल्लभां तामपश्यतः ॥ १३१  
निधिकुम्भीमिवातीव दरिद्रस्य विषादिनः ।  
दाशसूनोर्निराशस्य सद्यः प्राणा विनिर्ययुः ॥ १३२  
तद्बुद्ध्वागत्य निन्दन्ती सात्मानं राजकन्यका ।  
प्रातस्तेन सहारोढुं चितां व्यवसिताभवत् ॥ १३३  
ततो मलयसिंहोऽस्याः पिता बुद्ध्वा नृपोऽत्र तत् ।  
एत्यानिवार्यां दृष्ट्वैतामाचम्यैवं वचोऽब्रवीत् ॥ १३४  
यदि सत्यमहं भक्तो देवदेवे त्रिलोचने ।  
तन्मे वदत कर्तव्यं लोकपाला यथोचितम् ॥ १३५  
इत्युक्तवन्तं राजानं दिव्या वागेवमब्रवीत् ।  
पूर्वभार्येयमेतस्य दाशयूनो भवत्सुता ॥ १३६  
ग्रामे नागस्थलाख्ये हि महीधरसुतः पुरा ।  
अभूद्बलधरो नाम ब्राह्मणो गुणवत्तरः ॥ १३७  
स गते पितरि स्वर्गं हृतवित्तः स्वगोत्रजैः ।  
विरक्तो भार्यया साकं जगाम द्युनदीतटम् ॥ १३८  
देहं त्यक्ष्यन्निराहारः स्थितस्तत्र विलोक्य सः ।  
दाशान्भक्षयतो मत्स्यान्मनसा श्रद्दधे क्षुधा ॥ १३९  
ततोऽत्र पञ्चतां यातं तत्सङ्कल्पकलङ्कितम् ।  
स्वभार्या शुद्धसङ्कल्पा तपःस्थैव तमन्वगात् ॥ १४०  
स एष जातः सङ्कल्पदोषाद्दाशकुले द्विजः ।  
भार्यास्य सा च सुतपा जातैषा ते सुता नृप ॥ १४१  
तदेतं पूर्वभर्तारं राजन्नेषा त्वदात्मजौ ।  
जीवयत्वायुषोऽर्धेन गतायुषमनिन्दिता ॥ १४२  
एतत्तपःप्रभावाद्धि तत्तीर्थप्रमयात्तथा ।  
पूतोऽयं तव जामाता भूत्वा राजा भविष्यति ॥ १४३  
इत्युक्तो दिव्यया वाचा सुप्रहाराय तां सुताम् ।  
दत्तायुरर्धां च ददौ तस्मै लब्धासवे नृपः ॥ १४४  
तद्दत्तैर्भूमिहस्त्यश्वरत्नैर्भूत्वा स भूपतिः ।  
सुप्रहारः कृती तस्थौ प्राप्य भार्यां तदात्मजाम् ॥ १४५  
एवं प्राग्जन्मसम्बन्धः प्रायः प्रीत्यै शरीरिणाम् ।  
किं चैवं चौरसम्बद्धाप्यत्रेयं श्रूयतां कथा ॥ १४६  
अयोध्यायामभूद्राजा वीरबाहुरिति श्रुतः ।  
यो ररक्ष स्वसन्ताननिर्विशेषं सदा प्रजाः ॥ १४७  
कदाचित्तं च राजानमेत्य पौरा व्यजिज्ञपन् ।  
चौरा मुष्णन्ति नगरीमिमां प्रतिनिशं प्रभो ॥ १४८  
जाग्रद्भिरपि चास्माभिः शक्या लक्षयितुं न ते ।  
तच्छ्रुत्वा स्थापयामास सोऽत्र चारान्नृपो निशि ॥ १४९  
तेऽपि प्रापुर्न यच्चौरान्न चाशाम्यदुपद्रवः ।  
तेन राजा स्वयं रात्रौ तदन्येषु विनिर्ययौ ॥ १५०  
एकाकी खड्गहस्तश्च परिभ्राम्यन्स सर्वतः ।  
सञ्चरन्तं ददर्शैकं प्राकारोपरि पूरुषम् ॥ १५१  
भयाल्लघुपदन्यासं काकचञ्चललोचनम् ।  
मृगारिमिव पश्यन्तं मुहुर्वलितकन्धरम् ॥ १५२  
विकोषासिविनिर्यातैर्लक्षितं खड्गरश्मिभिः ।  
तारारत्नापहारार्थमिव सेरण(?)रज्जुभिः ॥ १५३  
दृष्ट्वा चाचिन्तयद्राजा चौरोऽयं वेद्मि निश्चितम् ।  
ध्रुवमेकचरेणेयं मुष्यतेऽनेन मे पुरी ॥ १५४  
इत्यालोच्य नृपश्चौरं चतुरस्तमुपागमत् ।  
चौरोऽपि स तमप्राक्षीत्सशङ्कं को भवानिति ॥ १५५  
ततो राजाब्रवीदेतं बहुव्यसनदुर्भरः ।  
अहं साहसिकश्चौरस्त्वं च मे ब्रूहि को भवान् ॥ १५६  
चौरोऽप्युवाचैकचरस्तस्करोऽहं महाधनः ।  
तदेहि मद्गृहं यावद्धनेच्छां पूरयामि ते ॥ १५७  
तच्छ्रुत्वा दस्युना तेन समं राजा तथेति सः ।  
ययौ वनान्तस्तद्वेश्म क्ष्मातले खातनिर्मितम् ॥ १५८  
अधिष्ठितं वरस्त्रीभिर्भूरिरत्नप्रकाशितम् ।  
सदा नवोपभोगं च भुजङ्गनगरोपमम् ॥ १५९  
ततो गर्भगृहं तस्मिन्प्रविष्टे तस्करे नृपम् ।  
बाह्यस्थानस्थितं दासी तमेका सकृपाभ्यधात् ॥ १६०  
क्वासि प्रविष्टो निर्याहि शीघ्रं विश्वस्तघातकः ।  
हन्यादेकचरो हि त्वां प्रतिभेदभयादयम् ॥ १६१  
तच्छ्रुत्वा निर्गतो राजा द्रुतं गत्वा स्वमन्दिरम् ।  
सेनापतिं समाहूय ससैन्यः पुनराययौ ॥ १६२  
आगत्य रुद्ध्वा तद्वेश्म शूरानन्तः प्रवेश्य च ।  
हतार्थसञ्चयं चौरमवष्टभ्यानिनाय तम् ॥ १६३  
गतायां निशि तेनाथ स राज्ञादिष्टनिग्रहः ।  
चोरो विपणिमध्येन वध्यभूमिमनीयत ॥ १६४  
नीयमानं च तं तत्र दृष्ट्वा दृष्ट्यनुरागिणी ।  
वणिक्सुतैका पितरं तत्क्षणं स्वमभाषत ॥ १६५  
योऽयं वध्यभुवं तात नीयते दत्तडिण्डिमः ।  
असौ चेत्स्यान्न मे भर्ता तन्मृतां विद्धि मामिति ॥ १६६  
वीक्ष्याथ दुर्निवारां तां गत्वा भूप स तत्पिता ।  
द्रव्यकोट्यापि चौरस्य तस्य मुक्तिमयाचत ॥ १६७  
भूपोऽपि तस्मै वणिजे चुक्रोध न तु तस्करम् ।  
तं मुमोचाविलम्ब्यैव शूलायां तं न्यवेशयत् ॥ १६८  
ततः सा वामदत्ताख्या वणिक्कन्या कलेवरम् ।  
चौरस्यादाय तस्याग्निं प्रविवेशानुरागतः ॥ १६९  
एवं प्राग्जन्मसम्बन्धपरायत्तेषु जन्तुषु ।  
भावि को वस्त्वतिक्रामेत्को वा किं कस्य वारयेत् ॥ १७०  
तस्मात्पुत्रस्य ते कापि पूर्वसम्बन्धनिर्मिता ।  
अवन्तिवर्धनस्यैषा राजन्सुरतमञ्जरी ॥ १७१  
अन्यथा कथमेतस्य राजसूनोः सुजन्मनः ।  
मातङ्ग्यामिह तस्यां स्यादभिष्वङ्गोऽयमीदृशः ॥ १७२  
तस्मादुत्पलहस्तः स मातङ्गस्तत्पिता प्रभो ।  
तां सुतां याच्यतां तावत्पश्यामः किं ब्रवीत्यसौ ॥ १७३  
एवमुक्तो मया राजा पालकः प्राहिणोत्तदा ।  
दूतानुत्पलहस्ताय तां कन्यां तत्र याचितुम् ॥ १७४  
स च तैर्याचितो दूतैर्मातङ्गो निजगाद तान् ।  
एतन्मेऽभिमतं किं तु यो भोजयति मद्गृहे ॥ १७५  
अष्टादशसहस्राणि विप्राणां पुरवासिनाम् ।  
तस्मै मयासौ दातव्या सुता सुरतमञ्जरी ॥ १७६  
एतच्छ्रुत्वा वचस्तस्य सप्रतिज्ञं तथैव ते ।  
आगत्य दूता राज्ञे तत्पालकाय न्यवेदयन् ॥ १७७  
एतत्सकारणं मत्वा सङ्घाट्य ब्राह्मणान्पुरि ।  
उज्जयिन्यां समाख्यातवृत्तान्तः क्षितिपोऽब्रवीत् ॥ १७८  
भुङ्ग्ध्वमुत्पलहस्तस्य मातङ्गस्येह वेश्मनि ।  
अष्टादशसहस्राणि यूयं नेच्छेयमन्यथा ॥ १७९  
इत्युक्ता भूभृता भीताश्चण्डालान्नाच्च ते द्विजाः ।  
कर्तव्यमूढाः संश्रित्य महाकालं व्यधुस्तपः ॥ १८०  
अन्नमुत्पलहस्तस्य गृहे भुङ्ग्ध्वमशङ्किताः ।  
विद्याधरो ह्ययं नायं चण्डालः सकुटुम्बकः ॥ १८१  
इति स्वप्ने समादिष्टा विप्रास्ते तेन शम्भुना ।  
उत्थाय गत्वा राज्ञे तदाख्याय पुनरब्रुवन् ॥ १८२  
चण्डालवाटादन्यत्र शुद्धमन्नं पचत्वसौ ।  
राजन्नुत्पलहस्तोऽत्र ततस्तद्भुञ्जमहे वयम् ॥ १८३  
तच्छ्रुत्वोत्पलहस्तस्य राजा सोऽन्यं गृहं व्यधात् ।  
प्रीतश्च कारुभिः शुद्धैस्तत्रास्यान्नमपाचयत् ॥ १८४  
स्नाते चोत्पलहस्तेऽस्मिञ्शुद्धवस्त्रे पुरः स्थिते ।  
तत्राष्टादशभिर्भुक्तं सहस्रैरग्रजन्मनाम् ॥ १८५  
भुक्तेषु तेषु चोपेत्य राजानं राष्ट्रसन्निधौ ।  
प्रणम्योत्पलहस्तोऽसौ पालकं तमभाषत ॥ १८६  
अभवद्गौरिमुण्डाख्यो धुर्यां विद्याधरेश्वरः ।  
मतङ्गदेवनामाहं तस्याभूवं समाश्रितः ॥ १८७  
अस्यां सुरतमञ्जर्यां सुतायां मम भूपते ।  
उत्पन्नायां स मां गुप्तं गौरिमुण्डोऽब्रवीदिदम् ॥ १८८  
नरवाहनदत्ताख्यो योऽयं वत्सेश्वरात्मजः ।  
भविष्यच्चक्रवर्तीह सोऽस्माकं कथ्यते सुरैः ॥ १८९  
तद्यावच्चक्रवर्तित्वं न प्राप्तः कण्टकः स नः ।  
तावत्स्वमायया गत्वा तं निपातय मा चिरम् ॥ १९०  
इत्यहं गौरिमुण्डेन पापेन प्रेरितस्तदा ।  
तदर्थं नभसा गच्छन्पुरोऽपश्यं महेश्वरम् ॥ १९१  
स मां सद्योऽशपत्क्रुद्धः कृत्वा हुङ्कारमीश्वरः ।  
महात्मनि जने पाप कथं पापं चिकीर्षसि ॥ १९२  
तदनेनैव देहेन भार्यादुहितृसंयुतः ।  
गच्छोज्जयिन्यां चण्डालमध्ये निपत दुर्मते ॥ १९३  
अष्टादशसहस्राणि विप्राणां पुरवासिनाम् ।  
तनयादानशुल्केन यदा ते भोजयिष्यति ॥ १९४  
गृहेषु कश्चिच्छापस्य तदान्तस्ते भविष्यति ।  
दातव्या च त्वया तस्मै सुता तच्छुल्कदायिने ॥ १९५  
इत्युक्त्वान्तर्हिते शम्भावेषोऽस्मि पतितस्तदा ।  
अन्येषूत्पलहस्ताख्यो न च तैः सङ्करो मम ॥ १९६  
अद्य शान्तः स शापो मे त्वत्पुत्रस्य प्रसादतः ।  
तन्मयेयं सुता दत्ता तस्मै सुरतमञ्जरी ॥ १९७  
इदानीं चैष गच्छामि निजं वैद्याधरं पदम् ।  
नरवाहनदत्तस्य सेवार्थं चक्रवर्तिनः ॥ १९८  
इत्युक्त्वैवार्पितसुतः खमुत्पत्याङ्गनायुतः ।  
आगान्मतङ्गदेवोऽसौ देव त्वच्चरणान्तिकम् ॥ १९९  
राजापि पालको ज्ञाततत्त्वो हृष्टस्ततो व्यधात् ।  
तस्याः सुरतमञ्जर्या विवाहं स्वसुतस्य च ॥ २००  
तत्पुत्रोऽपि च तां भार्यां प्राप्य विद्याधरीमभूत् ।  
मनोरथाधिकावाप्तिकृतार्थोऽवन्तिवर्धनः ॥ २०१  
एकदा च कुमारोऽसौ सुप्तो हर्म्ये समं तया ।  
निशाक्षये प्रबुद्धस्तामकस्मान्नैक्षत प्रियाम् ॥ २०२  
विचित्य चैतामप्राप्य तथा क्रन्दन्नतप्यत ।  
यथोपेत्य पिताप्यस्य राजाभूद्भृशविह्वलः ॥ २०३  
रक्षितेयं पुरी नास्यां निशायां प्रविशेत्परः ।  
ध्रुवं हृता सा केनापि पापेनाकाशचारिणा ॥ २०४  
इत्याद्यमासु जल्पत्सु मिलितेष्वत्र तत्क्षणम् ।  
विद्याधरो धूमशिखो यौष्माकोऽवातरद्दिवः ॥ २०५  
तेनेह सोऽयमानीतः कुमारोऽवन्तिवर्धनः ।  
अहं चाख्याय वृत्तान्तं मार्गितः पालकान्नृपात् ॥ २०६  
सैषा चात्र स्थिता पित्रा समं सुरतमञ्जरी ।  
वृत्तान्त ईदृशश्चास्या देवो जानात्यतः परम् ॥ २०७  
इत्थं पालकमन्त्रिणि कथयित्वा भरतरोहके विरते ।  
नरवाहनदत्ताग्रे मतङ्गदेवं सभासदोऽपृच्छन् ॥ २०८  
कस्मै भवता दत्ता ब्रूहि त्वं सुरतमञ्जरीयमिति ।  
सोऽप्याह स्म मयैषा दत्तैवावन्तिवर्धनायेति ॥ २०९  
त्वं ब्रूहि हरसि कस्मादेतामिति चेत्यकोऽथ तैः पृष्टः ।  
आदौ मह्यं मात्रा वाचा दत्तेयमित्यवादीत्सः ॥ २१०  
सति जनके का माता तद्दानेऽप्यस्ति कोऽत्र तव साक्षी ।  
तदियं परदारास्ते पापेति तमूचुरित्यकं सभ्याः ॥ २११  
इति तैश्च निरुत्तरीकृतस्य प्रसभं निग्रहमित्यकस्य तस्य ।  
नरवाहनदत्तचक्रवर्ती कुपितो दुर्विनयात्समादिदेश ॥ २१२  
अस्यैकमेतमपराधमिह क्षमस्व स्यालो हि ते मदनवेगसुतः किलासौ ।  
इत्यर्थितो मुनिवरैरथ कश्यपाद्यै राजा कथञ्चिदपभर्त्स्य स तं मुमोच ॥ २१३  
तमपि च मातुलपुत्रं निजपत्न्यावन्तिवर्धनं युक्तम् ।  
वायुपथहस्तनिहितं सचिवयुतं प्राहिणोत्स्वपुरीम् ॥ २१४  
इति महाकविश्रीसोमदेवभट्टविरचिते कथासरित्सागरे सुरतमञ्जरीलम्बके द्वितीयस्तरङ्गः ।