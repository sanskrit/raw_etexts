---
title: ००५

---
एवमुक्त्वा वररुचिः पुनरेतदवर्णयत् ।  
कालेन योगनन्दोऽथ कामादिवशमाययौ ॥  
गजेन्द्र इव मत्तश्च नापैक्षत स किञ्चन ।  
अकाण्डपातोपनता कं न लक्ष्मीविमोहयेत् ॥  
अचिन्तयं ततश्चाहं राजा तावद्विशृङ्खलः ।  
तत्कार्यचिन्तयाक्रान्तः स्वधर्मो मेऽवसीदति ॥  
तस्माद्वरं सहायं तं शकटालं समुद्धरे ।  
क्रियेत चेद्विरुद्धं च किं स कुर्यान्मयि स्थिते ॥  
निश्चित्यैतन्मयाभ्यर्थ्य राजानं सोऽन्धकूपतः ।  
उद्धृतः शकटालोऽथ मृदवो हि द्विजातयः ॥५  
दुर्जयो योगनन्दोऽयं स्थिते वररुचावतः ।  
आश्रये वैतसीं वृत्तिं कालं तावत्प्रतीक्षितुम् ॥६  
इति सञ्चिन्त्य स प्राज्ञः शकटालो मदिच्छया ।  
अकरोद्राजकार्याणि पुनः सम्प्राप्य मन्त्रिताम्॥७  
कदाचिद्योगनन्दोऽथ निर्गतो नगराद्बहिः ।  
श्लिष्यत्पञ्चाङ्गुलिं हस्तं गङ्गामध्ये व्यलोकयत् ॥८  
किमेतदिति पप्रच्छ मामाहूय स तत्क्षणम् ।  
अहं च द्वे निजाङ्गुल्यौ दिशि तस्यामदर्शयम् ॥९  
तेन तस्मिंस्तिरोभूते हस्ते राजातिविस्मयात् ।  
भूयोऽपि तदपृच्छन्मां ततश्चाहं तमब्रवम् ॥१०  
पञ्चभिर्मिलितैः किं यज्जगतीह न साध्यते ।  
इत्युक्तवानसौ हस्तः स्वाङ्गुलीः पञ्च दर्शयन् ॥११  
ततोऽस्य राजन्नङ्गुल्यावेते द्वे दर्शिते मया ।  
ऐकचित्ये द्वयोरेव किमसाध्यं भवेदिति ॥१२  
इत्युक्ते गूढविज्ञाने समतुष्यत्ततो नृपः ।  
शकटालो व्यषीदच्च मद्बुद्धिं वीक्ष्य दुर्जयाम् ॥१३  
एकदा योगनन्दश्च दृष्टवान्महिषीं निजाम् ।  
वातायनाग्रात्पश्यन्तीं ब्राह्मणातिथिमुन्मुखम् ॥१४  
तन्मात्रादेव कुपितो राजा विप्रस्य तस्य सः ।  
आदिशद्वधमीर्ष्या हि विवेकपरिपन्थिनी ॥१५  
हन्तुं वध्यभुवं तस्मिन्नीयमाने द्विजे तदा ।  
अहसद्गतजीवोऽपि मत्स्यो विपणिमध्यगः ॥१६  
तदैष राजा तद्बुद्ध्वा वधं तस्य न्यवारयत् ।  
विप्रस्य मामपृच्छच्च मत्स्यहासस्य कारणम् ॥१७  
निरूप्य कथयाम्येतदित्युक्त्वा निर्गतं च माम् ।  
चिन्तितोपस्थितैकान्ते सरस्वत्येवमब्रवीत् ॥१८  
अस्य तालतरोः पृष्ठे तिष्ठ रात्रावलक्षितः ।  
अत्र श्रोष्यसि मत्स्यस्य हासहेतुमसंशयम् ॥१९  
तच्छ्रुत्वा निशि तत्राहं गत्वा तालोपरि स्थितः।  
अपश्यं राक्षसीं घोरां बालैः पुत्रैः सहागताम्॥ २०  
सा भक्ष्यं याचमानांस्तानवादीत्प्रतिपाल्यताम् ।  
प्रातर्वो विप्रमांसानि दास्याम्यद्य हतो न सः ॥ २१  
कस्मात्स न हतोऽद्येति पृष्टा तैरब्रवीत्पुनः ।  
तं हि दृष्ट्वा मृतोऽपीह मत्स्यो हसितवानिति ॥ २२  
हसितं किमु तेनेति पृष्टा भूयः सुतैश्च सा ।  
अवोचद्राक्षसी राज्ञः सर्वा राज्ञ्योऽपि विप्लुताः ॥ २३  
सर्वत्रान्तःपुरे ह्यत्र स्त्रीरूपाः पुरुषाः स्थिताः ।  
हन्यतेऽनपराधस्तु विप्र इत्यहसत्तिमिः ॥ २४  
भूतानां पार्थिवात्यर्थनिर्विवेकत्वहासिनाम् ।  
सर्वान्तश्चारिणां ह्येता भवन्त्येव च विक्रियाः ॥ २५  
एतत्तस्या वचः श्रुत्वा ततोऽपक्रान्तवाहनम् ।  
प्रातश्च मत्स्यहासस्य हेतुं राज्ञे न्यवेदयम् ॥ २६  
प्राप्य चान्तःपुरेभ्यस्तान्स्त्रीरूपान्पुरुषांस्ततः ।  
बह्वमन्यत मां राजा वधाद्विप्रं च मुक्तवान् ॥ २७  
इत्यादि चेष्टितं दृष्ट्वा तस्य राज्ञो विशृङ्खलम् ।  
खिन्ने मयि कदाचिच्च तत्रागाच्चित्रकृन्नवः ॥ २८  
अलिखत्स महादेवीं योगनन्दं च तं पटे ।  
सजीवमिव तच्चित्रं वाक्चेष्टारहितं त्वभूत् ॥ २९  
तं च चित्रकरं राजा तुष्टो वित्तैरपूरयत् ।  
तं च वासगृहे चित्रपटं भित्तावकारयत् ॥ ३०  
एकदा च प्रविष्टस्य वासके तत्र सा मम ।  
सम्पूर्णलक्षणा देवी प्रतिभाति स्म चित्रगा ॥ ३१  
लक्षणान्तरसम्बन्धादभ्यूह्य प्रतिभावशात् ।  
अथाकार्षमहं तस्यास्तिलकं मेखलापदे ॥ ३२  
सम्पूर्णलक्षणां तेन कृत्वैनां गतवानहम् ।  
प्रविष्टो योगनन्दोऽथ तिलकं तं व्यलोकयत् ॥ ३३  
केनायं रचितोऽत्रेति सोऽपृच्छच्च महत्तरान् ।  
ते च न्यवेदयंस्तस्मै कर्तारं तिलकस्य माम् ॥ ३४  
देव्या गुप्तप्रदेशस्थमिमं नान्यो मया विना ।  
वेत्ति तज्ज्ञातवानेवमसौ वररुचिः कथम् ॥ ३५  
छन्नः कृतोऽमुना नूनं ममान्तःपुरविप्लवः ।  
दृष्टवानत एवायं स्त्रीरूपांस्तत्र तान्नरान् ॥ ३६  
इति सञ्चिन्तयामास योगनन्दः क्रुधा ज्वलन् ।  
जायन्ते बत मूढानां संवादा अपि तादृशाः ॥ ३७  
ततः स्वैरं समाहूय शकटालं समादिशत् ।  
त्वया वररुचिर्वध्यो देवीविध्वंसनादिति ॥ ३८  
यथा ज्ञापयसीत्युक्त्वा शकटालोऽगमद्बहिः ।  
अचिन्तयच्च शक्तिः स्याद्धन्तुं वररुचिं न मे ॥ ३९  
दिव्यबुद्धिप्रभावोऽसवुद्धर्ता च ममापदः ।  
विप्रश्च तद्वरं गुप्तं सम्प्रति स्वीकरोमि तम् ॥ ४०  
इति निश्चित्य सोऽभ्येत्य राज्ञः कोपमकारणम् ।  
वधान्तं कथयित्वा मे शकटालोऽब्रवीत्ततः ॥ ४१  
अन्यं कञ्चित्प्रवादाय हन्म्यहं त्वं च मद्गृहे ।  
प्रच्छन्नस्तिष्ठ मामस्माद्रक्षितुं कोपनान्नृपात् ॥ ४२  
इति तद्वचनाच्छन्नस्तदगृहेऽवस्थितोऽभवम् ।  
स चान्यं हतवान्कञ्चिन्मद्वधाख्यातये निशि ॥ ४३  
एवं प्रयुक्तनीतिं तं प्रीत्यावोचमहं तदा ।  
एको मन्त्री भवान्येन हन्तुं मां न कृता मतिः ॥ ४४  
नहि हन्तुमहं शक्यो राक्षसो मित्रमस्ति मे ।  
ध्यातमात्रागतो विश्वं ग्रसते स मदिच्छया ॥ ४५  
राजा त्विहेन्द्रदत्ताख्यः सखा वध्यो न मे द्विजः ।  
तच्छ्रुत्वा सोऽब्रवीन्मन्त्री रक्षो मे दर्श्यतामिति ॥ ४६  
ततो ध्यातागतं तस्मै तद्रक्षोऽहमदर्शयम् ।  
तद्दर्शनाच्च वित्रस्तो विस्मितश्च बभूव सः ॥ ४७  
रक्षस्यन्तर्हिते तस्मिञ्शकटालः स मां पुनः ।  
कथं ते राक्षसो मित्त्रं सञ्जात इति पृष्टवान् ॥ ४८  
ततोऽहमवदं पूर्वं रक्षार्थं नगरे भ्रमन् ।  
रात्रौ रात्रौ क्षयं प्रापदेकैको नगराधिपः ॥ ४९  
तच्छ्रुत्वा योगनन्दो मामकरोन्नगराधिपम् ।  
भ्रमंश्चापश्यमत्राहं भ्रमन्तं राक्षसं निशि ॥ ५०  
स च मामवदद्ब्रूहि विद्यते नगरेऽत्र का ।  
सुरूपा स्त्रीति तच्छ्रुत्वा विहस्याह तमब्रवम् ॥ ५१  
या यस्याभिमता मूर्ख सुरूपा तस्य सा भवेत ।  
तच्छ्रुत्वैव त्वयैकेन जितोऽस्मीत्यवदत्स माम् ॥ ५२  
प्रश्नमोक्षाद्वधोत्तीर्णं मां पुनश्चाब्रवीदसौ ।  
तुष्टोऽस्मीति सुहृन्मे त्वं सन्निधास्ये च ते स्मृतः ॥ ५३  
इत्युक्त्वान्तर्हिते तस्मिन्यथागतमगामहम् ।  
एवमापत्सहायो मे राक्षसो मित्त्रतां गतः ॥ ५४  
इत्युक्तवानहं भूयः शकटालेन चार्थितः ।  
गङ्गामदर्शयं तस्मै मूर्तां ध्यानादुपस्थिताम् ॥ ५५  
स्तुतिभिस्तोषिता सा च मया देवी तिरोदधे ।  
बभूव शकटालश्च सहायः प्रणतो मयि । ५६  
एकदा च स मन्त्री मां गुप्तस्थं खिन्नमब्रवीत् ।  
सर्वज्ञेनापि खेदाय किमात्मा दीयते त्वया ॥ ५७  
किं न जानासि यद्राज्ञामविचाररता धियः ।  
अचिराच्च भवेच्छुद्धिस्तथा चात्र कथां शृणु ॥ ५८  
आदित्यवर्मनामात्र बभूव नृपतिः पुरा ।  
शिववर्माभिधानोऽस्य मन्त्री चाभून्महामतिः ॥ ५९  
राज्ञस्तत्यैकदा चैका राज्ञी गर्भमधारयत् ।  
तद्बुद्ध्वा स नृपोऽपृच्छदित्यन्तःपुररक्षिणः ॥ ६०  
वर्षद्वयं प्रविष्टस्य वर्ततेऽन्तःपुरेऽत्र मे ।  
तदेषा गर्भसम्भूतिः कुतः सम्प्रति कथ्यताम ॥ ६१  
अथोचुस्ते प्रवेशोऽत्र पुंसोऽन्यस्यास्ति न प्रभो ।  
शिववर्मा तु ते मन्त्री प्रविशत्यनिवारितः ॥ ६२  
तच्छ्रुत्वाचिन्तयद्राजा नूनं द्रोही स एव मे ।  
प्रकाशं च हते तस्मिन्नपवादो भवेन्मम ॥ ६३  
इत्यालोच्य स तं युक्त्या शिववर्माणमीश्वरः ।  
सामन्तस्यान्तिकं सख्युः प्राहिणोद्भोगवर्मणः ॥ ६४  
तद्वधं तस्य लेखेन सन्दिश्य तदनन्तरम् ।  
निगूढं स नृपस्तत्र लेखहारं व्यसर्जयत् ॥ ६५  
याते मन्त्रिणि सप्ताहे गते भीत्या पलायिता ।  
सा राज्ञी रक्षिभिर्लब्धा पुंसा स्त्रीरूपिणा सह ॥ ६६  
आदित्यवर्मा तद्बुद्ध्वा सानुतापोऽभवत्तदा ।  
किं मया तादृशो मन्त्री घातितोऽकारणादिति ॥ ६७  
अत्रान्तरे स च प्राप निकटं भोगवर्मणः ।  
शिववर्मा स चोपागाल्लेखमादाय पूरुषः ॥ ६८  
वाचयित्वा च तं लेखमेकान्ते शिववर्मणे ।  
शशंस वधनिर्देशं भोगवर्मा विधेर्वशात् ॥ ६९  
शिववर्माप्यवोचत्तं सामन्तं मन्त्रिसत्तमः ।  
त्वं व्यापादय मां नो चेन्निहन्म्यात्मानमात्मना ॥ ७०  
तच्छ्रुत्वा विस्मयाविष्टो भोगवर्मा जगाद तम् ।  
किमेतद्ब्रूहि मे विप्र शापितोऽसि न वक्षि चेत् ॥ ७१  
अथ वक्ति स्म तं मन्त्री हन्येयं यत्र भूपते ।  
तत्र द्वादश वर्षाणि देशे देवो न वर्षति ॥ ७२  
तच्छ्रुत्वा मन्त्रिभिः सार्धं भोगवर्मा व्यचिन्तयत् ।  
दुष्टः स राजा देशस्य नाशमस्माकमिच्छति ॥ ७३  
किं हि तत्र न सन्त्येव वधका गुप्तगामिनः ।  
तस्मान्मन्त्री न वध्योऽसौ रक्ष्यः स्वात्मवधादपि ॥ ७४  
इति सम्मन्त्र्य दत्त्वा च रक्षकान्भोगवर्मणा ।  
शिववर्मा ततो देशात्प्रेषितोऽभूत्ततः क्षणात् ॥ ७५  
एवं प्रत्याययौ जीवन्स मन्त्री प्रज्ञया स्वया ।  
शुद्धिश्चात्यान्यतो जाता नहि धर्मोऽन्यथा भवेत् ॥ ७६  
इत्थं तवापि शुद्धिः स्यात्तिष्ठ तावद्गृहे मम ।  
कात्यायन नृपोऽप्येष सानुतापो भविष्यति ॥ ७७  
इत्युक्तः शकटालेन च्छन्नोऽहं तस्य वेश्मनि ।  
प्रतीक्षमाणोऽवसरं तान्यहान्यत्यवाहयम् ॥ ७८  
तस्याथ योगनन्दस्य काणभूतेः कदाचन ।  
पुत्रो हिरण्यगुप्ताख्यो मृगयायै गतोऽभवत् ॥ ७९  
अश्ववेगात्प्रयातस्य कथञ्चिदूरमन्तरम् ।  
एकाकिनो वने तस्य वासरः पर्यहीयत ॥ ८०  
ततश्च तां निशां नेतुं वृक्षमारोहति स्म सः ।  
क्षणात्तत्रैव चारोहदृक्षः सिंहेन भीषितः ॥ ८१  
स दृष्ट्वा राजपुत्रं तं मतिं मानुषभाषया ।  
मा भैषीर्मम मित्त्रं त्वमित्युक्त्वा निर्भयं व्यधात् ॥ ८२  
विस्रम्भादृक्षवाक्येन राजपुत्रोऽथ सुप्तवान् ।  
ऋक्षस्तु जाग्रदेवासीदधः सिंहोऽथ सोऽब्रवीत् ॥ ८३  
ऋक्ष मानुषमेतं मे क्षिप यावद्व्रजाम्यहम् ।  
ऋक्षस्ततोऽब्रवीत्पाप न मित्रं घातयाम्यहम् ॥ ८४  
क्रमादृक्षे प्रसुप्ते च राजपुत्रे च जाग्रति ।  
पुनः सिंहोऽब्रवीदेतमृक्षं मे क्षिप मानुष ॥ ८५  
तच्छ्रुत्वात्मभयात्तेन सिंहस्याराधनाय सः ।  
क्षिप्तोऽपि नापतच्चित्रमृक्षो दैवप्रबोधितः ॥ ८६  
मित्त्रद्रोहिन्भवोन्मत्त इति शापमदाच्च सः ।  
तस्य राजसुतस्यैतद्वृत्तान्तावगमावधिम् ॥ ८७  
प्राप्यैव स्वगृहं प्रातरुन्मत्तोऽभून्नृपात्मजः ।  
योगनन्दश्च तद्दृष्ट्वा विषादं सहसागमत् ॥ ८८  
अब्रवीच्च स कालेऽस्मिञ्जीवेद्वररुचिर्यदि ।  
इदं ज्ञायेत तत्सर्वं धिङ्मे तद्वधपाटवम् ॥ ८९  
तच्छ्रुत्वा वचनं राज्ञः शकटालो व्यचिन्तयत् ।  
हन्त कात्यायनस्यायं लब्धः कालः प्रकाशने ॥ ९०  
न सोऽत्र मानी तिष्ठेच्च राजा मयि च विश्वसेत् ।  
इत्यालोच्य स राजानमब्रवीद्याचिताभयः ॥ ९१  
राजन्नलं विषादेन जीवन्वररुचिः स्थितः ।  
योगनन्दस्ततोऽवादीद्द्रुतमानीयतामिति ॥ ९२  
अथाहं शकटालेन योगनन्दान्तिकं हठात् ।  
आनीतस्तं तथाभूतं राजपुत्रं व्यलोकयम् ॥ ९३  
मित्त्रद्रोहः कृतोऽनेन देवेत्युक्त्वा तथैव सः ।  
सरस्वतीप्रसादेन वृत्तान्तः कथितो मया ॥ ९४  
ततस्तच्छापमुक्तेन स्तुतोऽहं राजसूनुना ।  
त्वया कथमिदं ज्ञातमित्यपृच्छत्स भूपतिः ॥ ९५  
अधाहमवदं राजँल्लक्षणैरनुमानतः ।  
प्रतिभातश्च पश्यन्ति सर्वं प्रज्ञावतां धियः ॥ ९६  
तद्यथा तिलको ज्ञातस्तथा सर्वमिदं मया ।  
इति मद्वचनात्सोऽभूद्राजा लज्जानुतापवान् ॥  
14  
अथानादृतसत्कारः परिशुद्ध्यैव लाभवान् ।  
स्वगृहं गतवानस्मि शीलं हि विदुषां धनम् ॥ ९८  
प्राप्तस्यैव च तत्रत्यो जनोऽरोदीत्पुरो मम ।  
अभ्येत्य मां समुद्भान्तमुपवर्षोऽब्रवीत्ततः ॥ ९९  
राजा हतं निशम्य त्वामुपकोशाग्निसाद्वपुः ।  
अकरोदथ मातुस्ते शुचा हृदयमस्फुटत् ॥ १००  
तच्छ्रुत्वाभिनवोद्भूतशोकावेगविचेतनः ।  
सद्योऽहमपतं भूमौ वातरुग्ण इव द्रुमः ॥ १०१  
क्षणाच्च गतवानस्मि प्रलापानां रसज्ञताम् ।  
प्रियबन्धुविनाशोत्थः शोकाग्निः कं न तापयेत् ॥ १०२  
आ संसारं जगत्यस्मिन्नेका नित्या ह्यनित्यता ।  
तदेतामैश्वरीं मायां किं जानन्नपि मुह्यसि ॥ १०३  
इत्यादिभिरुपागत्य वर्षेण वचनैरहम् ।  
बोधितोऽथ यथातत्त्वं कथञ्चिद्धृतिमाप्तवान् ॥ १०४  
ततो विरक्तहृदयस्त्यक्त्वा सर्वं निबन्धनम् ।  
प्रशमैकसहायोऽहं तपोवनमशिश्रियम् ॥ १०५  
दिवसेष्वथ गच्छत्सु तत्तपोवनमेकदा ।  
अयोध्यात उपागच्छद्विप्र एको मयि स्थिते ॥ १०६  
स मया योगनन्दस्य राज्यवार्तामपृच्छयत ।  
प्रत्यभिज्ञाय मां सोऽथ सशोकमिदमब्रवीत् ॥ १०७  
शृणु नन्दस्य यद्वृत्तं तत्सकाशाद्गते त्वयि ।  
लब्ध्वावकाशस्तत्राभूच्छकटालश्चिरेण सः ॥ १०८  
स चिन्तयन्वधोपायं योगनन्दस्य युक्तितः ।  
क्षितिं खनन्तमद्राक्षीच्चाणक्याख्यं द्विजं पथि ॥ १०९  
किं भुवं खनसीत्युक्ते तेन विप्रोऽथ सोऽब्रवीत् ।  
दर्भमुन्मूलयाम्यत्र पादो ह्येतेन मे क्षतः ॥ ११०  
तच्छ्रुत्वा सहसा मन्त्री कोपनं क्रूरनिश्चयम् ।  
तं विप्रं योगनन्दस्य वधोपायममन्यत ॥ १११  
नाम पृष्ट्वाब्रवीत्तं च हे ब्रह्मन्दापयामि ते ।  
अहं त्रयोदशीश्राद्धं गृहे नन्दस्य भूपतेः ॥ ११२  
दक्षिणातः सुवर्णस्य लक्षं तव भविष्यति ।  
भोक्ष्यसे धुरि चान्येषामेहि तावद्गृहं मम ॥ ११३  
इत्युक्त्वा शकटालस्तं चाणक्यमनयद्गृहम् ।  
श्राद्धाहेऽदर्शयत्तं च राज्ञे स श्रद्दधे च तम् ॥ ११४  
ततः स गत्वा चाणक्यो धुरि श्राद्ध उपाविशत् ।  
सुबन्धुनामा विप्रश्च तामैच्छद्धुरमात्मनः ॥ ११५  
तद्गत्वा शकटालेन विज्ञप्तो नन्दभूपतिः ।  
अवादीन्नापरो योग्यः सुबन्धुर्धुरि तिष्ठतु ॥ ११६  
आगत्यैतां चं राजाज्ञां शकटालो भयानतः ।  
न मेऽपराध इत्युक्त्वा चाणक्याय न्यवेदयत् ॥ ११७  
सोऽथ कोपेन चाणक्यो ज्वलन्निव समन्ततः ।  
निजां मुक्त्वा शिखां तत्र प्रतिज्ञामकरोदिमाम् ॥ ११८  
अवश्यं हन्त नन्दोऽयं सप्तभिर्दिवसैर्मया ।  
विनाश्यो बन्धनीया च ततो निर्मन्युना शिखा ॥ ११९  
इत्युक्तवन्तं कुपिते योगनन्दे पलायितम् ।  
अलक्षितं स्वगेहे तं शकटालो न्यवेशयत् ॥ १२०  
तत्रोपकरणे दत्ते गुप्तं तेनैव मन्त्रिणा ।  
स चाणक्यो द्विजः क्वापि गत्वा कृत्यामसाधयत् ॥ १२१  
तद्वशाद्योगनन्दोऽथ दाहज्वरमवाप्य सः ।  
सप्तमे दिवसे प्राप्ते पञ्चत्वं समुपागमत् ॥ १२२  
हत्वा हिरण्यगुप्तं च शकटालेन तत्सुतम् ।  
पूर्वनन्दसुते लक्ष्मीश्चन्द्रगुप्ते निवेशिता ॥ १२३  
मन्त्रित्वे तस्य चाभ्यर्थ्य बृहस्पतिसमं धिया ।  
चाणक्यं स्थापयित्वा तं स मन्त्री कृतकृत्यताम् ॥ १२४  
मन्वानो योगनन्दस्य कृतवैरप्रतिक्रियः ।  
पुत्रशोकेन निर्विण्णः प्रविवेश महद्वनम् ॥ १२५  
इति तव मुखाच्छ्रुत्वा विप्रस्य सुतरामहम् ।  
काणभूते गतः खेदं सर्वमालोक्य चञ्चलम् ॥ १२६  
खेदाच्चाहमिमां द्रष्टुमागतो विन्ध्यवासिनीम् ।  
तत्प्रसादेन दृष्ट्वा त्वां स्मृता जातिर्मया सखे ॥ १२७  
प्राप्तं दिव्यं च विज्ञानं मयोक्ता ते महाकथा ।  
इदानीं क्षीणशापोऽहं यतिष्ये देहमुज्झितुम् ॥ १२८  
त्वं च सम्प्रति तिष्ठेह यावदायाति तेऽन्तिकम् ।  
शिष्ययुक्तो गुणाढ्याख्यस्त्यक्तभाषात्रयो द्विजः ॥ १२९  
सोऽपि ह्यहमिव क्रोधाद्देव्या शप्तो गणोत्तमः ।  
माल्यवान्नाम मत्पक्षपाती मर्त्यत्वमागतः ॥ १३०  
तस्मै महेश्वरोक्तैषा कथनीया महाकथा ।  
ततस्ते शापनिर्मुक्तिस्तस्य चापि भविष्यति ॥ १३१  
एवं वररुचिस्तत्र काणभूतेर्निवेद्य सः ।  
प्रतस्थे देहमोक्षाय पुण्यं बदरिकाश्रमम् ॥ १३२  
गच्छन्ददर्श गङ्गायां सोऽथ शाकाशिनं मुनिम् ।  
तत्समक्षं च तस्यर्षेः कुशेनाभूत्करक्षतिः ॥ १३३  
ततोऽस्य रुधिरं निर्यत्तेन शाकरसीकृतम् ।  
अहङ्कारपरीक्षार्थं कौतुकात्स्वप्रभावतः ॥ १३४  
तद्दृष्ट्वा हन्त सिद्धोऽस्मीत्यगाद्दर्पमसौ मुनिः ।  
ततो वररुचिः किञ्चिद्विहस्येव जगाद तम् ॥ १३५  
जिज्ञासनाय रक्तं ते मया शाकरसीकृतम् ।  
यावन्नाद्याप्यहङ्कारः परित्यक्तस्त्वया मुने ॥ १३६  
ज्ञानमार्गे ह्यहङ्कारः परिघो दुरतिक्रमः ।  
ज्ञानं विना च नास्त्येव मोक्षो व्रतशतैरपि ॥ १३७  
स्वर्गस्तु न मुमुक्षूणां क्षयी चित्तं विलोभयेत् ।  
तस्मादहङ्कृतित्यागाज्ज्ञाने यत्नं मुने कुरु ॥ १३८  
विनीयैवं मुनिं तेन प्रणतेन कृतस्तुतिः ।  
तं बदर्याश्रमोद्देशं शान्तं वररुचिर्ययौ ॥ १३९  
अथ स निविडभक्त्या तत्र देवीं शरण्यां शरणमुपगतोऽसौ मर्त्यभावं मुमुक्षुः ।  
प्रकटितनिजमूर्तिः सापि तस्मै शशंस स्वयमनलसमुत्थां धारणां देहमुक्त्यै ॥ १४०  
दग्ध्वा शरीरमथ धारणया तया तद्दिव्यां गतिं वररुचिः स निजां प्रपेदे ।  
विन्ध्याटवीभुवि ततः स च काणभूतिरासीदमीप्सितगुणाढ्यसमागमोत्कः ॥ १४१  
इति महाकविश्रीसोमदेवभट्टविरचिते कथासरित्सागरे कथापीठलम्बके पञ्चमस्तरङ्गः