---
title: ००७

---
सप्तमस्तरङ्गः ।  
ततो गृहीतमौनोऽहं राजान्तिकमुपागमम् ।  
तत्र च श्लोकमपठद्द्विजः कश्चित्स्वयं कृतम् ॥ १  
तं चाचष्ट स्वयं राजा सम्यक्संस्कृतया गिरा ।  
तत्रालोक्य च तत्रस्थो जनः प्रमुदितोऽभवत् ॥ २  
ततः स शर्ववर्माणं राजा सविनयोऽब्रवीत् ।  
स्वयं कथय देवेन कथं तेऽनुग्रहः कृतः ॥ ३  
तच्छ्रुत्वानुग्रहं राज्ञः शर्ववर्माभ्यभाषत ।  
इतो राजन्निराहारो मौनस्थोऽहं तदा गतः ॥ ४  
ततोऽध्वनि मनाक्छेषे जाते तीव्रतपःकृशः ।  
क्लान्तः पतितवानस्मि निःसञ्ज्ञो धरणीतले ॥ ५  
उत्तिष्ठ पुत्र सर्वं ते सम्पत्स्यत इति स्फुटम् ।  
शक्तिहस्तः पुमानेत्य जाने मामब्रवीत्तदा ॥ ६  
तेनाहममृतासारसंसिक्त इव तत्क्षणम् ।  
प्रबुद्धः क्षुत्पिपासादिहीनः स्वस्थ इवाभवम् ॥ ७  
अथ देवस्य निकटं प्राप्य भक्तिभराकुलः ।  
स्नात्वा गर्भगृहं तस्य प्रविष्टोऽभूवमुन्मनाः ॥ ८  
ततोऽन्तः प्रभुणा तेन स्कन्देन मम दर्शनम् ।  
दत्तं ततः प्रविष्टा मे मुखे मूर्ता सरस्वती ॥ ९  
अथासौ भगवान्साक्षात्षड्भिराननपङ्कजैः ।  
सिद्धो वर्णसमाम्नाय इति सूत्रमुदैरयत् ॥ १०  
20  
तच्छ्रुत्वैव मनुष्यत्वसुलभाच्चापलाद्बत ।  
उत्तरं सूत्रमभ्यूह्य स्वयमेव मयोदितम्॥११  
अथाब्रवीत्स देवो मां नावदिष्यः स्वयं यदि ।  
अभविष्यदिदं शास्त्रं पाणिनीयोपमर्दकम् ॥ १२  
अधुना स्वल्पतन्त्रत्वात्कातन्त्राख्यं भविष्यति ।  
मद्वाहनकलापस्य नाम्ना कालापकं तथा ॥ १३  
इत्युक्त्वा शब्दशास्त्रं तत्प्रकाश्याभिनवं लघु ।  
साक्षादेव स मां देवः पुनरेवमभाषत ॥ १४  
युष्मदीयः स राजापि पूर्वजन्मन्यभूदृषिः ।  
भरद्वाजमुनेः शिष्यः कृष्णसञ्ज्ञो महातपाः ॥ १५  
तुल्याभिलाषामालोक्य स चैकां मुनिकन्यकाम् ।  
ययावकस्मात्पुष्पेषुशरघातरसज्ञताम् ॥ १६  
अतः स शप्तो मुनिभिरवतीर्ण इहाधुना ।  
सा चावतीर्णा देवीत्वे तस्यैव मुनिकन्यका ॥ १७  
इत्थमृष्यवतारोऽयं नृपतिः सातवाहनः ।  
दृष्टे त्वय्यखिला विद्या प्राप्स्यत्येव त्वदिच्छया ॥ १८  
अक्लेशलभ्या हि भवन्त्युत्तमार्था महात्मनाम् ।  
जन्मान्तरार्जिताः स्फारसंस्काराक्षिप्तसिद्धयः ॥ १९  
इत्युक्त्वान्तर्हिते देवे निरगच्छमहं बहिः ।  
तण्डुला मे प्रदत्ताश्च तत्र देवोपजीविभिः ॥२  
ततोऽहमागतो राजंस्तण्डुलास्ते च मे पथि ।  
चित्रं तावन्त एवासन्भुज्यमाना दिने दिने ॥ २१  
एवमुक्त्वा स्ववृत्तान्तं विरते शर्ववर्मणि ।  
उदतिष्ठन्नृपः स्नातुं प्रहृष्टः सातवाहनः ॥ २२  
ततोऽहं कृतमौनत्वाद्व्यवहारबहिष्कृतः ।  
अनिच्छन्तं तमामन्त्र्य प्रणामेनैव भूपतिम् ॥ २३  
निर्गत्य नगरात्तस्माच्छिष्यद्वयसमन्वितः ।  
तपसे निश्चितो द्रष्टुमागतो विन्ध्यवासिनीम् ॥ २४  
स्वप्नादेशेन देव्या च तयैव प्रेषितस्ततः ।  
विन्ध्याटवीं प्रविष्टोऽहं त्वां द्रष्टुं भीषणामिमाम् ॥ २५  
पुलिन्दवाक्यादासाद्य सार्थं दैवात्कथञ्चन ।  
इह प्राप्तोऽहमद्राक्षं पिशाचान्सुबहूनमून् ॥ २६  
अन्योन्यालापमेतेषां दूरादाकर्ण्य शिक्षिता ।  
मया पिशाचभाषेयं मौनमोक्षस्य कारणम् ॥ २७  
उपगम्य ततश्चैतां त्वां श्रुत्वोज्जयिनीगतम् ।  
प्रतिपालितवानस्मि यावदभ्यागतो भवान् ॥ २८  
दृष्ट्वा त्वां स्वागतं कृत्वा चतुर्थ्या भूतभाषया ।  
मया जातिः स्मृतेत्येष वृत्तान्तो मेऽत्र जन्मनि ॥ २९  
एवमुक्ते गुणाढ्येन काणभूतिरुवाच तम् ।  
त्वदागमो मया ज्ञातो यथाद्य निशि तच्छृणु ॥ ३०  
राक्षसो भूतिवर्माख्यो दिव्यदृष्टिः सखास्ति मे ।  
गतवानस्मि चोद्यानमुज्जयिन्यां तदास्पदम् ॥ ३१  
तत्रासौ निजशापान्तं प्रति पृष्टो मयाब्रवीत् ।  
दिवा नास्ति प्रभावो नस्तिष्ठ रात्रौ वदाम्यतः ॥ ३२  
तथेति चाहं तत्रस्थः प्राप्तायां निशि वल्गताम् ।  
तमपृच्छं प्रसङ्गेन भूतानां हर्षकारणम् ॥ ३३  
पुरा विरिञ्चसंवादे यदुक्तं शङ्करेण तत् ।  
शृणु वच्मीति मामुक्त्वा भूतिवर्माथ सोऽब्रवीत् ॥ ३४  
दिवा नैषां प्रभावोऽस्ति ध्वस्तानामर्कतेजसा ।  
यक्षरक्षःपिशाचानां तेन हृष्यन्त्यमी निशि ॥ ३५  
न पूज्यन्ते सुरा यत्र न च विप्रा यथोचितम् ।  
भुज्यतेऽविधिना वापि तत्रैते प्रभवन्ति च ॥ ३६  
अमांसभक्षः साध्वी वा यत्र तत्र न यान्त्यमी ।  
शुचीञ्शूरान्प्रबुद्धांश्च नाक्रामन्ति कदाचन ॥ ३७  
इत्युक्त्वा मे स तत्कालं भूतिवर्माब्रवीत्पुनः ।  
गच्छागतो गुणाढ्यस्ते शापमोक्षस्य कारणम् ॥ ३८  
श्रुत्वैतदागतश्चास्मि त्वं च दृष्टो मया प्रभो ।  
कथयाम्यधुना तां ते पुष्पदन्तोदितां कथाम् ॥ ३९  
किं त्वेकं कौतुकं मेऽस्ति कथ्यतां केन हेतुना ।  
स पुष्पदन्तस्त्वं चापि माल्यवानिति विश्रुतः ॥ ४०  
काणभूतेरिति श्रुत्वा गुणाढ्यस्तमभाषत ।  
गङ्गातीरेऽग्रहारोऽस्ति नाम्ना बहुसुवर्णकः ॥ ४१  
तत्र गोविन्ददत्ताख्यो ब्राह्मणोऽभूद्बहुश्रुतः ।  
तस्य भार्याग्निदत्ता च बभूव पतिदेवता ॥ ४२  
स कालेन द्विजस्तस्यां पञ्च पुत्रानजीजनत् ।  
ते च मूर्खाः सुरूपाश्च बभूवुरभिमानिनः ॥ ४३  
अथ गोविन्ददत्तस्य गृहानतिथिराययौ ।  
विप्रो वैश्वानरो नाम वैश्वानर इवापरः ॥ ४४  
गोविन्ददत्ते तत्कालं गृहादपि बहिः स्थिते ।  
तत्पुत्राणामुपागत्य कृतं तेनाभिवादनम् ॥ ४५  
हासमात्रं च तैस्तस्य कृतं प्रत्यभिवादनम् ।  
ततः स कोपान्निर्गन्तुं प्रारेभे तद्गृहाद्द्विजः ॥ ४६  
आगतेनाथ गोविन्ददत्तेन स तथाविधः ।  
क्रुद्धः पृष्टोऽनुनीतोऽपि जगादैवं द्विजोत्तमः ॥ ४७  
पुत्रास्ते पतिता मूर्खास्तत्सम्पर्काद्भवानपि ।  
तस्मान्न भोक्ष्ये त्वद्गेहे प्रायश्चित्तं नु मे भवेत् ॥ ४८  
अथ गोविन्ददत्तस्तमुवाच शपथोत्तरम् ।  
न स्पृशाम्यपि जात्वेतानहं कुतनयानिति ॥ ४९  
21  
तद्भार्यापि तथैवैत्य तमुवाचातिथिप्रिया ।  
ततः कथञ्चिदातिथ्यं तत्र वैश्वानरोऽग्रहीत् ॥  
तद्दृष्ट्वा देवदत्ताख्यस्तस्यैकस्तनयस्तदा ।  
अभूद्गोविन्ददत्तस्य नैर्घृण्येनानुतापवान् ॥ ५१  
व्यर्थं जीवितमालोक्य पितृभ्यामथ दूषितम् ।  
सनिर्वेदः स तपसे ययौ बदरिकाश्रमम् ॥ ५२  
ततः पर्णाशनः पूर्वं धूमपश्चाप्यनन्तरम् ।  
तस्थौ चिराय तपसे तोषयिष्यन्नुमापतिम् ॥ ५३  
ददौ च दर्शनं तस्य शम्भुस्तीव्रतपोर्जितः ।  
तस्यैवानुचरत्वं च स वव्रे वरमीश्वरात् ॥ ५४  
विद्याः प्राप्नुहि भोगांश्च भुवि भुङ्क्ष्व ततस्तव ।  
भविताभिमतं सर्वमिति शम्भुस्तमादिशत् ॥ ५५  
ततः स गत्वा विद्यार्थी पुरं पाटलिपुत्रकम् ।  
सिषेवे वेदकुम्भाख्यमुपाध्यायं यथाविधि ॥ ५६  
तत्रस्थं तमुपाध्यायपत्नी जातु स्मरातुरा ।  
हठाद्वव्रे बत स्त्रीणां चञ्चलाश्चित्तवृत्तयः ॥ ५७  
तेन सन्त्यज्य तं देशमनङ्गकृतविप्लवः ।  
स देवदत्तः प्रययौ प्रतिष्ठानमतन्द्रितः ॥ ५८  
तत्र वृद्धमुपाध्यायं वृद्धया भार्ययान्वितम् ।  
मन्त्रस्वाम्याख्यमभ्यर्थ्य विद्याः सम्यगधीतवान् ॥ ५९  
कृतविद्यं च तं तत्र ददर्श नृपतेः सुता ।  
सुशर्माख्यस्य सुभगं श्रीर्नाम श्रीरिवाच्युतम् ॥ ६०  
सोऽपि तां दृष्टवान्कन्यां स्थितां वातायनोपरि ।  
विहरन्तीं विमानेन चन्द्रस्येवाधिदेवताम् ॥ ६१  
बद्धाविव तयान्योन्यं मारशृङ्खलया दृशा ।  
नापसर्तुं समर्थौ तौ बभूवतुरुभावपि ॥ ६२  
साथ तस्यैकयाङ्गुल्या मूर्तयेव स्मराज्ञया ।  
इतो निकटमेहीति सञ्ज्ञां चक्रे नृपात्मजा ॥ ६३  
ततः समीपं तस्याश्च ययावन्तःपुराच्च सः ।  
सा च चिक्षेप दन्तेन पुष्पमादाय तं प्रति ॥ ६४  
सञ्ज्ञामेतामजानानो गूढां राजसुताकृताम् ।  
स कर्तव्यविमूढः सन्नुपाध्यायगृहं ययौ ॥ ६५  
लुलोठ तत्र धरणौ न किञ्चिद्वक्तुमीश्वरः ।  
तापेन दह्यमानोऽन्तर्मूकः प्रमुषितो यथा ॥ ६६  
वितर्क्य कामजैश्चिह्नैरुपाध्यायेन धीमता ।  
युक्त्या पृष्टः कथञ्चिच्च यथावृत्तं शशंस सः ॥ ६७  
तद्बुद्ध्वा तमुपाध्यायो विदग्धो वाक्यमब्रवीत् ।  
दन्तेन पुष्पं मुञ्चन्त्या तया सञ्ज्ञा कृता तव ॥ ६८  
यदेतत्पुष्पदन्ताख्यं पुष्पाढ्यं सुरमन्दिरम् ।  
तत्रागत्य प्रतीक्षेथाः साम्प्रतं गम्यतामिति ॥ ६९  
श्रुत्वेति ज्ञानसञ्ज्ञार्थः स तत्याज शुचं युवा ।  
ततो देवगृहस्यान्तस्तस्य गत्वा स्थितोऽभवत् ॥ ७०  
साप्यष्टमीं समुद्दिश्य तत्र राजसुता ययौ ।  
एकैव देवं द्रष्टुं च गर्भागारमथाविशत् ॥ ७१  
दृष्टोऽत्र द्वारपट्टस्य पश्चात्सोऽथ प्रियस्तया ।  
गृहीतानेन चोत्थाय सा कण्ठे सहसा ततः ॥ ७२  
चित्रं त्वया कथं ज्ञाता सा सञ्ज्ञेत्युदिते तया ।  
उपाध्यायेन सा ज्ञाता न मयेति जगाद सः ॥ ७३  
मुञ्च मामविदग्धस्त्वमित्युक्त्वा तत्क्षणात्क्रुधा ।  
मन्त्रभेदभयात्साथ राजकन्या ततो ययौ ॥ ७४  
सोऽपि गत्वा विविक्ते तां दृष्टनष्टां स्मरन्प्रियाम् ।  
देवदत्तो वियोगाग्निविगलज्जीवितोऽभवत् ॥ ७५  
दृष्ट्वा तं तादृशं शम्भुः प्राक्प्रसन्नः किलादिशत् ।  
गणं पञ्चशिखं नाम तस्याभीप्सितसिद्धये ॥ ७६  
स चागत्य समाश्वास्य स्त्रीवेषं तं गणोत्तमः ।  
अकारयत्स्वयं चाभूद्वृद्धब्राह्मणरूपधृत् ॥ ७७  
ततस्तेन समं गत्वा तं सुशर्ममहीपतिम् ।  
जनकं सुदृशस्तस्याः स जगाद गणाग्रणीः ॥ ७८  
पुत्रो मे प्रोषितः क्वापि तमन्वेष्टुं व्रजाम्यहम् ।  
तन्मे स्नुषेयं निक्षेपो राजन्सम्प्रति रक्ष्यताम् ॥ ७९  
तच्छ्रुत्वा शापभीतेन तेनादाय सुशर्मणा ।  
स्वकन्यान्तःपुरे गुप्ते स्त्रीति संस्थापितो युवा ॥८०  
ततः पञ्चशिखे याते स्वप्रियान्तःपुरे वसन् ।  
स्त्रीवेषः स द्विजस्तस्या विस्रम्भास्पदतां ययौ ॥ ८१  
एकदा चोत्सुका रात्रौ तेनात्मानं प्रकाश्य सा ।  
गुप्तं गान्धर्वविधिना परिणीता नृपात्मजा ॥ ८२  
तस्यां च धृतगर्भायां तं द्विजं स गणोत्तमः ।  
स्मृतमात्रागतो रात्रौ ततोऽनैषीदलक्षितम् ॥ ८३  
ततस्तस्य समुत्सार्य यूनः स्त्रीवेषमाशु तम् ।  
प्रातः पञ्चशिखः सोऽभूत्पूर्ववद्ब्राह्मणाकृतिः ॥ ८४  
तेनैव सह गत्वा च सुशर्मनृपमभ्यधात् ।  
अद्य प्राप्तो मया राजन्पुत्रस्तद्देहि मे स्नुषाम् ॥ ८५  
ततः स राजा तां बुद्ध्वा रात्रौ क्वापि पलायिताम् ।  
तच्छापभयसम्भ्रान्तो मन्त्रिभ्य इदमब्रवीत् ॥ ८६  
न विप्रोऽयमयं कोऽपि देवो मद्वञ्चनागतः ।  
एवम्प्राया भवन्तीह वृत्तान्ताः सततं यतः ॥ ८७  
तथा च पूर्वं राजाभूत्तपस्वी करुणापरः ।  
दाता धीरः शिबिर्नाम सर्वसत्त्वाभयप्रदः ॥ ८८  
22  
तं वञ्चयितुमिन्द्रोऽथ कृत्वा श्येनवपुः स्वयम् ।  
मायाकपोतवपुषं धर्ममन्वपतद्द्रुतम् ॥ ८९  
कपोतश्च भयाद्गत्वा शिबेरङ्कमशिश्रियत् ।  
मनुष्यवाचा श्येनोऽथ स तं राजानमब्रवीत् ॥ ९०  
राजन्भक्ष्यमिदं मुञ्च कपोतं क्षुधितस्य मे ।  
अन्यथा मां मृतं विद्धि कस्ते धर्मस्ततो भवेत् ॥ ९१  
ततः शिबिरुवाचैनमेष मे शरणागतः ।  
अत्याज्यस्तद्ददाम्यन्यन्मांसमेतत्समं तव ॥ ९२  
श्येनो जगाद यद्येवमात्ममांसं प्रयच्छ मे ।  
तथेति तत्प्रहृष्टः सन्स राजा प्रत्यपद्यत ॥ ९३  
यथा यथा च मांसं स्वमुत्कृत्यारोपयन्नृपः ।  
तथा तथा तुलायां स कपोतोऽभ्यधिकोऽभवत् ॥ ९४  
ततः शरीरं सकलं तुलां राजाध्यरोपयत् ।  
साधु साधु शमं त्वेतद्दिव्या वागुदभूत्ततः ॥ ९५  
इन्द्रधर्मौ ततस्त्यक्त्वा रूपं श्येनकपोतयोः ।  
तुष्टाव क्षतदेहं तं राजानं चक्रतुः शिबिम् ॥ ९६  
दत्त्वा चास्मै वरानन्यांस्तावन्तर्धानमीयतुः ।  
एवं मामपि कोऽप्येष देवो जिज्ञासुरागतः ॥ ९७  
इत्युक्त्वा सचिवान्स्वैरं स सुशर्मा महीपतिः ।  
तमुवाच भयप्रह्वो विप्ररूपं गणोत्तमम् ॥ ९८  
अभयं देहि साद्यैव स्नुषा ते हारिता निशि ।  
माययैव गता क्वापि रक्ष्यमाणाप्यहर्निशम् ॥ ९९  
कृच्छ्रात्स दययेवाथ विप्ररूपी गणोऽब्रवीत् ।  
तर्हि पुत्राय राजन्मे देहि स्वां तनयामिति ॥ १००  
तच्छ्रुत्वा शापभीतेन राज्ञा तस्मै निजा सुता ।  
सा दत्ता देवदत्ताय ततः पञ्चशिखो ययौ ॥ १०१  
देवदत्तोऽपि तां भूयः प्रकाशं प्राप्य वल्लभाम् ।  
जजृम्भेऽनन्यपुत्रस्य श्वशुरस्य विभूतिषु ॥ १०२  
कालेन तस्य पुत्रं च दौहित्रमभिषिच्य सः ।  
राज्ये महीधरं नाम सुशर्मा शिश्रिये वनम् ॥ १०३  
ततो दृष्ट्वा सुतैश्वर्यं कृतार्थः स तपोवनम् ।  
राजपुत्र्या तया साकं देवदत्तोऽप्यशिश्रियत् ॥ १०४  
तत्राराध्य पुनः शम्भुं त्यक्त्वा मर्त्यकलेवरम् ।  
तत्प्रसादेन तस्यैव गणभावमुपागतः ॥ १०५  
प्रियादन्तोज्झितात्पुष्पात्सञ्ज्ञां न ज्ञातवान्यतः ।  
अतः स पुष्पदन्ताख्यः सम्पन्नो गणसंसदि ॥ १०६  
तद्भार्या च प्रतीहारी देव्या जाता जयाभिधा ।  
इत्थं स पुष्पदन्ताख्यो मदाख्यामधुना शृणु ॥ १०७  
यः स गोविन्ददत्ताख्यो देवदत्तपिता द्विजः ।  
तस्यैव सोमदत्ताख्यः पुत्रोऽहमभवं पुरा ॥ १०८  
तेनैव मन्युना गत्वा तपश्चाहं हिमाचले ।  
अकार्षं बहुभिर्माल्यैः शङ्करं नन्दयन्सदा ॥ १०९  
तथैव प्रकटीभूतात्प्रसन्नादिन्दुशेखरात् ।  
त्यक्तान्यभोगलिप्सेन तद्गणत्वं मया वृतम् ॥ ११०  
यः पूजितोऽस्मि भवता स्वयमाहृतेन माल्येन दुर्गवनभूमिसमुद्भवेन ।  
तन्माल्यवानिति भविष्यसि मे गणस्त्वमित्यादिशच्च स विभुर्गिरिजापतिर्माम् ॥ १११  
अथ मर्त्यवपुर्विमुच्य पुण्यां सहसा तद्गणतामहं प्रपन्नः ।  
इति धूर्जटिना कृतं प्रसादादभिधानं मम माल्यवानितीदम् ॥ ११२  
सोऽहं गतः पुनरिहाद्य मनुष्यभावं शापेन शैलदुहितुर्बत काणभूते ।  
तन्मे कथां हरकृतां कथयाधुना त्वं येनावयोर्भवति शापदशोपशान्तिः ॥ ११३  
इति महाकविश्रीसोमदेवभट्टविरचिते कथासरित्सागरे कथापीठलम्बके सप्तमस्तरङ्गः ।