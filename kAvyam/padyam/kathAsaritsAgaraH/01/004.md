---
title: ००४

---
चतुर्थस्तरङ्गः ।  
इत्याख्याय कथां मध्ये विन्ध्यान्तः काणभूतये ।  
पुनर्वररुचिस्तस्मै प्रकृतार्थमवर्णयत् ॥ १  
एवं व्याडीन्द्रदत्ताभ्यां सह तत्र वसन्क्रमात् ।  
प्राप्तोऽहं सर्वविद्यानां पारमुत्क्रान्तशैशवः ॥ २  
इन्द्रोत्सवं कदाचिच्च प्रेक्षितुं निर्गता वयम् ।  
कन्यामेकामपश्याम कामस्यास्त्रमसायकम् ॥ ३  
इन्द्रदत्तो मया पृष्टस्ततः केयं भवेदिति ।  
उपवर्षसुता सेयमुपकोशेति सोऽब्रवीत् ॥ ४  
सा सखीभिश्च मां ज्ञात्वा प्रीतिपेशलया दृशा ।  
कर्षन्ती मन्मनः कृच्छ्रादगच्छद्भवनं निजम् ॥ ५  
पूर्णचन्द्रमुखी नीलनीरजोत्तमलोचना ।  
मृणालनालललितभुजा पीनस्तनोज्ज्वला ॥ ६  
कम्बुकण्ठी प्रवालाभरदनच्छदशोभिनी ।  
स्मरभूपतिसौन्दर्यमन्दिरेवेन्दिरापरा ॥ ७  
ततः कामशरापातनिर्भिन्ने हृदये न मे ।  
निशि तस्यामभून्निद्रा तद्बिम्बोष्ठपिपासया ॥ ८  
कथञ्चिल्लब्धनिद्रोऽहमपश्यं रजनीक्षये ।  
शुक्लाम्बरधरां दिव्यां स्त्रियं सा मामभाषत ॥ ९  
पूर्वभार्योपकोशा ते गुणज्ञा नापरं पतिम् ।  
कञ्चिदिच्छत्यतश्चिन्ता पुत्र कार्यात्र न त्वया ॥ 1.4.१०  
अहं सदा शरीरान्तर्वासिनी ते सरस्वती ।  
त्वद्दुःखं नोत्सहे द्रष्टुमित्युक्त्वान्तर्हिताभवत् ॥ ११  
ततः प्रबुद्धो जातास्थो गत्वातिष्ठमहं शनैः ।  
दयितामन्दिरासन्नबालचूततरोरधः ॥ १२  
अथागत्य समाख्यातं तत्सख्या मन्निबन्धनम् ।  
उद्गाढमुपकोशाया नवानङ्गविजृम्भितम् ॥ १३  
ततोऽहं द्विगुणीभूततापस्तामेवमब्रवम् ।  
अदत्तां गुरुभिः स्वेच्छमुपकोशां कथं भजे ॥ १४  
वरं हि मृत्युर्नाकीर्तिस्तत्सखीहृदयं तव ।  
गुरुभिर्यदि बुध्येत तत्कदाचिच्छिवं भवेत् ॥ १५  
तदेतत्कुरु भद्रे त्वं तां सखीं मां च जीवय ।  
तच्छ्रुत्वा सा गता सख्या मातुः सर्वं न्यवेदयत् ॥ १६  
तया तत्कथितं भर्तुरुपवर्षस्य तत्क्षणम् ।  
तेन भ्रातुश्च वर्षस्य तेन तच्चाभिनन्दितम् ॥ १७  
विवाहे निश्चिते गत्वा व्याडिरानयति स्म ताम् ।  
वर्षाचार्यनिदेशेन कौशाम्ब्या जननीं मम ॥ १८  
अथोपकोशा विधिवत्पित्रा मे प्रतिपादिता ।  
ततो मात्रा गृहिण्या च समं तत्रावसं सुखम् ॥ १९  
अथ कालेन वर्षस्य शिष्यवर्गो महानभूत् ।  
तत्रैकः पाणिनिर्नाम जडबुद्धितरोऽभवत् ॥ 1.4.२०  
स शुश्रूषापरिक्लिष्टः प्रेषितो वर्षभार्यया ।  
अगच्छत्तपसे खिन्नो विद्याकामो हिमालयम् ॥ २१  
तत्र तीव्रेण तपसा तोषितादिन्दुशेखरात् ।  
सर्वविद्यामुखं तेन प्राप्तं व्याकरणं नवम् ॥ २२  
ततश्चागत्य मामेव वादायाह्वयते स्म सः ।  
प्रवृत्ते चावयोर्वादे प्रयाताः सप्त वासराः ॥ २३  
अष्टमेऽह्नि मया तस्मिञ्जिते तत्समनन्तरम् ।  
नभःस्थेन महाघोरो हुङ्कारः शम्भुना कृतः ॥ २४  
तेन प्रणष्टमैन्द्रं तदस्मद्व्याकरणं भुवि ।  
जिताः पाणिनिना सर्वे मूर्खीभूता वयं पुनः ॥ २५  
अथ सञ्जातनिर्वेदः स्वगृहस्थितये धनम् ।  
हस्ते हिरण्यगुप्तस्य विधाय वणिजो निजम् ॥ २६  
उक्त्वा तच्चोपकोशायै गतवानस्मि शङ्करम् ।  
तपोभिराराधयितुं निराहारो हिमालयम् ॥ २७  
उपकोशा हि मे श्रेयः काङ्क्षन्ती निजमन्दिरे ।  
अतिष्ठत्प्रत्यहं स्नान्ती गङ्गायां नियतव्रता ॥ २८  
एकदा सा मधौ प्राप्ते क्षामा पाण्डुर्मनोरमा ।  
प्रतिपच्चन्द्रलेखेव जनलोचनहारिणी ॥ २९  
स्नातुं त्रिपथगां यान्ती दृष्टा राजपुरोधसा ।  
दण्डाधिपतिना चैव कुमारसचिवेन च ॥ 1.4.३०  
तत्क्षणात्ते गताः सर्वे स्मरसायकलक्ष्यताम् ।  
सापि तस्मिन्दिने स्नान्ती कथमप्यकरोच्चिरम् ॥ ३१  
आगच्छन्तीं च सायं तां कुमारसचिवो हठात् ।  
अग्रहीदथ साप्येनमवोचत्प्रतिभावती ॥ ३२  
अभिप्रेतमिदं भद्र यथा तव तथा मम ।  
किं त्वहं सत्कुलोत्पन्ना प्रवासस्थितभर्तृका ॥ ३३  
कथमेवं प्रवर्तेय पश्येत्कोऽपि कदाचन ।  
ततश्च ध्रुवमश्रेयस्त्वया सह भवेन्मम ॥ ३४  
तस्मान्मधूत्सवाक्षिप्तपौरलोके गृहं मम ।  
आगन्तव्यं युवं रात्रेः प्रथमे प्रहरे त्वया ॥ ३५  
इत्युक्त्वा कृतसन्धा सा तेन क्षिप्ता विधेर्वशात् ।  
यावत्किञ्चिद्गता तावन्निरुद्धा सा पुरोधसा ॥ ३६  
तस्यापि तत्रैव दिने तद्वदेव तया निशि ।  
सङ्केतकं द्वितीयस्मिन्प्रहरे पर्यकल्प्यत ॥ ३७  
मुक्तां कथञ्चित्तेनापि प्रयातां किञ्चिदन्तरम् ।  
दण्डाधिपो रुणद्धि स्म तृतीयस्तां सुविह्वलाम् ॥ ३८  
अथ तस्यापि दिवसे तस्मिन्नेव तथैव सा ।  
सङ्केतकं त्रियामायां तृतीये प्रहरे व्यधात् ॥ ३९  
दैवात्तेनापि निर्मुक्ता सकम्पा गृहमागता ।  
कर्तव्या सा स्वचेटीनां संविदं स्वैरमब्रवीत् ॥ 1.4.४०  
वरं पत्यौ प्रवासस्थे मरणं कुलयोषितः ।  
न तु रूपारमल्लोकलोचनापातपात्रता ॥ ४१  
इति सञ्चिन्तयन्ती च स्मरन्ती मां निनाय सा ।  
शोचन्ती स्वं वपुः साध्वी निराहारैव तां निशाम् ॥४२  
प्रातर्ब्राह्मणपूजार्थं व्यसर्जि वणिजस्तया ।  
चेटी हिरण्यगुप्तस्य किचिन्मार्गयितुं धनम् ॥ ४३  
आगत्य सोऽपि तामेवमेकान्ते वणिगब्रवीत् ।  
भजस्व मां ततो भर्तृस्थापितं ते ददामि तत् ॥ ४४  
तच्छ्रुत्वा साक्षिरहितां मत्वा भर्तृधनस्थितिम् ।  
वणिजं पापमालोक्य खेदामर्षकदर्थिता ॥ ४५  
तस्यामेवात्र सङ्केतं रात्रौ तस्यापि पश्चिमे ।  
शेषे पतिव्रता यामे साकरोदथ सोऽगमत् ॥ ४६  
ततः साकारयद्भूरि चेटीभिः कुण्डकस्थितम् ।  
कस्तूरिकादिसंयुक्तं कज्जलं तैलमिश्रितम् ॥ ४७  
तल्लिप्ताश्चेलखण्डाश्च चत्वारो विहितास्तया ।  
मञ्जूषा कारिता चाभूत्स्थूला सबहिरर्गला ॥ ४८  
अथ तस्मिन्महावेषो वसन्तोत्सववासरे ।  
आययौ प्रथमे यामे कुमारसचिवो निशि ॥ ४९  
अलक्षितं प्रविष्टं तमुपकोशेदमब्रवीत् ।  
अस्नातं न स्पृशामि त्वां तत्स्नाहि प्रविशान्तरम् ॥ 1.4.५०  
अङ्गीकुर्वन्स तन्मूढश्चेटिकाभिः प्रवेशितः ।  
अभ्यन्तरगृहं गुप्तमन्धकारमयं ततः ॥ ५१  
गृहीत्वा तत्र तस्यान्तर्वस्त्राण्याभरणानि च ।  
चेलखण्डं तमेकं च दत्त्वान्तर्वाससः कृते ॥ ५२  
आ शिरःपादमङ्गेषु ताभिस्तत्तैलकज्जलम् ।  
अभ्यङ्गभङ्ग्या पापस्य न्यस्तं घनमपश्यतः ॥ ५३  
अतिष्ठन्मर्दयन्त्यस्तत्प्रत्यङ्गं यावदस्य ताः ।  
तावद्द्वितीये प्रहरे स पुरोधा उपागमत् ॥ ५४  
मित्रं वररुचेः प्राप्तः किमप्येष पुरोहितः ।  
तदिह प्रविशेत्युक्त्वा चेट्यस्तास्तं तथाविधम् ॥ ५५  
कुमारसचिवं नग्नं मञ्जूषायां ससम्भ्रमम् ।  
निचिक्षिपुरथाबध्नन्नर्गलेन बहिश्च ताम् ॥ ५६  
सोऽपि स्नानमिषान्नीतस्तमस्यन्तः पुरोहितः ।  
तथैव हृतवस्त्रादिस्तैलकज्जलमर्दनैः ॥ ५७  
चेलखण्डधरस्तावच्चेटिकाभिर्विमोहितः ।  
यावत्तृतीये प्रहरे दण्डाधिपतिरागमत् ॥ ५८  
तदागमनजाच्चैव चेटीभिः सहसा भयात् ।  
आद्यवत्सोऽपि निक्षिप्तो मञ्जूषायां पुरोहितः ॥ ५९  
तस्य दत्त्वार्गलं ताभिः स्नानव्याजात्प्रवेश्य सः ।  
दण्डाधिपोऽपि तत्रैव तावत्कज्जलमर्दनैः ॥ 1.4.६०  
अन्यवद्विप्रलब्धोऽभूच्चेलखण्डैककर्पटः ।  
यावत्स पश्चिमे यामे वणिक्तत्रागतोऽभवत् ॥ ६१  
तद्दर्शनभयं दत्त्वा क्षिप्तो दण्डाधिपोऽप्यथ ।  
मञ्जूषायां स चेटीभिर्दत्तं च बहिरर्गलम् ॥ ६२  
ते च त्रयोऽन्धतामिस्रवासाभ्यासोद्यता इव ।  
मञ्जूषायां भियान्योन्यं स्पर्शं लब्ध्वापि नालपन् ॥ ६३  
दत्त्वाथ दीपं गेहेऽत्र वणिजं तं प्रवेश्य सा ।  
उपकोशावदद्देहि तन्मे भर्त्रार्पितं धनम् ॥ ६४  
तच्छ्रुत्वा शून्यमालोक्य गृहं सोऽप्यवदच्छठः ।  
उक्तं मया ददाम्येव यद्भर्त्रा स्थापितं धनम् ॥ ६५  
उपकोशापि मञ्जूषां श्रावयन्ती ततोऽब्रवीत् ।  
एतद्धिरण्यगुप्तस्य वचः शृणुत देवताः ॥ ६६  
इत्युक्त्वा चैव निर्वाप्य दीपं सोऽप्यन्यवद्वणिक् ।  
लिप्तः स्नानापदेशेन चेटीभिः कज्जलैश्चिरम् ॥ ६७  
अथ गच्छ गता रात्रिरित्युक्तः स निशाक्षये ।  
अनिच्छन्गलहस्तेन ताभिर्निर्वासितस्ततः ॥ ६८  
अथ चीरैकवसनो मषीलिप्तः पदे पदे ।  
भक्ष्यमाणः श्वभिः प्राप लज्जमानो निजं गृहम् ॥ ६९  
तत्र दासजनस्यापि तां प्रक्षालयतो मषीम् ।  
नाशकत्सम्मुखे स्थातुं कष्टो ह्यविनयक्रमः ॥ 1.4.७०  
उपकोशाप्यथ प्रातश्चेटिकानुगता गता ।  
गुरूणामनिवेद्यैव राज्ञो नन्दस्य मन्दिरम् ॥ ७१  
वणिग्घिरण्यगुप्तो मे भर्त्रा न्यासीकृतं धनम् ।  
जिहीर्षतीति विज्ञप्तस्तत्र राजा तया स्वयम् ॥ ७२  
तेन तच्च परिज्ञातुं तत्रैवानायितो वणिक् ।  
मद्धस्ते किञ्चिदप्यस्या देव नास्तीत्यभाषत ॥ ७३  
उपकोशा ततोऽवादीत्सन्ति मे देव साक्षिणः ।  
मञ्जूषायां गतः क्षिप्त्वा भर्ता मे गृहदेवताः ॥ ७४  
स्ववाचा पुरतस्तासामनेनाङ्गीकृतं धनम् ।  
तामानाय्येह मञ्जूषां पृच्छ्यन्तां देवतास्त्वया ॥ ७५  
तच्छ्रुत्वा विस्मयाद्राजा तदानयनमादिशत् ।  
ततः क्षणात्सा मञ्जूषा प्रापिता बहुभिर्जनैः ॥ ७६  
अथोपकोशा वक्ति स्म सत्यं वदत देवताः ।  
यदुक्तं वणिजानेन ततो यात निजं गृहम् ॥ ७७  
नो चेद्ददाम्यहं युष्मान्सदस्युद्धाटयामि वा ।  
तच्छ्रुत्वा भीतभीतास्ते मञ्जूषास्था बभाषिरे ॥ ७८  
सत्यं समक्षमस्माकमनेनाङ्गीकृतं धनम् ।  
ततो निरुत्तरः सर्वं वणिक्तत्प्रपद्यत ॥ ७९  
उपकोशामथाभ्यर्थ्य राज्ञा त्वतिकुतूहलात् ।  
सदस्युद्धाटिता तत्र मञ्जूषा स्फोटितार्गला ॥ 1.4.८०  
निष्कृष्टास्तेऽपि पुरुषास्तमःपिण्डा इव त्रयः ।  
कृच्छ्राच्च प्रत्यभिज्ञाता मन्त्रिभिर्भूभृता तथा ॥ ८१  
प्रहसत्स्वथ सर्वेषु किमेतदिति कौतुकात् ।  
राज्ञा पृष्टा सती सर्वमुपकोशा शशंस तत् ॥ ८२  
अचिन्त्यं शीलगुप्तानां चरितं कुलयोषिताम् ।  
इति चाभिननन्दुस्तामुपकोशां सभासदः ॥ ८३  
ततस्ते हृतसर्वस्वाः परदारैषिणोऽखिलाः।  
राज्ञा निर्वासिता देशादशीलं कस्य भूतये॥८४  
भगिनी मे त्वमित्युकत्वा दत्त्वा प्रीत्या धनं बहु ।  
उपकोशापि भूपेन प्रेषिता गृहमागमत्॥८५  
वर्षोपवर्षो तद्बुद्ध्वा साध्वीं तामभ्यनन्दताम्।  
सर्वाश्च विस्मयस्मेरः पुरे तत्राभवज्जनः॥८६  
अत्रान्तरे तुषाराद्रौ कृत्वा तीव्रतरं तपः ।  
आराधितो मया देवो वरदः पार्वतीपतिः॥८७  
तदेव तेन शास्त्रं मे पाणिनीयं प्रकाशितम्।  
तदिच्छानुग्रहादेव मया पूर्णीकृतं च तत्॥८८  
ततोऽह्ं गृहमागच्छमज्ञाताध्वपरिश्रमः।  
निशाकरकलामौलिप्रसादामृतनिर्भरः॥८९  
अथ मातुर्गुरूणां च कृतपादाभिवन्दनः।  
तत्रोपकोशावृत्तान्तं तमश्रौषं महाद्भुतम्॥1.4.९०  
तेन मे परमां भूमिमात्मन्यानन्दविस्मयो ।  
तस्यां च सहजस्नेहबहुमानावगच्छताम् ॥९१  
वर्षोऽथ मन्मुखादेच्छ्रोतुं व्याकरणं नवम् ।  
ततः प्रकाशितं स्वमिकुमारेणैव तस्य तत्॥९२  
ततो व्याडीन्द्रदत्तभ्यां विज्ञप्तो दक्षिणां प्रति।  
 गुरूर्वषोऽब्रवीत्स्वर्णकोटिर्मे दीयतामिति॥९३  
अड्गीकृत्य गुरोर्वाक्यं तौ च मामित्यवोचताम् ।  
एही राज्ञः सखे नन्दाद्याचितुं गुरुदक्षिणाम्॥९४  
गच्छामो नान्यतोऽस्माभिरियत्काञ्चनमाप्यते ।  
नवाधिकाया नवतेः कोटिनामधिपो हि सः॥९५  
वाचा तेनोपकोशा च प्राग्धर्मभगिनी कृता ।  
अतः श्यालः स ते किञ्चितत्वद्गुणैः समवाप्यते॥९६  
इति निश्चित्य नन्दस्य भूपतेः कटकं वयम् ।  
अयोध्यास्थमगच्छाम त्रयः सब्रह्मचारिणः ॥९७  
प्राप्तमात्रेषु चस्मासु स राजा पञ्चतां गतः ।  
राष्ट्रे कोलाहलं जातं विषादेन सहैव नः ॥९८  
अवोचदिन्द्रदत्तोऽथ तत्क्षणं योगसिध्दिमान् ।  
गतासोरस्य भूपस्य शरीरं प्रविशाम्यहम् ॥९९  
अर्थी वररुचिर्मेऽस्तु दास्याम्यस्मै च काज्चनम् ।  
व्याडी रक्षतु मे देहं ततः प्रत्यागमावधि॥1.4.१००  
इत्युक्त्वा नन्ददेहान्तरिन्द्रदत्तः समाविशत् ।  
प्रत्युज्जीवति भूपे च राष्ट्रे तत्रोत्सवोऽभवत् ॥ १०१  
शून्ये देवगृहे देहमिन्द्रदत्तस्य रक्षितुम् ।  
व्याडौ स्थिते गतोऽभूवमहं राजकुलं तदा ॥ १०२  
प्रविश्य स्वस्तिकारं च विधाय गुरुदक्षिणाम् ।  
योगनन्दो मया तत्र हेमकोटिं स याचितः ॥ १०३  
ततः स शकटालाख्यं सत्यनन्दस्य मन्त्रिणम् ।  
सुवर्णकोटिमेतस्मै दापयेति समादिशत् ॥ १०४  
मृतस्य जीवितं दृष्ट्वा सद्यश्च प्राप्तिमर्थिनः ।  
स तत्त्वं ज्ञातवान्मन्त्री किमज्ञेयं हि धीमताम् ॥ १०५  
देव दीयत इत्युक्त्वा स च मन्त्रीत्यचिन्तयत् ।  
नन्दस्य तनयो बालो राज्यं च बहुशत्रुमत् ॥ १०६  
तत्सम्प्रत्यत्र रक्षामि तस्य देहमपीदृशम् ।  
निश्चित्यैतत्स तत्कालं शवान्सर्वानदाहयत् ॥ १०७  
चारैरन्विष्य तन्मध्ये लब्ध्वा देवगृहात्ततः ।  
व्याडिं विधूय तद्दग्धमिन्द्रदत्तकलेवरम् ॥ १०८  
अत्रान्तरे च राजानं हेमकोटिसमर्पणे ।  
त्वरमाणमथाह स्म शकटालो विचारयन् ॥ १०९  
उत्सवाक्षिप्तचित्तोऽयं सर्वः परिजनः स्थितः ।  
क्षणं प्रतीक्षतामेष विप्रो यावद्ददाम्यहम् ॥ 1.4.११०  
अथैत्य योगनन्दस्य व्याडिना क्रन्दितं पुरः ।  
अब्रह्मण्यमनुत्क्रान्तजीवो योगस्थितो द्विजः ॥ १११  
अनाथशव इत्यद्य बलाद्दग्धस्तवोदये ।  
तच्छ्रुत्वा योगनन्दस्य काप्यवस्थाभवच्छुचा ॥ ११२  
देहदाहात्स्थिरे तस्मिञ्जाते निर्गत्य मे ददौ ।  
सुवर्णकोटिं स ततः शकटालो महामतिः ॥ ११३  
योगनन्दोऽथ विजने सशोको व्याडिमब्रवीत् ।  
शूद्रीभूतोऽस्मि विप्रोऽपि किं श्रिया स्थिरयापि मे ॥ ११४  
तच्छ्रुत्वाश्वास्य तं व्याडिः कालोचितमभाषत ।  
ज्ञातोऽसि शकटालेन तदेनं चिन्तयाधुना ॥ ११५  
महामन्त्री ह्ययं स्वेच्छमचिरात्त्वां विनाशयेत् ।  
पूर्वनन्दसुतं कुर्याच्चन्द्रगुप्तं हि भूमिपम् ॥ ११६  
तस्माद्वररुचिं मन्त्रिमुख्यत्वे कुरु येन ते ।  
एतद्बुद्ध्या भवेद्राज्यं स्थिरं दिव्यानुभावया ॥ ११७  
इत्युक्त्वैव गते व्याडौ दातुं तां गुरुदक्षिणाम् ।  
तदैवानीय दत्ता मे योगनन्देन मन्त्रिता ॥ ११८  
अथोक्तः स मया राजा ब्राह्मण्ये हारितेऽपि ते ।  
राज्यं नैव स्थिरं मन्ये शकटाले पदस्थिते ॥ ११९  
तस्मान्नाशय युक्त्यैनमिति मन्त्रे मयोदिते ।  
योगनन्दोऽन्धकूपान्तः शकटालं तमक्षिपत् ॥ 1.4.१२०  
किं च पुत्रशतं तस्य तत्रैव क्षिप्तवानसौ ।  
जीवन्द्विजोऽमुना दग्ध इति दोषानुकीर्तनात् ॥ १२१  
एकः शरावः सक्तूनामेकः प्रत्यहमम्भसः ।  
शकटालस्य तत्रान्तः सपुत्रस्य न्यधीयत ॥ १२२  
स चोवाच ततः पुत्रानमीभिः सक्तुभिः सुताः ।  
एकोऽपि कृच्छाद्वर्तेत बहूनां तु कथैव का ॥ १२३  
तस्मात्सम्भक्षयत्वेकः प्रत्यहं सजलानमून् ।  
यः शक्तो योगनन्दस्य कर्तुं वैरप्रतिक्रियाम् ॥ १२४  
त्वमेव शक्तो भुङ्क्ष्वैतदिति पुत्रास्तमब्रुवन् ।  
प्राणेभ्योऽपि हि धीराणां प्रिया शत्रुप्रतिक्रिया ॥ १२५  
ततः स शकटालस्तैः प्रत्यहं सक्तुवारिभिः ।  
एक एवाकरोद्वृत्तिं कष्टं क्रूरा जिगीषवः ॥ १२६  
अबुद्ध्वा चित्तमप्राप्य विस्रम्भं प्रभविष्णुषु ।  
न स्वेच्छं व्यवहर्तव्यमात्मनो भूतिमिच्छता ॥ १२७  
इति चाचिन्तयत्तत्र शकटालोऽन्धकूपगः ।  
तनयानां क्षुधार्तानां पश्यन्प्राणोद्गमव्यथाम् ॥ १२८  
ततः सुतशतं तस्य पश्यतस्तद्व्यपद्यत ।  
तत्करङ्कैर्वृतो जीवन्नतिष्ठत्स च केवलः ॥ १२९  
योगनन्दश्च साम्राज्ये बद्धमूलोऽभवत्ततः ।  
व्याडिरभ्याययौ तं च गुरवे दत्तदक्षिणः ॥ 1.4.१३०  
अभ्येत्यैव च सोऽवादीच्चिरं राज्यं सखेऽस्तु ते ।  
आमन्त्रितो सि गच्छामि तपस्तप्तुमहं क्वचित् ॥ १३१  
तच्छ्रुत्वा योगनन्दस्तं बाष्पकण्ठोऽप्यभाषत ।  
राज्ये मे भुङ्क्ष्व भोगांस्त्वं मुक्त्वा मां मास्म गा इति ॥ १३२  
व्याडिस्ततोऽवदद्राजञ्शरीरे क्षणनश्वरे ।  
एवम्प्रायेष्वसारेषु धीमान्को नाम मज्जति ॥ १३३  
नहि मोहयति प्राज्ञं लक्ष्मीर्मरुमरीचिका ।  
इत्युक्त्वैव स तत्कालं तपसे निश्चितो ययौ ॥ १३४  
अगमदथ योगनन्दः पाटलिपुत्रं स्वराजनगरं सः ।  
भोगाय काणभूते मत्सहितः सकलसैन्ययुतः ॥ १३५  
तत्रोपकोशापरिचर्यमाणः समुद्वहन्मन्त्रिधुरां च तस्य ।  
अहं जनन्या गुरुभिश्च साकमासाद्य लक्ष्मीमवसं चिराय ॥ १३६  
बहु तत्र दिने दिने द्युसिन्धुः कनकं मह्यमदात्तपःप्रसन्ना ।  
वदति स्म शरीरिणी च साक्षान्मम कार्याणि सरस्वती सदैव ॥ १३७  
इति महाकविश्रीसोमदेवभट्टविरचिते कथासरित्सागरे कथापीठलम्बके चतुर्थस्तरङ्गः ।