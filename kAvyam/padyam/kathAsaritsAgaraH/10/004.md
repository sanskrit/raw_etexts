---
title: ००४

---
ततो विद्याधरीयुग्मकथामाख्याय गोमुखः ।  
नरवाहनदत्तं तमुवाच सचिवाग्रणीः ॥ १  
केचिदेव सहन्तेऽत्र लोकद्वयहितैषिणः ।  
सामान्या अपि कामादेरावेगं कृतबुद्धयः ॥ २  
तथा च शूरवर्माख्यो बभूव कुलपुत्रकः ।  
राज्ञः कुलधराख्यस्य सेवकः ख्यातपौरुषः ॥ ३  
स ग्रामादागतो जातु प्रविष्टोऽशङ्कितं गृहे ।  
भार्यां स्वेनैव मित्रेण ददर्श स्वैरसङ्गताम् ॥ ४  
दृष्ट्वा नियम्य स क्रोधं चिन्तयामास धैर्यतः ।  
कि मित्रद्रोहिणैतेन पशुना निहतेन मे ॥ ७  
दुश्चारिण्यानया वापि पापया निगृहीतया ।  
किं करोम्यहमप्येनमात्मानं पापभागिनम् ॥ ६  
इत्यालोच्य परित्यज्य तावुभावप्युवाच सः ।  
हन्यामहं तं युवयोर्यं पश्येयं पुनः पुनः ॥ ७  
नागन्तव्यमितो भूयो मम लोचनगोचरम् ।  
इत्युक्त्वा तेन मुक्तौ तौ ययतुः क्वापि दूरतः ॥ ८  
स त्वन्यां परिणीयाभूच्छूरवर्मा सुनिर्वृतः ।  
एवं देव जितक्रोधो न दुःखस्यास्पदीभवेत् ॥ ९  
कृतप्रज्ञश्च विपदा देव जातु न बाध्यते ।  
तिरश्चामपि हि प्रज्ञा श्रेयसे न पराक्रमः ॥ 10.4.१०  
तथा च शृण्विमां सिंहवृषभादिगतां कथाम् ।  
आसीत्कोऽपि वणिक्पुत्रो धनवान्नगरे क्वचित् ॥ ११  
तस्यैकदा वणिज्यार्थं गच्छतो मथुरां पुरीम् ।  
भारवोढा युगं कर्षन्भरेण युगभङ्गतः ॥ १२  
गिरिप्रस्रवणोद्भूतकर्दमे स्खलितः पथि ।  
सञ्जीवकाख्यो वृषभः पपाताङ्गैर्विचूर्णितैः ॥ १३  
दृष्ट्वाभिघातनिश्चेष्टमसिद्धोत्थापनक्रमः ।  
निराशस्तं चिरात्त्यक्त्वा वणिक्पुत्रो जगाम सः ॥ १४  
स च सञ्जीवको दैवात्समाश्वस्तो वृषः शनैः ।  
उत्थाय शष्पान्सुमृदूनश्नन्प्रकृतिमाप्तवान् ॥ १५  
गत्वा च यमुनातीरं हरितानि तृणानि सः ।  
खादन्स्वच्छन्दचारी सन्पुष्टाङ्गो बलवानभूत् ॥ १६  
व्यचरत्पीनककुदो माद्यन्हरवृषोपमः ।  
शृङ्गोत्पाटितवल्मीकः स च तत्रोन्नदन्मुहुः ॥ १७  
तत्कालं चाभवत्तत्र नातिदूरे वनान्तरे ।  
सिंहः पिङ्गलको नाम विक्रमाक्रान्तकाननः ॥ १८  
मृगराजस्य तस्यास्तां मन्त्रिणौ जम्बुकावुभौ ।  
एको दमनको नाम तथा करटकोऽपरः ॥ १९  
स सिंहो जातु तोयार्थमागच्छन्यमुनातटम् ।  
तस्यारान्नादमश्रौषीत्सञ्जीवकककुद्मतः ॥ 10.4.२०  
श्रुत्वा चाश्रुतपूर्वं तं तन्नादं दिक्षु मूर्च्छितम् ।  
स सिंहोऽचिन्तयत्कस्य बत नादोऽयमीदृशः ॥ २१  
नूनमत्र महत्सत्त्वं किञ्चित्तिष्ठत्यवैमि तत् ।  
तद्धि दृष्ट्वैव मां हन्याद्वनाद्वापि प्रवासयेत् ॥ २२  
इति सोऽपीतपानीय एव गत्वा वनं द्रुतम् ।  
भीतः सिंहो निगूह्यासीदाकारमनुयायिषु ॥ २३  
अथ प्राज्ञो दमनकः स मन्त्री तस्य जम्बुकः ।  
तमवोचत्करटकं द्वितीयं मन्त्रिणं रहः ॥ २४  
अस्मत्स्वामी पयः पातुं गतोऽपीत्वैव तत्कथम् ।  
आगतस्त्वरितं भद्र प्रष्टव्योऽत्रैष कारणम् ॥ २५  
ततः करटकोऽवादीद्व्यापारोऽस्माकमेष कः ।  
श्रुतस्त्वया न वृत्तान्तः किं कीलोत्पाटिनः कपेः ॥ २६  
नगरे क्वापि केनापि वणिजा देवतागृहम् ।  
कर्तुं प्रारब्धमभवद्भूरिसम्भृतदारुकम् ॥ २७  
तत्र कर्मकराः काष्ठं क्रकचोर्ध्वार्धताटितम् ।  
दत्तान्तःकीलयन्त्रं ते स्थापयित्वा गृहं ययुः ॥ २८  
तावदागत्य तत्रैको वानरश्चापलोत्प्लुतः ।  
कीलव्यस्तविभागेऽपि काष्ठे तस्मिन्नुपाविशत् ॥ २९  
नाड्यन्तरे मुखे मृत्योरिव तत्रोपविश्य च ।  
कीलमुत्पाटयामास हस्ताभ्यां निष्प्रयोजनम् ॥ 10.4.३०  
निपत्योत्खातकीलेन सह काष्ठेन तेन च ।  
तद्भागद्वयसङ्घट्टपीडिताङ्गो ममार सः ॥ ३१  
एवं न यस्य यत्कर्म स तत्कुर्वन्विनश्यति ।  
तस्मात्किं मृगराजस्य विज्ञातेनाशयेन नः ॥ ३२  
एतत्करटकाच्छ्रुत्वा धीरो दमनकोऽब्रवीत् ।  
अन्तर्भूय प्रभोः प्राप्यो विशेषः सर्वदा बुधैः ॥ ३३  
को हि नाम न कुर्वीत केवलोदरपूरणम् ।  
एवं दमनकेनोक्ते साधुः करटकोऽब्रवीत् ॥ ३४  
स्वेच्छयातिप्रवेशो यो न धर्मः सेवकस्य सः ।  
इति चोक्तः करटकेनेदं दमनकोऽभ्यधात् ॥ ३५  
मैवमात्मानुरूपं हि फलं सर्वोऽपि वाञ्छति ।  
श्वा तुष्यत्यस्थिमात्रेण केसरी धावति द्विपे ॥ ३६  
एतच्छ्रुत्वा करटकोऽवादीदेवं कृते यदि ।  
कुप्यति प्रत्युत स्वामी तद्विशेषफलं कुतः ॥ ३७  
अतीव कर्कशाः स्तब्धा हिंस्रैर्जन्तुभिरावृताः ।  
दुरासदाश्च विषमा ईश्वराः पर्वता इव ॥ ३८  
ततो दमनकोऽवादीत्सत्यमेतद्बुधस्तु यः ।  
स्वभावानुप्रवेशेन स्वीकरोति शनैः प्रभुम् ॥ ३९  
एवं कुर्विति तेनोक्तस्ततः करटकेन सः ।  
ययौ दमनकस्तस्य सिंहस्य स्वामिनोऽन्तिकम् ॥ 10.4.४०  
प्रणिपत्योपविष्टश्च सिंहं पिङ्गलकं स तम् ।  
स्वामिनं कृतसत्कारं क्षणादेव व्यजिज्ञपत् ॥ ४१  
अहं क्रमागतस्तावद्देव भृत्यो हितस्तव ।  
हितः परोऽपि स्वीकार्यो हेयः स्वोऽप्यहितः पुनः ॥ ४२  
क्रीत्वान्यतोऽपि मूल्येन मार्जारः पोष्यते हितः ।  
अहितो हन्यते यत्नाद्गृहजातोऽपि मूषकः ॥ ४३  
श्रोतव्यं च हितैषिभ्यो भृत्येभ्यो भूतिमिच्छता ।  
अपृष्टैरपि कर्तव्यं तैश्च काले हितं प्रभोः ॥ ४४  
तद्विश्वसिषि चेद्देव न कुप्यसि न निह्नुषे ।  
पृच्छामि तदहं किञ्चिन्न चोद्वेगं करोषि चेत् ॥ ४५  
एवं दमनकेनोक्तः सिंहः पिङ्गलकोऽब्रवीत् ।  
विश्वासार्होऽसि भक्तोऽसि तन्निःशङ्कं त्वयोच्यताम् ॥ ४६  
इति पिङ्गलकेनोक्तेऽवोचद्दमनकोऽथ सः ।  
देव पानीयपानार्थं तृषितो गतवानसि ॥ ४७  
तदपीतजलः किं त्वमागतो विमना इव ।  
एतत्तद्वचनं श्रुत्वा स मृगेन्द्रो व्यचिन्तयत् ॥ ४८  
लक्षितोऽस्म्यमुना तत्किं भक्तस्यास्य निगूह्यते ।  
इत्यालोच्याब्रवीत्तं स शृणु गोप्यं न तेऽस्ति मे ॥ ४९  
जलपार्श्वगतेनात्र नादोऽपूर्वः श्रुतो मया ।  
स चास्मदधिकस्योग्रो जाने सत्त्वस्य कस्यचित् ॥ 10.4.५०  
भाव्यं शब्दानुरूपेण प्रायेण प्राणिना यतः ।  
प्रजापतेर्विचित्रो हि प्राणिसर्गोऽधिकाधिकः ॥ ५१  
तेन चेह प्रविष्टेन न शरीरं न मे वनम् ।  
तस्मादितो मयान्यत्र गन्तव्यं कानने क्वचित् ॥ ५२  
इति वादिनमाह स्म सिंहं दमनकोऽथ तम् ।  
शूरः सन्नियता देव किं वनं त्यक्तुमिच्छसि ॥ ५३  
जलेन भज्यते सेतुः स्नेहः कर्णेजपेन तु ।  
अरक्षणेन मन्त्रश्च शब्दमात्रेण कातरः ॥ ५४  
यन्त्रादिशब्दास्ते ते हि भवन्त्येव भयङ्कराः ।  
परमार्थमविज्ञाय न भेतव्यमतः प्रभो ॥५५  
तथा च भेरीगोमायुकथेयं श्रूयतां त्वया ।  
कोऽपि क्वापि वनोद्देशे गोमायुरभवत्पुरा ॥ ५६  
स भक्ष्यार्थी भ्रमन्वृत्तयुद्धां प्राप्य भुवं ध्वनिम् ।  
गम्भीरमेकतः श्रुत्वा भीतो दृष्टिं ततो ददौ ॥ ५७  
तत्रादृष्टचरां भेरीमपश्यत्पतितस्थिताम् ।  
किमीदृशोऽयं प्राणी स्यात्कोऽप्येवंरूपशब्दकृत् ॥ ५८  
इति सञ्चिन्तयन्दृष्ट्वा निःस्पन्दां तामुपागतः ।  
यावत्पश्यति तावत्स नायं प्राणीत्यबुध्यत ॥ ५९  
त्रातवेल्लच्छरस्तम्बहतचर्मपुटोद्भवम् ।  
शब्दं निरूप्य तस्यां च स गोमायुर्जहौ भयम् ॥ 10.4.६०  
स्यात्किञ्चिद्भक्ष्यमत्रान्तरित्युत्पाट्य स पुष्करम् ।  
प्रविश्य वीक्षते यावत्केवले दारुचर्मणी ॥ ६१  
तद्देव शब्दमात्रेण किं बिभ्यति भवादृशाः ।  
मन्यसे यदि तत्तत्र तद्विज्ञातुं व्रजाम्यहम् ॥ ६२  
इत्यूचिवान्दमनको गच्छ शक्तोऽसि चेदिति ।  
गदितस्तेन सिंहेन स ययौ यमुनातटम् ॥ ६३  
तत्र शब्दानुसारेण यावत्स्वैरं स गच्छति ।  
तावत्तृणानि खादन्तं वृषभं तं ददर्श सः ॥ ६४  
उपेत्य चान्तिकं तस्य कृत्वा तेन च संविदम् ।  
गत्वा तस्मै स सिंहाय यथावस्तु शशंस तत् ॥ ६५  
महोक्षः स त्वया दृष्टः संस्तवश्च कृतो यदि ।  
तदिहानय तं युक्त्या तावत्पश्यामि कीदृशः ॥ ६६  
इत्युक्त्वा स प्रहृष्टस्तं सिंहः पिङ्गलकस्ततः ।  
वृषस्य प्राहिणोत्तस्य पार्श्वं दमनकं पुनः ॥ ६७  
एह्याह्वयति तुष्टस्त्वामस्मत्स्वामी मृगाधिपः ।  
इति गत्वा दमनकेनोक्तः स वृषभो भयात् ॥ ६८  
यदा न प्रतिपेदे तत्तदा गत्वा पुनर्वनम् ।  
तं निजस्वामिनं सिंहं तस्याभयमदापयत् ॥ ६९  
एत्याभयेन चाश्वास्य ततः सञ्जीवकं स तम् ।  
वृषभं तं दमनकोऽनैषीत्केसरिणोऽन्तिकम् ॥ 10.4.७०  
स चागतं तं प्रणतं दृष्ट्वा सिंहः कृतादरः ।  
उवाचेहैव तिष्ठ त्वं मत्पार्श्वे निर्भयोऽधुना ॥ ७१  
तदेति तेन तत्रस्थेनाहृतः स तथा क्रमात् ।  
उक्ष्णा यथान्यविमुखस्तद्वशोऽभूत्स केसरी ॥ ७२  
ततो दमनकोऽवादीत्खिन्नः करटकं रहः ।  
पश्य सञ्जीवकहृतः स्वामी नावामवेक्षते ॥ ७३  
एक एवामिषं भुङ्क्ते न भागं नौ प्रयच्छति ।  
मूढबुद्धिः प्रभुश्चायमुक्ष्णानेनाद्य शिक्ष्यते ॥ ७४  
कृतो मयैव दोषोऽयं यदेतं वृषमानयम् ।  
तत्तथाहं करिष्यामि यथोक्षायं विनङ्क्ष्यति ॥ ७५  
अस्थानव्यसनाच्चायं निवर्त्स्यति यथा प्रभुः ।  
एतद्दमनकाच्छ्रुत्वा वचः करटकोऽथ सः ॥ ७६  
सखे न कर्तुमधुना शक्ष्यत्येतद्भवानपि ।  
ततो दमनकोऽवादीच्छक्ष्यामि प्रज्ञया ध्रुवम् ॥ ७७  
न स शक्रोति किं यस्य प्रज्ञा नापदि हीयते ।  
तथा च मकरस्यैतां बकहन्तुः कथां शृणु ॥ ७८  
आसीत्कोऽपि बकः पूर्वं मत्स्याढ्ये सरसि क्वचित् ।  
मत्स्यास्तत्र पलायन्त तस्य दृष्टिपथाद्भयात् ॥ ७९  
अप्राप्नुवंश्च मिथ्या तान्स मत्स्यानब्रवीद्बकः ।  
इहागतो मत्स्यघाती पुरुषः कोऽपि जालवान् ॥ 10.4.८०  
स जालेनाचिराद्युष्मान्गृहीत्वा निहनिष्यति ।  
तत्कुरुध्वं मम वचो विश्वासो वोऽस्ति चेन्मयि ॥ ८१  
अस्त्येकान्ते सरः स्वच्छमज्ञातमिह धीवरैः ।  
एते तत्र निवासार्थं नीत्वैकैकं क्षिपामि वः ॥ ८२  
तच्छ्रुत्वा सभयैरूचे मत्स्यैस्तैर्जडबुद्धिभिः ।  
एवं कुरुष्व विश्वस्ता वयं त्वय्यखिला इति ॥ ८३  
ततो बकस्तानेकैकं मत्स्यान्नीत्वा शिलातले ।  
विन्यस्य भक्षयामास स बहून्विप्रलम्भकः ॥ ८४  
दृष्ट्वा मीनान्नयन्तं तं मकरस्तत्सरोगतः ।  
एको बकं तं पप्रच्छ नयसि क्व तिमीनिति ॥ ८५  
ततस्तं स तदेवाह बको मत्स्यानुवाच यत् ।  
तेन भीतो झषोऽवोचत्स मामपि नयेति तम् ॥ ८६  
सोऽपि तन्मांसगर्धान्धबुद्धिरादाय तं बकः ।  
उत्पत्य प्रापयति तद्यावद्वध्यशिलातलम् ॥ ८७  
तावत्तज्जग्धमीनास्थिशकलान्यत्र वीक्ष्य सः ।  
तं बुध्यते स्म मकरो बकं विश्वास्य भक्षकम् ॥ ८८  
ततः शिलातलन्यस्तमात्रस्तस्य स तत्क्षणम् ।  
बकस्य मकरो धीमांश्चकर्ताविह्वलः शिरः ॥ ८९  
गत्वा च शेषमत्स्यानां यथावत्स शशंस तत् ।  
ते चाप्यभिननन्दुस्तं तुष्टाः प्राणप्रदायिनम् ॥ 10.4.९०  
प्रज्ञा नाम बलं तस्मान्निष्प्रज्ञस्य बलेन किम् ।  
एतां च सिंहशशयोः कथामत्रापरां शृणु ॥ ९१  
अभूत्क्वापि वने सिंह एकवीरोऽपराजितः ।  
स च यं यं ददर्शात्र सत्त्वं तं तं न्यपातयत् ॥ ९२  
ततः सोऽभ्यर्थितः सर्वैः सम्भूयात्र मृगादिभिः ।  
आहाराय तवैकैकं प्रेषयामो दिने दिने ॥ ९३  
सर्वान्नो युगपद्धत्वा स्वार्थहानिं करोषि किम् ।  
इति तद्वचनं सिंहः स तथेत्यन्वमन्यत ॥ ९४  
ततः प्राणिनमेकैकं तस्मिन्नन्वहमश्नति ।  
एकदा शशकस्यागाद्वार एकस्य तत्कृते ॥ ९५  
स सर्वैः प्रेषितो गच्छञ्शशो धीमानचिन्तयत् ।  
स धीरो यो न सम्मोहमापत्कालेऽपि गच्छति ॥ ९६  
उपस्थितेऽपि मृत्यौ तद्युक्तिं तावत्करोम्यहम् ।  
इत्यालोच्य स तं सिंहं विलम्ब्य शशकोऽभ्यगात् ॥ ९७  
आगतं तु विलम्बेन केसरी निजगाद सः ।  
अरे वेला व्यतिक्रान्ता ममाहारे कथं त्वया ॥ ९८  
वधादप्यधिकं किं वा कर्तव्यं ते मया शठ ।  
इत्युक्तवन्तं तं सिंहं प्रह्वः स शशकोऽब्रवीत् ॥ ९९  
न मे देवापराधोऽयं स्ववशो नाहमद्य यत् ।  
मार्गे विधार्य सिंहेन द्वितीयेनोज्झितश्चिरात् ॥ 10.4.१००  
तच्छ्रुत्वास्फाल्य लाङ्गूलं सिंहः क्रोधारुणेक्षणः ।  
सोऽब्रवीत्को द्वितीयोऽसौ सिंहो मे दर्श्यतां त्वया ॥ १०१  
आगत्य दृश्यतां देवेत्युक्त्वा सोऽपि निनाय तम् ।  
तथेत्यन्वागतं सिंहं दूरं कूपान्तिकं शशः ॥ १०२  
इहान्तःस्थं स्थितं पश्येत्युक्तस्तत्र च तेन सः ।  
शशकेन क्रुधा गर्जन्सिंहोऽन्तःकूपमैक्षत ॥ १०३  
दृष्ट्वा स्वच्छे च तोये स्वं प्रतिबिम्बं निशम्य च ।  
स्वगर्जितप्रतिरवं मत्वा तत्रातिगर्जितम् ॥ १०४  
प्रतिसिंहं स कोपेन तद्वधाय मृगाधिपः ।  
आत्मानमक्षिपत्कूपे मूढोऽत्रैव व्यपादि च ॥ १०५  
शशः स प्रज्ञयोत्तीर्य मृत्योरुत्तार्य चाखिलान् ।  
मृगान्गत्वा तदाख्याय स्ववृत्तं ताननन्दयत् ॥ १०६  
एवं प्रज्ञैव परमं बलं न तु पराक्रमः ।  
यत्प्रभावेण निहतः शशकेनापि केसरी ॥ १०७  
तदहं साधयाम्येव प्रज्ञया स्वमभीप्सितम् ।  
एवं दमनकेनोक्ते तूष्णीं करटकोऽभवत् ॥ १०८  
ततो दमनकश्चापि तस्य पिङ्गलकस्य सः ।  
सिंहस्य स्वप्रभोरासीदन्तिके दुर्मना इव ॥ १०९  
पृष्टश्च कारणं तेन तमुवाच जनान्तिकम् ।  
बुद्ध्वा न युज्यते तूष्णीं स्थातुं देव वदाम्यतः ॥ 10.4.११०  
अनियुक्तोऽपि च ब्रूयाद्यदीच्छेत्स्वामिनो हितम् ।  
तद्विहायान्यथाबुद्धिं मद्विज्ञप्तिमिमां शृणु ॥ १११  
वृषः सञ्जीवकोऽयं त्वां हत्वा राज्यं चिकीर्षति ।  
मन्त्रिणा हि सतानेन त्वं भीरुरिति निश्चितः ॥ ११२  
धुनोति त्वां जिघांसुश्च शृङ्गयुग्मं निजायुधम् ।  
निर्भया जीवथ सुखं मयि राज्ञि तृणाशने ॥ ११३  
तदेत हन्मो युक्त्यामुं मृगेन्द्रं मांसभोजनम् ।  
आश्वास्योपजपत्येवं प्राणिनश्च वने वने ॥ ११४  
तदेतं चिन्तय वृषं नास्त्यस्मिन्सति शर्म ते ।  
एवं दमनकेनोक्तः स तं पिङ्गलकोऽभ्यधात् ॥ ११५  
बलीवर्दो वराकोऽयं किं कुर्यात्तृणभुङ्मम ।  
दत्ताभयं कथं हन्यामेनं च शरणागतम् ॥ ११६  
एतच्छ्रुत्वा दमनकः प्राह मा स्मैवमादिश ।  
यस्तुल्यः क्रियते राज्ञा न तद्वच्छ्रीः प्रसर्पति ॥ ११७  
द्वयोर्दत्तपदा सा च तयोरुच्छ्रितयोश्चला ।  
न शक्नोति चिरं स्थातुं ध्रुवमेकं विमुञ्चति ॥ ११८  
प्रभुश्च यो हितं द्वेष्टि सेवते चाहितं सदा ।  
स वर्जनीयो विद्वद्भिर्वैद्यैर्दुष्टातुरो यथा ॥ ११९  
अप्रियस्य प्रथमतः परिणामे हितस्य च ।  
वक्ता श्रोता च यत्र स्यात्तत्र श्रीः कुरुते पदम् ॥ 10.4.१२०  
न शृणोति सतां मन्त्रमसतां च शृणोति यः ।  
अचिरेण स सम्प्राप्य विपदं परितप्यते ॥ १२१  
तदस्मिन्नुक्ष्णि कः स्नेहस्तव देव किमस्य वा ।  
द्रुह्यतोऽभयदानं तच्छरणागतता च का ॥ १२२  
किं चैतस्य भवत्पार्श्वे नित्यसन्निहितस्य गोः ।  
देव कीटाः प्रजायन्ते ये तन्मूत्रपुरीषयोः ॥ १२३  
ते चेद्विशन्ति मत्तेभदन्ताघातव्रणावृते ।  
शरीरे भवतः किं न वृत्तः स्याद्युक्तितो वधः ॥ १२४  
दुर्जनश्चेत्स्वयं दोषं विपश्चिन्न करोति तत् ।  
उत्पद्यते स तत्सङ्गादत्र च श्रूयतां कथा ॥ १२५  
राज्ञः कस्यापि शयने चिरमासीदलक्षिता ।  
यूका कुतश्चिदागत्य नाम्ना मन्दविसर्पिणी ॥ १२६  
अकस्मात्तत्र चोपेत्य कुतोऽपि पवनेरितः ।  
विवेश शयनीयं तट्टीटिभो नाम मत्कुणः ॥ १२७  
मन्निवासमिमं कस्मादागतस्त्वं व्रजान्यतः ।  
इति मन्दविसर्पिण्या स दृष्ट्वा जगदे तया ॥ १२८  
अपीतपूर्वं पास्यामि राजासृक्तत्प्रसीद मे ।  
देहीह वस्तुमिति तामवादीत्सोऽपि टीटिभः ॥ १२९  
ततोऽनुरोधादाह स्म सा तं यद्येवमास्स्व तत् ।  
किं त्वस्य राज्ञो नाकाले दंशो देयस्त्वया सखे ॥ 10.4.१३०  
देयोऽस्य दंशः सुप्तस्य रतासक्तस्य वा लघु ।  
तच्छ्रुत्वा टीटिभः सोऽत्र तथेत्युक्त्वा व्यतिष्ठत ॥ १३१  
नक्तं शय्याश्रितं तं च नृपमाशु ददंश सः ।  
उत्तस्थौ च ततो राजा हा दष्टोऽस्मीति स ब्रुवन् ॥ १३२  
ततः पलायिते तस्मिंस्त्वरितं मत्कुणे शठे ।  
विचित्य राजभृत्यैः सा लब्धा यूका व्यपाद्यत ॥ १३३  
एवं टीटिभसम्पर्कान्नष्टा मन्दविसर्पिणी ।  
तत्सञ्जीवकसङ्गस्ते न शिवाय भविष्यति ॥ १३४  
न मे प्रत्येषि चेत्तत्त्वं स्वयं द्रक्ष्यस्युपागतम् ।  
शिरो धुनानं दर्पेण शृङ्गयोः शूलशातयोः ॥ १३५  
इत्युक्त्वा विकृतिं तेन नीतो दमनकेन सः ।  
सिंहः पिङ्गलकश्चक्रे वध्यं सञ्जीवकं हृदि ॥ १३६  
लब्ध्वा तस्याशयं स्वैरं क्षणाद्दमनकस्ततः ।  
तस्य सञ्जीवकस्यागात्स विषण्ण इवान्तिकम् ॥ १३७  
किमीदृगसि किं मित्र शरीरे कुशलं तव ।  
इति पृष्टश्च तेनात्र वृषेण स जगाद तम् ॥ १३८  
किं सेवकस्य कुशलं कश्च राज्ञां सदा प्रियः ।  
कोऽर्थी न लाघवं यातः कः कालस्य न गोचरः ॥ १३९  
इत्युक्तवन्तं पप्रच्छ तं स सञ्जीवकः पुनः ।  
किमुद्विग्न इवैवं त्वं वयस्याद्योच्यतामिति ॥ 10.4.१४०  
ततो दमनकोऽवादीच्छृणु प्रीत्या वदामि ते ।  
मृगराजो विरुद्धोऽसौ जातः पिङ्गलकोऽद्य ते ॥ १४१  
निरपेक्षोऽस्थिरस्नेहो हत्वा त्वां भोक्तुमिच्छति ।  
हिंस्रं परिच्छदं चास्य पश्यामि प्रेरकं सदा ॥ १४२  
वचो दमनकस्यैतत्स पूर्वप्रत्ययादृजुः ।  
सत्यं विचिन्त्य वृषभो विमना निजगाद तम् ॥ १४३  
धिक्सेवाप्रतिपन्नोऽपि क्षुद्रः क्षुद्रपरिग्रहः ।  
प्रभुर्वैरित्वमेवैति तथा चेमा कथां शृणु ॥ १४४  
आसीन्मदोत्कटो नाम सिंहः क्वापि वनान्तरे ।  
त्रयस्तस्यानुगाश्चासन्द्वीपिवायसजम्बुकाः ॥ १४५  
स सिंहोऽत्र वनेऽद्राक्षीददृष्टचरमेकदा ।  
करभं सार्थविभ्रष्टं प्रविष्टं हासनाकृतिम् ॥ १४६  
कोऽयं प्राणीति साश्चर्यं वदत्यस्मिन्मृगाधिपे ।  
उष्ट्रोऽयमिति वक्ति स्म देशद्रष्टात्र वायसः ॥ १४७  
ततो दत्ताभयस्तेन सिंहेनानाय्य कौतुकात् ।  
उष्ट्रः सोऽनुचरीकृत्य स्वान्तिके स्थापितोऽभवत् ॥ १४८  
एकदा व्रणितोऽस्वस्यः स सिंहो गजयुद्धतः ।  
उपवासान्बहूंश्चक्रे स्वस्थैस्तैः सहितोऽनुगैः ॥ १४९  
ततः क्लान्तः स भक्ष्यार्थं भ्रमन्सिंहोऽनवाप्य तत् ।  
किं कार्यमित्यपृच्छत्तानुष्ट्रं मुक्त्वानुगान्रहः ॥ 10.4.१५०  
ते तमूचुः प्रभो वाच्यमस्माभिर्युक्तमापदि ।  
उष्ट्रेण साकं किं सख्यं किं नासावेव भक्ष्यते ॥ १५१  
तृणाशी चायमस्माकं भक्ष्य एवामिषाशिनाम् ।  
बहूनामामिषस्यार्थे किं चैकस्त्यज्यते न किम् ॥ १५२  
दत्ताभयं कथं हन्मीत्युच्यते प्रभुणा यदि ।  
दापयामः स्ववाचा तद्युक्त्या तनुममु वयम् ॥ १५३  
इत्युक्ते तैरनुज्ञातस्तेन सिंहेन वायसः ।  
वधाय संविदं कृत्वा करभं तमभाषत ॥ १५४  
एष स्वामी क्षुधाक्रान्तोऽप्यस्मान्वक्ति न किञ्चन ।  
तदस्यात्मप्रदानोक्त्या प्रियं कुर्मो यथा वयम् ॥ १५५  
तथा त्वमपि कुर्वीथा येनासौ प्रीयते त्वयि ।  
इत्युक्तो वायसेनोष्ट्रः साधुस्तत्प्रत्यपद्यत ॥ १५६  
उपाययौ च तं सिंहं सह काकेन तेन सः ।  
ततः काकोऽब्रवीद्देव स्वायत्तं भुङ्क्ष्व मामिमम् ॥ १५७  
किं त्वया स्वल्पकायेनेत्युक्ते सिंहेन जम्बुकः ।  
मां भुङ्क्ष्वेत्यवदत्तं च स तथैव निराकरोत् ॥ १५८  
द्वीपी तमब्रवीद्देव मां भुङ्क्ष्वेति तमप्यसौ ।  
नाभुङ्क्त हरिरुष्ट्रोऽथ बभाषे भुङ्क्ष्व मामिति ॥ १५९  
वाक्छलेन स तेनैव हृत्वा कृत्वा च खण्डशः ।  
उष्ट्रस्तैर्भक्षितः सद्यः ससिंहैर्वायसादिभिः ॥ 10.4.१६०  
एवं केनापि पिशुनेनैष पिङ्गलको मयि ।  
प्रेरितोऽकारणं राजा प्रमाणमधुना विधिः ॥ १६१  
गृध्रोऽपि हि वरं राजा सेव्यो हंसपरिच्छदः ।  
न गृध्रपरिवारस्तु हंसोऽपि किमुतापरः ॥ १६२  
एतत्सञ्जीवकाच्छ्रुत्वावादीद्दमनकोऽनृजुः ।  
धैर्येण साध्यते सर्वं शृणु वच्म्यत्र ते कथाम् ॥ १६३  
कोऽप्यासीट्टिट्टिभः पक्षी सभार्यो वारिधेस्तटे ।  
धृतगर्भा सती भार्या टिट्टिभी निजगाद तम् ॥ १६४  
एहि क्वाप्यन्यतो यावः प्रसूताया ममेह हि ।  
हरेदपत्यान्यम्भोधिः कदाचिदयमूर्मिभिः ॥ १६५  
एतद्भार्यावचः श्रुत्वा टिट्टिभः स जगाद ताम् ।  
न शक्रोति मया साकं विरोधं कर्तुमम्बुधिः ॥ १६६  
तच्छ्रुत्वा टिट्टिभी प्राह मैवं का ते तुलाब्धिना ।  
हितोपदेशोऽनुष्ठेयो विनाशः प्राप्यतेऽन्यथा ॥ १६७  
तथा च कम्बुग्रीवाख्यः कूर्मः क्वापि सरस्यभूत् ।  
तस्यास्तां सुहृदौ हंसौ नाम्ना विकटसङ्कटौ ॥ १६८  
एकदावग्रहक्षीणजले सरसि तत्र तौ ।  
हंसावन्यत्सरो गन्तुकामौ कूर्मो जगाद सः ॥ १६९  
युवां यत्रोद्यतौ गन्तुं नयत तत्र मामपि ।  
तच्छ्रुत्वा तावुभौ हंसौ कूर्मं तं मित्त्रमूचतुः ॥ 10.4.१७०  
सरो दूराद्दवीयस्तद्यत्रावां गन्तुमुद्यतौ ।  
तत्रागन्तुं तवेच्छा चेत्कार्यमस्मद्वचस्त्वया ॥ १७१  
अस्मद्धृतां गृहीत्वैव दन्तैर्यष्टिं दिवि व्रजन् ।  
निरालापोऽवतिष्ठेथा भ्रष्टो व्यापत्स्यसेऽन्यथा ॥ १७२  
तथेति तेन दन्तात्तयष्टिना सह तौ नभः ।  
कूर्मेणोत्पेततुर्हंसौ प्रान्तयोरात्तयष्टिकौ ॥ १७३  
क्रमाच्च तत्सरोभ्यर्णं प्राप्तौ तौ कूर्महारिणौ ।  
ददृशुस्तदधोवर्तिनगराश्रयिणो जनाः ॥ १७४  
किमेतन्नीयते चित्रं हंसाभ्यामिति तैर्जनैः ।  
क्रियमाणं कलकलं स कूर्मश्चपलोऽशृणोत् ॥ १७५  
कुतः कलकलोऽधस्तादिति वक्त्राद्विहाय ताम् ।  
यष्टिं स पृच्छन्हंसौ तौ भ्रष्टो जघ्ने जनैर्भुवि ॥ १७६  
एवं बुद्धिच्युतो नश्येत्कूर्मो यष्टिच्युतो यथा ।  
इत्थं तयोक्तष्टिट्टिभ्या टिट्टिभः स जगाद ताम् ॥ १७७  
सत्यमेतत्प्रिये किं तु त्वमप्येतां कथां शृणु ।  
नद्यन्तःस्थे ह्रदेऽभूवन्क्वापि मत्स्याः पुरा त्रयः ॥ १७८  
अनागतविधातैकः प्रत्युत्पन्नमतिस्तथा ।  
तृतीयो यद्भविष्यश्च त्रयस्ते सहचारिणः ॥ १७९  
ते दाशानां वचो जातु तेन मार्गेण गच्छताम् ।  
अहो अस्मिन्ह्रदे मत्स्याः सन्तीति किल शुश्रुवुः ॥ 10.4.१८०  
तेनाशङ्क्य वधं दाशैर्नदीस्रोतः प्रविश्य सः ।  
अनागतविधाताथ बुद्धिमानन्यतो ययौ ॥ १८१  
प्रत्युत्पन्नमतिस्त्वासीत्स तत्रैवाविकम्पितः ।  
अहं प्रतिविधास्यामि भयं चेदापतेदिति ॥ १८२  
यन्मे भविष्यतीत्यासीद्यद्भविष्यस्तु तत्र सः ।  
अथागत्याक्षिपञ्जालं तत्र ते धीवरा ह्रदे ॥ १८३  
जालोत्क्षिप्तस्तु तैः सद्यः प्रत्युत्पन्नमतिः सुधीः ।  
कृत्वा निस्पन्दमात्मानं तिष्ठति स्म मृतो यथा ॥ १८४  
स्वयं मृतोऽयमिति तेष्वघ्नत्सु तिमिघातिषु ।  
पतित्वा स नदीस्रोतस्यगच्छद्द्रुतमन्यतः ॥ १८५  
यद्भविष्यस्तु जालान्तरुद्वर्तनविवर्तने ।  
कुर्वन्गृहीत्वा निहतो मन्दबुद्धिः स धीवरैः ॥ १८६  
तस्मात्प्रतिविधास्येऽहं न यास्याम्यम्बुधैर्भयात् ।  
इत्युक्त्वा टिट्टिभो भार्यां तत्रैवासीत्स्वनीडके ॥ १८७  
तत्राश्रौषीद्वचस्तस्य साहङ्कारं महोदधिः ।  
दिवसैश्च प्रसूता सा तद्भार्या तत्र टिट्टिभी ॥ १८८  
जहार स ततोऽण्डानि तस्या जलधिरूर्मिणा ।  
पश्यामि टिट्टिभोऽयं मे किं कुर्यादिति कौतुकात् ॥ १८९  
प्राप्तं तदेतद्व्यसनं यन्मयोक्तमभूत्तव ।  
इत्याह रुदती सा तं टिट्टिभी टिट्टिभं पतिम् ॥ 10.4.१९०  
ततः स टिट्टिभो धीरस्तां स्वभायामभाषत ।  
पश्येह किं करोम्यस्य पापस्य जलधेरहम् ॥ १९१  
इत्युक्त्वा पक्षिणः सर्वान्सङ्घाट्योक्तपराभवः ।  
गत्वा तैः सह चक्रन्द शरणं गरुडं प्रभुम् ॥ १९२  
अब्धिनाण्डापहारेण वयं नाथे सति त्वयि ।  
अनाथवत्पराभूता इत्यूचुस्तं च ते खगाः ॥ १९३  
ततः क्रुद्धेन तार्क्ष्येण विज्ञप्तो हरिरम्बुधिम् ।  
आग्नेयास्त्रेण संशोष्य टिट्टिभाण्डान्यदापयत् ॥ १९४  
तस्मादत्यक्तधैर्येण भाव्यमापदि धीमता ।  
उपस्थितमिदानीं तु युद्धं पिङ्गलकेन ते ॥ १९५  
यदैवोत्क्षिप्तलाङ्गूलश्चतुर्भिश्चरणैः समम् ।  
उत्थास्यति स ते विद्याः प्रजिहीर्षुं तदैव तम् ॥ १९६  
सज्जो नतशिरा भूत्वा शृङ्गाभ्यामुदरे च तम् ।  
हत्वाभिपतितं कुर्याः कीर्णान्त्रनिकरं रिपुम् ॥ १९७  
एवमुक्त्वा दमनकः सञ्जीवकवृषं स तम् ।  
गत्वा करटकायोभौ सिद्धभेदौ शशंस तौ ॥ १९८  
ततः सञ्जीवकः प्रायाच्छनैः पिङ्गलकान्तिकम् ।  
जिज्ञासुरिङ्गिताकारैश्चित्तं तस्य मृगप्रभोः ॥ १९९  
ददर्शोत्क्षिप्तलाङ्गूलं युयुत्सुं तं समाङ्गिकम् ।  
सिंहं सिंहोऽप्यपश्यत्तं शङ्कोद्धूतस्वमस्तकम् ॥ 10.4.२००  
ततः प्राहरदुत्पत्य स सिंहोऽस्मिन्वृषे नखैः ।  
वृषोऽपि तस्मिञ्शृङ्गाभ्यां प्रावर्तिष्टाहवस्तयोः ॥ २०१  
तच्च दृष्ट्वा दमनकं साधुः करटकोऽब्रवीत् ।  
किं स्वार्थसिद्ध्यै व्यसनं प्रभोरुत्पादितं त्वया ॥ २०२  
सम्पत्प्रजानुतापेन मैत्री शाठ्येन कामिनी ।  
पारुष्येणाहृता मित्र न चिरस्थायिनी भवेत् ॥ २०३  
अलं वा यो बहु ब्रूते हितवाक्यावमानिनः ।  
स तस्माल्लभते दोषं कपेः सूचीमुखो यथा ॥ २०४  
पूर्वमासन्वने क्वापि वानरा यूथचारिणः ।  
ते शीते जातु खद्योतं दृष्ट्वाग्निरिति मेनिरे ॥ २०५  
तस्मिंश्च तृणपर्णानि विन्यस्याङ्गमतापयन् ।  
एकस्तु तेषां खद्योतमधमत्तं मुखानिलैः ॥ २०६  
तद्दृष्ट्वा तत्र तं प्राह पक्षी सूचीमुखाभिधः ।  
नैषोऽग्निरेष खद्योतो मा क्लेशमनुभूरिति ॥ २०७  
तच्छ्रुत्वाप्यनिवृत्तं तं पक्षी सोऽभ्येत्य वृक्षतः ।  
न्यवारयद्यन्निर्बन्धात्कपिस्तेन चुकोप सः ॥ २०८  
क्षिप्तया शिलया तं च सूचीमुखमचूर्णयत् ।  
तस्मान्न तस्य वक्तव्यं यः कुर्यान्न हितं वचः ॥ २०९  
अतः किं वच्मि दोषाय भेदस्तावत्कृतस्त्वया ।  
दुष्टया क्रियते यच्च बुद्ध्या तन्न शुभं भवेत् ॥ 10.4.२१०  
तथा चाभवतां पूर्वं भ्रातरौ द्वौ वणिक्सुतौ ।  
धर्मबुद्धिस्तथा दुष्टबुद्धिः क्वचन पत्तने ॥ २११  
तावर्थार्थं पितुर्गेहाद्गत्वा देशान्तरं सह ।  
कथञ्चित्स्वर्णदीनारसहस्रद्वयमापतुः ॥ २१२  
तद्गृहीत्वा स्वनगरं पुनराजग्मतुश्च तौ ।  
वृक्षमूले च दीनारान्भूतले तान्निचख्नतुः ॥ २१३  
शतमेकं गृहीत्वा च दीनाराणां विभज्य च ।  
परस्परं समांशेन तस्थतुः पितृवेश्मनि ॥ २१४  
एकदा दुष्टबुद्धिः स गत्वा तरुतलात्ततः ।  
एक एवाग्रहीत्स्वैरं दीनारांस्तानसद्व्ययी ॥ २१५  
मासमात्रे गते तं च धर्मबुद्धिमुवाच सः ।  
एह्यार्य विभजावस्तान्दीनारानस्ति मे व्ययः ॥ २१६  
तच्छ्रुत्वा धर्मबुद्धिस्तां गत्वा भूमिं तथेति सः ।  
चखान तेनैव समं दीनारान्यत्र तान्न्यधात् ॥ २१७  
सम्प्राप्ता न यदा ते च दीनाराः खातकात्ततः ।  
तदा स दुष्टबुद्धिस्तं धर्मबुद्धिं शठोऽब्रवीत् ॥ २१८  
नीतास्ते भवता तन्मे स्वमर्धं दीयतामिति ।  
न ते नीता मया नीतास्त्वयेत्याह स्म तं च सः ॥ २१९  
एवं प्रवृत्ते कलहे सोऽश्मनाताडयच्छिरः ।  
दुष्टबुद्धी राजकुलं धर्मबुद्धिं निनाय च ॥ 10.4.२२०  
तत्रोक्तस्वस्वपक्षौ तावनासादितनिर्णयैः ।  
स्थापितावा दिनच्छेदमुभौ राजाधिकारिभिः ॥ २२१  
यस्य मूले न्यधीयन्त दीनारास्ते वनस्पतेः ।  
स साक्षी वक्ति यन्नीतास्तेऽमुना धर्मबुद्धिना ॥ २२२  
इत्युवाचाथ तान्दुष्टबुद्धी राजाधिकारिणः ।  
प्रक्ष्यामस्तर्हि तं प्रातरिच्यूचुस्तेऽतिविस्मिताः ॥ २२३  
ततस्तैर्धर्मबुद्धिश्च दुष्टबुद्धिश्च तावुभौ ।  
दत्तप्रतिभुवौ मुक्तौ विभिन्नौ जग्मतुर्गृहम् ॥ २२४  
दुष्टबुद्धिस्तु वस्तूक्त्वा दत्त्वार्थं पितरं रहः ।  
भव मे वृक्षगर्भान्तः स्थित्वा साक्षीत्यभाषत ॥ २२५  
बाढमित्युक्तवन्तं च नीत्वा महति कोटरे ।  
निवेश्य तं तरौ तत्र रात्रौ स गृहमाययौ ॥ २२६  
प्रातश्च राजाधिकृतैः सह तौ भ्रातरौ तरुम् ।  
गत्वा पप्रच्छतुः कस्तान्दीनारान्नीतवानिति ॥ २२७  
दीनारान्धर्मबुद्धिस्तान्नीतवानिति स स्फुटम् ।  
तद्वृक्षकोटरान्तःस्थस्ततोऽभाषत तत्पिता ॥ २२८  
तदसम्भाव्यमाकर्ण्य निश्चितं दुष्टबुद्धिना ।  
अत्रान्तः स्थापितः कोऽपीत्युक्त्वाधिकृतकाश्च ते ॥ २२९  
तरुगर्भे ददुर्धूमं येनाध्मातः स निःसरन् ।  
निपत्याधोगतः क्ष्मायां दुष्टबुद्धिपिता मृतः ॥ 10.4.२३०  
तद्दृष्ट्वा वस्तु बुद्ध्वा च राजाधिकृतकैः स तैः ।  
दापितो दुष्टबुद्धिस्तान्दीनारान्धर्मबुद्धये ॥ २३१  
निकृत्तहस्तजिह्वश्च तैः स निर्वासितस्ततः ।  
दुष्टबुद्धिर्यथार्थाख्यो धर्मबुद्धिश्च मानितः ॥ २३२  
एवमन्याय्यया बुद्ध्या कृतं कर्माशुभावहम् ।  
तस्मात्तन्न्याय्यया कुर्याद्बकेनाहेः कृतं यथा ॥ २३३  
पूर्वं बकस्य कस्यापि जातं जातमभक्षयत् ।  
भुजगोऽपत्यमागत्य स सन्तेपे ततो बकः २३४  
झषोपदेशात्तेनाथ बकेन नकुलालयात् ।  
आरुह्याहिबिलं यावन्मत्स्यमांसं व्यकीर्यत ॥ २३५  
निर्गत्य नकुलस्तच्च खादंस्तदनुसारतः ।  
दृष्ट्वा बिलं प्रविष्टस्तं सापत्यमवधीदहिम् ॥ २३६  
एवं भवत्युपायेन कार्यमन्यच्च मे शृणु ।  
आसीत्कोऽपि तुलाशेषः पित्र्यार्थात्प्राग्वणिक्सुतः ॥ २३७  
अयःपलसहस्रेण घटिता तां तुलां च सः ।  
कस्यापि वणिजो हस्ते न्यस्य देशान्तरं ययौ ॥ २३८  
आगतश्च ततो यावत्तस्मान्मृगयते तुलाम् ।  
आखुभिर्भक्षिता सेति तावत्तं सोऽब्रवीद्वणिक् ॥ २३९  
सत्यं सुस्वादु तल्लोहं तेन जग्धं तदाखुभिः ।  
इति सोऽपि तमाह स्म वणिक्पुत्रो हसन्हृदि ॥ 10.4.२४०  
प्रार्थयामास च ततो वणिजोऽस्मात्स भोजनम् ।  
सोऽपि सन्तुष्य तत्तस्मै प्रदातुं प्रत्यपद्यत ॥ २४१  
ततः स सह कृत्वास्य वणिजः पुत्रमर्भकम् ।  
स्नातुं वणिक्सुतः प्रायाद्दत्तामलकमात्रकम् ॥ २४२  
स्नात्वार्भकं तं निक्षिप्य गुप्तं क्वापि सुहृद्गृहे ।  
एक एवाययौ तस्य स धीमान्वणिजो गृहम् ॥ २४३  
अर्भकः क्व स इत्येवं पृच्छन्तं वणिजं च तम् ।  
श्येनेन सोऽर्भको नीतः खान्निपत्येत्युवाच सः ॥ २४४  
छादितो मे त्वया पुत्र इति क्रुद्धेन तेन च ।  
नीतः स वणिजा राजकुलेऽप्याह स्म तत्तथा ॥ २४५  
असम्भाव्यमिदं श्येनो नयेत्कथमिवार्भकम् ।  
इति सभ्यैश्च तत्रोक्ते वणिक्पुत्रो जगाद सः ॥ २४६  
मूषकैर्भक्ष्यते लौही देशे यत्र महातुला ।  
तत्र द्विपमपि श्येनो नयेत्किं पुनरर्भकम् ॥ २४७  
तच्छ्रुत्वा कौतुकात्पृष्टवृत्तान्तैस्तस्य दापिता ।  
सभ्यैस्तुला सा तेनापि स आनीयार्पितोऽर्भकः ॥ २४८  
इत्युपायेन घटयन्त्यभीष्टं बुद्धिशालिनः ।  
त्वया तु साहसेनैव सन्देहे प्रापितः प्रभुः ॥ २४९  
एतत्करटकाच्छ्रुत्वावादीद्दमनको हसन् ।  
मैवं किमुक्षयुद्धेऽस्ति सिंहस्य जयसंशयः ॥ 10.4.२५०  
मत्तेभदशनाघातघनव्रणविभूषणः ।  
क्व केसरी क्व दान्तश्च प्रतोदक्षतविग्रहः ॥ २५१  
इत्यादि जल्पतो यावज्जम्बुकौ तौ परस्परम् ।  
तावत्सञ्जीवकवृषं युद्धे पिङ्गलकोऽववीत् ॥ २५२  
तस्मिन्हते स किल पिङ्गलकस्य तस्य पार्श्वे समं करटकेन मृगाधिपस्य ।  
तस्थौ ततो दमनको मुदितश्चिराय मन्त्रित्वमप्रतिहतं समवाप्य भूयः ॥ २५३  
इति नरवाहनदत्तो नीतिमतो बुद्धिविभवसपन्नाम् ।  
मन्त्रिवराद्गोमुखतः श्रुत्वा चित्रां कथां जहर्ष भृशम् ॥ २५४  
इति महाकविश्रीसोमदेवभट्टविरचिते कथासरित्सागरे शक्तियशोलम्बके चतुर्थस्तरङ्गः ।