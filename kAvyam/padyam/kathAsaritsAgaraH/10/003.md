---
title: ००३

---
ततः प्रातः कृतावश्यकार्यः स सचिवैः सह ।  
नरवाहनदत्तः स्वमुद्यानं विहरन्ययौ ॥ १  
तत्रस्थश्च प्रभापुञ्जमादौ व्योम्नोऽप्यनन्तरम् ।  
ततो विद्याधरीर्बह्वीरवतीर्णा ददर्श सः ॥ २  
तासां मध्ये च दीप्तानां ददर्शैकां स कन्यकाम् ।  
ताराणामिव शीतांशुलेखां लोचनहारिणीम् ॥ ३  
विकसत्पद्मवदनां लोललोचनषट्पदाम् ।  
सलीलहंसगमनां वहदुत्पलसौरभाम् ॥ ४  
तरङ्गहारित्रिवलीलतालङ्कृतमध्यमाम् ।  
साक्षादिव स्मरोद्यानवापीशोभाधिदेवताम् ॥ ७  
स्मरसञ्जीवनीं तां च दृष्ट्वा सोत्कलिकामतः ।  
चान्द्रीं मूर्तिमिवाम्भोधिश्चुक्षुभे स नृपात्मजः ॥ ६  
अहो सुन्दरनिर्माणवैचित्री काप्यसौ विधेः ।  
इति शंसन्स सचिवैः सहितस्तामुपाययौ ॥ ७  
तिर्यक्प्रेमार्द्रया दृष्ट्या पश्यन्तीं तां च स क्रमात् ।  
पप्रच्छ का त्वं कल्याणि किमिहागमनं च ते ॥ ८  
तच्छ्रुत्वा सब्रवीत्कन्या शृणुतैतद्वदामि वः ।  
अस्ति काञ्चनशृङ्गाख्यं पुरं हैमं हिमाचले ॥ ९  
तत्रास्ति नाम्ना स्फटिकयशा विद्याधरेश्वरः ।  
धार्मिकः कृपणानाथशरणागतवत्सलः ॥ १०  
तस्य हेमप्रभादेव्यां जातां गौरीवरोद्भवाम् ।  
मां शक्तियशसं नाम जानीहि तनयामिमाम् ॥ ११  
पितुः प्राणप्रिया साहं पञ्चभ्रातृकनीयसी ।  
अतोषयं तदादेशाद्व्रतैः स्तोत्रैश्च पार्वतीम् ॥ ५२  
तुष्टा सा सकला विद्या दत्त्वा मामेवमादिशत् ।  
पितुर्दशगुणं पुत्रि भावि विद्याबलं तव ॥ १३  
नरवाहनदत्तश्च भर्ता तव भविष्यति ।  
वत्सराजसुतो भाविचक्रवर्ती द्युचारिणाम् ॥ १४  
इत्युक्त्वा शर्वपत्नी मे तिरोऽभूत्तत्प्रसादतः ।  
लब्धविद्याबला चाहं सम्प्राप्ता यौवनं क्रमात् ॥ १५  
अद्यादिशच्च सा रात्रौ देवी मां दत्तदर्शना ।  
प्रातः पुत्रि त्वया गत्वा द्रष्टव्यः स निजः पतिः ॥ १६  
आगन्तव्यमिहैवाद्य मासेन हि पिता तव ।  
चित्तस्थितैतत्सङ्कल्पो विवाहं संविधास्यति ॥ १७  
इत्यादिश्य तिरोऽभूत्सा देवी याता च यामिनी ।  
ततोऽहमार्यपुत्रैषा त्वामिह द्रष्टुमागता ॥ १८  
तत्सम्प्रति व्रजामीति गदित्वा ससखीजना ।  
उत्पत्य खं शक्तियशाः सा जगाम पुरं पितुः ॥ १९  
नरवाहनदत्तश्च तद्विवाहोत्सुकस्ततः ।  
विवेशाभ्यन्तरं विग्नः पश्यन्मासं युगोपमम् ॥ २०  
तत्र दृष्ट्वा विमनसं सोऽथ तं गोमुखोऽब्रवीत् ।  
शृणु देव कथामेकां तवाख्यामि विनोदिनीम् ॥ २१  
बभूव काञ्चनपुरीत्याख्यया नगरी पुरा ।  
तस्यां च सुमना नाम महानासान्महीपतिः ॥ २२  
आक्रान्तदुर्गकान्तारभूमिना येन चक्रिरे ।  
चित्रं विराजमानेन तादृशा अपि शत्रवः ॥ २३  
तमेकदास्थानगतं प्रतीहारो व्यजिज्ञपत् ।  
देव मुक्तालता नाम निषादाधिपकन्यका ॥ २४  
पञ्जरस्थितमादाय शुकं द्वारि बहिः स्थिता ।  
वीरप्रभेणानुगता भ्रात्रा देवं दिदृक्षते ॥ २५  
प्रविशत्विति राज्ञोक्ते प्रतीहारनिदेशतः ।  
भिल्लकन्या नृपास्थानप्राङ्गणं प्रविवेश सा ॥ २६  
न मानुषीयं दिव्यस्त्री कापि नूनमसाविति ।  
सर्वेऽप्यचिन्तयंस्तत्र दृष्ट्वा तद्रूपमद्भुतम् ॥ २७  
सा च प्रणम्य राजानमेवं व्यज्ञापयत्तदा ।  
देवाय शास्त्रगञ्जाख्यश्चतुर्वेदधरः शुकः ॥ २८  
कविः कृत्स्नासु विद्यासु कलासु च विचक्षणः ।  
मयेश्वरोपयोगित्वादिहानीतोऽद्य गृह्यताम् ॥ २९  
इत्यर्पितस्तयादाय प्रतीहारेण कौतुकात् ।  
नीतोऽग्रे नृपतेरेतं शुकः श्लोकं पपाठ सः ॥ ३०  
राजन्युक्तमिदं सदैव यदयं देवस्य सन्धुक्ष्यते धूमश्याममुखो द्विषद्विरहिणीनिःश्वासवातोद्गमैः ।  
एतत्त्वद्भुतमेव यत्परिभवाद्वाष्पाम्बुपूरप्लवैरासां प्रज्वलतीह दिक्षु दशसु प्राज्यः प्रतापानलः ॥ ३१  
एवं पठित्वा व्याख्याय शुकोऽवादीत्पुनश्च सः ।  
किं प्रमेयं कुतः शास्त्राद्ब्रवीम्यादिश्यतामिति ॥ ३२  
ततोऽतिविस्मिते राज्ञि मन्त्री तस्याब्रवीदिदम् ।  
शङ्के शापाच्छुकीभूतः पूर्वर्षिः कोऽप्ययं प्रभो ॥ ३३  
जातिस्मरो धर्मवशात्पुराधीतं स्मरत्यतः ।  
इत्युक्ते मन्त्रिणा राजा स शुकं पृच्छति स्म तम् ॥ ३४  
कौतुकं भद्र मे ब्रूहि स्ववृत्तान्तं क्व जन्म ते ।  
शुकत्वे शास्त्रविज्ञानं कुतः को वा भवानिति ॥ ३५  
ततः स बाष्पमुत्सृज्य वदति स्म शुकः शनैः ।  
अवाच्यमपि देवैतच्छृणु वच्मि त्वदाज्ञया ॥ ३६  
हिमवन्निकटे राजन्नस्त्येको रोहिणीतरुः ।  
आम्नाय इव दिग्व्यापिभूरिशाखाश्रितद्विजः ॥ ३७  
तस्मिन्नेकः समं शुक्या शुकस्तस्थौ कृतालयः ।  
तस्मादेषोऽहमुत्पन्नस्तस्यां दुष्कर्मयोगतः ॥ ३८  
जातस्यैव च मे माता शुकी सा पञ्चतां गता ।  
तातस्तु वृद्धः पक्षान्तः क्षिप्त्वा वर्धयति स्म माम् ॥ ३९  
कटस्थशुकानीतभुक्तशेषफलानि च ।  
अश्नन्मह्यं च वितरन्नथ तत्रास्त मत्पिता ॥ ४०  
एकदा तत्र तूर्याभिध्मातगोशृङ्गनादिनी ।  
आखेटकाय समगाद्भिल्लसेना भयङ्करी ॥ ४१  
वित्रस्तकृष्णसाराक्षी धूलिव्यालुलितांशुका ।  
सम्भ्रमोद्वेलचमरीविस्रस्तकबरीभरा ॥ ४२  
विद्रुतव्याकुलेवाभूत्सहसा सा महाटवी ।  
पुलिन्दवृन्दे विविधप्राणिघाताय धावति ॥ ४३  
कृतान्तक्रीडितं कृत्वा दिनमाखेटभूमिषु ।  
आगाच्छबरसैन्यं तदात्तैः पिशितभारकैः ॥ ४४  
एकस्तु वृद्धशबरस्तत्रानासादितामिषः ।  
अद्राक्षीत्स तरुं सायं क्षुधितस्तमुपागमत् ॥ ०५५  
आरुह्य च स तत्राशु शुकानन्यांश्च पक्षिणः ।  
आकृष्याकृष्य नीडेभ्यो हत्वा हत्वा भुवि न्यधात् ॥ ४६  
तथायान्तं च निकटं यमकिङ्करसन्निभम् ।  
तं दृष्ट्वाहं भयाल्लीनः शनैः पक्षान्तरे पितुः ॥ ४७  
तावच्चास्मत्कुलायं स प्राप्याकृष्यैव पातकी ।  
तातं मे पीडितग्रीवं हत्वा तरुतलेऽक्षिपत् ॥ ४८  
अहं च तातेन समं पतित्वा तस्य पक्षतेः ।  
निर्गत्य तृणपर्णान्तः सभयः प्राविशं शनैः ॥ ४९  
अथावतीर्य भिल्लोऽसावग्नौ भृष्टानभक्षयत् ।  
शुकानन्यान्समादाय पापः पल्लीं निजामगात् ॥ ५०  
ततः शान्तभयो दुःखदीर्घां नीत्वा निशामहम् ।  
प्रातर्भूयिष्ठमुदिते जगच्चक्षुषि भास्वति ॥ ५१  
अगच्छं पक्षसंरुद्धवसुधः प्रस्खलन्मुहुः ।  
तृषार्तः पद्मसरसस्तीरमासन्नवर्तिनः ॥ ५२  
तत्रापश्यं कृतस्नानमहं तत्सैकतस्थितम् ।  
मुनिं मरीचिनामानं पूर्वपुण्यमिवात्मनः ॥ ५३  
स मां दृष्ट्वा समाश्वास्य मुखक्षिप्तोदबिन्दुभिः ।  
कृत्वा पत्त्रपुटेऽनैषीदाश्रमं कृपया मुनिः ॥ ५४  
तत्र दृष्ट्वा कुलपतिर्मां पुलस्त्यः किलाहसत् ।  
तेनान्यमुनिभिः पृष्टो दिव्यदृष्टिरुवाच सः ॥ ५५  
इमं शापशुकं दृष्ट्वा दुःखेन हसितं मया ।  
वक्ष्यामि चैतत्सम्बद्धां कथां वो विहिताह्निकः ॥ ५६  
जातिं यच्छ्रवणादेष प्राग्वृत्तं च स्मरिष्यति ।  
इत्युक्त्वा स पुलस्त्यर्षिराह्निकायोत्थितोऽभवत् ॥ ५७  
कृताह्निकश्च मुनिभिः पुनरभ्यर्थितोऽत्र सः ।  
मत्सम्बद्धां कथामेतां महामुनिरवर्णयत् ॥ ५८  
आसीज्ज्योतिष्प्रभो नाम राजा रत्नाकरे पुरे ।  
आरत्नाकरमुर्वी यः शशासोर्जितशासनः ॥ ५९  
तस्य तीव्रतपस्तुष्टगौरीपतिवरोद्भवः ।  
हर्षवत्यभिधानायां पुत्रो देव्यामजायत ॥ ६०  
स्वप्ने मुखप्रविष्टं यत्सोमं देवी ददर्श सा ।  
तेन सोमप्रभं नाम्ना तं चक्रे स्वसुतं नृपः ॥ ६१  
ववृधे च स तन्वानः प्रजानां नयनोत्सवम् ।  
राजपुत्रोऽमृतमयैर्गुणैः सोमप्रभः क्रमात् ॥ ६२  
दृष्ट्वा भरक्षमं शूरं युवानं प्रकृतिप्रियम् ।  
यौवराज्येऽभ्यषिञ्चत्तं प्रीतो ज्योतिष्प्रभः पिता ॥ ६३  
प्रभाकराभिधानस्य तनयं निजमन्त्रिणः ।  
ददौ प्रियङ्करं नाम मन्त्रित्वे चास्य सद्गुणम् ॥ ६४  
तत्कालमम्बरादश्वं दिव्यमादाय मातलिः ।  
अवतीर्णस्तमभ्येत्य सोमप्रभमभाषत ॥ ५०  
विद्याधरः सखा शक्रस्यावतीर्णो भवानिह ।  
तेन चाशुश्रवा नाम शक्रेणोच्चैःश्रवःसुतः ॥ ६६  
पूर्वस्नेहेन ते राजन्प्रहितस्तुरगोत्तमः ।  
अत्राधिरूढः शत्रूणामजेयस्त्वं भविष्यसि ॥ ६७  
इत्युक्त्वा वाजिरत्नं तद्दत्त्वा सोमप्रभाय सः ।  
आत्तपूजः खमुत्पत्य ययौ वासवसारथिः ॥ ६८  
ततो नीत्वैव दिवसं तमुत्सवमनोरमम् ।  
सोमप्रभस्तमन्येद्युरुवाच पितरं नृपम् ॥ ६९  
तात न क्षत्रियस्यैष धर्मो यदजिगीषुता ।  
तदाज्ञां देहि मे यावद्दिग्जयाय व्रजाम्यहम् ॥ ७०  
तच्छ्रुत्वा स पिता तुष्टस्तथेति प्रत्यभाषत ।  
चक्रे ज्योतिष्प्रभस्तस्य यात्र संविदमेव च ॥ ७१  
ततः प्रणम्य पितरं दिग्जयाय बलैः सह ।  
प्रायाच्छक्रहयारूढः शुभे सोमप्रभोऽहनि ॥ ७२  
जिगाय सोऽश्वरत्नेन तेन दिक्षु महीपतीन् ।  
आजहार च रत्नानि तेभ्यो दुर्वारविक्रमः ॥ ७३  
नामितं स्वधनुस्तेन विद्विषां च शिरः समम् ।  
उन्नतिं तद्धनुः प्राप न तु तद्द्विषतां शिरः ॥ ७४  
आगच्छन्कृतकार्योऽथ हिमाद्रिनिकटे पथि ।  
सन्निविष्टबलश्चक्रे मृगयां स वनान्तरे ॥ ७५  
दैवात्सद्रत्नखचितं तत्रापश्यत्स किन्नरम् ।  
अभ्यधावच्च तं प्राप्तुं तेन शाक्रेण वाजिना ॥ ७६  
स किन्नरो गिरिगुहां प्रविश्यादर्शनं ययौ ।  
सोमप्रभस्तु तेनाश्वेनातिदूरमनीयत ॥ ७७  
तावत्प्रकीर्य काष्ठासु प्रकाशं तिग्मतेजसि ।  
प्राप्ते प्रतीचीं ककुभं सन्ध्यासङ्गमकारिणीम् ॥ ७८  
श्रान्तः कथञ्चिदावृत्य स ददर्श महत्सरः ।  
तत्तीरे तां निशां नेतुकामश्चाश्वादवातरत् ॥ ७९  
दत्त्वा तृणोदकं तस्मायाहृताम्बुफलोदकः ।  
विश्रान्तश्चैकतोऽकस्मादशृणोद्गीतनिःस्वनम् ॥ ८०  
गत्वा तदनुसारेण कौतुकान्नातिदूरतः ।  
सोऽपश्यच्छिवलिङ्गाग्रे गायन्तीं दिव्यकन्यकाम् ॥ ८१  
केयमद्भुतरूपा स्यादिति तं च सविस्मयम् ।  
साप्युदाराकृतिं दृष्ट्वा कृत्वातिथ्यमवोचत ॥ ८२  
कस्त्वं कथमिमां भूमिमेकः प्राप्तोऽसि दुर्गमाम् ।  
एतच्छ्रुत्वा स्ववृत्तान्तमुक्त्वा पप्रच्छ सोऽपि ताम् ॥ ८३  
त्वं मे कथय कासि त्वं वनेऽस्मिन्का च ते स्थितिः ।  
इति तं पृष्टवन्तं च दिव्यकन्या जगाद सा ॥ ८४  
कौतुकं चेन्महाभाग तद्वच्मि शृणु मत्कथाम् ।  
इत्युक्त्वा सा लसद्वाष्पपूरा वक्तुं प्रचक्रमे ॥ ८५५  
अस्तीह काञ्चनाभाख्यं हिमाद्रिकटके पुरम् ।  
पद्मकूटाभिधानोऽस्ति तत्र विद्याधरेश्वरः ॥ ८६  
तस्य हेमप्रभादेव्यां राज्ञः पुत्राधिकप्रियाम् ।  
मनोरथप्रभां नाम विद्धि मां तनयामिमाम् ॥ ८७  
साहं विद्याप्रभावेण सखीभिः सममाश्रमान् ।  
द्वीपानि कुलशैलांश्च वनान्युपवनानि च ॥ ८८  
क्रीडित्वा प्रत्यहं चैवमाहारसमये पितुः ।  
आगच्छामि स्वभवनं वासरप्रहरैस्त्रिभिः ॥ ८९  
एकदाहमिह प्राप्ता विहरन्ती सरस्तटे ।  
मुनिपुत्रकमद्राक्षं सवयस्यमिह स्थितम् ॥ ९०  
तद्रूपशोभयाकृष्टा दूत्येवाहं तमभ्यगाम् ।  
सोऽपि साकूतया दृष्ट्यैवाकरोत्स्वागतं मम ॥ ९१  
ततो ममोपविष्टायाः सखी ज्ञातोभयाशया ।  
कस्त्वं ब्रूहि महाभागेत्यपृच्छत्तद्वयस्यकम् ॥ ९२  
स चाब्रवीत्तद्वयस्यो नातिदूरमितः सखि ।  
निवसत्याश्रमपदे मुनिर्दीधितिमानिति ॥ ९३  
स ब्रह्मचारी सरसि स्नातुमत्र कदाचन ।  
आगतो ददृशे देव्या तत्कालागतया श्रिया ॥ ९४  
सा तं शरीरेणाप्राप्यं प्रशान्तं मनसैव यत् ।  
सकामा चकमे तेन पुत्रं सम्प्राप मानसम् ॥ ९५  
त्वद्दर्शनान्ममोत्पन्नः पुत्रोऽयं प्रतिगृह्यताम् ।  
इति नीत्वैव तज्जातं सा दीधितिमतः सुतम् ॥ ९६  
बालकं मुनये तस्मै समर्प्य श्रीस्तिरोदधे ।  
सोऽप्यनायासलब्धं तं पुत्रं हृष्टोऽग्रहीन्मुनिः ॥ ९७  
रश्मिमानिति नाम्ना च कृत्वा संवर्ध्य च क्रमात् ।  
उपनीय समं सर्वा विद्याः स्नेहादशिक्षयत् ॥ ९८  
तं रश्मिमन्तं जानीतमेतं मुनिकुमारकम् ।  
श्रियः सुतं मया साकं विहरन्तमिहागतम् ॥ ९९  
इत्युक्त्वा तद्वयस्येन पृष्टा तेनापि मत्सखी ।  
सा सनामान्वयं सर्वं मदुक्तं तं तदब्रवीत् ॥ १००  
ततोऽन्योन्यान्वयज्ञानान्नितरामनुरागिणौ ।  
मुनिपुत्रः स चाहं च यावत्तत्र स्थितावुभौ ॥ १०१  
तावदेत्य द्वितीया मां स्वगृहादवदत्सखी ।  
उत्तिष्ठाहारभूमौ त्वां पिता मुग्धे प्रतीक्षते ॥ १०२  
तच्छ्रुत्वा शीघ्रमेष्यामीत्युक्त्वावस्थाप्य चात्र तम् ।  
मुनिपुत्रं गताभूवं भीत्याहं पितुरन्तिकम् ॥ १०३  
तत्र किञ्चित्कृताहारा यावच्चाहं विनिर्गता ।  
तावदाद्या सखी सा मामागत्य स्वैरमब्रवीत् ॥ १०४  
आगतो मुनिपुत्रस्य तस्येह स सखा सखि ।  
स्थितश्च प्राङ्गणद्वारि सत्वरश्च ममावदत् ॥ १०५  
मनोरथप्रभापार्श्वमहं रश्मिमताधुना ।  
प्रेषितो व्योमगमनीं विद्यां दत्त्वैव पैतृकीम् ॥ १०६  
प्राणेश्वरीं विना तां हि मदनेन स दारुणाम् ।  
दशां नीतो न शक्नोति प्राणान्धारयितुं क्षणम् ॥ १०७  
तच्छ्रुत्वैवास्मि निर्गत्य तेन युक्ताग्रयायिना ।  
मुनिपुत्रकमित्त्रेण सख्या चाहमिहागता ॥ १०८  
प्राप्ता च तमिहाद्राक्षं मुनिपुत्रं विना मया ।  
चन्द्रोद्गमेनैव समं वृत्तप्राणोद्गमान्मृतम् ॥ १०९  
ततोऽहं तद्वियोगार्ता निन्दन्ती तनुमात्मनः ।  
प्रवेष्टुमैच्छमनलं गृहीत्वा तत्कलेवरम् ॥ ११०  
तावद्दिवोऽवतीर्यैव तेजःपुञ्जाकृतिः पुमान् ।  
आदाय तच्छरीरं स चोत्पत्य गगनं ययौ ॥ १११  
अथाहं केवलैवाग्नौ पतितुं यावदुद्यता ।  
तावदुच्चरति स्मैवं गगनादिह भारती ॥ ११२  
मनोरथप्रभे मैवं कृथा भूयो भविष्यति ।  
एतेन मुनिपुत्रेण तव कालेन सङ्गमः ॥ ११३  
एतच्छ्रुत्वा परावृत्त्य मरणात्तत्प्रतीक्षिणी ।  
स्थितास्मीहैव बद्धाशा शङ्करार्चनतत्परा ॥ ११४  
मुनिपुत्रसुहृत्सोऽपि गतो मे क्वाप्यदर्शनम् ।  
इति तां वादिनीं विद्याधरीं सोमप्रभोऽभ्यधात् ॥ ११५  
स्थितास्येकाकिनी तर्हि कथं सापि सखी क्व ते ।  
एतच्छ्रुत्वा तमाह स्म सा विद्याधरकन्यका ॥ ११६  
सिंहविक्रम इत्यस्ति नाम्ना विद्याधरेश्वरः ।  
तस्यानन्यसमा चास्ति तनया मकरन्दिका ॥ ११७  
सा मे सखी प्राणसमा कन्या मद्दुःखदुःखिता ।  
तया सखी प्रेषिताभूद्वार्तां ज्ञातुमिहाद्य मे ॥ ११८  
ततो मयापि तत्सख्या समं सा प्रहिता निजा ।  
सखी तदन्तिकं तेन स्थितास्म्येकैव सम्प्रति ॥ ११९  
एवं वदन्ती गगनादवतीर्णा तदैव ताम् ।  
स्वसखीं दर्शयामास तस्मै सोमप्रभाय सा ॥ १२०  
तामथोक्तसखीवार्तां पर्णशय्यामकारयत् ।  
सोमप्रभस्य तद्वाहस्यापि घासमदापयत् ॥ १२१  
ततो नीत्वा निशां सर्वे तत्र ते प्रातरुत्थिताः ।  
व्योम्नोऽवतीर्णं ददृशुर्विद्याधरमुपागतम् ॥ १२२  
स च विद्याधरो देवजयो नाम कृतानतिः ।  
मनोरथप्रभामेवमुपविश्य जगाद ताम् ॥ १२३  
मनोरथप्रभे राजा वक्ति त्वां सिंहविक्रमः ।  
यावत्तव न निष्पन्नो वरस्तावन्न मत्सुता ॥ १२४  
विवाहमिच्छति स्नेहात्त्वत्सखी मकरन्दिका ।  
तदेतां बोधयागत्य येनोद्वाहे प्रवर्तते ॥ १२५  
एतच्छ्रुत्वा सखीस्नेहात्तां विद्याधरकन्यकाम् ।  
गन्तुं प्रवृत्तां वक्ति स्म राजा सोमप्रभोऽथ सः ॥ १२६  
द्रष्टुं वैद्याधरं लोकमनघे कौतुकं मम ।  
तत्तत्र नय मामश्वो दत्तघासोऽत्र तिष्ठतु ॥ १२७  
तच्छ्रुत्वा सा तथेत्युक्त्वा व्योम्ना सद्यः सखीयुता ।  
तेन देवजयोत्सङ्गारोपितेन समं ययौ ॥ १२८  
प्राप्ता तत्र कृतातिथ्या मकरन्दिकया तया ।  
दृष्ट्वा सोमप्रभं कोऽयमिति स्वैरमपृच्छ्यत ॥ १२९  
तयोक्ततदुदन्ता च ततः सा मकरन्दिका ।  
सोमप्रभेण तेनाभूत्सद्योऽपहृतमानसा ॥ १३०  
सोऽपि तां मनसा प्राप्य लक्ष्मीं रूपवतीमिव ।  
स तु कः सुकृती योऽस्या वरः स्यादित्यचिन्तयत् ॥ १३१  
ततः स्वैरं कथालापे तामाह मकरन्दिकाम् ।  
मनोरथप्रभा चण्डि कस्मान्नोद्वाहमिच्छसि ॥ १३२  
तच्छ्रुत्वा साप्यवोचत्तां त्वयानङ्गीकृते वरे ।  
कथं विवाहमिच्छेयं त्वं शरीराधिका हि मे ॥ १३३  
एवं तया सप्रणयं मकरन्दिकयोदिते ।  
मनोरथप्रभावादीद्वृतो मुग्धे मया वरः ॥ १३४  
तत्सङ्गमप्रतीक्षा हि तिष्ठामीत्युदिते तया ।  
करोमि तर्हि त्वद्वाक्यमित्याह मकरन्दिका ॥ १३५  
मनोरथप्रभा साथ ज्ञातचित्ता जगाद ताम् ।  
सखि सोमप्रभः पृथ्वीं भ्रान्त्वा प्राप्तोऽतिथिस्तव ॥ १३६  
तदस्यातिथिसत्कारः कर्तव्यः सुन्दरि त्वया ।  
इत्याकर्ण्यैव जगदे मकरन्दिकया तया ॥ १३७  
आ शरीरान्मया सर्वमिदमेतस्य साम्प्रतम् ।  
अर्घपात्रीकृतं कामं स्वीकरोतु यदीच्छति ॥ १३८  
एवं तयोक्ते तत्प्रीतिं क्रमादावेद्य तत्पितुः ।  
मनोरथप्रभा चक्रे तयोरुद्वाहनिश्चयम् ॥ १३९  
ततः सोमप्रभो लब्धधृतिस्तुष्टो जगाद ताम् ।  
त्वदाश्रममहं यामि साम्प्रतं तत्र जातु मे ॥ १४०  
चिन्वानं पदवीं सैन्यमागच्छेन्मन्त्र्यधिष्ठितम् ।  
मामप्राप्याहिताशङ्कि तच्च गच्छेत्पराङ्मुखम् ॥ १४१  
तद्गत्वा सैन्यवृत्तान्तं बुद्ध्वागत्य ततः पुनः ।  
निश्चित्य परिणेष्यामि शुभेऽह्नि मकरन्दिकाम् ॥ १४२  
तच्छ्रुत्वा सा तथेत्युक्त्वा तमनैषीन्निजाश्रमम् ।  
मनोरथप्रभा देवजयाङ्कारोपितं पुनः ॥ १४३  
तावत्प्रियङ्करो मन्त्री तस्य सोमप्रभस्य सः ।  
विचिन्वानश्च पदवीं तत्रैवागात्ससैनिकः ॥ १४४  
मिलिताय ततस्तस्मै प्रहृष्टो निजमन्त्रिणे ।  
सोमप्रभः स्ववृत्तान्तं यावत्सर्वं स शंसति ॥ ६४५  
तावत्तस्याययौ दूतः शीघ्रमागम्यतामिति ।  
लेखे लिखित्वा सन्देशमादाय पितुरन्तिकात् ॥ १४६  
तेन सैन्यं समादाय सचिवानुमतेन सः ।  
पित्राज्ञामनतिक्रामञ्जगाम नगरं निजम् ॥ १४७  
तातं दृष्ट्वाहमेष्यामि नचिरादित्युवाच च ।  
मनोरथप्रभां तां च तं च देवजयं व्रजन् ॥ १४८  
सोऽथ देवजयो गत्वा तत्सर्वं मकरन्दिकाम् ।  
तथैवाबोधयत्तेन जज्ञे सा विरहातुरा ॥ १४९  
नोद्याने सा रतिं लेभे न गीते न सखीजने ।  
शुकानामपि शुश्राव न विनोदवतीर्गिरः ॥ १५०  
नाहारमपि सा भेजे का कथा मण्डनादिके ।  
प्रयत्नैर्बोध्यमानापि पितृभ्यां नाग्रहीद्धृतिम् ॥ १५१  
उत्सृज्य बिसिनीपत्त्रशयनं चाचिरेण सा ।  
उन्मादिनीव बभ्राम पित्रोरुद्वेगदायिनी ॥ १५२  
यदा न प्रतिपेदे सा समाश्वासयतोस्तयोः ।  
वचस्तदा तौ कुपितौ पितरौ शपतः स्म ताम् ॥ १५३  
निषादमध्ये निःश्रीके कञ्चित्कालं पतिष्यसि ।  
अनेनैव शरीरेण स्वजातिस्मृतिवर्जिता ॥ १५४  
इति शप्ता पितृभ्यां सा निषादभवनं गता ।  
निषादकन्या सम्पन्ना तदैव मकरन्दिका ॥ १५५  
स चानुतप्य तच्छोकात्तत्पिता सिंहविक्रमः ।  
विद्याधरेश्वरः पत्न्या सह पञ्चत्वमाययौ ॥ १५६  
स च विद्याधरेन्द्रोऽभूत्प्रागृषिः सर्वशास्त्रवित् ।  
केनापि प्राक्तनापुण्यशेषेण शुकतां गतः ॥  
सोऽयं शुकः पुराधीतं वेत्ति चैव तपोबलात् ॥ १५८  
अथ कर्मगतिं चित्रां दृष्ट्वास्य हसितं मया ।  
एतां राजसदस्युक्त्वा कथां चैष विमोक्ष्यते ॥ १५९  
सोमप्रभश्च तामस्य सुतां द्युचरजन्मनि ।  
प्राप्स्यत्येव निषादीत्वमागतां मकरन्दिकाम् ॥ १६०  
मनोरथप्रभा तं च जातं सम्प्रति भूमिपम् ।  
रश्मिमन्तं मुनिसुतं तदैव पतिमाप्स्यति ॥ १६१  
सोमप्रभोऽपि पितरं दृष्ट्वा गत्वा तदाश्रमे ।  
साम्प्रतं स प्रियाप्राप्त्यै शर्वमाराधयन्स्थितः ॥ १६२  
इत्याख्याय कथां तत्र पुलस्त्यो व्यरमन्मुनिः ।  
अहं च जातिमस्मार्षं हर्षशोकपरिप्लुतः ॥ १६३  
ततो येनाहमभवं नीतस्तत्कृपयाश्रमम् ।  
स मरीचिमुनिस्तत्र गृहीत्वा मामवर्धयत् ॥ १६४  
जातपक्षश्च पक्षित्वसुलभाच्चापलादहम् ।  
इतस्ततः परिभ्राम्यन्विद्याश्चर्यं प्रदर्शयन् ॥ १६५  
निषादहस्ते पतितः क्रमात्प्राप्तस्त्वदन्तिकम् ।  
इदानीं च मम क्षीणं दुष्कृतं पक्षियोनिजम् ॥ १६६  
इति सदसि कथामुदीर्य तस्मिन्विदुषि शुके विरते विचित्रवाचि ।  
सपदि स सुमनोमहीभृदासीत्प्रमदतरङ्गितविस्मृतान्तरात्मा ॥ १६७  
अत्रान्तरे तं परितुष्य शम्भुः स्वप्ने च सोमप्रभमादिदेश ।  
उत्तिष्ठ राजन्सुमनोनृपस्य पार्श्वं व्रज प्राप्स्यसि तत्र कान्ताम् ॥ १६८  
मुक्तालताख्या पितृशापतो हि भूत्वा निषादी मकरन्दिकाख्या ।  
आदाय तं स्वं पितरं गतास्य राज्ञोऽन्तिकं सा शुकतामवाप्तम् ॥ १६९  
स्मरिष्यति त्वां तु विलोक्य जातिं विद्याधरी सा विनिवृत्तशापा ।  
अन्योन्यविज्ञानविवृद्धहर्षशोभी भविष्यत्यथ सङ्गमो वाम् ॥ १७०  
इति भूमिपतिं निगद्य तं गिरिशः स्वाश्रमगां तथैव ताम् ।  
अपरां स मनोरथप्रभां भगवान्भक्तकृपालुरब्रवीत् ॥ १७१  
यो रश्मिमान्मुनिसुतोऽभिमतो वरस्ते जातः स सम्प्रति पुनः सुमनोभिधानः ।  
तत्तत्र गच्छ तमवाप्नुहि स स्वजातिं सद्यः स्मरिष्यति शुभे तव दर्शनेन ॥ १७२  
एवं ते सोमप्रभविद्याधरकन्यके पृथग्विभुना ।  
स्वप्नादिष्टे नृपतेस्तस्य सदः सुमनसस्तदा ययतुः ॥ १७३  
सोमप्रभं तत्र च तं विलोक्य संस्मृत्य जातिं मकरन्दिका स्वाम् ।  
दिव्यं प्रपद्यैव निजं वपुस्तज्जग्राह कण्ठे चिरशापमुक्ता ॥ १७४  
सोऽपि प्रसादाद्गिरिजापतेस्तां सम्प्राप्य विद्याधरराजपुत्रीम् ।  
सोमप्रभः साकृतिदिव्यभोगलक्ष्मीमिवाश्लिष्य कृती बभूव ॥ १७५  
स चापि दृष्ट्वैव मनोरथप्रभां स्मृतस्वजातिः सुमनोमहीपतिः ।  
प्रविश्य पूर्वां नभसश्च्युतां तनुं मुनीन्द्रपुत्रश्च बभूव रश्मिमान् ॥ १७६  
तया च सङ्गम्य पुनः स्वकान्तया चिरोत्सुकः स प्रययौ स्वमाश्रमम् ।  
ययौ स सोमप्रभभूपतिश्च तां प्रियां समादाय निजां निजं पुरम् ॥ १७७  
शुकोऽपि मुक्त्वैव स वैहगीं तनुं जगाम धाम स्वतपोभिरर्जितम् ।  
इतीह दूरान्तरितोऽपि देहिनां भवत्यवश्यं विहितः समागमः ॥ १७८  
इति नरवाहनदत्तो निजसचिवाद्गोमुखात्कथां श्रुत्वा ।  
अद्भुतविचित्ररुचिरां शक्तियशः सोत्सुकस्तुतोष तदा ॥ १७९  
इति महाकविश्रीसोमदेवभट्टविरचिते कथासरित्सागरे शक्तियशोलम्बके तृतीयस्तरङ्गः ।