---
title: ००७

---
ततः प्रातः प्रबुद्धस्तां स शक्तियशसं प्रियाम् ।  
नरवाहनदत्तोऽत्र ध्यायन्व्याकुलतां ययौ ॥ १  
तद्विवाहावधेः शेषं मासस्य युगसन्निभम् ।  
मन्वानो न रतिं लेभे नवोढोत्केन चेतसा ॥ २  
तद्बुद्ध्वा गोमुखमुखात्स्नेहात्तस्य पितान्तिकम् । ।  
वत्सराजः स्वसचिवान्प्राहिणोत्सवसन्तकान् ॥ ३  
तद्गौरवात्तधैर्ये च तस्मिन्वत्सेश्वरात्मजे ।  
विदग्धो गोमुखो मन्त्री वसन्तकमुवाच तम् ॥ ४  
युवराजमनस्तुष्टिकरीमार्यवसन्तक ।  
विचित्रां काञ्चिदाख्याहि कथामभिनवामिति ॥ ५५  
ततो वसन्तको धीमान्कथां वक्तुं प्रचक्रमे ।  
मालवे श्रीधरो नाम प्रख्यातोऽभूद्द्विजोत्तमः ॥ ६  
उत्पद्येते स्म तस्य द्वौ सदृशौ यमजौ सुतौ ।  
ज्येष्ठो यशोधरो नाम तस्य लक्ष्मीधरोऽनुजः ॥ ७  
यौवनस्थौ च तौ विद्याप्राप्तये भ्रातरावुभौ ।  
देशान्तरं प्रतस्थाते सहितौ पितृसञ्ज्ञया ॥ ८  
क्रमात्पथि व्रजन्तौ च प्रापतुस्तौ महाटवीम् ।  
अजलामतरुच्छायां सन्तप्तसिकताचिताम् ॥ ९  
तत्र यान्तौ परिक्लान्तावातपेन तृषा च तौ ।  
एकं सफलसच्छायं सायं सम्प्रापतुस्तरुम् ॥ १०  
मूले तस्य तरोश्चैकां वापीं पृथगवस्थिताम् ।  
शीतलस्वच्छसलिलां कमलामोदवासिताम् ॥ ११  
तस्यां स्नात्वा कृताहारौ पीतशीताम्बुनिर्वृतौ ।  
शिलापट्टोपविष्टौ च क्षणं विश्राम्यतः स्म तौ ॥ १२  
अस्तं गते रवौ सन्ध्यामुपास्य प्राणिनां भयात् ।  
नेतुं निशां भ्रातरौ तौ तमारुरुहतुस्तरुम् ॥ १३  
निशामुखे च तत्राधो वाप्यास्तस्माज्जलान्तरात् ।  
उद्गच्छन्ति स्म पुरुषा बहवः पश्यतोस्तयोः ॥ १४  
तेषां चाशोधयत्कश्चिद्भूमिं तां कश्चिदालिपत् ।  
कश्चिच्च तत्र पुष्पाणि पञ्चवर्णान्यवाकिरत् ॥ १५५  
कश्चित्कनकपर्यङ्कमानीयात्र न्यवेशयत् ।  
कश्चित्तस्तार तस्मिंश्च तूलिकां प्रच्छदोत्तराम् ॥ १६  
केचित्पुष्पाङ्गरागादि पानमाहारमुत्तमम् ।  
आनीय स्थापयामासुरेकदेशे तरोस्तले ॥ १७  
ततो वापीतलात्तस्माद्रूपेण जितमन्मथः ।  
उदगात्पुरुषः खड्गी दिव्याभरणभूषितः ॥ १८  
तस्मिंस्तत्रासनासीने क्लृप्तमाल्यानुलेपनाः ।  
सर्वे परिजनास्तस्यां वाप्यामेव ममज्जिरे ॥ १९  
अथोज्जगार स सुखादेकां भव्याकृतिं प्रियाम् ।  
विनीतवेषां मङ्गल्यमाल्याभरणधारिणीम् ॥ २०  
द्वितीयां चातिरूपाढ्यां सद्वस्त्राभरणोज्ज्वलाम् ।  
ते च भार्ये उभे तस्य पश्चिमा वल्लभा पुनः ॥ २१  
ततोऽत्र रत्नपात्राणि न्यस्य पात्रद्वये तयोः ।  
भर्तुः सपन्याश्चाहारं पानं चोपानयत्सती ॥ २२  
तयोर्भुक्तवतोः सापि बुभुजे सोऽथ तत्पतिः ।  
पर्यङ्कशयनं भेजे तया साकं द्वितीयया ॥ २३  
अनुभूय रतिक्रीडासुखं निद्रां जगाम सः ।  
आद्या च भार्या सा तस्य पादसंवाहनं व्यधात् ॥ २४  
द्वितीया साप्यनिद्रैव तस्याभूच्छयने प्रिया ।  
दृष्ट्वैतत्तौ विप्रपुत्रौ तरुस्थावूचतुर्मिथः ॥ २५  
कोऽयं स्यादवतीर्यैतत्पादसंवाहिकामिमाम् ।  
एतस्य किल पृच्छावः सर्वे ह्यविकृता अमी ॥ २६  
अवतीर्याथ तौ यावदाद्यां तामुपसर्पतः ।  
यशोधरं तयोस्तावद्द्वितीया सा ददर्श तम् ॥ २७  
उत्थाय शयनात्पत्युः सुप्तस्योद्दामचापला ।  
तमुपेत्य सुरूपं सा मां भजस्वेत्यभाषत ॥ २८  
पापे त्वं परदारा मे तवाहं परपूरुषः ।  
तत्किमेवं ब्रवीषीति तेनोक्ता साब्रवीत्पुनः ॥ २९  
त्वादृशानां शतेनाहं सङ्गता किं भयं तव ।  
न चेत्प्रत्येषि पश्यैतदङ्गुलीयशतं मम ॥ ३०  
एकैकमङ्गुलीयं हि हृतमेकैकतो मया ।  
इत्युक्त्वा स्वाञ्चलात्तस्मायङ्गुलीयान्यदर्शयत् ॥ ३१  
ततो यशोधरोऽवादीत्सङ्गच्छस्व शतेन वा ।  
लक्षेण वा मम त्वं तु माता नाहं तथाविधः ॥ ३२  
एवं निराकृता तेन सा प्रबोध्य पतिं क्रुधा ।  
यशोधरं तं सन्दर्श्य जगाद रुदती शठा ॥ ३३  
अनेन पाप्मना सुप्ते त्वय्यहं ध्वंसिता बलात् ।  
तच्छ्रुत्वैव स उत्तस्थौ खड्गमाकृष्य तत्पतिः ॥ ३४  
अथान्या सा सती भार्या तं गृहीत्वैव पादयोः ।  
अब्रवीन्मा कृथा मिथ्या पापं शृणु वचो मम ॥ ३५  
अनया पापया दृष्ट्वा त्वत्पार्श्वोत्थितया हठात् ।  
अर्थितोऽयं वचो नास्याः साधुस्तत्प्रत्यपद्यत ॥ ३६  
माता मम त्वमित्युक्त्वा यदनेन निराकृता ।  
प्राबोधयदमर्षात्त्वां वधायैतस्य कोपतः ॥ ३७  
अनया मत्समक्षं च रात्रिष्विह तरौ स्थिताः ।  
हृताङ्गुलीयका भुक्ताः शतसङ्ख्याः प्रभोऽध्वगाः ॥ ३८  
द्वेषसम्भावनभयान्मया चोक्तं न जातु ते ।  
अद्य त्वत्पापभीत्यैवमवाच्यमहमब्रवम् ॥ ३९  
वस्त्राञ्चलेऽङ्गुलीयानि पश्यास्याः प्रत्ययो न चेत् ।  
न चैष मे सतीधर्मो यद्भर्तर्यनृतं वचः ॥ ४०  
सतीत्वप्रत्ययायेमं प्रभावं पश्य मे प्रभो ।  
इत्युक्त्वा भस्म चक्रे सा तरुं तं क्रोधवीक्षितम् ॥ ४१  
प्रसाददृष्टं च पुनस्तं पूर्वाभ्यधिकं व्यधात् ।  
तद्दृष्ट्वा स चिराद्भर्ता तुष्टस्तामुपगूढवान् ॥ ४२  
निरास च द्वितीयां तां छित्त्वा नासां कुगेहिनीम् ।  
अङ्गुलीयानि सम्प्राप्य तद्वस्त्रान्तात्स तत्पतिः ॥ ४३  
क्षमयामास किल तं दृष्ट्वाध्ययनपाठकम् ।  
यशोधर भ्रातृयुतं सनिर्वेदो जगाद च ॥ ४४  
भार्ये हृदि निधायैते रक्ष्यामीर्ष्यावशात्सदा ।  
तथाप्येषा न शकिता पापैका रक्षितुं मया ॥ ४५  
विद्युतं कः स्थिरीकुर्यात्को रक्षेच्चपलां स्त्रियम् ।  
साध्वी यदि परं स्वेन शीलेनैकेन रक्ष्यते ॥ ४६  
तद्रक्षिता सा भर्तारं रक्षत्युभयलोकयोः ।  
यथानया शापवरक्षमयाद्यास्मि रक्षितः ॥ ४७  
एतत्प्रसादात्कुलटासङ्गमोऽपगतो मम ।  
न चोपनतमत्युग्रं सद्विप्रवधपातकम् ॥ ४८  
इत्युक्त्वा स तमप्राक्षीदुपवेश्य यशोधरम् ।  
आगतौ स्थः कुतः कुत्र व्रजथः कथ्यतामिति ॥ ४९  
ततो यशोधरस्तस्मै स्ववृत्तान्तं निवेद्य सः ।  
विश्वासं प्राप्य पप्रच्छ तमप्येवं कुतूहलात् ॥ ५०  
न रहस्यं महाभाग यदि तद्ब्रूहि मेऽधुना ।  
कस्त्वमीदृशि भोगेऽपि किं च ते जलवासिता ॥ ५१  
तच्छ्रुत्वा श्रूयतां वच्मीत्युक्त्वा स पुरुषस्तदा ।  
जलवासी स्ववृत्तान्तमेवं वक्तुं प्रचक्रमे ॥ ५२  
हिमवद्दक्षिणो देशः कश्मीराख्योऽस्ति यं विधिः ।  
स्वर्गकौतूहलं कर्तुं मर्त्यानामिव निर्ममे ॥ ५३  
यत्र विस्मृत्य कैलासश्वेतद्वीपसुरवस्यितिम् ।  
स्वयम्भुवौ स्थानशतान्यध्यासाते हराच्युतौ ॥ ५४  
वितस्ताजलपूतो यः शूरविद्वज्जनाकुलः ।  
अजेयश्छलदोषाणां द्विषतां बलिनामपि ॥ ५५  
तत्राहं भवशर्माख्यो ग्रामवासी किलाभवम् ।  
द्विजातिपुत्रः सामान्यो द्विभार्यः पूर्वजन्मनि ॥ ५६  
सोऽहं कदाचित्सञ्जातसंस्तवो भिक्षुभिः सह ।  
उपोषणाख्यं नियमं तच्छास्त्रोक्तं गृहीतवान् ॥ ५७  
तस्मिन्समाप्तप्राये च नियमे शयने मम ।  
पापा हठादुपेत्यैका भार्या सुप्तवती किल ॥ ५८  
तुर्ये तु यामे विस्मृत्य तद्व्रते तन्निषेवणम् ।  
निद्रामोहात्तया साकं रतं सेवितवानहम् ॥ ५९  
तन्मात्रखण्डिते तस्मिन्व्रतेऽहं जलपूरुषः ।  
इहाद्य जातस्ते द्वे च भार्ये जाते इहापि मे ॥ ६०  
एका सा कुलटा पापा द्वितीयेयं पतिव्रता ।  
खण्डितस्यापि तस्येदृक्प्रभावो नियमस्य मे ॥ ६१  
जातिं स्मरामि यद्यच्च रात्रौ भोगा ममेदृशाः ।  
यदि नाखण्डयिष्यं तदिदं स्यान्मे न जन्म तत् ॥ ६२  
इत्याख्याय स्ववृत्तान्तमतिथी तावपूजयत् ।  
समृष्टभोजनैर्दिव्यवस्त्रैश्च भ्रातरावुभौ ॥ ६३  
ततोऽस्य सा सती भार्या पूर्ववृत्तमवेत्य तत् ।  
विन्यस्य जानुनी भूमाविन्दुं पश्यन्त्यभाषत ॥ ६४  
भो लोकपालाः सत्यं चेदहं साध्वी पतिव्रता ।  
तदम्बुवासमुक्तोऽद्य स्वर्गं यात्वेष मे पतिः ॥ ६५  
इत्युक्तवत्यामेवास्यां खाद्विमानमवातरत् ।  
तदारूढौ च तौ स्वर्गं दम्पती सह जग्मतुः ॥ ६६  
असाध्यं सत्यसाध्वीनां किमस्ति हि जगत्त्रये ।  
तौ च विप्रौ तदालोक्य विस्मयं ययतुः परम् ॥ ६७  
नीत्वा च रात्रिशेषं तं प्रभाते स यशोधरः ।  
लक्ष्मीधरश्च विप्रौ तौ भ्रातरौ प्रस्थितौ ततः ॥ ६८  
सायं च निर्जनारण्ये वृक्षमूलमवापतुः ।  
जलप्रेप्सू च तस्मात्तौ वृक्षाच्छुश्रुवतुर्गिरम् ॥ ६९  
हे विप्रौ तिष्ठत तावदहमद्य करोमि वाम् ।  
स्नानान्नपानैरातिथ्यं गृहं मे ह्यागतौ युवाम् ॥ ७०  
इत्युक्त्वा व्यरमद्वाक जज्ञे तत्राम्बुवापिका ।  
अथोपतस्थे तत्तीरे विचित्रं पानभोजनम् ॥ ७१  
किमेतदिति साश्चर्यौ ततस्तौ द्विजपुत्रकौ ।  
स्नात्वा वाप्यां यथाकाममाहाराद्यत्र चक्रतुः ॥ ७२  
ततः सन्ध्यामुपास्यैतौ यावत्तरुतले स्थितौ ।  
तावच्च कान्तः पुरुषस्तरोस्तस्मादवातरत् ॥ ७३  
स चाभिवादितस्ताभ्यां विहितस्वागतः क्रमात् ।  
उपविष्टो द्विजातिभ्यां को भवानित्यपृच्छ्यत ॥ ७४  
ततः स पुरुषोऽवादीत्पुराहं दुर्गतो द्विजः ।  
अभूवं तस्य मे जाता दैवाच्छ्रमणसङ्गतिः ॥ ७५  
कुर्वंस्तदुपदिष्टं च जातु व्रतमुपोषणम् ।  
शठेन सायं केनापि भोजितोऽस्मि बलात्पुनः ॥ ७६  
तेनाहं खण्डितात्तस्माद्व्रताज्जातोऽस्मि गुह्यकः ।  
पूर्णं यद्यकरिष्यं तदभविष्यं सुरो दिवि ॥ ७७  
एवं मयोक्तः स्वोदन्तो युवां कथयत तु मे ।  
कुतो युवां किमेता च प्रविष्टौ स्थो मरुस्थलीम् ॥ ७८  
तच्छ्रुत्वा सोऽब्रवीत्तस्मै स्ववृत्तान्तं यशोधरः ।  
ततस्तौ ब्राह्मणौ यक्षः पुनरेवमभाषत ॥ ७९  
यद्येवं तदहं विद्याः स्वप्रभावाद्ददामि वाम् ।  
कृतविद्यौ गृहं यातं विदेशभ्रमणेन किम् ॥ ८०  
इत्युक्त्वा स ददौ ताभ्यां विद्यास्तौ च तदैव ताः ।  
तत्प्रभावाज्जगृहतुः सोऽथ यक्षो जगाद तौ ॥ ८१  
एकामिदानीं याचेऽहं भवद्भ्यां गुरुदक्षिणाम् ।  
युवाभ्यां मत्कृते कार्यं व्रतमेतदुपोषणम् ॥ ८२  
सत्याभिभाषणं ब्रह्मचर्यं देवप्रदक्षिणम् ।  
भोजनं भिक्षुवेलायां मनसः संयमः क्षमा ॥ ८३  
एकरात्रं विधायैतदर्पणीयं फलं मयि ।  
पूर्णव्रतफलं येन दिव्यत्वं प्राप्नुयामहम् ॥ ८४  
इत्यूचिवान्विनम्राभ्यां ताभ्यां यक्षस्तथेति सः ।  
विप्राभ्यां प्रतिपन्नार्थस्तत्रैवान्तर्दधे तरौ ॥ ८५  
तौ चाप्रयाससिद्धार्थौ प्रहृष्टौ भ्रातरावुभौ ।  
रात्रिं नीत्वा परावृत्त्य स्वमेवाजग्मतुर्गृहम् ॥ ८६  
तत्राख्याय स्ववृत्तान्तमानन्द्य पितरौ निजौ ।  
उपोषणव्रतं तत्तौ यक्षपुण्याय चक्रतुः ॥ ८७  
अथैत्य स गुरुर्यक्षो विमानस्थो जगाद तौ ।  
युष्मत्प्रसादाद्देवत्वं प्राप्तोऽस्म्युत्तीर्य यक्षताम ॥ ८८  
तदात्मार्थमिदं कार्यं युवाभ्यामपि तद्गतम् ।  
भविता येन देवत्वं देहान्ते युवयोरिति ॥ ८९  
अक्षीणार्थाविदानीं च वरान्मम भविष्यथः ।  
इत्युक्त्वा स विमानेन कामचारी ययौ दिवम् ॥ ९०  
ततो यशोधरो लक्ष्मीधरश्च भ्रातरावुभौ ।  
कृत्वा व्रतं तत्प्राप्तार्थविद्यावास्तां यथासुखम् ॥ ९१  
एवं धर्मप्रवृत्तानां शीलं कृच्छ्रेऽप्यमुञ्चताम् ।  
देवता अपि रक्षन्ति कुर्वन्तीष्टार्थसाधनम् ॥ ९२  
इत्थं वसन्तकाख्यातकथाद्भुतविनोदितः ।  
वत्सेश्वरसुतः प्रेप्सुः स शक्तियशसं प्रियाम् ॥ ९३  
आहारसमये पित्रा समाहूतस्तदन्तिकम् ।  
नरवाहनदत्तोऽथ ययौ स्वसचिवैः सह ॥ ९४  
अथानुरूपं भुक्त्वा च तत्र सायं स्वमन्दिरम् ।  
वयस्यैः स निजैः साकमाययौ गोमुखादिभिः ॥ ९५  
तत्र तं गोमुखो भूयो विनोदयितुमब्रवीत् ।  
श्रूयतामिममन्यं वो देवाख्यामि कथाक्रमम् ॥ ९६  
आसीद्वलीमुखो नाम परिभ्रष्टः स्वयूथतः ।  
उदुम्बरवने तीरे वारिधेर्वानरर्षभः ॥ ९७  
तस्य भक्षयतो हस्ताश्च्युतमेकमुदुम्बरम् ।  
जघास शिशुमारोऽत्र वारिराशिजलाश्रयः ॥ ९८  
तत्फलास्वादहृष्टश्च स प्रचक्रे कलं रवम् ।  
यद्रसात्स बहून्यस्मै फलानि कपिरक्षिपत् ॥ ९९  
तथैव चाक्षिपन्नित्यं फलानि स तथैव च ।  
शिशुमारो रुतं चक्रे जज्ञे सख्यं ततस्तयोः ॥ १००  
तेनान्वहं तटस्थस्य जलस्थो निकटे कपेः ।  
शिशुमारो दिनं स्थित्वा स सायं स्वगृहं ययौ ॥ १०१  
ज्ञातार्था तस्य भार्या च सदा विरहदं दिवा ।  
कपिसख्यमनिच्छन्ती मान्द्यव्याजमशिश्रियत् ॥ १०२  
ब्रूहि प्रिये किमस्वास्थ्यं तव केन च शाम्यति ।  
इत्यार्तस्तं स पप्रच्छ शिशुमारः प्रियां मुहुः ॥ १०३  
निर्बन्धपृष्टापि यदा न सा प्रतिवचो ददौ ।  
रहस्यज्ञा सखी तस्यास्तदा तं प्रत्यभाषत ॥ १०४  
यद्यपि त्व न कुरुषे नेच्छत्येषा तथाप्यहम् ।  
ब्रवीमि विबुधः खेदं जनानां निह्नुते कथम् ॥ १०५  
स तादृगस्या भार्यायास्तवोत्पन्नो महागदः ।  
विना वानरहृत्पद्मयूषं न शममेति यः ॥ १०६  
इत्युक्तः स प्रियासख्या शिशुमारो व्यचिन्तयत् ।  
कष्टं वानरहृत्पद्मं कुतः सम्प्राप्नुयामहम् ॥ १०७  
सख्युः करोमि चेद्द्रोहं कपेस्तत्किं ममोचितम् ।  
सख्या किमथवा भार्या प्राणेभ्योऽप्यधिकप्रिया ॥ १०८  
इत्यालोच्य स्वभार्यां तां शिशुमारो जगाद सः ।  
तर्ह्यानयाम्यखण्डं ते कपिं किं दूयसे प्रिये ॥ १०९  
इत्युक्त्वा स ययौ यस्य मित्रस्य निकटं कपेः ।  
कथाप्रसङ्गमुत्पाद्य तमेवमवदत्कपिम् ॥ ११०  
अद्यापि न सखे दृष्टं गृहं भार्या च मे त्वया ।  
तदेहि तत्र गच्छावो विश्रमायैकमप्यहः ॥ १११  
भुज्यते यत्र नान्योन्यं गृहमेत्य निरर्गलम् ।  
प्रदृश्यन्ते न दाराश्च कैतवं तन्न सौहृदम् ॥ ११२  
इति प्रतार्य जलधाववतार्यावलम्ब्य च ।  
वानरं शिशुमारस्तं गन्तुं प्रववृतेऽत्र सः ॥ ११३  
गच्छन्तं तं स दृष्ट्वा च वानरश्चकिताकुलम् ।  
सखेऽन्यादृशमद्य त्वां पश्यामीति स पृष्टवान् ॥ ११४  
निर्बन्धेनाथ पृच्छन्तं मत्वा हस्तस्थितं च तम् ।  
प्लवङ्गमं जगादैवं शिशुमारो जडाशयः ॥ ११५  
अस्वस्था मे स्थिता भार्या सा च पथ्योपयोगि माम् ।  
याचते कपिहृत्पद्मं तेनाद्य विमनाः स्थिता ॥ ११६  
श्रुत्वैतत्स वचस्तस्य कपिः प्राज्ञो व्यचिन्तयत् ।  
हन्तैतदर्थमानीतः पापेनाहमिहामुना ॥ ११७  
अहो स्त्रीव्यसनाक्रान्तो मिन्नद्रोहेऽयमुद्यतः ।  
किं वा दन्तैः स्वमांसानि भूतग्रस्तो न खादति ॥ ११८  
इत्थं सञ्चिन्त्य च प्राह शिशुमारं स वानरः ।  
यद्येवं तत्त्वयैतन्मे किं नोक्तं प्रथमं सखे ॥ ११९  
आगमिष्यं स्वमादाय हृत्पद्मं त्वत्प्रियाकृते ।  
वासोदुम्बरवृक्षे हि तदिदानीं मम स्थितम् ॥ १२०  
तच्छ्रुत्वा शिशुमारस्तमार्तो मूर्खोऽब्रवीदिदम् ।  
तर्ह्येतदानयैहि त्वमुदुम्बरतरोरिति ॥ १२१  
आनिनायाम्बुधेस्तीरं शिशुमारः पुनः स तम् ।  
तत्र तेनान्तकेनेव मुक्तः स च कपिस्तटम् ॥ १२२  
उत्पत्यारुह्य वृक्षाग्रं शिशुमारमुवाच तम् ।  
गच्छ रे मूर्ख हृदयं देहाद्भवति किं पृथक् ॥ १२३  
मयैवं मोचितो ह्यात्मा न चात्रैष्याम्यहं पुनः ।  
किमत्र न श्रुता मूर्ख गर्दभाख्यायिका त्वया ॥ १२४  
आसीद्गोमायुसचिवः सिंहः कोऽपि वने क्वचित् ।  
......... ॥ १२५  
स जात्वाखेटकायातेनात्र भूपेन केनचित् ।  
आहतो हेतिभिर्जीवन्कथमप्यविशद्गुहाम् ॥ १२६  
तत्र स्थितं गते तस्मिन्राज्ञ्यनाहारनिःसहम् ।  
तच्छेषामिषवृत्तिः सन्गोमायुः सचिवोऽभ्यधात् ॥ १२७  
निर्गत्य किं यथाशक्ति नाहारं चिनुषे प्रभो ।  
सीदत्येव शरीरं ते समं परिजनेन यत् ॥ १२८  
इत्युक्तः स सृगालेन तेन सिंहो जगाद तम् ।  
सखे नाहं व्रणाक्रान्तः शक्नोमि भ्रमितुं क्वचित् ॥ १२९  
खरस्य कर्णहृदयं भक्ष्यं प्राप्नोमि चेदहम् ।  
तन्मे व्रणानि रोहन्ति प्रकृतिस्थो भवामि च ॥ १३०  
तदानय कुतोऽपि त्वं गत्वा गर्दभमाशु मे ।  
इत्युक्तस्तेन गोमायुः स तथेति ययौ ततः ॥ १३१  
भ्रमञ्जलान्तिके लब्ध्वा रजकस्य स गर्दभम् ।  
प्रीत्येवोपेत्य वक्ति स्म दुर्बलः किं भवानिति ॥ १३२  
कृशीभूतोऽस्मि रजकस्यास्य भारं वहन्सदा ।  
इत्युक्तवन्तं च खरं तमुवाच स जम्बुकः ॥ १३३  
इह किं वहसि क्लेशमेहि त्वां प्रापयाम्यहम् ।  
वनं स्वर्गसुखं यत्र खरीभिः सह वर्धसे ॥ १३४  
तच्छ्रुत्वा स तथेत्युक्त्वा गर्दभो भोगलोलुपः ।  
वनं सिंहस्य तस्यागात्तेन गोमायुना सह ॥ १३५  
तं च दृष्ट्वैव तस्यैत्य पृष्ठतो गर्दभस्य सः ।  
सिंहो ददौ कराघातं प्राणवैक्लव्यदुर्बलः ॥ १३६  
स तेन वीक्षितस्त्रस्तः पलाय्य सहसा खरः ।  
आगच्छन्न च तं सिंहोऽप्यपतद्विह्वलाकुलः ॥ १३७  
सिहस्त्वसिद्धकार्यः स्वां त्वरितं प्राविशद्गुहाम् ।  
ततस्तं जम्बुको मन्त्री सोपालम्भमभाषत ॥ १३८  
न हतो गर्दभोऽप्येष वराकश्चेत्त्वया प्रभो ।  
हरिणादिवधे का तद्वार्ता तव भविष्यति ॥ १३९  
तच्छ्रुत्वा सोऽब्रवीत्सिंहो यथा वेत्सि तथा पुनः ।  
तमानय खरं तावत्सज्जो भूत्वा निहन्म्यहम् ॥ १४०  
इति स प्रेषितस्तेन पुनः सिंहेन जम्बुकः ।  
गत्वा खरं तमवदद्विद्रुतः किं भवानिति ॥ १४१  
अहं सत्त्वेन केनापि ताडितोऽत्रेति वादिनम् ।  
तं च भूयः स गोमायुर्विहस्य खरमब्रवीत् ॥ १४२  
मिथ्यैव विभ्रमो दृष्टस्त्वया न त्वत्र तादृशम् ।  
सत्त्वमस्ति सुखं ह्यत्र वसाम्यहमपीदृशः ॥ १४३  
तदेह्येव मया साकं तन्निर्बाधसुखं वनम् ।  
इति तद्वचसा मूढस्तत्रागात्स खरः पुनः ॥ १४४  
आगतं तं च दृष्ट्वैव स निर्गत्य गुहामुखात् ।  
निपत्य पृष्ठे न्यवधीन्मृगारिर्दारितं नखैः ॥ १४५  
निकृत्य गर्दभं तं च स्थापयित्वा च रक्षकम् ।  
तस्य तं जम्बुकं श्रान्तः सिंहः स्नातुं जगाम सः ॥ १४६  
तत्कालं जम्बुकस्तस्य स मायावी खरस्य तत् ।  
भक्षयामास हृदयं कर्णौ चाप्यात्मतृप्तये ॥ १४७  
स्नात्वागतस्तथाभूतं तं दृष्ट्वा गर्दभं हरिः ।  
क्व कर्णौ हृदयं चास्येत्यपृच्छत्तं च जम्बुकम् ॥ १४८  
जम्बुकः सोऽप्यवादीत्तमकर्णहृदयः प्रभो ।  
प्रागेवासीत्कथं गत्वाप्यागच्छेदन्यथा ह्ययम् ॥ १४९  
तच्छ्रुत्वा स तथैवैतन्मत्वा केसर्यभक्षयत् ।  
तन्मांसमन्यत्तच्छेषं जम्बुकोऽपि चखाद सः ॥ १५०  
इत्याख्याय कपिर्भूयः शिशुमारमुवाच तम् ।  
तन्नात्रैष्याम्यहं भूयः करिष्यामि खरायितम् ॥ १५१  
एवं तस्मात्कपेः श्रुत्वा शिशुमारो ययौ गृहम् ।  
मोहादसिद्धं भार्यार्थं शोचन्मित्त्रं च हारितम् ॥ १५२  
तत्सख्यापगमाच्चास्य भार्या प्रकृतिमाययौ ।  
कपिः सोऽप्यम्बुधेस्तीरे चचार च यथासुखम् ॥ १५३  
तदेवं विश्वसेन्नैव बुद्धिमान्दुर्जने जने ।  
दुर्जने कृष्णसर्पे च कुतो विश्वासतः सुखम् ॥ १५४  
इत्याख्याय कथां मन्त्री गोमुखः पुनरेव सः ।  
नरवाहनदत्तं तं निजगाद विनोदयन् ॥ १५५  
शृण्विदानीं क्रमादन्यानुपहास्यानिमाञ्जडान् ।  
तत्रेमं शृणु गान्धर्वपरितोषकरं जडम् ॥ १५६  
कश्चिद्गान्धर्विकेनाढ्यो गीतवाद्येन तोषितः ।  
भाण्डागारिकमाहूय तत्समक्षमभाषत ॥ १५७  
देहि गान्धर्विकायास्मै द्वे सहस्रे पणानिति ।  
एवं करोमीत्युक्त्वा च स भाण्डागारिको ययौ ॥ १५८  
गान्धर्विकोऽथ गत्वा तान्पणांस्तस्मादयाचत ।  
न चास्मै स्थितसंवित्तान्पणान्भाण्डारिको ददौ ॥ १५९  
अथाढ्यस्तेन विज्ञप्तस्तत्कृते वैणिकेन सः ।  
उवाच किं त्वया दत्तं येन प्रतिददानि ते ॥ १६०  
वीणावाद्येन मे क्षिप्रं त्वया श्रुतिसुखं कृतम् ।  
तथैव दानवाक्येन कृतं क्षिप्रं मयापि ते ॥ १६१  
तच्छ्रुत्वा विहताशोऽपि हसित्वा वैणिको ययौ ।  
कीनाशोक्त्यानया किं न हासो ग्राव्णोऽपि जायते ॥ १६२  
भौतशिष्यद्वयं चेदं देवेदानीं निशम्यताम् ।  
गुरोः कस्याप्यभूतां द्वौ शिष्यावन्योन्यमत्सरौ ॥ १६३  
तयोरेको गुरोस्तस्य दक्षिणं पादमन्वहत् ।  
अभ्यञ्जन्क्षालयामास वामं पादं तथेतरः ॥ १६४  
दक्षिणाभ्यञ्जके जातु ग्रामं सम्प्रेषिते गुरुः ।  
अभ्यक्तवामपादं तं द्वितीयं शिष्यमभ्यधात् ॥ १६५  
त्वमेव दक्षिणं पादमभ्यज्य क्षालयाद्य मे ।  
श्रुत्वैतन्मूर्खशिष्योऽसौ गुरुं स्वैरमभाषत ॥ १६६  
प्रतिपक्षस्य सम्बन्धी न पादोऽभ्यङ्ग्य एष मे ।  
एवमुक्तवतश्चास्य निर्बन्धं सोऽकरोद्गुरुः ॥ १६७  
ततो विपक्षतच्छिष्यरोषादादाय तस्य तम् ।  
गुरोः शिष्यः स चरणं बलाद्ग्राव्णा च भग्नवान् ॥ १६८  
मुक्ताक्रन्दे गुरौ तस्मिन्कुशिष्योऽन्यैः प्रविश्य सः ।  
ताड्यमानः सशोकेन गुरुणा तेन मोचितः ॥ १६९  
अन्येद्युः सोऽपरः शिष्यः प्राप्तो ग्रामाद्विलोक्य ताम् ।  
अङ्घ्रिपीडां गुरोः पृष्टवृत्तान्तः प्रज्वलन्क्रुधा ॥ १७०  
नाहं भनज्मि किं पादं तस्य सम्बन्धिनं द्विषः ।  
इत्याकृष्य द्वितीयाङ्घ्रिं गुरोस्तस्य बभञ्ज सः ॥ १७१  
ततोऽत्र ताड्यमानोऽन्यैरपि भग्नोभयाङ्घ्रिणा ।  
गुरुणा तेन कृपया दुःशिष्यः सोऽप्यमोच्यत ॥ १७२  
सर्वद्वेष्योपहास्यौ तौ शिष्यौ द्वौ ययतुस्ततः ।  
गुरुश्च स्वक्षमाश्लाघ्यः स्वस्थः सोऽप्यभवत्क्रमात् ॥ १७३  
एवमन्योन्यविद्विष्टो मूर्खः परिजनः प्रभो ।  
स्वामिनोऽर्थं निहन्त्येव न चात्महितमश्नुते ॥ १७४  
अयं च द्विशिरःसर्पवृत्तान्तोऽप्यवधार्यताम् ।  
कस्याप्यहेर्द्वे शिरसी अभूतामग्रपुच्छयोः ॥ १७५  
पौच्छं शिरस्त्वभूदन्धं चक्षुष्मत्प्रकृतं पुनः ।  
अहं मुख्यमहं मुख्यमित्यासीदाग्रहस्तयोः ॥ १७६  
सर्पस्तु प्रकृतेनेव मुखेन विचचार सः ।  
एकदास्य शिरः पौच्छं मार्गे कष्टमवाप तत् ॥ १७७  
वेष्टयित्वा दृढं तच्च सर्पस्यास्यारुणद्गतिम् ।  
ततस्तद्बलवन्मेने सर्पोऽग्रशिरोजयि ॥ १७८  
तेनैव चान्धेन ततः स मुखेन भ्रमन्नहिः ।  
अवटेऽग्नौ परिभ्रष्टो मार्गादृष्टेरदह्यत ॥ १७९  
एवं गुणस्य येऽल्पस्य बहवो नान्तरं विदुः ।  
ते हीनगुणसङ्गेन मूढा यान्ति पराभवम् ॥ 10.7.१८०  
इमं च शृणुतेदानीं भौतं तण्डुलभक्षकम् ।  
आगात्कश्चित्पुमान्मूर्खः प्रथमं श्वाशुरं गृहम् ॥ १८१  
स तत्र तण्डुलाञ्श्वश्र्वा पाकार्थं स्थापितान्सितान् ।  
दृष्ट्वा भक्षयितुं तेषां मुष्टिं प्राक्षिपदानने ॥ १८२  
तत्क्षणादागतायां च श्वश्र्वां मूर्खः स तण्डुलान् ।  
नाशकत्तान्निगिरितुं न चाप्युद्गिरितुं ह्रिया ॥ १८३  
तत्पीनोच्छूनगल्लं च निरालापमवेत्य तम् ।  
तद्रोगशङ्कयाहूय तच्छ्वश्रूः पतिमानयत् ॥ १८४  
सोऽप्यालोक्य निनायाशु वैद्यं वैद्योऽप्यपाटयत् ।  
शोफशङ्की हनुं तस्य मूढस्याक्रम्य मस्तकम् ॥ १८५  
निर्ययुर्लोकहासेन समं तस्य च तण्डुलाः ।  
इत्यकार्यं करोत्यज्ञो न च जानाति गूहितुम् ॥ १८६  
केचिच्च दारका मूर्खा दृष्टदोहा गवादिषु ।  
गर्दभं प्राप्य संरुध्य दोग्धुमारेभिरे रसात् ॥ १८७  
कश्चिद्दुदोह कश्चिच्च क्षीरकुण्डमधारयत् ।  
अहं प्रथमिकान्येषां पयः पातुमवर्तत ॥ १८८  
न च ते लेभिरे क्षीरं कुर्वन्तोऽपि परिश्रमम् ।  
अवस्तुनि कृतक्लेशो मूर्खो यात्यवहास्यताम् ॥ १८९  
कश्चिच्च देव मूर्खोऽभूद्विप्रपुत्रः पिता च तम् ।  
सायं जगाद गन्तव्यो ग्रामः पुत्र त्वया प्रगे ॥ 10.7.१९०  
श्रुत्वेत्यपृष्ट्वा कार्यं तं पितरं प्रातरेव सः ।  
गत्वा वृथैव तं ग्रामं सायमागात्कृतश्रमः ॥ १९१  
ग्रामं गत्वाहमायात इत्याह पितरं च सः ।  
गते त्वयि न किं सिद्धमिति चाह स तत्पिता ॥ १९२  
तदेति निरभिप्रायचेष्टितो लोकहास्यताम् ।  
मूर्खोऽनुभवति क्लेशं न कार्यं कुरुते पुनः ॥ १९३  
इत्याकर्ण्य कथां प्रधानसचिवाच्छिक्षावतीं गोमुखा-  
दात्मानं च निवेद्य शक्तियशसः सम्प्राप्तिबद्धस्पृहम् ।  
भूयिष्ठां च गतामवेत्य रजनीं वत्सेश्वरस्यात्मजो  
निद्रामुद्रितलोचनः स शयनं भेजे वयस्यैर्यतः ॥ १९४  
इति महाकविश्रीसोमदेवभट्टविरचिते कथासरित्सागरे शक्तियशोलम्बके सप्तमस्तरङ्गः ।