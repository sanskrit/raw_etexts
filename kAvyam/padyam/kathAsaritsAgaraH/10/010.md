---
title: ०१०

---
ततोऽन्येद्युः पुनर्नक्तं विनोदार्थं स गोमुखः ।  
नरवाहनदत्ताय कथामेतामवर्णयत् ॥ १  
धारेश्वराभिधे शैवे सिद्धक्षेत्रे पुरावसत् ।  
उपास्यमानो बहुभिः शिष्यैः कोऽपि महामुनिः ॥ २  
सोऽब्रवीज्जातु शिष्यान्स्वान्युष्मासु यदि केनचित् ।  
अपूर्वमीक्षितं चिच्छ्रुतं वा तन्निवेद्यताम् ॥ ३  
इत्युक्ते तेन मुनिना शिष्य एको जगाद तम् ।  
मया श्रुतमपूर्वं यत्तदाख्यामि निशम्यताम् ॥ ४  
विजयाख्यं महाक्षेत्रं कश्मीरेष्वस्ति शाम्भवम् ।  
तत्र प्रव्राजकः कश्चिदासीद्विद्याभिमानवान् ॥ ५  
जयी सर्वत्र भूयासमित्याशंसन्प्रणम्य सः ।  
शम्भुं प्रतस्थे वादाय प्रव्राट् पाटलिपुत्रकम् ॥ ६  
गच्छंश्च मार्गेऽतिक्रामन्वनानि सरितो गिरीन् ।  
प्राप्याटवीं परिश्रान्तो विशश्राम तरोस्तले ॥ ७  
क्षणाच्च वापीशिशिरे तत्र दूराध्वधूसरम् ।  
ददर्श धार्मिकं दण्डकुण्डिकाहस्तमागतम् ॥ ८  
कृतत्वं कुत्र यासीति निषण्णोऽत्र च तेन सः ।  
प्रव्राजकेन पृष्टस्तमित्यभाषत धार्मिकः ॥ ९  
आगतोऽहं सखे विद्याक्षेत्रात्पाटलिपुत्रकात् ।  
कश्मीरान्यामि तत्रत्याञ्जेतुं वादेन पण्डितान् ॥ १०  
श्रुत्वैतद्धार्मिकवचः स परिव्राडचिन्तयत् ।  
इहैको न जितोऽयं चेन्मया पाटलिपुत्रकः ॥ ११  
तत्तत्र गत्वा जेष्यामि कथमन्यान्बहूनहम् ।  
इत्यालोच्य स तं प्रव्राडाक्षिप्याह स्म धार्मिकम् ॥ १२  
विपरीतमिदं किं ते वद धार्मिक चेष्टितम् ।  
क्व धार्मिको मुमुक्षुस्त्वं क्व वादी व्यसनातुरः ॥ १३  
वादाभिमानबन्धेन संसारान्मोक्षमिच्छसि ।  
शमयस्यग्निनोष्माणं शीतं हंसि हिमेन च ॥ १४  
उत्तितीर्षसि पाषाणनावा मूढ महोदधिम् ।  
वातेन ज्वलितं वह्निं निवारयितुमीहसे ॥ ५५  
ब्राह्मं शीलं क्षमा नाम क्षात्त्रमापन्नरक्षणम् ।  
मुमुक्षुशीलं च शमः कलहो रक्षसां स्मृतम् ॥ १६  
तस्माच्छान्तेन दान्तेन भवितव्यं मुमुक्षुणा ।  
निरस्तद्वन्द्वदुःखेन संसारक्लेशभीरुणा ॥ १७  
अतः शमकुठारेण च्छिन्धीमं भवपादपम् ।  
हेतुवादाभिमानाम्बुसेकं तस्य तु मा स्म दाः ॥ १८  
इत्युक्तो धार्मिकस्तेन परितुष्टः प्रणम्य तम् ।  
गुरुर्भवान्ममेत्युक्त्वा जगाम स यथागतम् ॥ १९  
प्रव्राड्ढसन्स्थितोऽत्रैव तरुमूले तदन्तरात् ।  
यक्षस्यालापमशृणोत्क्रीडतो भार्यया सह ॥ २०  
कर्णं ददाति यावच्च स प्रव्राट् तावदत्र सः ।  
यक्षः पुष्पस्रजा भार्यां नर्मणा तामताडयत् ॥ २१  
तावच्च मृतकल्पं सा कृत्वात्मानं शठा मृषा ।  
तस्थौ तत्परिवारश्च मुक्ताक्रन्दो झगित्यभूत् ॥ २२  
चिराच्चागतजीवेव सा दृशावुदमीलयत् ।  
किं त्वया दृष्टमिति तां यक्षोऽप्राक्षीत्ततः पतिः ॥ २३  
अथ मिथ्यैव सावोचत्त्वयाहं मालया यदा ।  
अभ्याहता तदापश्यं कृष्णं पुरुषमागतम् ॥ २४  
पाशहस्तं ज्वलन्नेत्रं प्रांशुमूर्ध्वशिरोरुहम् ।  
भयानकं निजच्छायामलिनीकृतदिक्तटम् ॥ २५  
तेन नीताहमभवं दुष्टेन यममन्दिरम् ।  
त्याजितास्मि च तत्रत्यैस्तं निवार्याधिकारिभिः ॥ २६  
एवं तयोक्ते यक्षिण्या हसन्यक्षो जगाद ताम् ।  
अहो विनेन्द्रजालेन स्त्रीणां चेष्टा न विद्यते ॥ २७  
को मृत्युः कुसुमाघातादावृत्तिः का यमालयात् ।  
मूढे पाटलिपुत्रस्त्रीवृत्तान्तोऽनुकृतस्त्वया ॥ २८  
तस्मिन्हि नगरे राजा योऽस्ति सिंहाक्षनामकः ।  
तद्भार्या मन्त्रिसेनानीपुरोहितभिषग्वधूः ॥ २९  
सहादाय त्रयोदश्यां शुक्लपक्षे कदाचन ।  
सनाथीकृततद्देशामागाद्द्रष्टुं सरस्वतीम् ॥ ३०  
तत्र तन्मागमिलितैः सर्वाः कुब्जान्धपङ्गुभिः ।  
व्याधितैरित्ययाच्यन्त भूपालप्रमुखाङ्गनाः ॥ ३१  
रोगातुराणां दीनानामौषधं नः प्रयच्छत ।  
येन मुच्यामहे रोगात्कुरुतार्तानुकम्पनम् ॥ ३२  
समुद्रलहरीलोलो विद्युत्स्फुरितभङ्गुरः ।  
जीवलोको ह्ययं यात्राद्युत्सवक्षणसुन्दरः ॥ ३३  
तदसारेऽत्र संसारे सारं दीनेषु या दया ।  
कृपणेषु च यद्दानं गुणवान्क्व न जीवति ॥ ३४  
आढ्यस्य किं च दानेन सुहितस्याशनेन किम् ।  
किं चन्दनेन शीतालोः किं धनेन हिमागमे ॥ ३५  
तदेतानुद्धरत नः कृपणानामयापदः ।  
इत्युक्ता व्याधितैस्तैस्ता नृपभार्यादयोऽब्रुवन् ॥ ३६  
सुष्टूपपन्नं जल्पन्ति कृपणा व्याधिता इमे ।  
सर्वस्वेनाप्यतोऽस्माभिः कार्यमेषां चिकित्सितम् ॥ ३७  
एवमन्योन्यमालप्य देवीमभ्यर्च्य योषितः ।  
व्याधितांस्तान्स्वभवनान्यानिन्युस्ताः पृथक्पृथक् ॥ ३८  
स्वभर्तॄन्प्रेर्य तेषां च महासत्त्वान्महौषधैः ।  
चिकित्सां कारयामासुर्नोत्तस्थुश्च तदन्तिकात् ॥ ३९  
सहवासाच्च तैरेव सङ्गमुद्भूतमन्मथैः ।  
तथा ययुस्ताः संसारं तन्मयं ददृशुर्यथा ॥ ४०  
क्व रोगिणोऽमी कृपणा भर्तारः क्व नृपादयः ।  
इति न व्यमृशत्तासां मन्मथान्धीकृतं मनः ॥ ४१  
ततश्च ता असम्भाव्यरोगिसम्भोगसम्भवैः ।  
नखदन्तक्षतैर्युक्ताः पतयो ददृशुर्निजाः ॥ ४२  
ते च भूपालतन्मन्त्रिसेनापतिमुखादयः ।  
तदाचख्युः ससन्देहाः परस्परमतन्द्रिताः ॥ ४३  
ततो राजाब्रवीदन्यान्यूयं सम्प्रति तिष्ठत ।  
अहमद्य निजां भार्यां तावत्पृच्छामि युक्तितः ॥ ४४  
इत्युक्त्वा तान्विसृज्यैव गत्वा वासगृहं च सः ।  
प्रदर्शितस्नेहभयो भार्यां पप्रच्छ तां नृपः ॥ ४५  
दष्टः केनाधरोऽयं ते क्षतौ केन नखैः स्तनौ ।  
सत्यमाख्यासि चेदस्ति श्रेयस्ते नान्यथा पुनः ॥ ४६  
इत्युक्त्वा तेन राज्ञा सा राज्ञी कृतकमब्रवीत् ।  
अवाच्यमप्यधन्याहं वच्म्याश्चर्यमिदं शृणु ॥ ४७  
चित्रभित्तेरितो रात्रौ पुमांश्चक्रगदाधरः ।  
निर्गत्यैवोपभुङ्क्ते मां प्रातश्चात्रैव लीयते ॥ ४८  
यदङ्गं चन्द्रसूर्याभ्यामपि दृष्टं न जातु मे ।  
तत्रेदृगेत्य क्रियते तेनावस्था स्थिते त्वयि ॥ ४९  
एतत्तस्याः सदुःखाया इव श्रुत्वा वचो नृपः ।  
प्रत्येति स्म तथा मूर्खो मायामाशङ्क्य वैष्णवीम् ॥ ५०  
शशंस मन्त्र्यादिभ्यश्च तेभ्यस्तेऽपि तथा जडाः ।  
मत्वाच्युतोपभुक्तास्ता भार्यास्तूष्णीं किलाभवन् ॥ ५१  
इत्यसत्यैकरचनाचतुराः कुस्त्रियः शठाः ।  
वञ्चयन्ते जडमतीन्नाहं मूर्खस्तु तादृशः ॥ ५२५  
इति यक्षो ब्रुवन्भार्यां स विलक्षीचकार ताम् ।  
तच्च प्रव्राजकोऽश्रोषीत्सर्वं तरुतले स्थितः ॥ ५३  
ततः कृताञ्जलिर्यक्षं तं स प्रव्राड् व्यजिज्ञपत् ।  
भगवन्नाश्रमप्राप्तस्तवाहं शरणागतः ॥ '९४  
तत्क्षमस्वापराधं मे त्वद्वचो यन्मया श्रुतम् ।  
इत्युक्तः सत्यवचनात्तस्य यक्षस्तुतोष सः ॥ ५५  
सर्वस्थानगताख्योऽहं यक्षस्तुष्टस्तवास्मि च ।  
गृहाण वरमित्यूचे प्रव्राड् यक्षेण तेन सः ॥ ५६  
मन्युमस्यां स्वभार्यायां मा कृथा एष एव मे ।  
वरोऽस्त्विति तमाह स्म स प्रव्राडपि गुह्यकम् ॥ ५७  
ततः स यक्षोऽवादीत्तं तुष्टोऽस्मि सुतरां तव ।  
तदेष ते वरो दत्तो मयान्यः प्रार्थ्यतामिति ॥ ५८  
ततः प्रव्राजकोऽवादीत्तर्ह्ययं मेऽपरो वरः ।  
अद्यप्रभृति पुत्रं मां जानीत दम्पती युवाम् ॥ ५९  
श्रुत्वैतत्स सभार्योऽपि प्रत्यक्षीभूय तत्क्षणम् ।  
यक्षस्तमब्रवीद्बाढं पुत्र पुत्रस्त्वमावयोः ॥ ६०  
अस्मत्प्रसादान्न च ते भविष्यति विपत्क्वचित् ।  
विवादे कलहे द्यूते विजयी च भविष्यसि ॥ ६१  
इत्युक्त्वान्तर्हितं यक्षं तं प्रणम्यातिवाह्य च ।  
रात्रिमत्राययौ प्रव्राट् स तं पाटलिपुत्रकम् ॥ ६२  
तत्र द्वाःस्थमुखेनान्तस्तस्मै सिंहाक्षभूभृते ।  
कश्मीरागतमात्मानमाख्याति स्म स वादिनम् ॥ ६३  
अनुज्ञातप्रवेशश्च तेनासगने महीभुजा ।  
प्रविश्यात्र स्थितान्वादायाचिक्षेप स पण्डितान् ॥ ६४  
जित्वा वादेन तान्यक्षवरमाहात्म्यतोऽखिलान् ।  
राजाग्रे स पुनस्तेषां चकाराक्षेपमीदृशम् ॥ ६५  
चित्रभित्तेर्विनिर्गत्य गदाचक्रधरः पुमान् ।  
दष्टाधरौष्ठीं दशनैः क्षतस्तनतटां नखैः ॥ ६६  
कृत्वोपभुज्य रात्रौ मां तद्भित्तावेव लीयते ।  
एतत्किमिति वः पृच्छाम्युत्तरं मेऽत्र दीयताम् ॥ ६७  
एतच्छ्रुत्वा वचो नात्र बुधाः प्रतिवचो ददुः ।  
परमार्थमजानाना अन्योन्याननदर्शिनः ॥ ६८  
ततो राजा स सिंहाक्षः स्वयमेव तमब्रवीत् ।  
यदेतदुक्तं भवता तदाचक्ष्व त्वमेव नः ॥ ६९  
एतच्छ्रुत्वा स राज्ञेऽस्मै प्रव्राट् सर्वं शशंस तत् ।  
तद्भार्याव्याजचरितं यक्षादश्रावि तेन यत् ॥ ७०  
न तत्कुर्यादभिष्वङ्गं पापज्ञप्त्येकहेतवे ।  
स्त्रीभिः कदाचन जनस्तमित्यूचे नृपं च सः ॥ ७१  
तुष्टस्तस्मै निजं राज्यं राजा दातुमियेष सः ।  
स तु स्वदेशैकरतः प्रव्राट् तन्नाग्रहीद्यदा ॥ ७२  
तदा सम्मानयामास राजा रत्नोत्करेण तम् ।  
आत्तरत्नः स कश्मीरान्प्रव्राट् स्वं देशमागमत् ॥ ७३  
तत्र यक्षप्रसादेन स निर्दैन्यः सुखं स्थितः ।  
इत्याख्याय स शिष्यस्तं महामुनिमभाषत ॥ ७४  
अहं प्रव्राजकात्तस्मादेवं तच्छ्रुतवानिति ।  
ततः स विस्मितः सान्यशिष्यश्चिरमभून्मुनिः ॥ ७५  
इत्युक्त्वा गोमुखो भूयो वत्सेशात्मजमब्रवीत् ।  
एवमेतानि कुस्त्रीणां चेष्टितानि च वेधसः ॥ ७६  
विचित्राणि सदा देव लोकस्य चरितानि च ।  
इयं च श्रूयतामन्या नार्येकादशमारिका ॥ ७७  
ग्रामवासी पुमानासीत्कुटुम्बी कोऽपि मालवे ।  
तस्योदपादि दुहिता द्वित्रिपुत्रकनीयसी ॥ ७८  
तस्यां च जातमात्रायां भार्या तस्य व्यपद्यत ।  
ततोऽल्पैर्दिवसैस्तस्य पुत्र एको व्यपादि च ॥ ७९  
तस्मिन्विपन्ने भ्रातास्य वृषशृङ्गहतो मृतः ।  
सोऽथ कन्यां कुटुम्बी तां नाम्ना चक्रे त्रिमारिकाम् ॥ ८०  
त्रयोऽनया लक्षणया जातया मारिता इति ।  
कालेन यौवनस्थां तां पितुस्तस्मादयाचत ॥ ८१  
त्रिमारिकामाढ्यपुत्रः कश्चित्तद्ग्रामसम्भवः ।  
पिता च तस्मै प्रादात्तां स यथावत्कृतोत्सवः ॥ ८२  
तेन भर्त्रा सहारंस्त कालं कमपि तत्र सा ।  
अचिराच्च ततस्तस्याः स भर्ता पञ्चतामगात् ॥ ८३  
दिवसैरेव सा चान्यं चपला पतिमग्रहीत् ।  
सोऽप्यल्पेनैव कालेन विपत्तिं प्राप तत्पतिः ॥ ८४  
ततः सा यौवनोन्मत्ता तृतीयं पतिमाददे ।  
सोऽपि तस्या विपन्नोऽभूत्पतिघ्न्याः पतिरन्यवत् ॥ ८५  
एवं क्रमेण पतयो दश तस्या विपेदिरे ।  
ततो हास्येन सा नाम्ना पप्रथे दशमारिका ॥ ८६  
(डाकिनी भर्तृभक्षेयमिति लोकोऽब्रवीच्च ताम्)।  
अथान्यभर्तृस्वीकारात्पित्रा ह्रीतेन वारिता ।  
सा वर्ज्यमाना च जनैस्तस्थौ तस्य पितुर्गृहे ॥ ८७  
एकदा च विवेशात्र पान्थो भव्याकृतिर्युवा ।  
एकरात्रिनिवासार्थं तत्पित्रानुमतोऽतिथिः ॥ ८८  
तं दृष्ट्वा तद्गतमनाः साभवद्दशमारिका ।  
पान्थोऽपि तरुणीं दृष्ट्वा सोऽभूत्तदभिलाषुकः ॥ ८९  
ततः सा मारमुषितत्रपा पितरमभ्यधात् ।  
एकमेतमहं तात वृणोमि पथिकं पतिम् ॥ ९०  
विपत्स्यते चेदेषोऽपि ग्रहीष्यामि ततो व्रतम् ।  
एवं शृण्वति पान्थे तां ब्रुवतीं स पिताब्रवीत् ॥ ९१  
मा पुत्रि लज्जा महती दश ते पतयो मृताः ।  
तदेतस्मिन्नपि मृते हसिष्यतितरां जनः ॥ ९२  
तच्छ्रुत्वैव त्रपां त्यक्त्वा पथिकोऽपि जगाद सः ।  
नाहं म्रिये दश मृताः क्रमाद्भार्या ममापि हि ॥ ९३  
समावावां शमाम्यत्र पादस्पर्शेन धूर्जटेः ।  
इत्युक्ते तेन पान्थेन नाचित्रीयत तत्र कः ॥ ९४  
बुद्ध्वा च मिलितैर्ग्राम्यैर्दत्तानुऽमतया तया ।  
दशमारिकया सोऽथ पथिको जगृहे पतिः ॥ ९५  
तेन साकं च यावत्सा कालं कमपि तिष्ठति ।  
तावच्छीतज्वराक्रान्तः सोऽपि तस्याः क्षयं ययौ ॥ ९६  
ततः सा हासिनी ग्राव्णामप्येकादशमारिका ।  
विग्ना गङ्गातटं गत्वा प्रव्रज्यामेव शिश्रिये ॥ ९७  
इत्युक्त्या हसितं वत्सराजपुत्रं स गोमुखः ।  
भूयोऽब्रवीत्कथामन्यां शृण्विमां दान्तजीविनः ॥ ९८  
पुमान्कश्चिद्दरिद्रोऽभूद्ग्रामे क्वापि कुटुम्बवान् ।  
एक एव बलीवर्दस्तस्य चाभूद्गृहे धनम् ॥ ९९  
स निःसत्त्वोऽशनाभावात्सीदत्यपि कुटुम्बके ।  
सोपवासोऽपि तं दान्तं व्यक्रीणीत न लोभतः ॥ १००  
गत्वा तु विन्ध्यवासिन्याः पुरतो दर्भसंस्तरे ।  
पतित्वा स तपश्चक्रे निराहारोऽर्थकाम्यया ॥ १०१  
उत्तिष्ठैको बलीवर्दः सर्वदा धनमस्ति ते ॥  
अतस्तमेव विक्रीय जीविष्यसि सदा सुखम् ॥ १०२  
इत्यादिष्टस्तया स्वप्ने देव्या प्रातः प्रबुध्य सः ।  
उत्थाय पारणं किञ्चित्कृत्वा स्वगृहमाययौ ॥ १०३  
एत्याप्यधीरो विक्रेतुं नोक्षाणं तं शशाक सः ।  
विक्रीतेऽस्मिन्नहं निःस्वो नैव वर्तेय जात्विति ॥ १०४  
अथ तं कथितस्वप्नदेव्यादेशं प्रसङ्गतः ।  
उपवासकृशं कश्चिदुवाच सुमतिः सुहत् ॥ १०५  
एक एवास्ति दान्तस्ते तं त्वं विक्रीय सर्वदा ।  
जीविष्यसीति देव्योक्तं तज्ज्ञातं मूढ न त्वया ॥ १०६  
तद्विक्रीयैतमुक्षाणं निर्वाहय कुटुम्बकम् ।  
ततो भविष्यत्यन्यस्ते ततश्चान्यस्ततोऽपरः ॥ १०७  
इत्युक्तस्तेन मित्रेण ग्रामीणः स तथाकरोत् ।  
एकैकवृषपण्याच्च जिजीव सततं सुखी ॥ १०८  
एवं फलति सर्वस्य विधिः सत्त्वानुसारतः ।  
तत्सुसत्त्वो भवेत्सत्त्वहीनं न वृणते श्रियः ॥ १०९  
शृणुतान्यां कथां चेमां धूर्तस्यालीकमन्त्रिणः ।  
आसीत्पृथ्वीपतिर्नाम नगरे दक्षिणापथे ॥ ११०  
तद्राष्ट्रे कोऽप्यभूद्धूर्तः परवञ्चनजीविकः ।  
स चैकदा महेच्छत्वादसन्तुष्टो व्यचिन्तयत् । १११  
धूर्तत्वेनेदृशा किं मे यदाहारादिमात्रकृत् ।  
प्राप्यते महती येन श्रीस्तादृङ् न करोमि किम् ॥ ११२  
इत्यालोच्य वणिग्वेषमत्युदारं विधाय सः ।  
उपासर्पत्प्रतीहारं गत्वा द्वारं महीपतेः ॥ ११३  
तन्मुखेन प्रविश्यान्तः प्राभृतं चोपनीय सः ।  
एकान्ते मेऽस्ति विज्ञप्तिरिति व्यज्ञापयन्नृपम् ॥ ११४  
राज्ञापि वेषभ्रान्तेन प्राभृतावर्जितेन च ।  
तथेति रचितैकान्तस्तमेवं स व्यजिज्ञपत् ॥ ११५५  
दिने दिने मया साकमास्थाने सर्वसन्निधौ ।  
भूत्वैकान्ते कथालापं क्षणमेकं कुरु प्रभो ॥ ११६  
तावताहं प्रतिदिनं दीनारशतपञ्चकम् ।  
ददाम्युपायनं देवस्यार्थये न तु किञ्चन ॥ ११७  
तच्छ्रुत्वाचिन्तयद्राजा को दोषः किमयं मम ।  
गृहीत्वा याति दीनारान्ददाति प्रत्युतान्वहम् ॥ ११८  
महता वणिजा सार्धं कथालापेन का त्रपा ।  
इति स प्रतिपद्यैतद्राजा तस्य कथाकरोत् ॥ ११९  
सोऽपि तस्मै ददौ राज्ञे दीनारांस्तान्यथोदितान् ।  
लोकस्तं च महामन्त्रिपदं प्राप्तममन्यत ॥ १२०  
एकस्मिंश्च दिने धूर्तो मुहुः पश्यन्नियोगिनः ।  
साकूतं मुखमेकस्य चक्रे राज्ञा समं कथाम् ॥ १२१  
निर्गतश्च बहिस्तेन मुखालोकनकारणम् ।  
एत्याधिकारिणा पृष्टः स स्वैरं तं मृषावदत् ॥ १२२  
देशो मे लुण्ठितोऽनेनेत्येवं ते कुपितो नृपः ।  
मयातस्ते मुखं दृष्टं शमयिष्याम्यहं च तम् ॥ १२३  
इत्युक्तस्तेन सोऽलीकमन्त्रिणा सभयो गृहम् ।  
आगत्याधिकृतः स्वर्णसहस्रं तस्य दत्तवान् ॥ १२४  
अन्येद्युश्च समं राज्ञा कथां कृत्वा तथैव सः ।  
निर्गत्य धूर्तोऽवादीत्तं नियोगिनमुपागतम् ॥ १२५  
युक्तियुक्तेर्मया वाक्यैस्तव राजा प्रसादितः ।  
धीरो भवाधुनाहं ते सर्वच्छिद्रेषु रक्षकः ॥ १२६  
इति स्वीकृत्य तं युक्त्या विससर्ज च सोऽपि तम् ।  
अधिकारी सदा तैस्तैरुपचारैरुपाचरत् ॥ १२७  
एवं क्रमेण सर्वेभ्यो नियोगिभ्यः स बुद्धिमान् ।  
राजभ्यो राजपुत्रेभ्यः सेवकेभ्यश्च युक्तिभिः ॥ १२८  
बह्वीभिराददानोऽर्थानर्जयामास सर्वतः ।  
पञ्च कोटीः सुवर्णस्य कुर्वन्राजा समं कथाः ॥ १२९  
ततो रहसि राजानं धूर्तमन्त्री जगाद सः ।  
देव दत्त्वापि नित्यं ते दीनारशतपञ्चकम् ॥ १३०  
त्वत्प्रसादान्मया प्राप्ताः पञ्च काञ्चनकोटयः ।  
तत्प्रसीद गृहाणैतत्स्वं स्वर्णमहमत्र कः ॥ १३१  
इत्युक्त्वा प्रकटं राज्ञे कनकं तन्न्यवेदयत् ।  
राजापि कृच्छ्रात्तत्तस्य जग्राहार्धं ततो धनात् ॥ १३२  
तुष्टस्य स्थापयामास महामन्त्रिपदे स तम् ।  
सोऽपि प्राप्य श्रियं धूर्तो दानभोगैरमानयत् ॥ १३३  
एवं प्राप्नोति महतः प्राज्ञोऽर्थान्नातिपापतः ।  
कूपखानकवत्प्राप्ते फले दोषं निहन्ति च ॥ १३४  
इत्युक्त्वा गोमुखः प्राह वत्सराजसुतं पुनः ।  
एकामिदानीमुद्वाहसोत्सुकः शृण्विमां कथाम् ॥ १३५  
बभूव दुर्मदारातिकरीन्द्रकुलकेसरी ।  
रत्नाकराख्ये नगरे नाम्ना बुद्धिप्रभो नृपः ॥ १३६  
रत्नरेखाभिधानायां राज्ञ्या तस्योदपद्यत ।  
कन्या हेमप्रभा नाम सर्वलोकैकसुन्दरी ॥ १३७  
सा च विद्याधरी शापादवतीर्णा यदा तदा ।  
नभोविहारसंस्कारमदाच्चिक्रीड दोलया ॥ १३८  
पातभीत्या निषिद्धापि सा ततो न चचाल यत् ।  
तत्तस्याः स पिता राजा चपेटं कुपितो ददौ ॥ १३९  
तावता सावमानेन राजपुत्री वनैषिणी ।  
विहारव्यपदेशेन जगामोपवनं बहिः ॥ १४०  
पानमत्तेषु भृत्येषु सञ्चरन्ती च तत्र सा ।  
प्रविश्य वृक्षगहनं तेषां दृष्टिपथाद्ययौ ॥ १४१  
गत्वा चैकाकिनी दूरं वनं विरचितोटजा ।  
फलमूलाशिनी तस्थौ हराराधनतत्परा ॥ १४२  
तत्पितापि स राजा तां बुद्ध्वा क्वापि ततो गताम् ।  
अन्वियेष न च प्राप महद्दुःखमुवाह च ॥ १४३  
चिरात्किञ्चित्तनूभूतदुःखश्चित्तं विनोदयन् ।  
बुद्धिप्रभः स निरगान्मृगयायै महीपतिः ॥ १४४  
भ्रमंश्च दैवात्तत्प्राप सुदूरं स वनान्तरम् ।  
तपस्यन्ती सुता सास्य यत्र हेमप्रभा स्थिता ॥ १४५  
उटजं तत्र दृष्ट्वा स राजाभ्येत्य तदन्तरे ।  
अशङ्कितं तपःक्षामां तां ददर्श निजां सुताम् ॥ १४६  
सापि दृष्ट्वा तमुत्थाय पादयोः सहसाग्रहीत् ।  
आलिङ्ग्य स पिता तां च साश्रुरङ्के न्यवेशयत् ॥ १४७  
तौ चान्योन्यं चिराद्दृष्ट्वा तथा रुरुदतुस्ततः ।  
उदश्रवो यथा तत्र वनेऽभूवन्मृगा अपि ॥ १४८  
ततः शनैः समाश्वास्य राजावोचत्स तां सुताम् ।  
त्यक्त्वा राजश्रियं पुत्रि किमिदं विहितं त्वया ॥ १४९  
तदेहि जननीपार्श्वं वनवासमिमं त्यज ।  
इत्यूचिवांसं जनकं सा तं हेमप्रभाभ्यधात् ॥ १५०  
दैवेनैव नियुक्तास्मि शक्तिस्तात ममात्र का ।  
नचैष्यामि गृहं भोक्तुं न त्यजामि तपःसुखम् ॥ १५१  
इति ब्रुवाणा सा तस्मान्निश्चयान्न चचाल यत् ।  
तद्राजाकारयत्तस्या वने तत्रैव मन्दिरम् ॥ १५२  
गत्वा च राजधानीं स्वां प्रेषयामास सोऽन्वहम् ।  
तस्या अतिथिपूजार्थं पक्वान्नानि धनानि च ॥ १५३  
सा च हेमप्रभा तत्र धनैरन्नैश्च तैः सदा ।  
पूजयन्त्यतिथीनासीत्फलमूलाशिनी स्वयम् ॥ १५४  
एकदा चाययौ तस्या राजपुत्र्यास्तमाश्रमम् ।  
प्रव्राजिकैका भ्राम्यन्ती कौमारब्रह्मचारिणी ॥ १५  
स तयाभ्यर्चिता हेमप्रभया स्वकथान्तरे ।  
प्रव्रज्याकारणं पृष्टा बालप्रव्राजिकाब्रवीत् ॥ १५६  
संवाहयन्ती चरणावहं कन्या सती पितुः ।  
सीदत्करयुगाभूवं निद्राकुलितलोचना ॥ १५७  
किं निद्रासीति पादेन ततः पित्राहमाहता ।  
तन्मन्युना प्रव्रजिता निर्गत्यैवास्मि तद्ग्रहात् ॥ १५८  
इति प्रव्राजिकामुक्तवतीं हेमप्रभाथ सा ।  
समानशीलप्रीता तौ वनवाससखी व्यधात् ॥ १५९  
एकदा तामवोचत्सा प्रातः प्रव्राजिकां सखीम् ।  
सखि स्वप्नेऽद्य जानेऽहमुत्तीर्णां विपुलां नदीम् ॥ १६०  
आरूढास्मि ततः श्वेतं गजं तदनु पर्वतम् ।  
तत्राश्रमे मया दृष्टो भगवानम्बिकापतिः ॥ १६१  
तदग्रे प्राप्य वीणां च गायन्त्यहमवादयम् ।  
ततोऽद्राक्षं च पुरुषं दिव्याकारमुपागतम् ॥ १६२  
तं दृष्ट्वा च त्वया साकमहमुत्पतिता नभः ।  
इयद्दृष्ट्वा प्रबुद्धास्मि व्यतिक्रान्ता च यामिनी ॥ १६३  
एतच्छ्रुत्वैव तां हेमप्रभामाह स्म सा सखी ।  
शापावतीर्णा कापि त्वं दिव्या कल्याणि निश्चितम् ॥ १६४  
प्रत्यासन्नं च शापान्तं तव स्वप्नो वदत्यसौ ।  
श्रुत्वैतदभ्यनन्दत्सा राजपुत्री सखीवचः ॥ १६५  
ततो भूयिष्ठमुदिते जगद्दीपे दिवाकरे ।  
आययौ तुरगारूढो राजपुत्रोऽत्र कश्चन ॥ ९६६  
स तां हेमप्रभां दृष्ट्वा तापसीवेषधारिणीम् ।  
जातप्रीतिरुपागत्य ववन्दे मुक्तवाहनः ॥ १६७  
सापि तं रचितातिथ्या कृतासनपरिग्रहम् ।  
सञ्जातप्रणयाप्राक्षीन्महात्मन्को भवानिति ॥ १६८  
राजपुत्रोऽथ सोऽवादीन्महाभागे महीपतिः ।  
प्रतापसेन इत्यस्ति शुभनामानुकीर्तनः ॥ १६९  
स तप्यमानः पुत्रार्थं हरस्याराधनं तपः ।  
तेनादिश्यत देवेन प्रादुर्भूय प्रसादिना ॥ १७०  
विद्याधरावतारस्ते पुत्र एको भविष्यति ।  
स च शापक्षये लोकं निजमेव प्रपत्स्यते ॥ १७१  
द्वितीयस्तु सुतो भावी वंशराज्यधरस्तव ।  
इत्युक्तः शम्भुनोत्थाय हृष्टश्चक्रे स पारणम् ॥ १७२  
कालेन जातस्तस्यैको लक्ष्मीसेनाभिधः सुतः ।  
शूरसेनाभिधानश्च द्वितीयो नृपतेः क्रमात् ॥ १७३  
तदिमं मां विजानीहि लक्ष्मीसेनं वरानने ।  
आनीतमिह वाताश्वेनाकृष्याखेटनिर्गतम् ॥ १७४  
इत्युक्ता तेन साप्युक्त्वा स्वोदन्तं तस्य पृच्छतः ।  
सद्यो हेमप्रभा जातिं स्मृत्वा हृष्टा जगाद तम् ॥ १७५  
त्वयि दृष्टे मया जातिर्विद्याभिः सह संस्मृता ।  
साकं सख्यानया शापच्युता विद्याधरी ह्यहम् ॥ १७६  
त्वं च विद्याधरः शापच्युतः स्वसचिवान्वितः ।  
भर्ता मे त्वं च मत्सख्या अस्यास्त्वत्सचिवश्च सः ॥ १७७  
क्षीणश्च ससखीकायाः स शापो मम साम्प्रतम् ।  
लोके वैद्याधरे भूयः सर्वेषा नः समागमः ॥ १७८  
इत्युक्त्वा दिव्यरूपत्वं प्राप्य सख्या समं तया ।  
हेमप्रभा खमुत्पत्य सा स्वलोकमगात्तदा ॥ १७९  
लक्ष्मीसेनश्च यावत्स साश्चर्योऽत्र स्थितः क्षणात् ।  
तावत्स सचिवस्तस्य चिन्वानो मार्गमाययौ ॥ १८०  
तस्मै स राजपुत्रश्च सख्ये यावद्ब्रवीति तत् ।  
तावद्बुद्धिप्रभोऽप्यागात्स राजा स्वसुतोत्सुकः ॥ १८१  
सोऽदृष्ट्वैव सुतां दृष्ट्वा लक्ष्मीसेनं च पृष्टवान् ।  
तस्याः प्रवृत्तिं सोऽप्यस्मै यथादृष्टं शशंस तत् ॥ १८२  
ततो बुद्धिप्रभे विप्रे लक्ष्मीसेनः समन्त्रिकः ।  
स्मृत्वा शापक्षयाज्जातिं स्वलोकं नभसा ययौ ॥ १८३  
प्राप्य हेमप्रभां भार्यामागत्य च तया सह ।  
बुद्धिप्रभं तमामन्त्र्य व्यसृजत्स निजं पुरम् ॥ १८४  
गत्वा च प्राप्तभार्येण तेन सख्या समं ततः ।  
पित्रे प्रतापसेनाय स्ववृत्तान्तमवर्णयत् ॥ १८५  
तेन दत्तं क्रमप्राप्तं राज्यं दत्त्वानुजन्मने ।  
शूरसेनाय स ययौ वैद्याधरपुरं निजम् ॥ १८६  
तत्र विद्याधरैश्वर्यसुखं हेभप्रभायुतः ।  
लक्ष्मीसेनः स भुङ्क्ते स्म सख्या तेनान्वितश्चिरम् ॥ १८७  
इत्थं कथा निगदिताः किल गोमुखेन शृण्वन्क्रमात्स नरवाहनदत्तदेवः ।  
आसन्नवर्तिनवशक्तियशोविवाहसूत्कोऽपि तां क्षणमिव क्षणदां निनाय ॥ १८८  
एवं विनोद्य च दिनानि स राजपुत्रः प्राप्ते विवाहदिवसे पितुरन्तिकस्थः ।  
वत्सेश्वरस्य नभसः सहसावतीर्णं वैद्याधरं तपनदीप्ति बलं ददर्श ॥ १८९  
तन्मध्ये च स्वकदुहितरं दित्सितां तां गृहीत्वा  
प्रीत्या प्राप्तं स्फटिकयशसं वीक्ष्य विद्याधरेन्द्रम् ॥  
प्रत्युद्गम्य श्वशुर इति तं पूजयामास हर्षा-  
द्वत्सेशेन प्रथमविहितातिथ्यमर्घ्यादिना सः ॥ १९०  
सोऽप्यावेद्य यथार्थमम्बरचराधीशः क्षणात्कल्पिता-  
शेषस्वोचितदिव्यवैभवविधिः सिद्धिप्रभावात्ततः ।  
रत्नौघप्रतिपूरिताय विधिवद्वत्सेशपुत्राय तां  
तस्मै स्वां विततार शक्तियशसं पूर्वप्रदिष्टां सुताम् ॥ १९१  
स च नरवाहनदत्तो भार्यां विद्याधरेन्द्रतनयां ताम् ।  
सम्प्राप्य शक्तियशसं पद्म इवार्कद्युतिं व्यरुचत् ॥ १९२  
स्फटिकयशस्युपयाते कौशाम्ब्यां पुरि स वत्सराजसुतः ।  
शक्तियशोवदनाम्बुजसक्तेक्षणषट्पदस्तदा तस्थौ ॥ १९३  
इति महाकविश्रीसोमदेवभट्टविरचिते कथासरित्सागरे शक्तियशोलम्बके दशमस्तरङ्गः ।  
समाप्तश्चायं शक्तियशोलम्बको दशमः ।