---
title: ००५

---
एवं पद्मावती यावत्तत्प्राप्त्यै संश्रिता तपः ।  
तावत्स्वनगरं मुक्ताफलकेतुरवाप्य सः ॥ १  
ब्रह्मशापवशासन्नमानुष्यावतरो भयात् ।  
विद्याधरेन्द्रतनयः शरणं शिश्रिये शिवम् ॥ २  
तमर्चयंश्च तद्गर्भगृहाच्छुश्राव भारतीम् ।  
मा भैषीर्न हि ते गर्भवासक्लेशो भविष्यति ॥ ३  
मानुष्ये नापि ते दुःखं भावि नापि चिरं स्थितिः ।  
जनिष्यसे राजसुतो महाबलपराक्रमः ॥ ४  
तपोधनान्मुनेः कृत्स्नमस्त्रग्राममवाप्स्यसि ।  
मदीयः किङ्कराख्यश्च गणस्ते भवितानुजः ॥ ५  
तत्सहायो रिपूञ्जित्वा कृत्वा कार्यं दिवौकसाम् ।  
कर्तासि खेचरैश्वर्यं पद्मावत्या युतः पुनः ॥ ६  
एवं श्रुत्वा गिरं बद्धधृतिः शापफलागमम् ।  
प्रतीक्षमाण इव तं तस्थौ राजसुतोऽथ सः ॥ ७  
अत्रान्तरे कथासन्धौ पूर्वस्यां नगरं दिशि ।  
आसीद्देवसभं नाम जितदेवसभं श्रिया ॥ ८  
तत्र मेरुध्वजो नाम सार्वभौमोऽभवन्नृपः ।  
सहायो देवराजस्य देवासुररणागमे ॥ ९  
यस्य लोभो यशस्यासीन्न परस्वे महात्मनः ।  
तैक्ष्ण्यं खड्गे न दण्डे तु भयं पापान्न शत्रुतः ॥ १०  
कुटिलत्वं भ्रुवोः कोपे नाशये यस्य चाभवत् ।  
मौर्वीकिणाङ्के पारुष्यं भुजे न वचने पुनः ॥ ११  
व्यधाद्युधि न कोषे तु यो दीनारातिरक्षणम् ।  
रतिं च धर्मचर्यासु श्रद्दधे नाङ्गनासु यः ॥ १२  
तस्याभूतामुभे चिन्ते भूपतेः सततं हृदि ।  
एका पुत्रो न यत्तस्य तावदेकोऽप्यजायत ॥ १३  
द्वितीया चापि यत्पूर्वं देवासुरमहाहवात् ।  
जग्मुः पातालमसुरा हतशेषाः पलाय्य ये ॥ १४  
ते निर्गत्य ततो दूरात्सतीर्थायतनाश्रमान् ।  
विनाश्यैव च्छलात्तस्य पातालमसकृद्ययुः ॥ १५  
न च तान्प्राप स नृपः पातालव्योमचारिणः ।  
तेजस्वी तेन सन्तेपे निःसपत्नेऽपि भूतले ॥ १६  
एतच्चिन्ताकुलो जातु शक्रप्रहितसद्रथः ।  
देवास्थानं ययौ सोऽत्र चैत्रशुक्लदिनागमे ॥ १७  
शक्रस्य वत्सरारम्भे सर्वास्थानं तथाहि तत् ।  
तद्रथेन स याति स्म राजा मेरुध्वजः सदा ॥ १८  
तदा तु तत्र दिव्यस्त्रीनृत्तगीताकुलेऽपि सः ।  
सम्मानितोऽपि शक्रेण निःश्वसन्नास्त भूपतिः ॥ १९  
तद्दृष्ट्वा ज्ञातहृदयो देवराजो जगाद तम् ।  
राजञ्जानाम्यहं यत्ते दुःखं तन्मा च भूत्तव ॥ २०  
मुक्ताफलध्वजाख्यस्ते शिवांशो जनिता सुतः ।  
एको गणावतारश्च द्वितीयो मलयध्वजः ॥ २१  
तपोधनान्मुनेर्विद्याः कामरूपं च वाहनम् ।  
मुक्ताफलध्वजः प्राप्स्यत्यस्त्राणि च सहानुजः ॥ २२  
महापाशुपतास्त्रं च पुनः प्राप्य स दुर्जयः ।  
करिष्यति वशे पृथ्वीं पातालं च हतासुरः ॥ २३  
त्वं च व्योमचरावेतौ समहास्त्रौ गृहाण मे ।  
वारणं काञ्चनगिरिं तथा काञ्चनशेखरम् ॥ २४  
इत्युक्त्वास्त्रगजान्दत्त्वा प्रेषितः सोऽथ वज्रिणा ।  
आगान्मेरुध्वजो हृष्टो भूतले नगरं निजम् ॥ २५  
ते तु च्छलकृतावद्यास्तस्य पातालसंश्रयात् ।  
खेचरत्वं गतस्यापि प्राप्या नासन्किलासुराः ॥ २६  
ततः शक्राच्छ्रुतस्यासौ राजा पुत्रेच्छुराश्रमम् ।  
तपोधनस्य तस्यर्षेर्ययौ दिव्येभवाहनः ॥ २७  
तत्राभिगम्य तमृषिं शक्रादेशं निवेद्य तम् ।  
भगवन्नादिशोपायं शीघ्रं मेऽत्रेति सोऽब्रवीत् ॥ २८  
स च तस्याचिरेणेष्टसिद्धये मुनिरादिशत् ।  
व्रतमाराधनं शम्भोः सभार्यस्य महीभुजः ॥ २९  
स तेनाराधयामास व्रतेनोर्वीपतिः शिवम् ।  
तुष्टः स च विभुः स्वप्ने तमेवमवदन्नृपम् ॥ ३०  
उत्तिष्ठ राजन्प्राप्तासि क्रमेणैवाविलम्बितम् ।  
शेषासुरविनाशाय द्वौ पुत्रावपराजितौ ॥ ३१  
एतच्छ्रुत्वा प्रबुध्यैव प्रातरुक्त्वा मुनेश्च सः ।  
सभार्यः पारणं कृत्वा राजा स्वपुरमाययौ ॥ ३२  
तत्र तस्य महादेवी राज्ञी मेरुध्वजस्य सा ।  
ऋतुं दिनैः कतिपयैः प्रतिपेदे सुलक्षणा ॥ ३३  
तस्याः स गर्भे समभून्मुक्त्वा शापवशेन ताम् ।  
वैद्याधरीं तनुं मुक्ताफलकेतुरतर्कितम् ॥ ३४  
सा च तस्य तनुस्तत्र निजे चन्द्रपुरे पुरे ।  
विद्याप्रभावादम्लाना तस्थौ बान्धवरक्षिता ॥ ३५  
सापि मेरुध्वजस्यात्र राज्ञो देवसभे पुरे ।  
राज्ञी सगर्भा सम्पद्य नन्दयामास तं पतिम् ॥ ३६  
यथा यथा च सा राज्ञी जज्ञे गर्भभरालसा ।  
तथा तथा स सोत्साहस्तस्याः पतिरभून्नृपः ॥ ३७  
प्राप्ते च समये पुत्रं सासूत स्मार्कसन्निभम् ।  
बालमेवोग्रमहसं कुमारमिव पार्वती ॥ ३८  
बभूव चोत्सवः कृत्स्ने न परं वसुधातले ।  
यावन्नभस्तलेऽप्यासीद्देवप्रहतदुन्दुभौ ॥ ३९  
स्वयमागान्मुनिश्चात्र दिव्यदृक्स तपोधनः ।  
दिष्ट्या वर्धयितुं मेरुध्वजं तं पृथिवीपतिम् ॥ ४०  
तेन साकं स मुनिना नाम्ना शक्रोदितेन तम् ।  
मुक्ताफलध्वजं चक्रे पुत्रं राजा कृतोत्सवः ॥ ४१  
ततो गते मुनौ तस्मिंस्तस्य संवत्सरान्तरे ।  
राज्ञो द्वितीयस्तनयो राज्ञ्यां तस्यामजायत ॥ ४२  
तं च नाम्ना स नृपतिश्चकार मलयध्वजम् ।  
तथैव हर्षायातेन तेनैव मुनिना सह ॥ ४३  
ततः संयतकः सोऽपि शापात्तन्मन्त्रिणः सुतः ।  
जज्ञे नाम पिता चास्य महाबुद्धिरिति व्यधात् ॥ ४४  
ततस्तौ सिंहशावाभाववर्धेतां नृपात्मजौ ।  
क्रमेण तेजसा सार्धं मन्त्रिपुत्रेण तेन च ॥ ४४  
गतेष्वथाष्टमात्रेषु वर्षेषु स तपोधनः ।  
एत्योपनयनं चक्रे राजसून्वोस्तयोर्मुनिः ॥ ४६  
अष्टौ चान्यानि वर्षाणि विद्यासु च कलासु च ।  
महास्त्रेषु च सर्वेषु विनीयेते स्म तेन तौ ॥ ४७  
ततो युवानौ दृष्ट्वा तौ सर्वशस्त्रास्त्रयोधिनौ ।  
पुत्रौ कृतिनमात्मानं मेने मेरुध्वजो नृपः ॥ ४८  
अथ तं स्वाश्रमं गन्तुमिच्छन्तं सोऽब्रवीन्मुनिम् ।  
अभीष्टा दक्षिणेदानीं भगवन्गृह्यतामिति ॥ ४९  
एषैव दक्षिणाभीष्टा मम त्वत्तो महीपते ।  
असुरान्यज्ञहन्तॄन्यत्सपुत्रो मे हनिष्यसि ॥ ५०  
इत्यूचिवांसमवदत्तं महर्षिं स भूपतिः ।  
अत एवाधुना ग्राह्या भगवन्दक्षिणा त्वया ॥ ५१  
तदारभस्व यज्ञं त्वं तद्विघ्नायासुराश्च ते ।  
एष्यन्त्यहं च तत्कालं तत्रैष्यामि सपुत्रकः ॥ ५२  
पूर्वकालं हि दैत्यास्ते कृत्वा दोषं छलेन वः ।  
खमुत्पत्य निपत्याब्धौ पातालमगमन्मुने ॥ ५३  
इदानीं त्विन्द्रदत्तौ मे विद्येते खचरौ गजौ ।  
ताभ्यां सह सपुत्रस्तान्प्राप्स्यामि व्योमगानपि ॥ ५४  
तच्छ्रुत्वा स मुनिस्तुष्टस्तमुवाच नराधिपम् ।  
तर्हि त्वं यज्ञसम्भारं यथायोग्यं कुरुष्व मे ॥ ५५  
यावद्दिग्विश्रुतं गत्वा तत्र यागं समारभे ।  
प्रेषयामि च वो दूतं शिष्यमेतं दृढव्रतम् ॥ ५६  
सञ्जातकामगोद्दाममहाबलखगाकृतिम् ।  
मुक्ताफलध्वजस्यास्य भविता सैष वाहनम् ॥ ५७  
इत्युक्त्वा स मुनिः प्रायात्स्वाश्रमं स च भूपतिः ।  
प्राहिणोत्सर्वसम्भारांस्तस्यानुपदमेव तान् ॥ ५८  
प्रारब्धे तेन यज्ञे च मिलद्देवर्षिसंसदि ।  
बुद्ध्वा पातालनिलया दानवाः क्षोभमाययुः ॥ ५९  
तज्ज्ञात्वा स मुनिः शिष्यं प्राहिणोत्तं दृढव्रतम् ।  
शापकल्पितपक्षीन्द्ररूपं देवसभं पुरम् ॥ ६०  
तत्र प्राप्तं च तं दृष्ट्वा स्मृत्वा मुनिवचश्च सः ।  
सज्जीचकार तौ दिव्यौ राजा मेरुध्वजो गजौ ॥ ६१  
आरुरोह तयोर्मुख्यं स काञ्चनगिरिं स्वयम् ।  
कनीयसे च पुत्राय ददौ काञ्चनशेखरम् ॥ ६२  
दृढव्रतखगेन्द्रं च तं स मुक्ताफलध्वजः ।  
आरुरोहात्तदिव्यास्त्रो बन्दिवृन्दाभिवन्दितः ॥ ६३  
ततस्ते प्रययुर्वीरास्त्रयः खेचरवाहनाः ।  
दत्ताशिषो द्विजवरैः पुरः प्रहितसैनिकाः ॥ ६४  
प्राप्तानां चाश्रमं तेषां स मुनिः प्रीतमानसः ।  
अभेद्याः सर्वशस्त्राणां भूयास्तेति वरं ददौ ॥ ६५  
तावच्च दानवबलं निहन्तुं यज्ञमाययौ ।  
अभ्यधावच्च तद्दृष्ट्वा मेरुध्वजबलं नदत् ॥ ६६  
प्रावर्तत ततो युद्धं दैत्यानां मानुषैः सह ।  
दैत्यास्तु मानुषान्स्वस्था भूतलस्थान्वबाधिरे ॥ ६७  
ततः स पक्षिवहनो दैत्यान्मुक्ताफलध्वजः ।  
प्रधाव्य शरवर्षेण चकर्त च ममाथ च ॥ ६८  
तं च दृष्ट्वा विहङ्गस्थं ज्वलन्तमिव तेजसा ।  
तच्छेषाः प्राद्रवन्दैत्यास्ते नारायणशङ्किताः ॥ ६९  
गत्वा भयाच्च पातालं सर्वं त्रैलोक्यमालिने ।  
तत्कालं दैत्यराजाय शशंसुस्ते तथैव तत् ॥ ७०  
स तद्बुद्ध्वा द्रुतं चारैरन्विष्य तमवेत्य च ।  
मुक्ताफलध्वजं मर्त्यं मानुषाभिभवाक्षमी ॥ ७१  
सङ्घट्य सर्वपातालदानवानसुरेश्वरः ।  
वार्यमाणोऽपि शकुनैर्योद्धुमागात्तमाश्रमम् ॥ ७२  
मुक्ताफलध्वजाद्याश्च तत्रैवावहिताः स्थिताः ।  
तमभ्यधावन्दृष्ट्वैव सबलं दानवाधिपम् ॥ ७३  
ततः प्रवृत्ते भूयोऽत्र मर्त्यासुरमहाहवे ।  
विमानैराययुर्द्रष्टुं रुद्रेन्द्रप्रमुखाः सुराः ॥ ७४  
मुक्ताफलध्वजश्चात्र तत्क्षणोपस्थितं पुरः ।  
ददर्शालङ्घ्यतेजस्कमस्त्रं पाशुपतं महत् ॥ ७५५  
अतिप्रमाणमुद्वह्निज्वालं त्र्यक्षं चतुर्मुखम् ।  
एकाङ्घ्रिमष्टबाहुं च कल्पान्तानलसन्निभम् ॥ ६  
विद्धि मां शङ्करादेशादायातं विजयाय ते ।  
इति ब्रुवाणं सोऽभ्यर्च्य राजपुत्रस्तदग्रहीत् ॥ ७७  
तावच्च गगने तैस्तैरसुरैरस्त्रवृष्टिभिः ।  
मेरुध्वजबलं ताम्यदधःस्थितमबाध्यत ॥ ७८  
ततस्तद्रक्षितुं चित्रयोधी मुक्ताफलध्वजः ।  
शरजालं ददौ मध्ये युयुधे चासुरैः सह ॥ ७९  
पितृभ्रातृयुतं दृष्ट्वा तं नभश्चरवाहनम् ।  
त्रैलोक्यमाली दैत्येन्द्रः पन्नगास्त्रं मुमोच सः ॥ ८०  
तस्मान्निर्गच्छतोऽसङ्ख्यान्घोरानाशीविषानहीन् ।  
गरुडैर्गारुडास्त्रोत्थैरर्दयन्मलयध्वजः ॥ ८१  
ततो यद्यत्स दैत्येन्द्रः सपुत्रोऽस्त्रमवासृजत् ।  
मुक्ताफलध्वजस्तत्तन्निरास्यत्तस्य हेलया ॥ ८२  
अथ क्रुद्धः स देवारिस्तत्पुत्रोऽन्ये च दानवाः ।  
आग्नेयादीनि युगपत्तस्मिन्नस्त्राणि चिक्षिपुः ॥ ८३  
तानि तस्याग्रतो दृष्ट्वा स्थितं पाशुपतं ज्वलत् ।  
भीतान्यस्त्राणि सर्वाणि विमुखानि क्षणाद्ययुः ॥ ८४  
ततस्ते यावदिच्छन्ति भीता दैत्याः पलायितुम् ।  
तावत्तदाशयं बुद्ध्वा वीरो मुक्ताफलध्वजः ॥ ८५  
बबन्ध तेषामूर्ध्वं च चतुर्दिक्कं च तत्क्षणम् ।  
शरजालं स दुर्भेदं वज्रपञ्जरसन्निभम् ॥ ८६  
तत्रान्तर्भ्रमतस्तांश्च शकुन्तानिव दानवान् ।  
पित्रा भ्रात्रा च सहितः स जघान शितैः शरैः ॥ ८७  
निपेतुश्च कराः पादाः शरीराणि शिरांसि च ।  
छिन्नानि तेषां दैत्यानामवहंश्चास्रनिम्नगाः ॥ ८८  
साधुवादे ततो दत्ते पुष्पवर्षानुगे सुरैः ।  
मोहनास्त्रं ददौ तेषां द्विषां मुक्ताफलध्वजः ॥ ८९  
तेन सम्मोहितान्भूमौ पतितांस्तान्सराजकान् ।  
असुरान्वारुणास्त्रेण पाशबद्धांश्चकार सः ॥ ९०  
तपोधनोऽथ सोऽवादीन्मेरुध्वजनृपं मुनिः ।  
न वध्यमासुरं सैन्यं हतशेषमिदं खलु ॥ ९१  
स्वीकृतेन ह्यनेनैव प्रवेक्ष्यध्वं रसातलम् ।  
दैत्येन्द्रस्तु सपुत्रोऽयं बद्ध्वा नीत्वा समन्त्रिकः ॥ ९२  
महासुरैर्दुष्टनागैर्युक्तो मुख्यैश्च राक्षसैः ।  
स्थाप्यो देवसभासन्ने श्वेतशैलगुहान्तरे ॥ ९३  
इत्युक्तो मुनिना दैत्ययोधान्मेरुध्वजोऽब्रवीत् ।  
मा भैष्ट यूयं नास्माभिर्वध्या सभ्रातृकस्य तु ॥ ९४  
मुक्ताफलध्वजस्यास्य वर्तध्वं शासनेऽधुना ।  
इत्युक्ता दानवा राज्ञा हृष्टास्तत्प्रतिपेदिरे ॥ ९५  
ततः स राजा तं दैत्यराजं त्रैलोक्यमालिनम् ।  
पुत्रादिभिस्तैः सहितं श्वेतशैलमनाययत् ॥ ९६  
तद्गुहाभ्यन्तरे तं च स्थापयामास संयतम् ।  
भूरिशूरबलोपेतप्रधानामात्यरक्षितम् ॥ ९७  
ततो निवृत्ते सङ्ग्रामे मुक्तमन्दरवृष्टिषु ।  
वैमानिकेषु यातेषु प्रवृत्ते जगदुत्सवे ॥ ९८  
स तत्र पुत्रौ वक्ति स्म राजा मेरुध्वजो जयी ।  
इहैव यज्ञरक्षार्थमहं तिष्ठामि सम्प्रति ॥ ९९  
युवां प्रयातं पातालमेतैः स्वैः सैनिकैः सह ।  
प्राप्तदैत्यविमानौघै शेषासुरबलेन च ॥ १००  
आश्वास्य स्थापयित्वा च वशे पातालवासिनः ।  
प्रधानाधिष्ठितान्कृत्वा स्वीकृत्येहागमिष्यथः ॥ १०१  
एतच्छ्रुत्वा तथेत्याशु दिव्यकामगवाहनः ।  
मुक्ताफलध्वजो वीरः स चापि मलयध्वजः ॥ १०२  
रसातलं विविशतुः ससैन्यौ भ्रातरावुभौ ।  
सह दानवसैन्येन प्रणतेनाग्रयायिना ॥ १०३  
हत्वा च रक्षिणः स्थानस्थानेषु परिपन्थिनः ।  
अदातामत्र तौ शेषजनस्याभयडिण्डिमम् ॥ १०४  
विश्वस्तप्रणते चैतौ जने सप्त रसातलान् ।  
स्वीचक्रतुः पुरशतैर्नानारत्नमयैर्युतान् ॥ १७  
बुभुजाते च तान्रम्यानुद्यानैः सर्वकामदैः ।  
दिव्यासवभृतानेकरत्नसोपानवापिकैः ॥ १०६  
तत्राद्भुताकृती तौ च ददृशुर्दानवाङ्गनाः ।  
तत्कन्याश्च तरुष्वन्तर्मायाच्छादितविग्रहाः ॥ १०७  
आरेभे च तदा तत्र भर्तुर्बद्धस्य शर्मणे ।  
तपः स्वयम्प्रभा नाम भार्या त्रैलोक्यमालिनः ॥ १०८  
तस्याः सुते च त्रैलोक्यप्रभात्रिभुवनप्रभे ।  
आरेभाते तपस्तद्वत्कुमार्यौ श्रेयसे पितुः ॥ १०९  
तौ च राजसुतौ तत्र पाताले सकलं जनम् ।  
लब्धप्रशमनस्वस्थं सम्मान्य विविधैः प्रियैः ॥ ११०  
स्थापयित्वा च सङ्ग्रामसिंहादीनधिकारिणः ।  
तपोवनाश्रमपदं पितुः पार्श्वमुपेयतुः ॥ १११  
तावत्तत्र मुनेर्यज्ञः स समाप्तिमुपाययौ ।  
गन्तुं प्रारेभिरे देवाः स्वधिष्ण्यान्यृषयस्तथा ॥ ११२  
ततो मेरुध्वजः शक्रं परितुष्टं व्यजिज्ञपत् ।  
आगम्यतां मन्नगरं देव तुष्टोऽसि चेन्मयि ॥ ११३  
तच्छ्रुत्वा तत्प्रियायागान्मुनिमामन्त्र्य वासवः ।  
राज्ञा तेन सपुत्रेण सह देवसभं पुरम् ॥ ११४  
तत्र चोपाचरत्तं स राजा लोकद्वयेश्वरः ।  
तथा शक्रं यथा दिव्यं सुखं विस्मरति स्म सः ॥ ११५  
ततः प्रीतः स शक्रोऽपि तं सपुत्रं महीपतिम् ।  
दिव्यात्मवाहेनारूढं निनाय स्वं त्रिविष्टपम् ॥ ११६  
तत्र नारदरम्भादिसङ्गीतसुखसुन्दरे ।  
स विश्रमय्य तं मेरुध्वजं समलयध्वजम् ॥ ११७  
मुक्ताफलध्वजं चेन्द्रः पारिजातमयीः स्रजः ।  
दत्त्वा सदिव्यमुकुटाः सम्मान्य प्राहिणोद्गृहम् ॥ ११८  
ते चागत्यात्र भूलोके पाताले च गतागतम् ।  
कुर्वाणाश्चक्रिरे राज्यं नृदेवा लोकयोर्द्वयोः ॥ ११९  
ततो मेरुध्वजो मुक्ताफलध्वजमुवाच सः ।  
विजिताः शत्रवः पुत्र युवानौ भ्रातरौ युवाम् ॥ १२०  
स्वाधीना राजकन्याश्च मया ताश्च गवेषिताः ।  
वर्तन्ते प्राप्तकालस्तत्क्रियतां दारसङ्ग्रहः ॥ १२१  
इति पित्रोदितेऽवादीत्सोऽथ मुक्ताफलध्वजः ।  
न मे परिणये तात मनस्तावत्प्रवर्तते ॥ १,२२  
अहं तपश्चरिष्यामि सम्प्रत्याराधितुं हरम् ।  
एष वत्सस्तु कुरुतां विवाहं मलयध्वजः ॥ १२३  
एतच्छ्रुत्वैव मलयध्वजस्तं सोऽनुजोऽब्रवीत् ।  
विवाहो मम युक्तः किमार्य त्वय्यपरिग्रहे ॥ १२४  
राज्यं वा त्वय्यराज्यस्थे तव मार्गानुगो ह्यहम् ।  
इत्युक्ते तेन मलयध्वजेनोवाच भूपतिः ॥ १२५  
मेरुध्वजस्तं तनयं ज्येष्ठं मुक्ताफलध्वजम् ।  
युक्तमेवामुना तावदनुजेन तवोदितम् ॥ १२६  
त्वं त्वयुक्तं वदस्येतन्नव एवात्र यौवने ।  
को नाम कालस्तपसो भोगकालो ह्ययं तव ॥ १२७  
तदकालोचितः पुत्र मुच्यतामेष दुर्ग्रहः ।  
इति तेनोच्यमानोऽपि राज्ञा ज्येष्ठः सुतोऽत्र च ॥ १२८  
नाङ्गीचक्रे यदा सम्प्रत्युद्वाहं निश्चयेन सः ।  
तदा स नृपतिस्तूष्णीं तस्थौ कालं प्रतीक्षितुम् ॥ १२९  
अत्रान्तरे च पाताले भार्यां त्रैलोक्यमालिनः ।  
स्वयम्प्रभामूचतुस्तां तपःस्थे ते स्वकन्यके ॥ १३०  
आवयोरम्ब सप्ताष्टवर्षयोः संयतः पिता ।  
राज्यभ्रंशश्च संवृत्तः कस्मादकृतपुण्ययोः ॥ १३१  
अष्टमं वर्षमेतच्च तपस्यन्त्योर्न नौ हरः ।  
प्रसीदति न तातोऽयं मुच्यतेऽद्यापि बन्धनात् ॥ १३२  
तद्यावदावयोर्न स्याद्रिपोः परिभवोऽथवा ।  
निर्लक्षणामिमां तावदनले जुहुवुस्तनुम् ॥ १३३  
इत्युक्ता दुहितृभ्यां सा जगादैवं स्वयम्प्रभा ।  
पुत्र्यौ प्रतीक्ष्यतां तावदुदयी ह्यस्ति नः पुनः ॥ १३४  
तपःस्थितां हि मां स्वप्ने जाने देवोऽब्रवीच्छिवः ।  
वत्से कुर्या धृतिं राज्यं पुनः प्राप्स्यति ते पतिः ॥ १३५  
मुक्ताफलध्वजश्चैष तथैव मलयध्वजः ।  
दुहित्रोस्तव भर्तारौ राजपुत्रौ भविष्यतः ॥ १३६  
मानुषाविति मा चैतौ विज्ञासीरेतयोर्यतः ।  
एको विद्याधरवरो द्वितीयो मामको गणः ॥ १३७  
इत्यादिष्टेश्वरेणाहं प्रबुद्धा रजनीक्षये ।  
इत्याशयैतया चैष सोढः क्लेशो महान्मया ॥ १३८  
तस्मादावेदयाम्येतदर्थं युष्मत्पितुः प्रभोः ।  
तदिच्छया यतिष्ये च युष्मदुद्वाहसिद्धये ॥ १३९  
एवमाश्वास्य सा राज्ञी कन्यके स्वे स्वयम्प्रभा ।  
उवाचेन्दुमतीं नाम वृद्धामन्तःपुरस्त्रियम् ॥ १४०  
आर्यपुत्रस्य निकटं श्वेतशैलगुहां व्रज ।  
निपत्य पादयोस्तं च विज्ञापय गिरा मम ॥ १४१  
निर्मितास्मि महाराज धात्रान्येनैव दारुणा ।  
त्वद्वियोगाग्निनाद्यापि न दह्ये ज्वलतापि या ॥ १४२  
आत्मा तु न मया त्यक्तः पुनस्त्वद्दर्शनाशया ।  
इत्युक्त्वा मामकं शार्वं स्वप्नादेशं निवेदयेः ॥ १४३  
ततः कन्याविवाहार्थं पृच्छेस्तं यच्च वक्ष्यति ।  
तत्त्वयागत्य मे वाच्यं विधास्येऽहं तथाविधम् ॥ १४४  
इत्युक्त्वेन्दुमतीं तां सा प्रैषयत्सापि निर्गता ।  
पातालात्प्राप तच्छैलगुहाद्वारं सुरक्षितम् ॥ १४५  
रक्षिणोऽभ्यर्थ्य तत्रान्तः प्रविश्यालोक्य संयतम् ।  
त्रैलोक्यमालिनं तं सा साश्रुर्जग्राह पादयोः ॥ १४६  
तत्पृष्टकुशला तच्च शनैस्तस्मै शशंस सा ।  
कृत्स्नं स्वभार्यासन्देशं ततो राजा जगाद सः ॥ १४७  
यः प्रोक्तो राज्यलाभो नः शर्वेणास्तु तथैव सः ।  
मेरुध्वजस्यात्मजयोः कन्यादाने तु का कथा ॥ १४८  
इहैवाहं विपद्येय न तु दद्यां निजात्मजे ।  
शत्रुभ्यां मानुषाभ्यां च संयतः सन्नुपायनम् ॥ १४९  
इत्युक्त्वेन्दुमती राज्ञा प्रेषिता तेन सा ततः ।  
एत्य स्वयम्प्रभायै तत्तत्पत्न्यै तद्वचोऽभ्यधात् ॥ १५०  
श्रुत्वा ततस्ते त्रैलोक्यप्रभात्रिभुवनप्रभे ।  
दैत्येन्द्रकन्ये जननीमूचतुस्तां स्वयम्प्रभाम् ॥ १५१  
आवयोर्यौवनभयादग्निरेवाधुना गतिः ।  
तदम्बास्यां चतुर्दश्यां तत्प्रवेशं विदध्वहे ॥ १५२  
कृतनिश्चययोरेवं तयोः साप्यकरोत्तदा ।  
निश्चयं मरणायैव तन्माता सपरिच्छदा ॥ १५३  
प्राप्तायां च चतुर्दश्यां ताः पापरिपुनामनि ।  
तीर्थे सर्वाश्चिताश्चक्रुरर्चित्वा हाटकेश्वरम् ॥ १५४  
तावन्मेरुध्वजो राजा तिथौ तस्यां सपुत्रकः ।  
सभार्यश्चाययौ तावद्धाटकेश्वरमर्चितुम् ॥ १५५  
स पापरिपुतीर्थं तत्स्नानार्थं सानुगो व्रजन् ।  
दूराद्ददर्श तत्तीरे वनान्तर्धूममुद्गतम् ॥ १५६  
धूमोद्गमः कुतोऽत्रेति पृच्छन्तं तं च भूपतिम् ।  
ऊचुः सङ्ग्रामसिंहाद्याः पातालाधिकृता निजाः ॥ १५७  
त्रैलोक्यमालिनो भार्या महाराज स्वयम्प्रभा ।  
दुहितृभ्यां कुमारीभ्यां सहात्र तपसि स्थिता ॥ १५८  
नूनं ता अग्निकार्यादि किञ्चिदत्राद्य कुर्वते ।  
यदि वातितपःखिन्नाः कुर्वन्त्यग्निप्रवेशनम् ॥ १५९  
तच्छ्रुत्वा सह पुत्राभ्यां पत्न्या तैश्चाधिकारिभिः ।  
द्रष्टुं स राजा तत्रागान्निषिद्धान्यपरिच्छदः ॥ १६०  
ददर्श चात्र प्रच्छन्नः स्थितस्ते दैत्यकन्यके ।  
समातृके पूजयन्त्यौ सुसमिद्धं चितानलम् ॥ १६१  
मुखलावण्यसन्दोहनिःस्यन्दैर्दिक्षु सर्वतः ।  
चन्द्रबिम्बशतानीव रचयन्त्यौ रसातले ॥ १६२  
लोलहाराम्बुपूराभ्यां कामस्येवाभिषेचनम् ।  
कुचकाञ्चनकुम्भाभ्यां कुर्वत्यौ त्रिजगज्जये ॥ १६३  
बिभ्राणे जघनाभोगं विपुलं बद्धमेखलम् ।  
नक्षत्रमालाङ्कमिव स्मरद्विपशिरःस्थलम् ॥ १६४  
वहन्त्यौ केशपाशौ च पन्नगाविव निर्मितौ ।  
धात्रा लावण्यसर्वस्वनिधानं रक्षितुं तयोः ॥ १६५  
दृष्ट्वा ते चिन्तयामास स राजा जातविस्मयः ।  
अहो विश्वसृजः सृष्टिर्लसन्नवनवाद्भुता ॥ १६६  
तदेतयोर्न रम्भापि नोर्वशी न तिलोत्तमा ।  
रूपे भजति तुल्यत्वमसुराधिपकन्ययोः ॥ १६७  
इति चिन्तयतस्तस्य राज्ञः सा दैत्यकन्यका ।  
ज्येष्ठार्चयित्वा त्रैलोक्यप्रभा वह्निं व्यजिज्ञपत् ॥ १६८  
उक्तः स्वप्नहरादेशो यतः प्रभृति मेऽम्बया ।  
ततः प्रभृति बद्धैव भर्तृबुद्धिर्यतो मया ॥ १६९  
तस्मिन्गुणनिधौ राजपुत्रे मुक्ताफलध्वजे ।  
तत्स एव पतिर्भूयाद्भगवन्मेऽन्यजन्मनि ॥ १७०  
इह जन्मनि तातेन संयतस्थेन मानिना ।  
दित्सिताप्यम्बया तस्मै दातुं नाङ्गीकृतास्मि यत् ॥ १७१  
तच्छ्रुत्वा तद्वदेवात्र सापि त्रिभुवनप्रभा ।  
वव्रे हुताशान्मलयध्वजं जन्मान्तरे पतिम् ॥ १७२  
ततो मेरुध्वजो राजा स तच्छ्रवणहर्षुलः ।  
तद्भार्या च महादेवी परस्परमवोचताम् ॥ १७३  
प्राप्नुयातामिमे भार्ये यद्यस्मत्तनयाविभौ ।  
तदेताभ्यामवाप्तं स्याल्लोकद्वयजयात्फलम् ॥ १७४  
तद्यावदस्मिन्ननले नात्मानं क्षिपतः क्षणम् ।  
तावत्किं नोपसृत्यैते वारयामः समातृके ॥ १७५  
एवं देव्या सहालोच्य राजावोचदुपेत्य ताः ।  
मा कार्ष्ट साहसं दुःखं शमयिष्याम्यहं हि वः ॥ १७६  
श्रुत्वैतच्छ्रोत्रपीयूषवर्षाभं भूपतेर्वचः ।  
दृष्ट्वा च तं ताः सकलाः प्रणेमुरसुराङ्गनाः ॥ १७७  
पश्यन्त्योऽपि वयं पूर्वं मायाच्छन्ना न लक्षिताः ।  
लोकद्वयेश्वरेणेह दृष्टाः स्मोऽद्य पुनस्त्वया ॥ १७८  
त्वद्दृष्टानां च दुःखान्तो भवत्येवाचिरेण नः ।  
किं पुनः स्वगिरा दत्ते देवेनाभ्यर्थिते वरे ॥ १७९  
तद्गृहीतार्घ्यपाद्यादि कृतासनपरिग्रहाः ।  
भवन्तो हि जगत्पूज्या अयं चास्माकमाश्रमः ॥ १८०  
इति स्वयम्प्रभामुक्तवतीमाह हसन्नृपः ।  
जामातृभ्यां त्वयैताभ्यां पाद्यार्घ्यं दीयतामिति ॥ १८१  
ततः स्वयम्प्रभावादीत्तदेताभ्यां वृषध्वजः ।  
देवो दापयितार्घादि युष्माभिस्त्वद्य गृह्यताम् ॥ १८२  
मेरुध्वजो जगादाथ सर्वमात्तमिदं मया ।  
यूयं च मरणोद्योगान्निवर्तध्वमितोऽधुना ॥ १८३  
प्रविश्य तिष्ठतैकस्मिन्स्वपुरे सर्वकामदे ।  
ततोऽहमेव ज्ञास्यामि यथा वः कुशलं भवेत् ॥ १८४  
इत्युक्तवन्तं राजानः सा जगाद स्वयम्प्रभा ।  
देवादेशान्निवृत्ताः स्मः शरीरत्यागनिश्चयात् ॥ १८५  
कारास्थे तु प्रभौ युक्ता कथं नः स्वगृहस्थितिः ।  
तदिहैव वयं तावत्तिष्ठामो देव सम्प्रति ॥ १८६  
यावद्देवः स्वयं दत्तं वरं नः पालयिष्यति ।  
ससुतामात्यमस्माकं मोचयिष्यति च प्रभुम् ॥ १८७  
मुक्तस्त्वदधिकारी सन्स च राज्यं करिष्यति ।  
अर्पयिष्यति राज्यं च तुभ्यमेव त्वदिच्छया ॥ १८८  
समयप्रतिबन्धं च स करिष्यति तादृशम् ।  
अन्तरस्था वयं चात्र सह पातालवासिभिः ॥ १८९  
पातालेभ्योऽस्मदीयानि रत्नानि स्वीकुरुष्व च ।  
एवमुक्तवतीं तां स राजा मेरुध्वजोऽब्रवीत् ॥ १९०  
विज्ञास्याम्यहमेवैतत्स्मर्तव्यं स्ववचस्तु वः ।  
इत्युक्त्वा स नृपः स्नात्वा हाटकेशमपूजयत् ॥ १९१  
दैत्यराजसुते ते च तयोरेवं स्वदृष्टयोः ।  
तत्पुत्रयोस्तदेकाग्रगतचित्ते बभूवतुः ॥ १९२  
अथ स रसातलनिलयैर्निखिलैस्त्रैलोक्यमालिनो मुक्तिम् ।  
प्रणिपत्य याच्यमानो राजा मेरुध्वजः सुकृती ॥ १९३  
छत्रैः स्वयशःशुभ्रैः स्थगयन्नाशाः सदारसुतभृत्यः ।  
निर्गत्यासुरलोकात्तस्मादागान्निजं नगरम् ॥ १९४  
तत्रास्य पुत्रो मलयध्वजस्तां कनीयसीं दानवराजपुत्रीम् ।  
ध्यायन्ननिद्रोऽपि निमीलिताक्षः स्मरज्वरार्तो रजनीं निनाय ॥ १९५  
स धैर्यजलधिस्तु तामपि विचिन्त्य मुक्ताफल-  
ध्वजोऽसुरपतेः सुतां दृढनिबद्धभावां युवा ।  
मुनीन्द्रमनसामपि स्मरविकारदां ज्यायसीं  
पुरार्थितवरो मुनेर्न खलु चुक्षुभे चेतसा ॥ १९६  
मेरुध्वजस्तु तमवेत्य सुतं निषिद्धदारक्रियं स्मरवशं मलयध्वजं च ।  
कन्याप्रदानविमुखं च महासुरं तमासीदुपायघटनाकुलचित्तवृत्तिः ॥ १९७  
इति महाकविश्रीसोमदेवभट्टविरचिते कथासरित्सागरे पद्मावतीलम्बके पञ्चमस्तरङ्गः ।