---
title: ००६

---
ततो मेरुध्वजो राजा तं तथा मलयध्वजम् ।  
पश्यन्स्मरज्वराक्रान्तं देवीं स्वामेवमब्रवीत् ॥ १  
पातालदृष्टे त्रैलोक्यमालिनस्ते सुते न चेत् ।  
भार्ये मत्पुत्रयोः स्यातां तन्मया किं कृतं भवेत् ॥ २  
तयोः कनिष्ठां च विना पुत्रो मे मलयध्वजः ।  
लज्जानिगूढकामाग्निः पुटपाकेन पच्यते ॥ ३  
तदर्थं च मयाद्यापि मोक्षस्त्रैलोक्यमालिनः ।  
प्रतिश्रुतोऽपि तत्पत्न्यै सत्वरं न विधीयते ॥ ४  
बन्धमुक्तो दुहितरावसुरत्वाभिमानतः ।  
पुत्राभ्यां मानुषाभ्यां मे स दद्यान्नहि जातुचित् ॥ ५  
तदेतमर्थं सान्त्वेन ब्रूमस्तस्याधुना वरम् ।  
इत्यालोच्य समं देव्या स प्रतीहारमादिशत् ॥ ६  
श्वेतशैलगुहां गत्वा प्रीत्या मद्वचनेन तम् ।  
त्रैलोक्यमालिनं ब्रूहि दैत्येन्द्रं संयतस्थितम् ॥ ७  
दैवयोगादिह क्लिष्टा यूयं दैत्यपते चिरम् ।  
तदिदानीं मम वचः कृत्वा क्लेशं शमं नय ॥ ८  
देहि दृष्ट्यानुरागिण्यौ मत्सुताभ्यां स्वकन्यके ।  
इतो मुक्तः स्वराज्यं च विहितप्रत्ययः कुरु ॥ ९  
इत्युक्त्वा प्रेषितो राज्ञा गत्वा तत्र गुहान्तरे ।  
दैत्येन्द्रायाब्रवीत्तस्मै क्षत्ता राजवचः स तत् ॥ १०  
मानुषाभ्यामहं कन्ये न दास्यामीति तेन च ।  
प्रत्युक्तः स तथैवेत्य क्षत्ता राजानमभ्यधात् ॥ ११  
अथोपायं विचिन्वाने तस्मिन्मेरुध्वजे नृपे ।  
दिवसेषु च यातेषु विज्ञाततदुदन्तया ॥ १२  
पातालात्प्रेषिता भूयः सा स्वयम्प्रभया तया ।  
आगादिन्दुमती तत्र दूती सन्देशहारिणी ॥ १३  
सा चागत्य प्रतीहार्या मुखेनावेदितात्मका ।  
प्रविवेश महादेव्या निकटं तत्कृतादरा ॥ १४  
प्रणिपत्याब्रवीत्तां च देवि देवी स्वयम्प्रभा ।  
विज्ञापयति किं वस्तद्विस्मृतं वचनं निजम् ॥ १४  
अब्धयः कुलशैलाश्च भवन्ति प्रलयेऽन्यथा ।  
भवादृशां तु वचनं न तदाप्यन्यथा भवेत् ॥ १६  
यद्यप्युपगतं नास्मत्स्वामिना कन्यकार्पणम् ।  
तत्स बद्धो दुहितरौ कथं दद्यादुपायनम् ॥ १७  
औचित्येनोपकाराय युष्माभिश्चेत्स मुच्यते ।  
तन्निश्चितं सुतादानात्कुर्याद्वः प्रत्युपक्रियाम् ॥ १८  
सकन्यापि त्यजेत्प्राणानन्यथा सा स्वयम्प्रभा ।  
तेन न स्यात्सुताप्राप्तिर्न च वः सत्यपालनम् ॥ १९  
तत्कुरुष्व तथा देवि समयप्रत्ययादिना ।  
यथा राजा विमुञ्चेत्तं प्रभुं नः सर्वसिद्धये ॥ २०  
स्वयम्प्रभाविसृष्टं च गृहाणेदं विभूषणम् ।  
दिव्यैस्तैस्तैश्चितं रत्नैः खेचरत्वादिदायिभिः ॥ २१  
एवमुक्तवतीमिन्दुमतीं राज्ञी जगाद सा ।  
दुःखितायाः कथं तस्या मयैतद्गुह्यतामिति ॥ २२  
अगृहीते त्वयैतस्मिन्नस्माकमधृतिर्भवेत् ।  
गृहीते तु निजं दुःखं शान्तं मन्यामहे वयम् ॥ २३  
इतीन्दुमत्या राज्ञी सा तया यत्नेन बोधिता ।  
आश्वासहेतोस्तस्यास्तद्रत्नाभरणमग्रहीत् ॥ २४  
इहैव तावत्तिष्ठार्ये राजा यावदुपैष्यति ।  
इत्युक्त्वा तां च तत्रैव राज्ञी स्थापयति स्म सा ॥ २५  
तावत्स राजा तत्रागादुत्थायेन्दुमती च सा ।  
राज्ञीनिवेदिता भूपं प्रणनाम तदादृता ॥ २६  
स्वयम्प्रभावितीर्णं च चूडारत्नं समर्पयत् ।  
विषरक्षोजरारोगहरं तस्मै नृपाय सा ॥ २७  
स्वसत्यमनुपाल्यैतद्ग्रहीष्यामीति वादिनम् ।  
नृपमिन्दुमती सा तमेवं प्रौढा व्यजिज्ञपत् ॥ २८  
देवेन प्रतिपन्नं चेत्सत्यं पालितमेव तत् ।  
अस्मिन्गृहीते त्वस्माकमाश्वासः सुतरां भवेत् ॥ २९  
एवं तयोक्ते साधूक्तमित्युक्त्वैवास्य भूपतेः ।  
चूडारत्नं तदादाय राज्ञी मूर्ध्नि बबन्ध सा ॥ ३०  
ततः स्वयम्प्रभावाक्यं यथा राज्ञ्यै निवेदितम् ।  
तथा शशंस सा राज्ञे तस्मायिन्दुमती पुनः ॥ ३१  
ततो राज्ञ्या तथैवोक्तोऽवादीदिन्दुमती नृपः ।  
इहैवाद्य प्रतीक्षस्व प्रातर्वक्ष्याम्यहं तव ॥ ३२  
इत्युक्त्वा तां निशां नीत्वा प्रातराहूय मन्त्रिणः ।  
स तामिन्दुमतीमेवं राजा मेरुध्वजोऽब्रवीत् ॥ ३३  
एभिर्मन्मन्त्रिभिः साकं राज्ञे त्रैलोक्यमालिने ।  
आवेद्य गत्वा पातालादानयासुरयोषितः ॥ ३४  
स्वयम्प्रभाद्याः सर्वांश्च मुख्यान्पातालवासिनः ।  
हाटकेश्वरसम्बन्धि मुद्रितं कोषवारि च ॥ ३५  
अस्मद्वशे वर्तितव्यं नित्यं त्रैलोक्यमालिना ।  
सभृत्यबन्धुना भाव्यं नागैश्चासस्यघातिभिः ॥ ३६  
अत्रार्थे भर्तृचरणान्स्पृष्ट्वा मन्मन्त्रिसन्निधौ ।  
स्वयम्प्रभाद्याः शपथैरन्तरस्था भवन्तु नः ॥ ३७  
पातालवासिनः सन्तु तद्वत्प्रतिभुवोऽखिलाः ।  
अपत्यानि च सर्वेऽपि स्थापयन्तु सराजकाः ॥ ३८  
सराजकाश्च लिखितं कुर्वन्तु निखिला अपि ।  
हाटकेश्वरसर्वाङ्गवारिकोषं पिबन्तु च ॥ ३९  
ततो मोक्ष्याम्यहं कारागृहात्त्रैलोक्यमालिनम् ।  
इत्युक्त्वेन्दुमतीं राजा सामात्या विससर्ज सः ॥ ४०  
सा गत्वा मन्त्रिसहितां प्रोच्य त्रैलोक्यमालिने ।  
तच्छ्रद्धिता तथैवेन्दुमती पातालमाविशत् ॥ ४१  
स्वयम्प्रभादीनानीय कोषवारि च सा ततः ।  
राजोक्तं तदमात्याग्रे सर्वान्सर्वमकारयत् ॥ ४२  
विहितप्रत्ययं तं च मुमोच सपरिच्छदम् ।  
त्रैलोक्यमालिनं मेरुध्वजः कारागृहान्नृपः ॥ ४३  
आनीय च गृहं सम्यक्सम्मान्य सपरिग्रहम् ।  
स्वीकृतासुररत्नौघः स्वराज्ये विससर्ज तम् ॥ ४४  
सोऽपि त्रैलोक्यमाली स्वं पुनरेत्य रसातलम् ।  
प्राप्तराज्यो ननन्द स्वैः सहितो भृत्यबान्धवैः ॥ ४५  
मेरुध्वजश्च पातालप्रभवैरर्थसञ्चयैः ।  
पृथिवीं पूरयामास प्रावृड्घन इवाम्बुभिः ॥ ४६  
अथ त्रैलोक्यमाली स सम्मन्त्र्य निजभार्यया ।  
कन्यारत्नद्वयं दित्सुस्तत्सुताभ्यां स्ववेश्मनि ॥ ४७  
नृपं मेरुध्वजं नेतुं तं निमन्त्र्य सबान्धवम् ।  
स्मृतोपकारो दैत्येन्द्रः पातालात्स्वयमाययौ ॥ ४८  
आगत्य तं च राजानं कृतातिथ्यमुवाच सः ।  
युष्माभिर्नातिनिर्वृत्या तदा दृष्टं रसातलम् ॥ ४९  
परिचर्यापरेष्वस्मास्विदानीमेत्य दृश्यताम् ।  
कन्यारत्ने मदीये च गृह्येतां सुतयोः कृते ॥ ५०  
इत्युक्तेऽसुरराजेन तेन मेरुध्वजोऽथ सः ।  
तत्रैवानाययामास भार्यां पुत्रौ च तावुभौ ॥ ५१  
तेभ्योऽसुरेन्द्रवाक्यं तत्कन्यादानान्तमब्रवीत् ।  
ततो जगाद तं ज्येष्ठः पुत्रो मुक्ताफलध्वजः ॥ ५२  
विवाहं न करिष्येऽहमनाराधितशङ्करः ।  
उक्तं मया प्राक्क्षन्तव्यमेतस्मान्मेऽपराधतः ॥ ५३  
मयि प्रयाते भवनं करोतु मलयध्वजः ।  
विना पातालकन्यां तां नाख्येवास्य हि निर्वृतिः ॥ ५४  
तच्छ्रुत्वा स कनीयांस्तमवादीन्न त्वयि स्थिते ।  
अयशस्यमधर्म्यं च करोम्यार्याहमीदृशम् ॥ ५५  
ततो मेरुध्वजे राज्ञि प्रयत्नाद्बोधयत्यपि ।  
मुक्ताफलध्वजो नैच्छत्स्वविवाहक्रियां यदा ॥ ५६  
तदा त्रैलोक्यमाली तं खिन्नमामन्त्र्य भूपतिम् ।  
ययौ स्वमेव पातालं सानुगः स यथागतम् ॥ ५७  
तत्र वृत्तान्तमावेद्य भार्यां पुत्रं च सोऽभ्यधात् ।  
न्यक्कारैकपरोऽस्माकं कीदृशः पश्यतं विधिः ॥ ५८  
मानुषौ नाद्य गृह्णीतः कन्ये मे प्रार्थितावपि ।  
पूर्वं ये प्रार्थिते ताभ्यां दातुं नाङ्गीकृते मया ॥ ५९  
तच्छ्रुत्वा तौ जगदतुः को जानाति कथं विधेः ।  
चेतस्येतत्स्थितं किं हि शाम्भवं स्याद्वचोऽन्यथा ॥ ६०  
इत्यादि तेषां वदतां बुद्ध्वा ते तत्र चक्रतुः ।  
कन्ये प्रतिज्ञां त्रैलोक्यप्रभात्रिभुवनप्रभे ॥ ६१  
द्वादशाहं निराहारस्थितयोरावयोर्यदि ।  
देवो विवाहसम्पत्तिप्रसादं न करिष्यति ॥ ६२  
ततश्च कार्यमावाभ्यां सहैवाग्निप्रवेशनम् ।  
न तु धार्यं निकारार्थं वृत्त्यर्थं वा शरीरकम् ॥ ६३  
एवं नियम्य देवस्य पुरतस्तस्थतुश्च ते ।  
निराहारे जपध्यानपरे दैत्येन्द्रकन्यके ॥ ६४  
तद्बुद्ध्वा च तयोर्माता पिता च दितिजेश्वरः ।  
  
तथैवात्र निराहारावास्तां दुहितृवत्सलौ ॥ ६५  
ततः स्वयम्प्रभा सा तां तन्मातेन्दुमतीं पुनः ।  
मेरुध्वजमहादेव्यै वक्तुं तत्प्राहिणोद्द्रुतम् ॥ ६६  
तया गत्वा तदाख्यातं स्वस्वामिगृहसङ्कटम् ।  
राज्ञ्यै तस्यै विवेदाथ राजा मेरुध्वजोऽपि तत् ॥ ६७  
ततस्तदनुरोधात्तौ जहतुस्तत्र दम्पती ।  
आहारं तौ च तत्पुत्री पितृभक्त्यनुरोधिनौ ॥ ६८  
एवं लोकद्वये राजगृहयोः सङ्कटस्थयोः ।  
मुक्ताफलध्वजोऽनश्नन्ध्यातवाञ्शरणं शिवम् ॥ ६९  
पड्रात्रे च गते राजपुत्रः प्रातः प्रबुध्य सः ।  
पूर्वं संयतकं मित्त्रं महाबुद्धिमभाषत ॥ ७०  
सखे स्वप्रेऽद्य जानेऽहमारूढो वाहने निजे ।  
तपोधनमुनिप्रत्ते कामरूपे मनोगतौ ॥ ७१  
विमानतामुपगते निर्वेदान्मेरुपार्श्वगम् ।  
गौरीशायतनं दिव्यमतिदूरमितो गतः ॥ ७२  
तत्रापश्यमहं काञ्चिद्दिव्यकन्यां तपःकृशाम् ।  
तामुद्दिश्याब्रवीन्मां च जटाभृत्पुरुषो हसन् ॥ ७३  
एकस्याः कन्यकायास्त्वं पलाय्यैवमिहागतः ।  
इहैषा च द्वितीया ते सम्प्राप्ता पश्य तिष्ठति ॥ ७४  
तदाकर्ण्य वचस्तस्य तत्कन्यारूपदर्शने ।  
अतृप्त एव सहसा प्रबुद्धोऽस्मि निशाक्षये ॥ ७५  
तस्मात्तत्रैव गच्छामि प्राप्तुं तां दिव्यकन्यकाम् ।  
प्राप्स्यामि चेन्न तां तत्र प्रवेक्ष्यामि हुताशनम् ॥ ७६  
तां तथोपनतां हित्वा दैत्यकन्यां मनो मम ।  
रज्यते स्वप्नदृष्टायामस्यां किं क्रियते विधेः ॥ ७७  
जाने च तत्र यातस्य निश्चितं शुभमस्ति मे ।  
इत्युक्त्वा तत्स सस्मार मुनिदत्तं स्ववाहनम् ॥ ७८  
तदारुह्य विमानत्वं प्राप्तं सख्या समं च सः ।  
मनःसङ्कल्पितस्थानप्रापकं कामरूपकृत् ॥ ७९  
मुक्ताफलध्वजः प्रायाद्दिव्यं गौरीशधाम तत् ।  
प्राप्य तच्च यथा स्वप्ने दृष्टं पश्यञ्जहर्ष सः ॥ ८०  
ततः प्रववृते तत्र स सिद्धोदकनामनि ।  
तीर्थे स्नानादिकं कर्तुं सख्येकपरिचारकः ॥ ८१  
तावत्तं क्वाप्यविज्ञातगतं बुद्ध्वा स तत्पिता ।  
राजा मेरुध्वजो भार्यासुतादिसहितस्तदा ॥ ८२  
उपवासकृशो दुःखक्षोभं स्वपुरगो दधौ ।  
तथा तदैव पातालेऽप्येतत्सर्वमबुध्यत ॥ ८३  
ततस्त्रैलोक्यमाली स गृहीत्वा ते स्वकन्यके ।  
सोपवासः सभार्यादिस्तत्रैवागान्नृपान्तिकम् ॥ ८४  
चतुर्दश्यां गतः सोऽद्य नूनं क्वाप्यर्चितुं हरम् ।  
तत्प्रतीक्षामहे तावदिहैवैतद्दिनं वयम् ॥ ८५  
प्रातर्यत्र स तत्रैव यास्यामो नागतो यदि ।  
ततो यद्भवतीत्येव सर्वे ते निश्चयं व्यधुः ॥ ८६  
अत्रान्तरे मेघवने तस्मिन्नौर्याश्रमे स्थिता ।  
सापि पद्मावती तस्मिन्दिनेऽवादीन्निजाः सखीः ॥ ८७  
सख्यः स्वप्नेऽद्य जाने मां सिद्धीश्वरगतां पुमान् ।  
जटाधरोऽब्रवीत्कोऽपि देवागाराद्विनिर्गतः ॥ ८८  
दुःखं समाप्तमासन्नो भर्त्रा ते पुत्रि सङ्गमः ।  
इत्येवोक्त्वा गतेऽस्मिन्मे गते निद्रानिशे अपि ॥ ८९  
तदेत तत्र गच्छाम इत्युक्त्वा सा जगाम तत् ।  
मेरुपार्श्वस्थितं पद्मावती गौरीशकेतनम् ॥ ९०  
तत्र सिद्धोदके स्नान्तं दूरान्मुक्ताफलध्वजम् ।  
दृष्ट्वा सविस्मया सा तं स्वसखीरेवमब्रवीत् ॥ ९१  
सदृशो मे प्रियस्यायं पुमान्पश्यत कीदृशः ।  
आश्चर्यं किं स एव स्यान्नास्त्येतन्मानुषो ह्ययम् ॥ ९२  
तच्छ्रुत्वा तं च दृष्ट्वा ताः सख्यस्तामेवमब्रुवन् ।  
न केवलं सुसदृशो देव्ययं प्रेयसस्तव ॥ ९३  
यावदेतद्वयस्योऽयं त्वत्कान्तसुहृदः किल ।  
तस्य संयतकस्यापि पश्य सादृश्यमश्नुते ॥ ९४  
यत्त्वया वर्णितं देवि यथाद्य स्वप्नदर्शनम् ।  
तथा जानीमहे व्यक्तं शापान्मानुषतां गतौ ॥ ९५  
तावेवैताविहानीतावीश्वरेण स्वयुक्तितः ।  
मानुषागमनं देवभूमावस्यां कुतोऽन्यथा ॥ ९६  
एवं सखीभिरुक्ता सा पद्मावत्यर्चितेश्वरा ।  
तस्थौ देवान्तिके छन्ना तं जिज्ञासितुमुत्सुका ॥ ९७  
तावत्स्नात्वार्चितुं देवं तत्र मुक्ताफलध्वजः ।  
आगतः सर्वतो वीक्ष्य महाबुद्धिमुवाच तम् ॥ ९८  
तदेवायतनं चित्रमिदं स्वप्ने यदीक्षितम् ।  
लिङ्गान्तर्दृश्यगौरीशमूर्ति रत्नमयं मया ॥ ९९  
तानेव चैतान्पश्यामि स्वप्नदृष्टानिहाधुना ।  
प्रदेशान्दिव्यविहगस्फुरद्रत्नप्रभद्रुमान् ॥ १००  
तत्कालदृष्टां दिव्यां तु कन्यां पश्यामि नेह ताम् ।  
अप्राप्तया तया चेह देहं त्यक्ष्यामि निश्चितम् ॥ १०१  
इत्युक्ते तेन सख्यस्तामूचुः पद्मावतीं रहः ।  
शृणु नूनमिह स्वप्ने दृष्ट्वा त्वामयमागतः ॥ १०२  
त्वद्दर्शनेनैव विना त्यक्तुं प्राणान्समीहते ।  
तन्निगूढस्थिता एव पश्यामो देवि निश्चयम् ॥ १०३  
इति च्छन्नासु तास्वत्र स्थितास्वन्तः प्रविश्य सः ।  
मुक्ताफलध्वजो देवमर्चयित्वा विनिर्ययौ ॥ १०४  
निर्गत्य यावत्कुरुते भक्तितस्त्रिः प्रदक्षिणम् ।  
तावत्स च सखा चास्य जातिं सस्मरतुर्निजाम् ॥ १०५  
हर्षाच्च पूर्ववृत्तान्तं यावदन्योन्यमाहतुः ।  
तावत्पद्मावती दृष्टिगोचरं सा ययौ तयोः ॥ १०६  
मुक्ताफलध्वजः पूर्वजन्मवृत्तं स्मरंश्च सः ।  
तां दृष्ट्वैव तमाह स्म वयस्यं हर्षनिर्भरः ॥ १०७  
दृष्टा सेयमिह स्वप्ने देवी पद्मावती मया ।  
दिष्ट्या प्राप्ता च तदिमामाशु सम्भावयाम्यहम् ॥ १०८  
इत्युक्त्वोपेत्य साश्रुस्तामवोचद्देवि माधुना ।  
कापि यासीरहं मुक्ताफलकेतुः स ते प्रियः ॥ १०९  
दृढव्रतस्य शापेन मानुषीभूय संस्मृता ।  
जातिर्मयाद्येत्युक्त्वा तामैच्छदाश्लेष्टुमुत्सुकः ॥ ११०  
सा तूद्भ्रान्ता तिरोभूय तत्रासीत्साश्रुलोचना ।  
सोऽपि राजसुतोऽपश्यंस्तां मोहादपतद्भुवि ॥ १११  
ततः सदुःखमाकाशे तद्वयस्यो जगाद सः ।  
यदर्थं स तपःक्लेशो देवि पद्मावति त्वया ॥ ११२  
अनुभूतः कथं प्राप्तं तमेवं नाभिभाषसे ।  
अहं संयतकः सोऽपि वयस्यो दयितस्य ते ॥ ११३  
तद्युष्मदर्थं शप्तस्य किं मे नालपसि प्रियम् ।  
इत्युक्त्वा स समाश्वास्य तमुवाच नृपात्मजम् ॥ ११४  
तथानुरागोपगता दैत्यराजसुता त्वया ।  
यत्त्यक्ता तस्य पापस्य तवागतमिदं फलम् ॥ ११५  
तच्छ्रुत्वा सा सखीराह च्छन्ना पद्मावती तदा ।  
शृणुतासुरकन्यासु न किलायं प्रवर्तते ॥ ११६  
ततः सख्योऽपि तामूचुः सर्वं संवादि दृश्यते ।  
किं न स्मरसि यत्तेन शापकाले प्रियेण ते ॥ ११७  
मानुष्ये मे मनोऽन्यत्र मा गात्पद्मावतीं विना ।  
इत्यर्थितो वरस्तस्मान्मुनेः पूर्वं तपोधनात् ॥ ११८  
तत्प्रभावादयं नूनमन्यस्त्रीषु न रज्यते ।  
श्रुत्वैतद्राजपुत्री सा सञ्जज्ञे संशयाकुला ॥ ११९  
मुक्ताफलध्वजः सोऽपि दृष्टनष्टप्रियस्ततः ।  
चक्रन्द हा प्रिये पद्मावति किं नैतदीक्षसे ॥ १२०  
विद्याधरत्वे यत्प्राप्तः शापो मेघवने मया ।  
त्वदर्थमिह चाद्याहं मृत्युं प्राप्स्याम्यसंशयम् ॥ १२१  
इत्यादि क्रन्दितं तस्य श्रुत्वा पद्मावती सखीः ।  
प्राह सर्वाणि संवादीन्यभिज्ञानानि यद्यपि ॥ १२२  
तथापि पारम्पर्येण श्रुतान्येतानि जातुचित् ।  
आभ्यां भवेयुरिति मे न चेतोऽभ्येति निश्चयम् ॥ १२३  
तन्नार्तमस्य शक्नोमि वचः श्रोतुं व्रजाम्यहम् ।  
तद्गौर्यायतनं तावत्पूजाकालश्च तत्र मे ॥ १२४  
इत्युक्त्वा ससखीका सा पद्मावत्यम्बिकाश्रमम् ।  
तज्जगामार्चयित्वा च देवीमेवं व्यजिज्ञपत् ॥ १२५  
स सिद्धीश्वरदृष्टश्चेत्सत्यं पूर्वप्रियो मम ।  
तत्तथा कुरु येन स्याच्छीघ्रमेतेन सङ्गमः ॥ १२६  
इति पद्मावती यावत्साकाङ्क्षा तत्र तिष्ठति ।  
मुक्ताफलध्वजस्तावत्सोऽपि सिद्धीश्वरे स्थितः ॥ १२७  
पूर्वं संयतकं मित्त्रं महाबुद्धिमुवाच तम् ।  
जाने सा स्वास्पदं याता तद्गौर्यायतनं सखे ॥ १२८  
तदेहि यावस्तत्रैवेत्युक्त्वारुह्य मनोगतौ ।  
तस्मिन्विमाने सोऽप्यागादम्बिकाश्रममेव तत् ॥ १२९  
दूरादृष्ट्वावतीर्णं तं विमानेन नभस्तलात् ।  
सख्यः पद्मावतीमूचुर्देवि पश्येदमद्भुतम् ॥ १३०  
स इहाप्येष दिव्येन विमानेनागतः किल ।  
मानुषस्यापि दिव्योऽस्य प्रभावः कथमीदृशः ॥ १३१  
ततः पद्मावती स्माह सख्यः स्मरथ किं न तत् ।  
यत्स शापप्रदातास्य मया शप्तो दृढव्रतः ॥ १३२  
मानुषत्वेऽवतीर्णस्य वाहनं कामरूपभृत् ।  
इच्छानुगतमस्यैव भविष्यति भवानिति ॥ १३३  
तत्तेन मुनिशिष्येण वाहनेनैष निश्चितम् ।  
विमानरूपं दधता स्वेच्छं भ्रमति सर्वतः ॥ १३४  
एवं तयोक्ते सख्यस्तामूचुरेवमवैषि चेत् ।  
तन्न सम्भावयस्येतं कस्माद्देवि किमीक्षसे ॥ १३५  
एतत्सखीवचः श्रुत्वा पद्मावत्यवदत्पुनः ।  
एवं सम्भाव्यते सख्यो निश्चयोऽद्यापि नास्ति मे ॥ १३६  
सत्यं स एव यदि वा भवत्येष तथापि मे ।  
अभिगम्योऽन्यदेहस्थः स्वदेहानाश्रितः कथम् ॥ १३७  
तच्छन्ना एव पश्यामस्तावदस्येह चेष्टितम् ।  
इत्युक्त्वा राजपुत्रीं सा छन्नैवासीत्सखीवृता ॥ १३८  
तावत्तत्रावतीर्यैव विमानादम्बिकाश्रमे ।  
मुक्ताफलध्वजः सोत्को वयस्यं तमुवाच सः ॥ १३९  
अमुत्र राक्षसीत्रस्ता पूर्वं सम्भाविता मया ।  
स्वयंवरागता चेह दृष्टोद्यानान्तरे पुनः ॥ १४०  
इह चावाप्तशापं मामनुसर्तुमनास्तदा ।  
प्रिया पद्मावती कृच्छ्रान्मुनीन्द्रेण निवर्तिता ॥ १४१  
सैवाद्य पश्य मे मित्र दृष्टिमार्गात्पलायते ।  
एतत्तस्य वचः श्रुत्वा पद्मावत्यब्रवीत्सखीः ॥ १४२  
सत्यं सख्यः स एवायं पूर्वदेहमनाश्रितम् ।  
कथं तूपैम्यमुं तन्मे सोऽत्र सिद्धीश्वरो गतिः ॥ १४३  
तेनैव दत्तः स्वप्नो मे स एव च करिष्यति ।  
उपायमिति निश्चित्य सागात्सिद्धीश्वरं पुनः ॥ १४४  
पूर्वदेहस्थितेनैव प्रियेण मम सङ्गमम् ।  
कुरु वा देहि वा मृत्युं तृतीया न गतिर्मम ॥ १४५  
इति विज्ञापयामास सा तमभ्यर्च्य धूर्जटिम् ।  
ससखीका च तत्रैव तस्थौ देवकुलाङ्गने ॥ १४६  
तावद्गौर्याश्रमे तत्र तां स मुक्ताफलध्वजः ।  
अन्विष्याप्राप्य चोद्विग्नस्तमवादीद्वयस्यकम् ॥ १४७  
इतः प्राप्ता न सा यावो धाम तच्छाम्भवं पुनः ।  
ततोऽपि चेन्न लप्स्ये तां प्रवेक्ष्याम्यग्निमेव तत् ॥ १४८  
तच्छ्रुत्वा स सखावोचद्भावि कल्याणमेव ते ।  
न मृषा स्यान्मुनिवचः स्वप्नादेशश्च शाम्भवः ॥ १४९  
इत्याश्वासयता तेन सख्या मुक्ताफलध्वजः ।  
सह सिद्धीश्वरं प्रायाद्विमानमधिरुह्य सः ॥ १५०  
प्राप्तं दृष्ट्वात्र तं पद्मावती तस्थावलक्षिता ।  
पश्यतेहैव सम्प्राप्त इति चोवाच सा सखीः ॥ १५१  
सोऽपि प्रविश्य देवाग्रं दृष्ट्वा प्रत्यग्रपूजितम् ।  
मुक्ताफलध्वजो देवं वयस्यं तमभाषत ॥ १५२  
सखे केनापि पश्यायमधुनैवार्चितो विभुः ।  
नूनं सैव प्रिया मेऽत्र स्थिता क्वाप्यर्चितस्तया ॥ १५३  
इत्युक्त्वा सोऽत्र चिन्वानो यदा न प्राप तां तदा ।  
चक्रन्द हा प्रिये पद्मावतीति विरही मुहुः ॥ १५४  
पिकीरुते तदालापबुद्ध्या तत्कबरीधिया ।  
बर्हिबर्हे सरसिजे तन्मुखभ्रान्तितस्तथा ॥ १५५  
धावन्स्मरज्वरावेशविवशस्तेन कृच्छ्रतः ।  
आश्वास्य जगदे सख्या राजपुत्रोऽनुनीय सः ॥ १५६  
बहूपवासक्लान्तेन किमारब्धमिदं त्वया ।  
जितभूलोकपातालं किमात्मानमुपेक्षसे ॥ १५७  
त्वय्यन्तिकमनायाते पिता मेरुध्वजस्तव ।  
राजा त्रैलोक्यमाली च श्वशुरो दानवेश्वरः ॥ १५८  
त्वदर्थिनी च त्रैलोक्यप्रभा सापि तदात्मजा ।  
माता च ते विनयवत्यनुजो मलयध्वजः ॥ १५९  
अनिष्टाशङ्किनः सर्वे सोपवासा जहत्यसून् ।  
तदेहि तावद्गत्वा तान्रक्षावोऽवसितं ह्यहः ॥ १६०  
इति तं वादिनं प्राह मित्त्रं मुक्ताफलध्वजः ।  
त्वमेव मद्विमानेन गत्वाश्वासय तानिति ॥ १६१  
ततस्तं स सखावोचत्स ममोपनमेत्कथम् ।  
शापेन मुनिशिष्यो यस्तव वाहनतां गतः ॥ १६२  
इत्युक्तवन्तं सुहृदं राजपुत्रोऽब्रवीत्स तम् ।  
तर्हि तिष्ठ सखे तावत्पश्यावः किं भवेदिह ॥ १६३  
एवं श्रुत्वा तदालापं पद्मावत्यवदत्सखीः ।  
जानेऽभिज्ञानसंवादैः स पूर्वप्रिय एष मे ॥ १६४  
कामं मानुषदेहस्थः शापेनैवं कदर्थ्यते ।  
सिद्धकन्योपहासाच्च शापदोषो ममाप्ययम् ॥ १६५  
इति यावच्च सा वक्ति तावदालोहितच्छविः ।  
वियोगिवनदावाग्निरुदगान्मृगलाञ्छनः ॥ १३६  
पूरयामास च शनैर्जगज्ज्योत्स्ना समन्ततः ।  
कन्दर्पदहनज्वाला तं च मुक्ताफलध्वजम् ॥ १६७  
ततस्तत्कालचक्राह्व इव क्रन्दन्नृपात्मजः ।  
छन्नस्थयैव जगदे पद्मावत्या स विग्नया ॥ १६८  
राजपुत्र स एव त्वं यदि मे पूर्ववल्लभः ।  
तथाप्यन्यशरीरस्थो ममासि परपूरुषः ॥ १६९  
अहं ते परदाराश्च तदाक्रन्दसि किं मुहुः ।  
उपायो भवितावश्यं सत्यं चेत्तन्मुनेर्वचः ॥ १७०  
एतच्छ्रुत्वा वचस्तस्यास्तामपश्यंश्च सोऽभ्यगात् ।  
मुक्ताफलध्वजो हर्षविषादविषमां दशाम् ॥ १७१  
जगाद च मया देवि स्मृतप्राक्तनजन्मना ।  
दृष्ट्वा त्वं प्रत्यभिज्ञाता स्वामेव दधती तनुम् ॥ १७२  
त्वं तु वैद्याधरे देहे वर्तमानं विलोक्य माम् ।  
अधुना परिजानीषे मर्त्यदेहगतं कथम् ॥ १७३  
तदवश्यं मया त्याज्यमिदं हतशरीरकम् ।  
इत्युक्त्वा सोऽभवत्तूष्णीं छन्नासीत्सापि तत्प्रिया ॥ १७४  
ततो भूयिष्ठयातायां रात्रौ निद्रागते श्रमात् ।  
पूर्वसंयतके तस्मिन्महाबुद्धौ वयस्यके ॥ १७५  
अप्राप्यां तेन देहेन जानन्पद्मावतीं स ताम् ।  
मुक्ताफलध्वजो दारूण्याहृत्याग्निमदीपयत् ॥ १७६  
भगवंस्त्वत्प्रसादेन प्राक्तनीं तां तनुं श्रितः ।  
प्राप्यासमचिरेणैव प्रियां पद्मावतीमहम् ॥ १७७  
इति ब्रुवन्प्रणम्यैव लिङ्गमूर्तिं स शङ्करम् ।  
जुहाव ज्वलिते तस्मिन्नग्नौ राजसुतस्तनुम् ॥ १७८  
तावत्प्रबुद्धः स महाबुद्धिर्मुक्ताफलध्वजम् ।  
तमपश्यन्विचित्यापि पश्यन्नग्निमुदर्चिषम् ॥ १७९  
विचिन्त्य तं हुतात्मानं वयस्यं विरहाकुलम् ।  
अग्नौ तत्रैव तच्छोकात्सोऽप्यात्मानमपातयत् ॥ १८०  
तद्दृष्ट्वा सापि दुःखार्ता पद्मावत्यब्रवीत्सखीः ।  
धिगहो हृदयं स्त्रीणां कठिनं कुलिशादपि ॥ १८१  
पश्यन्त्या वैशसमिदं नोत्क्रान्तं यन्ममासुभिः ।  
तत्कियच्चिरमात्मानमधन्यो धार्यते मया ॥ १८२  
नास्ति मेऽद्यापि दुःखान्तो मदपुण्यैर्मुनेरपि ।  
वचस्तस्यान्यथा जातं तच्छ्रेयो मरणं मम ॥ १८३  
परपूरुषमध्ये तु प्रवेष्टुमनलेऽत्र मे ।  
न युक्तं तदनायासः पाश एव हि मे गतिः ॥ १८४  
इत्युक्त्वा साग्रतः शम्भोरुपेत्याशोकपादपे ।  
पाशं विधातुं लतया राजपुत्री प्रचक्रमे ॥ १५  
आशाप्रदर्शिभिर्वाक्यैर्यावत्तां स सखीजनः ।  
वारयत्याययौ तावन्मुनिः सोऽत्र तपोधनः ॥ १८६  
मा पुत्रि साहसं न स्यादसत्यं तद्वचो मम ।  
धीरा भवाधुनैवेह प्राप्तं पश्यसि तं प्रियम् ॥ १८७  
त्वदीयेनैव तपसा तस्य शापक्षयोऽचिरात् ।  
संवृत्तस्तदनास्थेयं स्वतपस्येव ते कथम् ॥ २ १८८  
प्रत्यासन्ने विवाहे च का तवेयं विषादिता ।  
प्रणिधानादवेत्याहमिदं सर्वमिहागतः ॥ १८९  
इति तं व्याहरन्तं च दृष्ट्वा मुनिमुपागतम् ।  
प्रणम्य दोलारूढेव साभूत्पद्मावती क्षणम् ॥ १९०  
अथ मर्त्यदेहदाहाद्वैद्याधरमात्मदेहमाश्रित्य ।  
सवयस्यो मुक्ताफलकेतुः सोऽत्राययौ प्रियस्तस्याः ॥ १९१  
तं वीक्ष्य चातकवधूरिव नूतनाभ्रं राकाशशाङ्कमुदितं च कुमुद्वतीव ।  
विद्याधरेन्द्रतनयं गगनागतं सा पद्मावती हृदि दधौ कमपि प्रमोदम् ॥ १९२  
स च मुक्ताफलकेतुर्मुमुदे दृष्ट्यैव तामवेक्ष्य पिबन् ॥  
चिरमरुभूमिभ्रमणश्रान्तः पान्थो यथा सरितम् ॥ १९३  
तौ च शापरजनीक्षयादुभौ चक्रवाकवदवाप्तसङ्गमौ ।  
जग्मतुस्तपनतेजसो मुनेस्तस्य पादपतनेन तृप्तताम् ॥ १९४  
यद्युवामिह पुनः समागतौ तीर्णशापमुदितौ स एव मे ।  
चेतसोऽद्य परितोष इत्यसावभ्यनन्ददथ तौ महामुनिः ॥ १९५  
यातायां निशि चेन्द्रवारणगतस्तत्रैव सोऽप्याययौ  
चिन्वन्दारकनिष्ठपुत्रसहितो मेरुध्वजो भूपतिः ।  
त्रैलोक्यप्रभया समं तनयया त्रैलोक्यमाली तथा  
दैत्यानामधिपो विमानवहनः सान्तःपुरः सानुगः ॥ १९६  
ततः स मुक्ताफलकेतुमेतयोः प्रदर्श्य वृत्तान्तमवर्णयन्मुनिः ।  
यथा स कार्यार्थमवाप शापतो मनुष्यतां मुक्तिमुपागतस्ततः ॥ १९७  
बुद्ध्वा तदग्नौ पतनोन्मुखास्ते मेरुध्वजाद्या मुनिनोपदिष्टम् ।  
सिद्धोदकस्नानहरार्चनादि कृत्वा विशोकाः सहसा बभूवुः ॥ १९८  
त्रैलोक्यप्रभया पुनरत्र तया जातिमाशु संस्मृत्य ।  
समचिन्त्यत सिद्धाधिपकन्या देवप्रभास्मि सा हन्त ॥ १९९  
विद्याधराधिनाथः पतिरस्तु ममेति या तपस्यन्ती ।  
पद्मावत्युपहसिता प्राविशमनलं स्वकामनासिद्ध्यै ॥ २००  
जातास्म्यस्मिंश्च ततो दितिजकुले यत्र चानुरक्तास्मि ।  
सोऽप्येष राजपुत्रः प्राप्तो वैद्याधरीं पुनः स्वतनुम् ॥ २०१  
न च युज्यतेऽन्यरूपो देहेनानेन समभिगन्तुमयम् ।  
तदिमामेतत्प्राप्त्यै तनुं जुहोम्यासुरीं पुनर्ज्वलने ॥  
एवं विमृश्य हृदि तच्च निवेद्य पित्रोर्मुक्ताफलध्वजहुताशमनुप्रविष्टाम् । २०२  
आदाय तां करुणयार्पितपूर्वदेहामाविर्बभूव हुतभुक्स्वयमब्रवीच्च ॥ २०३  
भो मुक्ताफलकेतो त्वामियमुद्दिश्य मयि विमुक्ततनुः ।  
तदिमां सिद्धेशसुतां गृहाण देवप्रभां भार्याम् ॥ २०४  
इत्येतदुक्त्वैव तिरोहितेऽनले ब्रह्मात्र सेन्द्रैरमरैः सहाययौ ।  
गन्धर्वराजः सह चन्द्रकेतुना विद्याधरेन्द्रेण च पद्मशेखरः ॥ २०५  
प्रह्राय सर्वैरभिनन्दिताय तैर्गन्धर्वराड्व्यग्रपरिग्रहस्ततः ।  
प्रादात्स मुक्ताफलकेतवे सुतां पद्मावतीं तां विधिवद्विभूतिमान् ॥ २०६  
स चात्र विद्याधरराजपुत्रश्चिरोत्सुकस्तां दयितामवाप्य ।  
मेने फलं जन्मतरोरवाप्तमुवाह तामप्यथ सिद्धकन्याम् ॥ २०७  
स च तया दितिजेश्वरकन्यया विधिवदत्र पितृप्रवितीर्णया ।  
नृपसुतः समयुज्यत कान्तया त्रिभुवनप्रभया मलयध्वजः ॥ २०८  
ततः कृतित्वादभिषिच्य पुत्रं सद्वीपपृथ्वीवलयैकराज्ये ।  
मेरुध्वजः स्वे मलयध्वजं तं वनं सदारस्तपसे जगाम ॥ २०९  
त्रैलोक्यमाली सपरिग्रहश्च प्रायात्पदं स्वं दितिजाधिराजः ।  
शक्रोऽथ मुक्ताफलकेतवे तां ददौ स विद्युद्ध्वजराज्यलक्ष्मीम् ॥ २१०  
मुक्ताफलकेतुरयं भुङ्क्तां विद्याधरासुरैश्वर्यम् ।  
स्वपदानि यान्तु च सुरा इत्थं वागुच्चचार दिवः ॥ २११  
तामाकर्ण्य ययुस्ततः प्रमुदितास्ते ब्रह्मशक्रादयः  
शापान्मुक्तवता तपोधनमुनिः शिष्येण साकं ययौ ।  
श्रीमुक्ताफलकेतुना च सहितो भार्याद्वयभ्राजिना  
पुत्रेणाथ स चन्द्रकेतुरगमद्वैद्याधरं स्वं पदम् ॥ २१२  
भुक्त्वा च तत्र गगनेचरचक्रवर्तिलक्ष्मीं सुतेन सह तेन चिरं स राजा ।  
तस्मिन्निवेश्य निजराज्यधुरं विरक्तो देव्या समं मुनितपोवनमाश्रितोऽभूत् ॥ २१३  
स च मुक्ताफलकेतुः प्रागिन्द्रादसुरराज्यमासाद्य ।  
प्राप्य पुनश्च पितुस्तद्विद्याधरचक्रवर्तित्वम् ॥ २१४  
पद्मावत्या सहितो दशकल्पान्मूर्तयेव निर्वृत्या ।  
भेजे सुसमृद्धोभयसाम्राज्यसुखश्रियं सुकृती ॥ २१५  
आलोच्य भावानवसाननीरसान्संश्रित्य चान्ते स मुनीन्द्रकाननम् ।  
ज्योतिः परं प्राप्य तपःप्रकर्षतः सायुज्यमीशस्य जगाम धूर्जटेः ॥ २१६  
एव हंसयुगान्निशम्य सरसामेतां कथां तन्मुखा-  
ज्ज्ञानं प्राप्य च लब्धदिव्यगतिकः स ब्रह्मदत्तो नृपः ।  
तद्भार्यासचिवौ च तौ च विहगौ गत्वैव सिद्धीश्वरं  
त्यक्त्वा शापतनूः शिवानुचरतां प्रापुर्निजां तेऽखिलाः ॥ २१७  
इत्यहमाकर्ण्य कथां गोमुखतो मदनमञ्चुकाविरहे ।  
हे मुनयः क्षणमात्रं धृत्या चेतो विनोदितवान् ॥ २१८  
एवं कथितकथे किल नरवाहनदत्तचक्रवर्तिनि ते ।  
गोपालकेन सहिताः परितुतुषुः कश्यपाश्रमे मुनयः ॥ २१९  
इति महाकविश्रीसोमदेवभट्टविरचिते कथासरित्सागरे पद्मावतीलम्बके षष्ठस्तरङ्गः ।  
  
  
समाप्तोऽयं पद्मावतीलम्बकः सप्तदशः ।