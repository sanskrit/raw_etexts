---
title: ००४

---
अत्रान्तरे स गन्धर्वराजः स्वनगरं पुनः ।  
प्रविष्टो विततस्फूर्जदुत्सवः पद्मशेखरः ॥ १  
तज्जयाशंसया तप्ततपसं गिरिजाश्रमे ।  
बुद्ध्वा भार्यामुखात्पद्मावतीमानाययत्सुताम् ॥ २  
उपागतां च तपसा विरहेण च तां कृशाम् ।  
तनयां पादपतितां स जगादाशिषं ददत् ॥ ३  
वत्से मदर्थं विहितस्तपःक्लेशो महांस्त्वया ।  
तद्विद्याधरराजेन्द्रसुतं विद्युद्ध्वजान्तकम् ॥ ४  
जगच्छरण्यं जयिनं व्यादिष्टं शम्भुना स्वयम् ।  
श्रीमुक्ताफलकेतुं तं शीघ्रं पतिमवाप्नुहि ॥ ५  
इति पित्रोदिते यावदास्ते सा विनतानना ।  
राजानमाह तन्माता तावत्कुवलयावली ॥ ६  
कथं स तादृगसुरस्त्रिलोकाभयदायिना ।  
तेनार्यपुत्र निहतो राजपुत्रेण संयुगे ॥ ७  
तच्छ्रुत्वा वर्णयामास स राजा तस्य विक्रमम् ।  
राजपुत्रस्य तं तस्यै सदेवासुरसङ्गरम् ॥ ८  
ततः पद्मावतीसख्या सा मनोहारिकाख्यया ।  
तदीया राक्षसीयुग्मवधलीलाप्यकथ्यत ॥ ९  
ततस्तस्य सुतायाश्च वृत्तमन्योन्यदर्शनम् ।  
प्रीतिं च बुद्ध्वा तौ तोषं राजा राज्ञी च जग्मतुः ॥ १०  
ऊचतुश्च निगीर्णश्च येनासुरचमूचयः ।  
अगस्त्येनेव जलधी राक्षस्यौ तस्य के इति ॥ ११  
तया तत्पौरुषोत्कर्षवर्णनावात्यया च सः ।  
पद्मावत्याः प्रजज्वाल सुतरां मदनानलः ॥ १२  
ततः पित्रोः सकाशात्सा निर्गता राजकन्यका ।  
शुद्धान्तरत्नप्रासादमारोहत्सोत्सुका क्षणात् ॥ १३  
तत्र रत्नोम्भितस्तम्भबद्धमौक्तिकजालके ।  
मणिकुट्टिमविन्यस्तसुखशय्यावरासने ॥ १४  
चिन्तितोपनमद्दिव्यनानाभोगमनोरमे ।  
स्थिता साभ्यधिकं तेपे प्रेयोविरहवह्निना ॥ १५  
ददर्श च ततः पृष्ठाद्धेमद्रुमलताचितम् ।  
रत्नवापीशताकीर्णं दिव्यमुद्यानमृद्धिमत् ॥ १६  
दृष्ट्वा चाचिन्तयच्चित्रमिदमस्मत्पुरोत्तमम् ।  
मज्जन्मभूमेर्भुवनादैन्दवादपि सुन्दरम् ॥ १७  
हिमाद्रिमौलिमाणिक्यं न च दृष्टमिदं मया ।  
नन्दनाभ्यधिकं यत्र पुरोपवनमीदृशम् ॥ १८  
तदत्र गत्वा सच्छायशीतले विजने वरम् ।  
विरहानलसन्तापं शमयामि मनागिमम् ॥ १९  
इति सञ्चिन्त्य सा बाला शनैरेकाकिनी ततः ।  
युक्त्यावरुह्य गन्तुं तत्पुरोद्यानं प्रचक्रमे ॥ २०  
पद्भ्यां गन्तुमशक्ता सा स्वविभूतेरुपस्थितैः ।  
पक्षिभिर्वाहनीभूय तदुद्यानमनीयत ॥ २१  
तत्रान्तः कदलीखण्डगृहे पुष्पास्तरोपरि ।  
उपाविशच्छ्रूयमाणे दिव्यगेयादिनिःस्वने ॥ २२  
न च सात्र रतिं लेभे न तस्याः शाम्यति स्मरः ।  
विना प्रियेण कामाग्निः प्रत्युतावर्धताधिकम् ॥ २३  
ततो दिदृक्षुश्चित्रस्थमपि तं प्रियमुत्सुका ।  
साग्रहीच्चित्रफलकं वर्णवर्तीश्च सिद्धितः ॥ २४  
स्रष्टुं द्वितीयं धातापि नेष्टे यत्सदृशं पुनः ।  
तमालिखेयं सोत्कण्ठा सन्नपाणिरहं कथम् ॥ २५  
तथाप्यात्मविनोदार्थमालिखामि यथा तथा ।  
इति सञ्चिन्त्य फलके सा तु यावत्तमालिखत् ॥ २६  
तावत्तस्यास्तमुद्देशमाययौ चिन्वती सखी ।  
सा मनोहारिका नाम तददर्शनविह्वला ॥ २७  
सा तामेकाकिनीं तत्र राजपुत्रीं लतागृहे ।  
सचित्रफलकामुत्कामपश्यत्पृष्ठतः स्थिता ॥ २८  
पश्यामि तावत्किमियं करोत्येवमिहैकिका ।  
इति सञ्चिन्त्य तस्थौ च छन्ना सा तत्र तत्सखी ॥ २९  
तावत्सापि तमुद्दिश्य चित्राभिलिखितं प्रियम् ।  
पद्मावती जगादैवमुदश्रुनयनोत्पला ॥ ३०  
द्रुर्जयानसुरान्हत्वा येनेन्द्रो रक्षितस्त्वया ।  
आलापमात्रेण स मां कथं मारान्न रक्षसि ॥ ३१  
कल्पद्रुमोऽप्यदातृत्वं सुगतोऽप्यदयालुताम् ।  
आयाति मन्दपुण्यस्य सुवर्णमपि चाश्मताम् ॥ ३२  
स्मरज्वरानभिज्ञश्च नूनं वेत्सि न मद्व्यथाम् ।  
दैत्याजितस्य पुष्पेषुः किं तपस्वी करोति ते ॥ ३३  
किं वा वच्मि विधिर्वामो मम येनाश्रुणा दृशौ ।  
पिदधन्नेच्छति प्रायश्चित्रेऽपि तव दर्शनम् ॥ ३४  
इत्युक्त्वा राजतनया सा प्रावर्तत रोदितुम् ।  
छिन्नहारगलत्स्थूलमुक्ताभैरश्रुबिन्दुभिः ॥ ३५  
तत्क्षणं तामुपासर्पत्सा मनोहारिका सखी ।  
साप्याच्छाद्यैव तच्चित्रं राजपुत्री जगाद ताम् ॥ ३६  
इयच्चिरं न दृष्टा त्वं सखि कुत्र स्थितास्यहो ।  
तच्छ्रुत्वा विहसन्ती तां सा मनोहारिकाब्रवीत् ॥ ३७  
त्वामेव सखि चिन्वाना चिरं भ्रान्तास्मि तत्त्वया ।  
चित्रं किं छाद्यते दृष्टं भया चित्रमथ श्रुतम् ॥ ३८  
एवं तयोक्ता सख्या सा पद्मावत्यश्रुगद्गदम् ।  
लज्जानतमुखी हस्ते गृहीत्वा तामभाषत ॥ ३९  
सखि प्रागेव विदितं सर्वं ते किं निगृह्यते ।  
राजपुत्रेण तेनाहं तस्मिन्गौर्याश्रमे तदा ॥ ४०  
उद्धृतापि महाघोरराक्षसीवह्निमध्यतः ।  
दुर्वारविरहज्वाले निक्षिप्ता मदनानले ॥ ४१  
तन्न जाने क्व गच्छामि कस्मै वच्मि करोमि किम् ।  
आश्रये कमुपायं वा दुर्लभासक्तमानसा ॥ ४२  
इति ब्रुवाणां तां राजपुत्रीमाह स्म सा सखी ।  
अभिष्वङ्गोऽनुरूपोऽयं स्थाने ते मनसः सखि ॥ ४३  
इतरेतरशोभायै संयोगो युवयोः किल ।  
नवचन्द्रकलाशार्वजटामुकुटयोरिव ॥ ४४  
अधृतिश्चात्र मा भूत्ते ध्रुवं स भवतीं विना ।  
न स्थास्यति त्वया किं स तथाभूतो न लक्षितः ॥ ४५  
स्त्रियोऽपीच्छन्ति पुम्भावं यां दृष्ट्वा रूपलोलुभाः ।  
तस्यास्ते को भवेन्नार्थी तुल्यरूपः स किं पुनः ॥ ४६  
शर्वोऽप्यलीकवादी किं येनोक्तौ दम्पती युवाम् ।  
अदूरगेऽप्यभीष्टेऽर्थे को वार्तो भजते धृतिम् ॥ ४७  
तदाश्वसिहि भावी ते स एव नचिरात्पतिः ।  
न त्वया दुर्लभः कश्चित्त्वं तु सर्वेण दुर्लभा ॥ ४८  
इत्युक्ता सा तया सख्या राजपुत्री जगाद ताम् ।  
सखि यद्यपि जानामि तथापि करवाणि किम् ॥ ४९  
इदं तु मे तदासक्तं चेतो नोत्सहते क्षणम् ।  
स्थातुं विना तं प्राणेशं क्षमते न च मन्मथः ॥ ५०  
तमेव हि स्मरन्त्या मे मनो निर्वाति न क्षणम् ।  
दह्यन्तेऽङ्गानि सन्तापेनोत्क्रामन्तीव चासवः ॥ ५१  
एवं वदन्ती मोहेन मोहिता पुष्पपेलवा ।  
अङ्के तस्या वयस्याया राजपुत्री पपात सा ॥ ५२  
अथाम्बुसेककदलीपल्लवानिलवीजनैः ।  
साश्रुराश्वासयामास सा वयस्या क्रमेण ताम् ॥ ५३  
मृणालहारवलयं श्रीखण्डार्द्रविलेपनम् ।  
नलिनीदलशय्यां च यानि सा विदधे सखी ॥ ५४  
तस्यास्तान्यपि सन्तापसमासक्तानि सङ्गतः ।  
सन्तप्य समदुःखत्वमिव शुष्यन्ति भेजिरे ॥ ५५०  
ततः सा विह्वला पद्मावती तामवदत्सखीम् ।  
क्लिश्नासि किं वृथात्मानं नैवं शाम्यति मे व्यथा ॥ ५६  
येन शाम्यति तच्चेत्त्वं कुरुषे तच्छिवं भवेत् ।  
एवमुक्तवतीमार्तां वयस्या तामभाषत ॥ ५७  
कुर्यां किं यन्न नामाहं तवार्थे ब्रूहि तत्सखि ।  
तच्छ्रुत्वा सा ह्रिया किञ्चिदिव राजसुताब्रवीत् ॥ ५८  
तमिहानय मे कान्तं गत्वा प्रियसखि द्रुतम् ।  
नान्यथोपशमो मे स्यात्तातश्चैव न कुप्यति ॥ ५९  
प्रत्युतेहागतायैव मामेषोऽस्मै प्रदास्यति ।  
एवं तयोक्ता सोत्साहं वयस्या साप्युवाच ताम् ॥ ६०  
यद्येवं तद्गृहाण त्वं धैर्यं कार्यमिदं कियत् ।  
एषाहं सखि यान्येव त्वत्प्रियानयनाय यत् ॥ ६१  
तत्पितुः खेचरेन्द्रस्य चन्द्रकेतोः पुरोत्तमम् ।  
ख्यातं चन्द्रपुरं नाम निर्वृता भव किं शुचा ॥ ६२  
इति साश्वासिता सख्या तया राजसुताभ्यधात् ।  
तदुत्तिष्ठ शिवः पन्था अस्तु ते व्रज सत्वरम् ॥ ६३  
त्राता त्रयाणां लोकानां स च सप्रणयं त्वया ।  
मद्गिरा सखि वक्तव्यो वीरः प्राणेश्वरो मम ॥ ६४  
तस्मिन्गौर्यायतने तथा परित्राय राक्षसीभयतः ।  
स्त्रीघ्नेन हन्यमानां रक्षसि मां मकरकेतुना न कथम् ॥ ६५  
भुवनोद्धरणसहानां भवादृशामेष नाथ को धर्मः ।  
आपद्युपेक्ष्यते यत्पूर्वत्रातो जनोऽनुवृत्तोऽपि ॥ ६६  
एवं वदेस्तं कल्याणि यथा जानासि वा स्वयम् ।  
इति व्याहृत्य सा पद्मावती तां व्यसृजत्सखीम् ॥ ६७  
सा च स्वसिद्ध्युपनतं पक्षिवाहनमास्थिता ।  
तन्मनोहारिका प्रायाद्विद्याधरपुरं प्रति ॥ ६८  
सा च पद्मावती किञ्चिदाशालब्धधृतिस्ततः ।  
गृहीतचित्रफलका मन्दिरं प्राविशत्पितुः ॥ ६९  
तत्र दासीपरिवृता प्रविश्य निजवासकम् ।  
स्नात्वा गौरीपतिं भक्त्या पूजयित्वा व्यजिज्ञपत् ॥ ७०  
भगवंस्त्रिषु लोकेषु त्वदिच्छानुग्रहं विना ।  
न सिद्ध्यतीह कस्यापि बह्वल्पं वापि वाञ्छितम् ॥ ७१  
तद्विद्याधरसच्चक्रवर्तिपुत्रं तमीप्सितम् ।  
न दास्यसि पतिं चेन्मे देहं त्यक्ष्यामि तेऽग्रतः ॥ ७२  
एवं विहितविज्ञप्तिं शशाङ्कमुकुटस्य ताम् ।  
श्रुत्वा सखेदः साश्चर्यः परिवारजनोऽवदत् ॥ ७३  
स्वदेहनिरपेक्षैव किमेवं देवि भाषसे ।  
तवापि किमसुप्राप्यं नामास्त्यत्र जगत्त्रये ॥ ७४  
त्वदर्थ्यमानो मुञ्चेद्धि सुगतोऽपि स संयमम् ।  
तदेकः सोऽत्र सुकृती यस्त्वयाप्येवमर्थ्यते ॥ ७५  
एतच्छ्रुत्वा गुणाकृष्टा राजपुत्री जगाद सा ।  
समाश्रयः सशक्राणां देवानामेक एव यः ॥ ७६  
अर्केणेव तमो ध्वस्तं येनैकेनासुरं बलम् ।  
प्राणदाता च योऽस्माकं प्रार्थनीयः कथं न सः ॥ ७७  
इत्यादि ब्रुवती सोत्का तयैव कथया ततः ।  
अतिष्ठत्सममाप्तेन तत्र दासीजनेन सा ॥ ७८  
अत्रान्तरे चन्द्रपुरं सा मनोहारिकापि तत् ।  
विद्याधरेन्द्रनगरं सत्वरं प्राप तत्सखी ॥ ७९  
गीर्वाणनगरं कृत्वाप्यसन्तोषादिवाद्भुतम् ।  
निर्ममे विश्वकर्मा यदसामान्यविभूतिकम् ॥ ८०  
तत्रासम्प्राप्य तं मुक्ताफलकेतुं विचिन्वती ।  
खगस्था तत्पुरोद्यानं सा मनोहारिकागमत् ॥ ८१  
अतर्क्यसिद्धिविभवं भास्वन्मणिमयद्रुमम् ।  
एकवृक्षोद्गतानेकजातीयकुसुमोत्करम् ॥ ८२  
दिव्यगीतरवोन्मिश्रशकुन्तरुतसुन्दरम् ।  
पश्यन्ती तच्च सा रेमे नानारत्नशिलातलम् ॥ ८३  
उद्यानपालैर्दृष्ट्वा च विचित्रैः पक्षिरूपिभिः ।  
उपेत्याभ्यर्थ्य सुव्यक्तवचनैः प्रियवादिभिः ॥ ८४  
पारिजाततरोर्मूले तार्क्ष्यरत्नशिलासने ।  
उपवेश्योचितैर्भोगैस्तस्याः पूजा व्यधीयत ॥ ८७  
अभिनन्द्य च तां पूजां चिन्तयामास तत्र सा ।  
अहो विद्याधरेन्द्राणां चित्राः सिद्धिविभूतयः ॥ ८६  
अचिन्त्योपनमद्भोगं येषामुद्यानमीदृशम् ।  
सुरस्त्रीबद्धसङ्गीतं पतत्त्रिपरिचारकम् ॥ ८७  
इति सञ्चिन्त्य पृष्ट्वा च तानेवोद्यानपालकान् ।  
चिन्वती पारिजातादितरुखण्डमवाप सा ॥ ८८  
तत्रान्तश्चन्दनासिक्तकुसुमास्तरशायिनम् ।  
सा मुक्ताफलकेतुं तं सा कल्पकमिवैक्षत ॥ ८९  
गौर्याश्रभे दृष्टचरं प्रत्यभिज्ञाय सा च तम् ।  
पश्याम्यस्य किमस्वास्थ्यं छन्नस्थैवेत्यचिन्तयत् ॥ ९०  
तावदाश्वासयन्तं तं हिमचन्दनमारुतैः ।  
मित्त्रं संयतकं मुक्ताफलकेतुरुवाच सः ॥ ९१  
अङ्गारास्तुहिने न्यस्ताः कुकूलाग्निश्च चन्दने ।  
मारुते दाववह्निश्च स्मरेण मम निश्चितम् ॥ ९२  
विरहार्तस्य सन्तापं समन्तात्सृजतामुना ।  
तत्किमायासयस्येवमात्मानं निष्फलं सखे ॥ ९३  
सुरस्त्रीनृत्तगीतादिविनोदैरपि दूयते ।  
नन्दनाभ्यधिकेऽमुष्मिन्नुद्याने हि मनो मम ॥ ९४  
विना पद्मावतीं तां तु पद्मशेखरसम्भवाम् ।  
पद्माननां न मे शाम्यत्ययं स्मरशरज्वरः ॥ ९५  
न चैतदुत्सहे वक्तुं कस्यचिन्न लभे धृतिम् ।  
एक एव तु तत्प्राप्तावुपायो विद्यते मम ॥ ९६  
गच्छामि गौर्यायतनं दृष्टया यत्र मे तया ।  
कटाक्षेषुभिरुत्खाय हृदयं प्रियया हृतम् ॥ ९७  
तत्राद्रिराजतनयासङ्गतस्तत्समागमे ।  
तपसाराधितः शम्भुरुपायं मे विधास्यति ॥ ९८  
इत्युक्त्वा यावदुत्थातुं राजपुत्रः स इच्छति ।  
सा मनोहारिका तावत्तुष्टात्मानमदर्शयत् ॥ ९९  
वयस्य वर्धसे दिष्ट्या सिद्धं तव समीहितम् ।  
पश्येयमागता तस्याः प्रियायास्तेऽन्तिकं सखी ॥ १००  
त्वत्पार्श्वस्थेन दृष्टा हि मयासावम्बिकाश्रमे ।  
इति हर्षाच्च तं राजपुत्रं संयतकोऽब्रवीत् ॥ १०१  
ततः स स्फूर्जदानन्दविस्मयौत्सुक्यसङ्कुलाम् ।  
काञ्चिद्राजसुतोऽवस्थां दध्रे दृष्ट्वा प्रियासखीम् ॥ १०२  
नेत्रपीयूषवृष्टिं तां पप्रच्छोपागतां च सः ।  
उपवेश्यान्तिके कान्ताशरीरकुशलं तदा ॥ १०३  
अथ सा निजगादैवं मत्सख्याः कुशलं प्रभो ।  
त्वयि नाथे भुवं भावि साम्प्रतं दुःखिता तु सा ॥ १०४  
यदाप्रभृति दृष्टेन हृतं तस्यास्त्वया मनः ।  
तत आरभ्य विमना न शृणोति न पश्यति ॥ १०५  
मृणालहारं दधती बालाहारं विमुच्य सा ।  
लुठत्यम्बुजिनीपत्त्रशयने शयनोज्झिता ॥ १०६  
असहिष्ट न या पूर्वं ह्रिया वरकथामपि ।  
इमामवस्थां सैषाद्य प्राप्ता प्रियतमं विना ॥ १०७  
इति तस्या हसन्तीव स्वान्येवाङ्गानि सम्प्रति ।  
सन्तापशुष्यच्छ्रीखण्डसितानि कृतिनां वर ॥ १०८  
एवं च सा ब्रवीति त्वामित्युदीर्य पपाठ ते ।  
सा मनोहारिका पद्मावतीसन्देशगीतिके ॥ १०९  
स तच्छ्रुत्वाखिलं मुक्ताफलकेतुर्गतव्यथः ।  
तां मनोहारिकां हर्षादभिनन्द्याभ्यभाषत ॥ ११०  
अमृतेनेव वचसा तव सिक्तमिदं मम ।  
चैतन्यमासीच्छ्वसितं धृतिर्जाता गतः क्लमः ॥ १११  
फलितं चाद्य मे पूर्वसुकृतैर्यदहो मयि ।  
गन्धर्वराजतनया साप्येवं पक्षपातिनी ॥ ११२  
किन्त्वहं शक्नुयां सोढुं कथञ्चिद्विरहव्यथाम् ।  
शिरीषसुकुमाराङ्गी विषहेत कथं तु सा ॥ ११३  
तस्मादहमुपैम्येष तमेव गिरिजाश्रमम् ।  
तत्र त्वमानय सखीं येन स्यात्सङ्गमोऽद्य नौ ॥ ११४  
आश्वासय च तां गत्वा कल्याणि त्वरितं सखीम् ।  
इमं च परितुष्टेन वितीर्णं मे स्वयम्भुवा ॥ ११५  
देहि चूडामणिं तस्यै सर्वदुःखनिबर्हणम् ।  
शक्रात्प्राप्तो मया चायं हारस्ते पारितोषिकः ॥ ११६  
इत्युक्त्वा शिरसश्चूडामणिं तस्यै समर्पयत् ।  
हारं च कण्ठात्तत्कण्ठे तं स राजसुतो व्यधात् ॥ ११७  
अथ प्रणम्य तं प्रीता सा मनोहारिका ततः ।  
प्रतस्थे विहगारूढा सखीं पद्मावतीं प्रति ॥ ११८  
स मुक्ताफलकेतुश्च प्रहर्षापहृतक्लमः ।  
सह संयतकेन स्वं त्वरितं प्राविशत्पुरम् ॥ ११९  
सापि पद्मावतीपार्श्वं प्राप्य तस्यै यथेप्सितम् ।  
तं मनोहारिकाचख्यौ तत्प्रियस्मरसञ्ज्वरम् ॥ १२०  
प्रणयस्निग्धमधुरं तद्वचश्च यथाश्रुतम् ।  
तं च सङ्गमसङ्केतं तदुक्तं गिरिजाश्रमे ॥ १२१  
ददौ तत्प्रहितं तं च तस्यै चूडामणिं ततः ।  
पारितोषिकहारं च तद्दत्तं तमदर्शयत् ॥ १२२  
ततः पद्मावती सा तामाश्लिष्य कृतिनीं सखीम् ।  
अपूजयद्विसस्मार स्मरानलरुजं च ताम् ॥ १२३  
बद्ध्वा शिखायामानन्दमिव चूडामणिं च तम् ।  
चक्रे परिकरं गौरीकाननागमनाय सा ॥ १२४  
अत्रान्तरे मुनिर्दैवात्तद्गौरीवनमागमत् ।  
दृढव्रतेन शिष्येण सह नाम्ना तपोधनः ॥ १२५  
स चात्र तमुवाचैवं मुनिः शिष्यं दृढव्रतम् ।  
दिव्योद्यानेऽहमेतस्मिन्समाधिं विदधे क्षणम् ॥ १२६  
द्वारि स्थित्वा प्रवेशोऽत्र न देयः कस्यचित्त्वया ।  
समापितसमाधिश्च पूजयिष्यामि पार्वतीम् ॥ १२७  
इत्युक्त्वा मुनिरुद्यानद्वारे शिष्यं निवेश्य तम् ।  
अधस्तात्पारिजातस्य स समाधिमसेवत ॥ १२८  
समाधेरुत्थितश्चान्तर्विवेशार्चितुमम्बिकाम् ।  
न च तत्तस्य शिष्यस्य जगाद द्वारवर्तिनः ॥ १२९  
तावच्चात्राययौ मुक्ताफलकेतुः प्रसाधितः ।  
आरुह्य दिव्यकरभं सह संयतकेन सः ॥ १३०  
प्रविशंश्च तदुद्यानं मुनिशिष्येण तेन सः ।  
मा मा गुरुः समाधौ मे स्थितोऽत्रेति न्यषिध्यत ॥ १३१  
विस्तीर्णाभ्यन्तरे जातु प्रिया सा स्यादिहागता ।  
मुनिश्चात्रैकदेशस्थ इत्यालोच्य स सोत्सुकः ॥ १३२  
राजपुत्रो व्यतीत्यास्य मुनिपुत्रस्य दृक्पथम् ।  
विवेश व्योममार्गेण तदुद्यानं सुहृद्युतः ॥ १३३  
यावच्च वीक्षते तत्स तावत्तत्र विवेश सः ।  
गुरोः समाधिनिष्पत्तिं मुनिशिष्यो निरीक्षितुम् ॥ १३४  
स ददर्श गुरुं नात्र ददर्श सवयस्यकम् ।  
श्रीमुक्ताफलकेतुं तु प्रविष्टमपथेन तम् ॥ १३५  
ततः स राजपुत्रं तं मुनिशिष्योऽशपत्क्रुधा ।  
सवयस्योऽपि मानुष्यमस्मादविनयाद्व्रज ॥ १३६  
इतः समाधिं भङ्क्त्वा यद्गुरुर्मेऽपासितस्त्वया ।  
एवं स दत्तशापस्तं स्वमेवान्वसरद्गुरुम् ॥ १३७  
स मुक्ताफलकेतुश्च सिद्धप्राये मनोरथे ।  
शापाशनिनिपातेन विषादमगमत्परम् ॥ १३८  
तावत्पद्मावती सात्र प्रियसङ्गमसोत्सुका ।  
आगाद्विहङ्गमारूढा समनोहारिकादिका ॥ १३९  
स्वयंवरागतां दृष्ट्वा तां शापान्तरितां च सः ।  
सुखदुःखमयीं कष्टां दशां राजसुतो दधौ ॥ १४०  
पद्मावत्याश्च तत्कालमदाक्षिण्यं प्रदर्शयत् ।  
पस्पन्दे दक्षिणं चक्षुरकम्पत च मानसम् ॥ १४१  
ततोऽत्र सा राजसुता कान्तं विग्रं विलोक्य तम् ।  
किं पूर्वानागतत्वान्मे खिन्नः स्यादित्यचिन्तयत् ॥ १४२  
प्रश्रयोपागतां तां च राजपुत्रो जगाद सः ।  
प्रिये मनोरथो भग्नः सिद्धोऽपि विधिनावयोः ॥ १४३  
तच्छ्रुत्वा हा कथं भग्न इति तस्यै ससम्भ्रमम् ।  
पृच्छन्त्यै स स्वशापं तं राजसूनुरवर्णयत् ॥ १४४  
ततो विविग्ना जग्मुस्ते शापदातुर्गुरुं मुनिम् ।  
देवी गृहस्थितं सर्वे शापान्तायानुनाथितुम् ॥ १४५  
उपागतांस्तान्प्रणतान्दृष्ट्वा ज्ञानी महामुनिः ।  
स मुक्ताफलकेतुं तं प्रीतिपूर्वमभाषत ॥ १४६  
मूर्खेणानेन शप्तस्त्वमप्रेक्षापूर्वकारिणा ।  
न त्वया मे कृतं किञ्चिदुत्थितोऽहं स्वतस्ततः ॥ १४७  
हेतुमात्रमयं चात्र भवितव्यमिदं तव ।  
मानुष्येऽवश्यकार्यं ते देवकार्यं हि विद्यते ॥ १४८  
एतां पद्मावतीमेव दैवाद्दृष्ट्वा स्मरातुरः ।  
त्यक्त्वा मर्त्यशरीरं त्वं शीघ्रं शापाद्विमोक्ष्यसे ॥ १४९  
अनेनैव च देहेन पुनः प्राणेश्वरीमिमाम् ।  
त्रातासि विश्वत्राता त्वं चिरं शापं हि नार्हसि ॥ १५०  
ब्रह्मास्त्रेण हता दैत्या बालवृद्धादयोऽपि यत् ।  
त्वत्प्रयुक्तेन सोऽधर्मलेशो हेतुस्तवात्र च ॥ १५१  
तच्छ्रुत्वा तमृषिं पद्मावती सास्रा व्यजिज्ञपत् ।  
भगवन्यार्यपुत्रस्य गतिः सैवास्तु मेऽधुना ॥ १५२  
नैतद्विरहिता स्थातुमपि शक्ष्याम्यहं क्षणम् ।  
इत्यर्थितवतीं पद्मावतीं स मुनिरभ्यधात् ॥ १५३  
नैतदस्ति तपस्यन्ति त्वं तिष्ठेहैव सम्प्रति ।  
येनाचिरान्मुक्तशापस्त्वामयं परिणेष्यति ॥ १५४  
ततश्चानेन सहिता त्वं मुक्ताफलकेतुना ।  
खेचरासुरसाम्राज्यं दशकल्पान्करिष्यसि ॥ १५५  
एतद्दत्तं शिखारत्नं तपःस्थां त्वां च पास्यति ।  
महाप्रभावमुत्पन्नं धातुरेतत्कमण्डलोः ॥ १५६  
इति पद्मावतीमुक्तवन्तं दिव्यदृशं मुनिम् । स  
मुक्ताफलकेतुस्तमेवं प्रार्थयतानतः ॥ १५७  
मानुष्ये भगवन्मेऽस्तु भवे भक्तिरभङ्गुरा ।  
पद्मावतीं विनान्यस्यां स्त्रियां मा गाच्च मे मनः ॥ १५८  
एवमस्त्विति तेनोक्ते मुनिना सातिदुःखिता ।  
पद्मावती तं तच्छिष्यं शपति स्मापराधिनम् ॥ १५९  
आर्यपुत्रस्त्वया मौर्ख्याच्छप्तो यत्तद्भविष्यसि ।  
कामरूपं कामचरं मानुष्येऽस्यैव वाहनम् ॥ १६०  
एवं तयाभिशप्तेन विषण्णेनाथ तेन सः ।  
तपोधनः स्वशिष्येण साकमन्तर्दधे मुनिः ॥ १६१  
ततः पद्मावतीं मुक्ताफलकेतुरभाषत ।  
स्वपुरं यामि पश्यामि तावत्किं तत्र मे भवेत् ॥ १६२  
तच्छ्रुत्वा विरहत्रस्ता वातरुग्णा लतेव सा ।  
पद्मावती पपाताशु सपुष्पाभरणा भुवि ॥ १६३  
आश्वास्य च कथञ्चित्तां क्रन्दन्तीं स सुहृद्युतः ।  
मुहुर्वलितदृङ्मुक्ताफलकेतुरगात्ततः ॥ १६४  
पद्मावती च यातेऽस्मिन्विलपन्ती सुदुःखिता ।  
आश्वासयन्तीमवदत्तां मनोहारिकां सखीम् ॥ १६५  
सखि जाने मया स्वप्ने देवी दृष्टाद्य पार्वती ।  
सा चोद्यतापि मे कण्ठे क्षेप्तुमुत्पलदामकम् ॥ १६६  
आस्तां दास्यामि ते भूय इत्युक्त्वा विरताभवन् ।  
तस्य स प्रियावाप्तिविघ्नो मे सूचितस्तया ॥ १६७  
इति तामनुशोचन्ती सखी वक्ति स्म सा तदा ।  
आश्वासनाय देव्या ते स्वप्नस्तर्ह्येष दर्शितः ॥ १६८  
मुनिना च तथैवोक्तं देवादेशस्तथैव च ।  
तदाश्वसिहि भावी ते नचिरात्प्रियसङ्गमः ॥ १६९  
इत्यादिभिः सखीवाक्यैश्चूडामणिवशेन च ।  
पद्मावती धृतिं बद्ध्वा तस्थौ गौर्याश्रमे तदा ॥ १७०  
विदधे च तपस्त्रिसन्ध्यमीशं गिरिजासङ्गतमत्र पूजयन्ती ।  
प्रियचित्रपटं च सा तथैव स्वपुरानायितमात्तदेवबुद्धिः ॥ १७१  
अयि निश्चितभाविनीप्सितेऽर्थे वितथं मा स्म कृथास्तपःश्रमं त्वम् ।  
इति सास्रमुपेत्य वारयन्तौ विदितार्थौ पितरौ च सैवमाह ॥ १७२  
नवभर्तरि देवनिर्मिते मे सहसा सम्प्रति शापदुःखमाप्ते ।  
अहमत्र सुखं कथं वसेयं परमात्मा हि पतिः कुलाङ्गनानाम् ॥ १७३  
तपसा च परिक्षयं गतेऽस्मिन्वृजिने तोषमुपागते च शम्भौ ।  
अचिरात्प्रियसङ्गमो भवेन्मे न हि किञ्चित्तपसामसाध्यमस्ति ॥ १७४  
इत्थं दृढनिश्चयया पद्मावत्या तया तदा गदिते ।  
तन्माता तत्पितरं राजानं कुवलयावली स्माह ॥ १७५  
देव तपः कष्टमिदं कुरुतां किं खेद्यतेऽधिकं मिथ्या ।  
भवितव्यमेतदस्याः कारणमत्रास्ति वच्मि तच्च शृणु ॥ १७६  
देवप्रभाभिधाना सिद्धाधिपकन्यका तपोऽतिमहत् ।  
अभिमतभर्तृप्राप्त्यै कुर्वाणा शिवपुरे पुरातिष्ठत् ॥ १७७  
तत्र मया सहितैषा द्रष्टुं पद्मावती गता देवम् ।  
न त्रपसे पतिहेतोस्तपसा कथमित्युपेत्य तामहसत् ॥ १७८  
मूढे हससि शिशुत्वात्त्वमपि तपः क्लेशदायि पतिहेतोः ।  
कर्तास्यलमित्येतां साथ रुषा सिद्धकन्यकाभ्यशपत् ॥ १७९  
तदवश्यं भोक्तव्यं सिद्धसुताशापकृच्छ्रमनया यत् ।  
तत्कोऽन्यथा विधातुं क्षमते तदियं करोतु यत्कुरुते ॥ १८०  
इति राज्ञ्या स तयोक्तस्तद्युक्तस्तां कथञ्चिदामन्त्र्य ।  
तनयां चरणावनतां गन्धर्वपतिर्ययौ निजां नगरीम् ॥ १८१  
साप्यर्चयन्त्यनुदिनं गगनेन गत्वा सिद्धीश्वरं कमलजादिनिषेवितं तम् ।  
स्वप्ने हरेण गदितं गिरिजाश्रमेऽत्र पद्मावती नियमजप्यपरावतस्थे ॥ १८२  
इति महाकविश्रीसोमदेवभट्टविरचिते कथासरित्सागरे पद्मावतीलम्बके चतुर्थस्तरङ्गः ।