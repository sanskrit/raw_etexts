---
title: ००२

---
ततः स ब्रह्मदत्तस्तौ दिव्यहंसौ नृपोऽब्रवीत् ।  
कथं विद्युद्ध्वजं मुक्ताफलकेतुर्जघान तम् ॥ १  
शापमर्त्यत्वमुत्तीर्य प्राप पद्मावतीं कथम् ।  
एतत्कथयतां तावत्कर्तास्मि प्रकृतं ततः ॥ २  
तच्छ्रुत्वा तत्कथामेवं ताववर्णयतां खगौ ।  
आसीद्विद्युत्प्रभो नाम दैत्येन्द्रो देवदुर्जयः ॥ ३  
स गत्वा जाह्नवीतीरे सभार्यः पुत्रकाम्यया ।  
ब्रह्माणमाराधयितुं चक्रे वर्षशतं तपः ॥ ४  
तपस्तुष्टस्य स ततः सुरारिर्ब्रह्मणो वरात् ।  
प्राप विद्युद्ध्वजं नाम त्रिदशावध्यमात्मजम् ॥ ५  
स बालोऽपि महावीर्यो दैत्यराजसुतो बलैः ।  
रक्ष्यमाणं चतुर्दिक्कं दृष्ट्वा स्वपुरमेकदा ॥ ६  
वयस्यमेकमप्राक्षीद्भयमत्र कुतः सखे ।  
येनेदं रक्ष्यते नित्यं नगरं सैनिकैरिति ॥ ७  
ततो वयस्यः सोऽवादीदस्ति नस्त्रिदशेश्वरः ।  
प्रतिपक्षस्तदर्थोऽयं पुररक्षागसंविधिः ॥ ८  
दन्तिनां दशलक्षाणि रथानां च चतुर्दश ।  
त्रिंशल्लक्षाणि चाश्वानां पत्तीनां दशकोटयः ॥ ९  
यामे यामेऽभिरक्षन्ति पुरं वारक्रमादिदम् ।  
स च प्रहरवारोऽब्दैस्तेषामायाति सप्तभिः ॥ १०  
तच्छ्रुत्वा सोऽब्रवीद्विद्युद्ध्वजो धिग्राज्यमीदृशम् ।  
रक्ष्यते यत्किलान्येषां बाहुभिर्न स्वबाहुना ॥ ११  
तत्कृत्वाहं तपस्तीव्रं करिष्यामि तथा यथा ।  
भुजनिर्जितशत्रोर्मे न स्यादेषा विडम्बना ॥ १२  
इत्युक्त्वैव वयस्यं तं वारयन्तं निषिध्य सः ।  
विद्युद्ध्वजो ययौ पित्रोरनुक्त्वा तपसे वनम् ॥ १३  
बुद्ध्वाथ पितरौ स्नेहादन्वागत्य तमूचतुः ।  
क्व बालस्त्वं क्व च तपः कष्टं मा पुत्र साहसम् ॥ १४  
जितशत्रुं च राज्यं नस्त्रैलोक्ये नु ततोऽधिकम् ।  
किं वाञ्छसि वृथात्मानं शोषयन्किं दुनोषि नौ ॥ १५  
एवं वदन्तौ पितरौ विद्युद्ध्वज उवाच सः ।  
बाल्य एवार्जयिष्यामि दिव्यास्त्राणि तपोबलात् ॥ १६  
निःशत्रु च जगद्राज्यमेतेनैव न वेद्मि किम् ।  
रक्ष्यते नित्यसन्नद्धैः सैन्यैः स्वपुरमेव यत् ॥ १७  
इत्यादि निश्चयेनोक्त्वा पितरौ च विसृज्य सः ।  
विद्युद्ध्वजोऽसुरश्चक्रे विरिञ्चाराधनं तपः ॥ १८  
फलाहारोऽम्बुभक्षश्च वायुभुग्वर्जिताशनः ।  
त्रीणि त्रीणि क्रमात्तस्थौ दैत्यो वर्षशतानि सः ॥ १९  
ततो ब्रह्मा जगत्क्षोभक्षममालोक्य तत्तपः ।  
एत्यास्त्राणि ददौ तस्मै ब्राह्मादीनि तदर्थिने ॥ २०  
ब्रह्मास्त्रमेतदन्येन नास्त्रेण प्रतिहन्यते ।  
विना पाशुपतं रौद्रमस्त्रमस्मदगोचरम् ॥ २१  
तदकाले त्वया नैतत्प्रयोक्तव्यं जयैषिणा ।  
इत्युक्त्वा प्रययौ ब्रह्मा स दैत्यश्चागमद्गृहम् ॥ २२  
ततस्तदुत्सवायातैः सर्वैः स स्वबलैः सह ।  
विद्युद्ध्वजः समं पित्रा प्रायाच्छक्रजिगीषया ॥ २३  
शक्रस्तदागमं बुद्ध्वा कृतरक्षस्त्रिविष्टपे ।  
सख्या विद्याधरेन्द्रेण सहितश्चन्द्रकेतुना ॥ २४  
पद्मशेखरसञ्ज्ञेन गन्धर्वाधीश्वरेण च ।  
सदेवलोकपालोऽग्रे युयुत्सुस्तस्य निर्ययौ ॥ २५  
प्राप विद्युद्ध्वजश्चात्र बलैराच्छादिताम्बरः ।  
ब्रह्मरुद्रादयश्चैतमाहवं द्रष्टुमाययुः ॥ २६  
ततः प्रववृते युद्धं तयोरुभयसैन्ययोः ।  
परस्परास्त्रसम्पातनिरुद्धार्कान्धकारितम् ॥ २७  
अमर्षवातक्षुभितो वाहिनीशतनिर्भरः ।  
लुठद्वाजिगजग्राहो ववृधे समरार्णवः ॥ २८  
द्वन्द्वयुद्धेषु देवानां सम्प्रवृत्तेष्वथासुरैः ।  
शक्रं विद्युत्प्रभोऽप्यागाद्विद्युद्ध्वजपिता क्रुधा ॥ २९  
अस्त्रप्रत्यस्त्रयुद्धेन शनैस्तेनामरद्विषा ।  
शक्रोऽभिभूयमानोऽथ तस्मै वज्रमवाक्षिपत् ॥ ३०  
वज्राहत स दैत्योऽत्र पपात गतजीवितः ।  
विद्युद्ध्वजोऽथ तत्क्रोधादभ्यधावच्छतक्रतुम् ॥ ३१  
अप्राणसंशये चादौ तस्मै ब्रह्मास्त्रमक्षिपत् ।  
अन्ये च प्राहरन्नन्यैस्तस्मिन्नस्त्रैर्महासुराः ॥ ३२  
सोऽथ ध्यात्वेश्वरादिष्टमस्त्रं पाशुपतं क्षणात् ।  
अग्रोपस्थितमभ्यर्च्य शक्रश्चिक्षेप शत्रुषु ॥ ३३  
तेन कालाग्निनास्त्रेण दग्धं तत्सैन्यमासुरम् ।  
विद्युद्ध्वजस्तु बालत्वादहतो मूर्च्छितोऽपतत् ॥ ३४  
न हिनस्ति तदस्त्रं हि बालं वृद्धं पराङ्मुखम् ।  
ततो लब्धजया देवाः स्वस्थानान्यखिला ययुः ॥ ३५  
सोऽपि विद्युद्ध्वजो ध्वस्तः सुचिराल्लब्धचेतनः ।  
शोचन्पलाय्य मिलितानवोचच्छेषसैनिकान् ॥ ३६  
जयिनोऽपि जिताः स्मोऽद्य ब्रह्मास्त्रे प्रत्युतार्जिते ।  
तत्त्यक्ष्याम्याहवे गत्वा शक्रमासाद्य जीवितम् ॥ ३७  
हते पितरि शक्ष्यामि न गन्तुं स्वपुरं पुनः ।  
इत्युक्तवन्तं तं मन्त्री वृद्धो वक्ति स्म पैतृकः ॥ ३८  
अकालमुक्तं ब्रह्मास्त्रमन्यमुक्तास्त्रमन्थरम् ।  
अन्यास्त्रासहनैशान महास्त्रव्याहतं हि तत् ॥ ३९  
तल्लब्धजयमाक्षेप्तुं नाकाले शत्रुमर्हसि ।  
एवं हि तस्योपचयः स्वनाशश्च कृतो भवेत् ॥ ४०  
धीरो हि रक्षन्नात्मानं काले प्राप्य बलं रिपोः ।  
मन्युप्रतिक्रियां कृत्वा विश्वश्लाघ्यं यशोऽश्नुते ॥ ४१  
इति वृद्धेन तेनोक्तो विद्युद्ध्वज उवाच सः ।  
तर्ह्यस्मद्राज्यरक्षार्थं यात यूयमहं पुनः ॥ ४२  
तमेवाराधयिष्यामि गत्वा सर्वेश्वरं शिवम् ।  
इत्युक्त्वानिच्छतोऽप्येतान्विससर्जैव सोऽनुगान् ॥ ४३  
गत्वा च पञ्चभिः सार्धं वयस्यैर्दैत्यपुत्रकैः ।  
कैलासमूले गङ्गायास्तीरे सोऽशिश्रियत्तपः ॥ ४४  
घर्मे पञ्चाग्निमध्ये च शीते तस्थौ स वारिणि ।  
एकं सहस्रं वर्षाणां शिवध्यायी फलाशनः ॥ ४५  
मूलाशनो द्वितीयं च तृतीयं वारिभोजनः ।  
वायुभक्षश्चतुर्थं च निराहारश्च पञ्चमम् ॥ ४६  
वरदानागतं भूयो बहु मेने न पद्मजम् ।  
दृष्टो वरप्रभावस्ते गम्यतामित्युवाच च ॥ ४७  
कालं तावन्तमेवान्यन्निराहारस्थितं च तम् ।  
मूर्धोद्गतमहाधूमं साक्षाच्छम्भुरुपाययौ ॥ ४८  
वृणीष्व वरमित्युक्तस्तेन दैत्यो जगाद सः ।  
वध्यामहं रणे शक्रं त्वत्प्रसादाद्विभो इति ॥ ४९  
उत्तिष्ठ न विशेषोऽस्ति जितस्य निहतस्य वा ।  
तदिन्द्रं जेष्यसि रणे तत्पदे च निवत्स्यसि ॥ ५०  
इत्युक्त्वान्तर्दधे देवः सोऽपि सिद्धं मनोरथम् ।  
मत्वा विद्युद्ध्वजः कृत्वा पारणं स्वपुरं ययौ ॥ ५१  
तत्राभिनन्दितः पौरैस्तेन पित्र्येण मन्त्रिणा ।  
मिलित्वा तत्कृते तप्ततपसा व्यधितोत्सवम् ॥ ५२  
आहूयासुरसैन्यानि विहिताहवसंविधिः ।  
इन्द्राय प्राहिणोद्दूतं युधि सज्जो भवेति सः ॥ ५३  
चचाल च नभः सेनानादनिर्घातदारितम् ।  
केतुभिश्छादयंस्तन्वन्रिष्टं स्वर्वासिनामिव ॥ ५४  
इन्द्रोऽपि तं लब्धवरं विज्ञायागतमाकुलः ।  
सम्मन्त्र्य देवगुरुणा सुरसैन्यान्युपाह्वयत् ॥ ५५  
ततो विद्युद्ध्वजे प्राप्ते तयोरुभयसैन्ययोः ।  
स्वेषां परेषां चाज्ञातविभागोऽभून्महाहवः ॥ ५६  
सुबाहुप्रमुखा दैत्याः सहायुध्यन्त वायुभिः ।  
पिङ्गाक्षाद्याः कुबेरैश्च महामायादयोऽग्निभिः ॥ ५७  
अयःकायादयः सूर्यः सिद्धैराकम्पनादयः ।  
अन्ये विद्याधरैर्दैत्या गन्धर्वाद्यैस्ततोऽपरे ॥ ५८  
एवमासीन्महायुद्धं तेषां वासरविंशतिम् ।  
एकविंशे दिने दैत्यैरभज्यन्त रणे सुराः ॥ ५९  
ते च भग्नाः प्रविविशुः पलाय्यान्तस्त्रिविष्टपम् ।  
ततश्चैरावणारूढो निरगाद्वासवः स्वयम् ॥ ६०  
परिवार्य च तं देवसैन्यानि निरगुः पुनः ।  
चन्द्रकेतुप्रभृतिभिः सहैव द्युचरेश्वरैः ॥ ६१  
ततः प्रवृत्ते सङ्ग्रामे हन्यमानासुरामरे ।  
इन्द्रमभ्यद्रवद्विद्युद्ध्वजः पितृवधक्रुधा ॥ ६२  
सोऽस्त्राणि तस्य प्रत्यस्त्रैर्दैत्येन्द्रस्य प्रतिघ्नतः ।  
चिच्छेद बाणैः कोदण्डं देवराजो मुहुर्मुहुः ॥ ६३  
ततो मुद्गरमादाय महेश्वरवरोद्धुरः ।  
विद्युद्ध्वजस्तं स जवादधावद्वासवं प्रति ॥ ६४  
उत्प्लुत्य दन्तयोर्दत्त्वा पादमैरावणस्य च ।  
आरुरोहास्य कुम्भाग्रं यन्तारं विममाथ च ॥ ६५  
ददौ च देवराजाय प्रहारं मुद्गरेण सः ।  
देवराजश्च मुशलेनाशु प्रतिजघान तम् ॥ ६६  
विद्युद्ध्वजोऽपि भूयस्तं मुद्गरेण जघान यत् ।  
तदिन्द्रः सोऽपतद्वायुरथस्योपरि मूर्च्छितः ॥ ६७  
वायुर्मनोजवेनेन्द्रं तं रथेनान्यतोऽहरत् ।  
विद्युद्ध्वजोऽस्य पश्चाच्च दत्तझम्पोऽपतद्भुवि ॥ ६८  
अकालोऽयं रणादिन्द्रमपसारयत द्रुतम् ।  
इति तत्क्षणमाकाशादुच्चचार सरस्वती ॥ ६९  
ततोऽपसारिते शक्रे वायुना रथवेगतः ।  
विद्युद्ध्वजो रथारूढो यावत्तमनुधावति ॥ ७०  
तावदैरावणः क्रुद्धो धावित्वैव निरङ्कुशः ।  
मथ्नन्विद्राव्य सैन्यानि यतः शक्रस्ततो ययौ ॥ ७१  
ततो मुक्त्वा रणं देवसैन्येऽपीन्द्रमनुद्रुते ।  
निनाय ब्रह्मभवनं भीतां सुरगुरुः शचीम् ॥ ७२  
अथ विद्युद्ध्वजः प्राप्य जयं शून्यामवाप्य च ।  
नदद्भिः सहितः सैन्यैः प्रविवेशामरावतीम् ॥ ७३  
इन्द्रोऽपि लब्धसञ्ज्ञः सन्नकालं वीक्ष्य सम्प्रति ।  
तदेव ब्रह्मभवनं सह सर्वामरैरगात् ॥ ७४  
सम्प्रत्यसौ हरवरप्रभावो मा शुचं कृथाः ।  
प्राप्तासि स्वपदं भूय इत्याश्वास्य पितामहः ॥ ७५  
स्वं समाधिस्थलं नाम तस्य सर्वसुखावहम् ।  
ब्रह्मलोकैकदेशस्थं स्थानं वसतये ददौ ॥ ७६  
तत्रोवास स देवेन्द्रः शच्यैरावणसङ्गतः ।  
तद्वाक्याद्वायुलोकं च जग्मुर्विद्याधरेश्वराः ॥ ७७  
अधृष्यं सोमलोकं च गन्धर्वपतयो ययुः ।  
अन्यलोकान्ययुश्चान्ये त्यक्तस्वस्वनिकेतनाः ॥ ७८  
विद्युद्ध्वजश्च देवानां भूमिं भ्रमितडिण्डिमः ।  
आक्रम्य बुभुजे राज्यं निर्मर्यादस्त्रिविष्टपे ॥ ७९  
अत्रान्तरे कथासन्धौ वायुलोके चिरस्थितः ।  
विद्याधरेश्वरश्चन्द्रकेतुरेवं व्यचिन्तयत् ॥ ८०  
स्वपदप्रच्युतेनेह मया स्थेयं कियच्चिरम् ।  
नास्ति विद्युद्ध्वजस्याद्याप्यस्मच्छत्रोस्तपःक्षयः ॥ ८१  
श्रुतं मया यत्स गतः सुहृन्मे पद्मशेखरः ।  
गन्धर्वेन्द्रः शिवपुरं तपसे सोमलोकतः ॥ ८२  
तस्य प्रसादो देवेन कृतः किमु न वेत्यहम् ।  
नाद्यापि जाने तद्बुद्ध्वा ज्ञास्ये कर्तव्यमात्मनः ॥ ८३  
इति ध्यायति यावच्च तावदभ्याययौ स तम् ।  
विद्याधरेन्द्रं गन्धर्वराजः प्राप्तवरः सखा ॥ ८४  
स तेनाश्लिष्य विहितस्वागतश्चन्द्रकेतुना ।  
पृष्टश्च निजवृत्तान्तं गन्धर्वपतिरभ्यधात् ॥ ८५५  
गत्वा शिवपुरे शम्भुं तपसाहमतोषयम् ।  
स च मामादिशद्गच्छ पुत्रस्ते भवितोत्तमः ॥ ८६  
पुनः प्राप्स्यसि राज्यं च कन्यां सर्वोत्तमामपि ।  
विद्युद्ध्वजान्तको यस्या वीरो भर्ता भविष्यति ॥ ८७  
इत्यादिष्टो हरेणाहं तवैतद्वक्तुमागतः ।  
गन्धर्वेन्द्रादिति श्रुत्वा चन्द्रकेतुरुवाच सः ॥ ८८  
मयाप्येतस्य दुःखस्य शान्त्यै गत्वा महेश्वरः ।  
आराध्यस्तमनाराध्य न सन्तीप्सितसिद्धयः ॥ ८९  
इति निश्चित्य तपसे दिव्यं क्षेत्रं त्रिशूलिनः ।  
  
मुक्तावल्या समं पत्न्या चन्द्रकेतुर्जगाम सः ॥ ९०  
सोऽपि स्ववरवृत्तान्तमिन्द्रायोक्त्वा रिपुक्षये ।  
उत्पन्नास्थो ययौ सोमभुवनं पद्मशेखरः ॥ ९१  
ततः सुरपतिस्तत्र स समाधिस्थले स्थितः ।  
जातास्थः सङ्क्षये शत्रोरमर्त्यगुरुमस्मरत् ॥ ९२  
संस्मृतोपस्थितं तत्र प्रह्वः सत्कृत्य सोऽब्रवीत् ।  
तपस्तुष्टः शिवः पद्मशेखरस्य समादिशत् ॥ ९३  
विद्युद्ध्वजस्य हन्तारं भाविजामातरं किल ।  
तदस्य दुष्कृतस्यान्तस्तावन्नः किं त्वहं चिरम् ॥ ९४  
निवसन्निह निर्विण्णः स्वपदभ्रंशदुःस्थितः ।  
तच्चिन्तयात्र भगवन्नपायं शीघ्रकारिणम् ॥ ९५  
इति देवगुरुः शक्राद्वचः श्रुत्वा जगाद तम् ।  
कामं तस्य रिपोः प्राप्तो दुष्कृतैस्तपसः क्षयः ॥ ९६  
तस्मादवसरोऽस्माकं स्वप्रयत्नविधेरयम् ।  
तदेहि ब्रह्मणे ब्रूमः स उपायं वदिष्यति ॥ ९७  
इत्युक्तो गुरुणा शक्रस्तद्युक्तो ब्रह्मणोऽन्तिकम् ।  
ययौ प्रणम्य तस्मै च शशंस स्वमनोगतम् ॥ ९८  
ततः स्वयम्भूरवदच्चिन्तैषा न ममापि किम् ।  
किं तु शर्वकृतं शर्वेणैव शक्यं व्यपोहितुम् ॥ ९९  
स च देवश्चिरं प्राप्यस्तदेव निकटं हरेः ।  
तदभिन्नात्मनो यामः सोऽभ्युपायं वदिष्यति ॥ १००  
इति सम्मन्त्र्य स ब्रह्मा शक्रः सुरगुरुश्च सः ।  
हंसयानमुपारुह्य श्वेतद्वीपमुपागमन् ॥ १०१  
यत्र सर्वो जनः शङ्खचक्रपद्मगदाधरः ।  
चतुर्भुजश्च मूर्तौ च चित्ते च भगवन्मयः ॥ १०२  
तत्र ते ददृशुर्देवं महारत्नगृहान्तरे ।  
सेविताङ्घ्रिं कमलया शेषशय्यागतं हरिम् ॥ १०३  
कृतप्रणामास्तस्मै ते यथार्हं तेन सत्कृताः ।  
देवर्षिवन्दिताश्चात्र यथोचितमुपाविशन् ॥ १०४  
भगवत्पृष्टकुशला देवास्ते तं व्यजिज्ञपन् ।  
कुशलं किमिवास्माकं देव विद्युद्ध्वजे सति ॥ १०५  
जानात्येव हि तत्सर्वं देवो यत्तेन नः कृतम् ।  
तदर्थश्चागमोऽयं नस्तद्देवो वेत्त्यतः परम् ॥ १०६  
एवमुक्तवतो देवांस्तानुवाच जनार्दनः ।  
किं न जानामि यद्भग्ना स्थितिस्तेनासुरेण मे ॥ १०७  
किं तु स्वयं यदीशेन कृतं त्रिपुरघातिना ।  
तत्तेनैवान्यथा कर्तुं शक्यते न पुनर्मया ॥ १०८  
तत एव च तस्य स्यात्क्षयो दैत्यस्य पाप्मनः ।  
त्वरध्वं यदि तावद्वो वच्म्युपायं निशम्यताम् ॥ १०९  
अस्ति माहेश्वरं क्षेत्रं दिव्यं सिद्धीश्वराभिधम् ।  
तत्र सम्प्राप्यते देवो नित्यसन्निहितो हरः ॥ ११०  
एतच्च दर्शितज्वालालिङ्गरूपः स एव मे ।  
पूर्वं प्रजापतेश्च प्राग्रहस्यमवदद्विभुः ॥ १११  
तदेत तत्र गत्वा तं तपसा प्रार्थयामहे ।  
स एवोपद्रवमिमं जगतां शमयिष्यति ॥ ११२  
इत्यादिष्टवता तेन देवेन सह विष्णुना ।  
ते तार्क्ष्यहंसयानाभ्यां सर्वे सिद्धीश्वरं ययुः ॥ ११३  
असंस्पृष्टे जरामृत्युरोगैः सौख्यैकधामनि ।  
हेमरत्नमया यत्र मृगपक्षिद्रुमा अपि ॥ ११४  
तत्रान्तर्दर्शितान्योन्यमूर्तिभेदं क्षणे क्षणे ।  
अन्यान्यरत्नरूपं च लिङ्गमभ्यर्च्य शूलिनः ॥ ११५  
तत्परास्ते हरिर्ब्रह्मा देवेन्द्रो दिविषद्गुरुः ।  
तेपिरे हरमुद्दिश्य चत्वारो दुश्चरं तपः ॥ ११६  
अत्रान्तरे च तीव्रेण तपसा तोषितः शिवः ।  
चन्द्रकेतोर्वरं तस्य विद्याधरपतेरदात् ॥ ११७  
उत्तिष्ठोत्पत्स्यते राजन्महावीरः स ते सुतः ।  
विद्युद्ध्वजं यः समरे युष्मच्छत्रुं हनिष्यति ॥ ११८  
शापावतीर्णो मानुष्ये कृतामरहितश्च यः ।  
गन्धर्वराजदुहितुः पद्मावत्यास्तपोबलात् ॥ ११९  
पुनः स्वपदमासाद्य तयैव सह भार्यया ।  
सर्वं विद्याधरैश्वर्यं दश कल्पान्करिष्यति ॥ १२०  
इति दत्तवरे देवे तिरोभूते सभार्यकः ।  
चन्द्रकेतुस्तदैवागात्स वायुभुवनं पुनः ॥ १२१  
तावत्तीव्रतपस्तुष्टस्तत्र सिद्धीश्वरेऽपि तान् ।  
नारायणादींल्लिङ्गान्तर्दृष्टो हृऽष्टान्हरोऽब्रवीत् ॥ १२२  
उत्तिष्ठतालं क्लेशेन युष्मत्पक्ष्येण तोषितः ।  
विद्याधरेश्वरेणाहं तपसा चन्द्रकेतुना ॥ १२३  
मदंशसम्भवस्तस्य वीरः पुत्रो जनिष्यते ।  
यस्तं विद्युद्ध्वजं दैत्यं हनिष्यत्यचिराद्रणे ॥ १२४  
ततोऽन्यदेवकार्यार्थं मानुष्ये शापतश्च्युतम् ।  
पद्मशेखरगन्धर्वसुता तं प्रोद्धरिष्यति ॥ १२५  
पद्मावत्याख्यया सार्धं तया गौर्यंशजातया ।  
पत्न्या द्युचरसाम्राज्यं कृत्वा मामेव चैष्यति ॥ १२६  
तत्सहध्वं मनागेषः कामः सम्पन्न एव वः ।  
इत्यच्युतादीनुक्त्वा ताञ्जगामादर्शनं शिवः ॥ १२७  
ततो हृष्टो हरिर्ब्रह्मा शक्रामरगुरू च तौ ।  
जग्मुः स्थानानि तान्येव ते भूयो येभ्य आगताः ॥ १२८  
अथ विद्याधरेन्द्रस्य तस्य मुक्तावली प्रिया ।  
चन्द्रकेतोः सगर्भाभूत्काले च सुषुवे सुतम् ॥ १२९  
प्रकाशयन्तं ककुभो दुराधर्षेण तेजसा ।  
तामसोपद्रवं हर्तुं बालमर्कमिवोदितम् ॥ १३०  
जाते च तस्मिन्नित्यत्र भारती शुश्रुवे दिवः ।  
चन्द्रकेतो सुतोऽयं ते हन्ता विद्युद्ध्वजासुरम् ॥ १३१  
नाम्ना च विद्ध्यमु मुक्तफलकेतुं द्विषन्तपम् ।  
इत्युक्त्वा चन्द्रकेतुं सा सोत्सवं विरराम वाक् ॥ १३२  
पपात पुष्पवृष्टिश्च ज्ञातार्थः पद्मशेखरः ।  
शक्रश्चाययतुस्तत्र ये च च्छन्नाः स्थिताः सुराः ॥ १३३  
हरप्रसादवृत्तान्तमाचक्षाणाः परस्परम् ।  
अनुभूय प्रमोदं ते स्वस्थानान्येव शिश्रियुः ॥ १३४  
स मुक्ताफलकेतुश्च सर्वसंस्कारसंस्कृतः ।  
सहानन्देन देवानां क्रमाद्वृद्धिमुपागमत् ॥ १३५  
अथ तस्य दिनैः कन्या पुत्रोत्पत्तेरनन्तरम् ।  
गन्धर्वाधिपतेः पद्मशेखरस्याप्यजायत ॥ १३६  
गन्धर्वेन्द्र सुतेयं ते भार्या विद्युद्ध्वजद्विषः ।  
विद्याधरपतेः पद्मावती नाम भविष्यति ॥ १३७  
इति तस्यां च जातायां गगनादुदगाद्वचः ।  
ततः पद्मावती सात्र क्रमात्कन्या व्यवर्धत ॥ १३८  
सुधांशुलोकसम्भूतिसङ्क्रान्तेन तरङ्गिणा ।  
अमृतेनेव लावण्यविसरेण विराजिता ॥ १३९  
सोऽपि बालोऽभवन्मुक्ताफलकेतुर्महामतिः ।  
व्रतोपवासादि तपश्चक्रे शिवमयः सदा ॥ १४०  
एकदा ध्याननिष्ठं तं द्वादशाहमुपोषितम् ।  
प्रत्यक्षीभूय भगवाञ्जगाद गिरिजापतिः ॥ १४१  
तुष्टोऽस्मि तेऽनया भक्त्या मत्प्रसादेन तत्तव ।  
आविर्भविष्यन्त्यस्त्राणि विद्याः सर्वकलास्तथा ॥ १४२  
अपराजितसञ्ज्ञं च खड्गमेतं गृहाण मे ।  
कर्तासि येन साम्राज्यं विपक्षैरपराजितः ॥ १४३  
इत्युक्त्वा स विभुस्तस्मै खड्गं दत्त्वा तिरोदधे ।  
स चाशु राजपुत्रोऽभून्महास्त्रबलविक्रमः ॥ १४४  
अत्रान्तरे कदाचित्स विद्युद्ध्वजमहासुरः ।  
त्रिदिवस्थो जलक्रीडां चक्रे द्युसरिदम्भसि ॥ १४५  
ददर्श स जलं तस्याः कपिशं पुष्परेणुभिः ।  
मदगन्धानुविद्धं च वीचिविक्षोभितं महत् ॥ १४६  
ततो भुजमदाध्मातः स जगाद निजानुगान् ।  
ममाप्युपरि कः क्रीडत्यम्भोभिर्यात पश्यत ॥ १४७  
तच्छ्रुत्वोपरि यातास्ते पश्यन्ति स्मासुरा जले ।  
क्रीडन्तं वृषभं शार्वं सह शाक्रेण दन्तिना ॥ १४८  
आगत्य च तमूचुस्ते दैत्येन्द्रं देव शाम्भवः ।  
उपर्येत्य वृषः क्रीडत्यैरावणयुतोऽम्भसि ॥ १४९  
तन्माल्यैरावणमद्व्यामिश्रितमिदं पयः ।  
श्रुत्वेत्यगणयञ्शर्वं मदाच्चुक्रोध सोऽसुरः ॥ १५०  
स्वदुष्कृतपरीपाकमूढो भृत्यानुवाच च ।  
यातानयत तौ बद्ध्वा वृषभैरावणाविति ॥ १५१  
ततो गत्वा जिघृक्षन्ति यावत्तौ ते किलासुराः ।  
तावत्ताञ्जघ्नतुः क्रुद्धौ तौ प्रधाव्य वृषद्विपौ ॥ १५२  
हतशेषाश्च जगदुर्गत्वा विद्युद्ध्वजाय तत् ।  
स क्रुद्धः प्राहिणोत्तौ प्रत्यासुरं सुमहद्बलम् ॥ १५३  
मथित्वा तच्च तत्सैन्यं पापपाकागतक्षयम् ।  
वृषो हरान्तिकं प्रायादिन्द्रमैरावणोऽभ्यगात् ॥ १५४  
इन्द्रोऽथ तस्य दितिजस्य विचेष्टितं तदैरावणानुचररक्षिगणान्निशम्य ।  
सम्प्राप्तनाशसमयं तममन्यतारिं गौरीपतेर्भगवतोऽपि कृतावमानम् ॥ १५५  
आवेद्य तत्कमलजाय ततः समेत्य विद्याधरादिसहितः सह देवसैन्यैः ।  
हन्तुं रिपुं तमधिरूढसुरेभमुख्यः शक्रः शचीरचितमाङ्गलिकः प्रतस्थे ॥ १५६  
इति महाकविश्रीसोमदेवभट्टविरचिते कथासरित्सागरे पद्मावतीलम्बके द्वितीयस्तरङ्गः ।