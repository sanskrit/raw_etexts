---
title: ००४

---
एवं स निवसंस्तत्र वत्सेशस्य पितुर्गृहे ।  
गोमुखाद्यैः स्वसचिवैः सेव्यमानोऽनुरागिभिः ॥ १  
विहरंश्चाप्यलङ्कारवत्या देव्यानुरक्तया ।  
मानविघ्नासहोद्गाढतत्प्रेममुषितेर्ष्यया ॥ २  
नरवाहनदत्तोऽथ कदाचिन्मृगकाननम् ।  
जगाम रथमारुह्य पश्चादारूढगोमुखः ॥ ३  
प्रलम्बबाहौ तस्मिंश्च विप्रवीरेऽग्रयायिनि ।  
चकाराखेटकक्रीडां स तत्र सहितोऽनुगैः ॥ ४  
सर्वप्राणेन धावत्सु रथाश्वेष्वपि तस्य सः ।  
प्रलम्बबाहुस्तद्वेगं विजित्य पुरतो ययौ ॥ ५  
सोऽवधीत्सायकैः सिंहव्याघ्रादीन्स्यन्दने स्थितः ।  
प्रलम्बबाहुस्त्वसिना पादचारी जघान तान् ॥ ६  
अहो शौर्यमहो जङ्घाजवोऽस्येति विसिस्मिये ।  
नरवाहनदत्तश्च दृष्ट्वा दृष्ट्वा स तं द्विजम् ॥ ७  
कृताखेटः परिश्रान्तः स ससारथिगोमुखः । मृगया एवं रूपसिद्ध्यादि उपरि टिप्पणी  
प्रलम्बबाहौ सुभटे तस्मिन्नग्रसरे ततः ॥ ८  
रथारूढस्तृषाक्रान्तः सलिलान्वेषणक्रमात् ।  
वत्सेश्वरात्मजो दूरं विवेशान्यन्महावनम् ॥ ९  
तत्रोत्फुल्लहिरण्याब्जं दिव्यं प्राप महत्सरः ।  
द्वितीयमिव बह्वर्कबिम्बं भूमिगतं नभः ॥ १०  
तत्र स स्नातपीताम्भाः कृतस्नानादिसानुगः ।  
तदेकदेशे चतुरो दूरादैक्षत पूरुषान् ॥ ११  
दिव्याकृतीन्दिव्यवस्त्रान्दिव्याभरणभूषितान् ।  
हेमाम्बुजानि सरसस्तस्मादुच्चित्य गृह्णतः ॥ १२  
उपागात्कौतुकात्तांश्च पृष्टः कोऽसीति तैरपि ।  
अन्वयं नाम वृत्तान्तं निजं तेभ्यः शशंस सः ॥ १३  
तेऽप्येवं दर्शनप्रीताः पृष्टवन्तं तमब्रुवन् ।  
अस्ति मध्ये महाम्भोधेः श्रीमद्द्वीपवरं महत् ॥ १४  
यन्नारिकेलद्वीपाख्यं ख्यातं जगति सुन्दरम् ।  
तत्र सन्ति च चत्वारः पर्वता दिव्यभूमयः ॥ १५  
मैनाको वृषभश्चक्रो बलाहक इति स्मृताः ।  
चतुर्षु तेषु चत्वारो निवसाम इमे वयम् ॥ १६  
एकोऽस्माकं रूपसिद्धिर्नाम्ना विविधरूपधृत् ।  
प्रमाणसिद्धिरपरो बृहत्सूक्ष्मप्रमाणदृक् ॥ १७  
ज्ञानसिद्धिस्तृतीयश्च भविष्यद्भूतभाव्यवित् ।  
देवसिद्धिश्चतुर्थोऽपि सर्वदैवतसिद्धिभृत् ॥ १८  
ते वयं हेमकमलान्येतान्यादाय साम्प्रतम् ।  
देवं पूजयितुं यामः श्वेतद्वीपे श्रियः पतिम् ॥ १९  
तद्भक्ता हि वयं सर्वे तत्प्रसादेन चाद्रिषु ।  
तेषु स्वेष्वाधिपत्यं नः सिद्धियुक्ताश्च सम्पदः ॥ २०  
तदेहि दर्शयामस्ते श्वेतद्वीपे हरिं प्रभुम् ।  
नयामस्त्वन्तरिक्षेण यदि ते रोचते सखे ॥ २१  
इत्युक्तवद्भिस्तैः साकं देवपुत्रैस्तथेति सन् ।  
नरवाहनदत्तोऽत्र स्वाधीनाम्बुफलादिके ॥ २२  
गोमुखादीनवस्थाप्य श्वेतद्वीपं विहायसा ।  
ययौ गृहीतः स्वोत्सङ्गे तन्मध्याद्देवसिद्धिना ॥ २३  
तत्रावतीर्य गगनाद्दूरादेवोपसृत्य च ।  
पार्श्वस्थिताब्धितनयं पादान्तस्थवसुन्धरम् ॥ २४  
शङ्खचक्रगदापद्मैः सेव्यमानं सविग्रहैः ।  
भक्त्योपगीयमानं च गन्धर्वैर्नारदादिभिः ॥ २५  
प्रणम्यमानं देवैश्च सिद्धैर्विद्याधरैस्तथा ।  
अग्रोपविष्टगरुडं शेषशय्यागतं हरिम ॥ २६  
स ददर्श चतुर्भिस्तैः प्रापितो देवपुत्रकैः ।  
कस्य नाभ्युदये हेतुर्भवेत्साधुसमागमः ॥ २७  
ततोऽर्चितं देवपुत्रैः कश्यपाद्यैश्च संस्तुतम् ।  
नरवाहनदत्तस्तमस्तौषीत्प्राञ्जलिः प्रभुम् ॥ २८  
नमोऽस्तु तुभ्यं भगवन्भक्तकल्पमहीरुह ।  
लक्ष्मीकल्पलताश्लिष्टवपुषेऽभीष्टदायिने ॥ २९  
नमस्ते दिव्यहंसाय सन्मानसनिवासिने ।  
सततोदितनादाय पराकाशविहारिणे ॥ ३०  
तुभ्यं नमोऽतिसर्वाय सर्वाभ्यन्तरवर्तिने ।  
गुणातिक्रान्तरूपाय पूर्णषाड्गुण्यमूर्तये ॥ ३१  
ब्रह्मा ते नाभिकमले स्वाध्यायोद्यन्मृदुध्वनिः ।  
तद्भूतानेकचरणोऽप्येष षटचरणायते ॥ ३२  
भूमिपादो द्युमूर्धा त्वं दिक्श्रोत्रोऽर्केन्दुलोचनः ।  
ब्रह्माण्डजठरः कोऽपि पुरुषो गीयसे बुधैः ॥ ३३  
त्वत्तो धामनिधेश्चासौ भूतग्रामो विजृम्भते ।  
नाथ स्फुलिङ्गसङ्घात इव प्रज्वलतोऽनलात् ॥ ३४  
पुनश्च प्रविशत्येष त्वामेव प्रलयागमे ।  
दिनान्ते विग्रहव्रात इव वासमहाद्रुमम् ॥ ३५  
सृजस्युल्लसितः स्वांशांस्त्वमेतान्भुवनेश्वरान् ।  
अनन्तवेलाक्षुभितस्तरङ्गानिव वारिधिः ॥ ३६  
विश्वरूपोऽप्यरूपस्त्वं विश्वकर्मापि चाक्रियः ।  
विश्वाधारोऽप्यनाधारः कः स तत्त्वमवैति ते ॥ ३७  
तां तामृद्धिं सुराः प्राप्तास्त्वत्प्रसन्नेक्षणेक्षिताः ।  
तत्प्रसीद प्रपन्नं मां पश्य पश्यार्द्रया दृशा ॥ ३८  
एवं कृतस्तुतिं दृष्ट्वा सप्रसादेन चक्षुषा ।  
नरवाहनदत्तं तं हरिर्नारदमभ्यधात् ॥ ३९  
गच्छ क्षीरोदसम्भूता या वराप्सरसः पुरा ।  
न्यासीकृत्य मया हस्ते शक्रस्य स्थापिताः स्वकाः ॥ ४०  
तास्तस्मान्मम वाक्येन मृगयित्वा महामुने ।  
आरोप्य तद्रथे सर्वाः सत्वरं त्वमिहानय ॥ ४१  
इत्युक्तो हरिणा गत्वा नारदः स तथेति ताः ।  
आनिन्येऽप्सरसः शक्रात्तद्रथेन समातलिः ॥ ४२  
तेन तासूपनीतासु प्रणतेनाप्सरःस्वथ ।  
वत्सराजतनूजं तं भगवानादिदेश सः ॥ ४३  
नरवाहनदत्तैतास्तुभ्यमप्सरसो मया ।  
दत्ता विद्याधरेन्द्राणां भविष्यच्चक्रवर्तिने ॥ ४४  
त्वमासामुचितो भर्ता भार्याश्चैतास्तवोचिताः ।  
कामदेवावतारो हि निर्मितस्त्वं पुरारिणा ॥ ४५  
तच्छ्रुत्वा पादपतिते तस्मिन्वत्सेश्वरात्मजे ।  
लब्धप्रसादमुदिते हरिर्मातलिमादिशत् ॥ ४६  
नरवाहनदत्तोऽसावप्सरःसहितस्त्वया ।  
प्राप्यतां स्वगृहं यावत्पथा येनायमिच्छति ॥ ४७  
एवं भगवतादिष्टे साप्सरस्कः प्रणम्य तम् ।  
नरवाहनदत्तः स रथं मातलिसारथिम् ॥ ४८  
आरुह्य देवपुत्रैस्तैः साकं कृतनिमन्त्रणैः ।  
नारिकेलमगाद्द्वीपं देवैश्चैव कृतस्पृहः ॥ ४९  
तत्र तैरर्चितो रूपसिद्धिप्रभृतिभिः कृती ।  
चतुर्भिर्दिव्यपुरुषैः शक्रसारथिना युतः ॥ ५०  
मैनाकवृषभाद्येषु तन्निवासाद्रिषु क्रमात् ।  
अप्सरोभिः समं ताभिः स्वर्गस्पर्धिष्वरंस्त सः ॥ ५१  
मधुमासागमोत्फुल्लनानातरुवनासु च ।  
विजहार तदुद्यानवनभूमिषु कौतुकी ॥ ५२  
पश्यैतास्तरुमञ्जर्यः पृथुपुष्पविलोचनैः ।  
कान्तं वसन्तमायान्तं पश्यन्तीव विकस्वरैः ॥ ५३  
जन्मक्षेत्रेऽत्र मा भून्न सन्तापोऽर्ककरोष्मजः ।  
इतीवाच्छादितं पश्य फुल्लैः सरसिजैः सरः ॥ ५४  
पश्योज्ज्वलं कर्णिकारमुपेत्यापि विसौरभम् ।  
विमुञ्चन्त्यलयो नीचं श्रीमन्तमिव साधवः ॥ ५५  
पश्येह किन्नरीगीतैः कोकिलानां च कूजितैः ।  
रुतैरलीनां सङ्गीतमृतुराजस्य तन्यते ॥ ५६  
इत्यादि देवपुत्रास्ते ब्रुवाणास्तामदर्शयन् ।  
नरवाहनदत्ताय तस्मै स्वोपवनावलीम् ॥ ५७  
तत्पुरेष्वपि चिक्रीड पश्यन्वत्सेश्वरात्मजः ।  
स वसन्तोत्सवोद्दामप्रनृत्यत्पौरचर्चरीः ॥ ५८  
बुभुजे साप्सरस्कश्च भोगानत्रामरोचितान् ।  
सुकृतो यत्र गच्छन्ति तत्रैषामृद्धयोऽग्रतः ॥ ५९  
एवं स्थित्वा त्रिचतुरान्दिवसान्देवपुत्रकान् ।  
नरवाहनदत्तस्तान्सुहृदो निजगाद सः ॥ ६०  
गच्छाम्यहं स्वनगरीं तातसन्दर्शनोत्सुकः ।  
तद्यूयं तां पुरीमेत्य कृतार्थयत पश्यत ॥ ६१  
तच्छ्रुत्वा तेऽब्रुऽवन्दृष्टः सारस्तस्याः पुरो भवान् ।  
किमन्यत्प्राप्तविद्येन स्मर्तव्यास्तु वयं त्वया ॥ ६२  
इत्युक्त्वा प्रतिमुक्तस्तैरुपनीतेन्द्रसद्रथम् ।  
नरवाहनदत्तोऽसौ मातलिं तमभाषत ॥ ६३  
यत्र दिव्यसरस्तीरे स्थिता मे गोमुखादयः ।  
तेन मार्गेण कौशाम्बीं पुरीं प्रापय मामिति ॥ ६४  
ततस्तथेति तेनोक्तः साप्सरस्कः स तद्रथे ।  
आरुह्य तत्सरः प्राप गोमुखादीन्ददर्श च ॥ ६५  
आयात स्वपथा शीघ्रं सर्वं वक्ष्यामि वो गृहे ।  
इत्युक्त्वा तांश्च कौशाम्बीं ययौ शक्ररथेन सः ॥ ६६  
तत्रावतीर्य नभसः पूजितं प्रेष्य मातलिम् ।  
अप्सरोभिर्युतस्ताभिः स विवेश स्वमन्दिरम् ॥ ६७  
स्थापयित्वा च तास्तत्र गत्वा वत्सेश्वरस्य सः ।  
तदागमनहृष्टस्य ववन्दे चरणौ पितुः ॥ ६८  
मातुर्वासवदत्तायाः पद्मावत्यास्तथैव च ।  
अभ्यनन्दंश्च तेऽप्येनं दर्शनातृप्तचक्षुषः ॥ ६९  
तावच्च स रथारूढो गोमुखोऽत्र ससारथिः ।  
प्रलम्बबाहुना तेन विप्रेण सममाययौ ॥ ७०  
अथ स्थिते मन्त्रिवर्गे पित्रा पृष्टः शशंस सः ।  
नरवाहनदत्तस्तं स्ववृत्तान्तं महाद्भुतम् ॥ ७१  
ददाति तस्य कल्याणमित्रसंयोगमीश्वरः ।  
इच्छत्यनुग्रहं यस्य कर्तुं सुकृतकर्मणः ॥ ७२  
इति शंसत्सु सर्वेषु राजा वत्सेश्वरोऽथ सः ।  
चकार तुष्टस्तनयस्याच्युतानुग्रहोत्सवम् ॥ ७३  
ददर्श पादपतनायानीता गोमुखेन च ।  
हरिप्रसादलब्धास्ताः सदारोऽप्सरसः स्नुषाः ॥ ७४  
देवरूपा देवरतिं देवमालां तथैव च ।  
देवप्रियां चतुर्थीं च चेटीभिः पृष्टनामकाः ॥ ७५  
क्वाहं क्व मय्यप्सरसो दिष्ट्याहं राजसूनुना ।  
नरवाहनदत्तेन भुवि स्वर्नगरी कृता ॥ ७६  
इतीवावकिरन्ती सा सिन्दूरं विततोत्सवा ।  
चलद्रक्तपताकाभिः कौशाम्बी ददृशे तदा ॥ ७७  
नरवाहनदत्तश्च पित्रोर्दत्तोत्सवो दृशोः ।  
अन्याः सम्भावयामास भार्या मार्गोन्मुखीर्निजाः ॥ ७८  
ताश्चतुर्भिर्दिनैर्वर्षैरिव तं च कृशीकृताः ।  
अनन्दयन्वर्णयन्त्यस्तां तां विरहवेदनाम् ॥ ७९  
गोमुखो वनवासे च रक्षतो रथवाजिनः ।  
प्रलम्बबाहोः सिंहादिवधशौर्यमवर्णयत् ॥ ८०  
एवं श्रुतिसुखाञ्शृण्वन्कथालापानयन्त्रणान् ।  
निर्वर्णयंश्च कान्तानां रूपं स नयनामृतम् ॥ ८१  
कुर्वंश्चाटूनि च पिबन्मधूनि सचिवैर्युतः ।  
नरवाहनदत्तोऽत्र तं कालमवसत्सुखी ॥ ८२  
एकदान्तरलङ्कारवतीवासगृहे स्थितः ।  
सवयस्यः स शुश्राव तूर्यकोलाहलं बहिः ॥ ८३  
ततो हरिशिखं सेनापतिं निजमुवाच सः ।  
अकस्मात्कुत एतत्स्यात्तूर्यनादो महानिह ॥ ८४  
एतच्छ्रुत्वैव निर्गत्य प्रविश्य च स त क्षणात् ।  
व्यजिज्ञपद्धरिशिखो वत्सराजसुतं प्रभुम् ॥ ८५  
रुद्रो नाम वणिग्देव नगर्यामिह विद्यते ।  
इतः सुवर्णद्वीपं च स जगाम वणिज्यया ॥ ८६  
आगच्छतो निजस्तस्य सम्प्राप्तोऽप्यर्थसञ्चयः ।  
अब्धौ वहनभङ्गेन निमग्नो नाशमागतः ॥ ८७  
उत्तीर्णश्चात्मनैवैको देव जीवन्स वारिधेः ।  
प्राप्तश्चाद्य दिनं षष्ठमिहापन्नो निजं गृहम् ॥ ८८  
दिनानि कतिचिद्यावदिह तिष्ठति दुःखितः ।  
तावत्स्वारामतो दैवात्प्राप्तस्तेन निधिर्महान् ॥ ८९  
तद्गोत्रजानां च मुखाज्ज्ञातं वत्सेश्वरेण तत् ।  
ततोऽद्यागत्य तेनासौ विज्ञप्तो वणिजा प्रभुः ॥ ९०  
सरत्नौघा मया लब्धाश्चतस्रो हेमकोटयः ।  
तदादिशति देवश्चेदर्पयिष्यामि ता इति ॥ ९१  
जलाशयेन मुषितं दीनं दृष्ट्वैव वेधसा ।  
कृपया संविभक्तं त्वां को मुष्णात्यजडाशयः ॥ ९२  
गच्छ भुङ्क्ष्व यथाकामं धनै प्राप्तं स्वभूमितः ।  
इति वत्सेश्वरेणापि व्यादिष्टोऽसौ वणिक्ततः ॥ ९३  
स एष पादयो राज्ञः पतित्वा हर्षनिर्भरः ।  
तूर्याणि वादयन्याति स्वगृहं सानुगो वणिक् ॥ ९४  
एवं हरिशिखेनोक्तं श्रुत्वा धार्मिकतां पितुः ।  
नरवाहनदत्तः स्वान्सचिवान्विस्मितोऽब्रवीत् ॥ ९५  
यदि तावद्धरत्यऽर्थांस्तदन्वेव ददाति किम् ।  
चित्रमुच्छ्रायपाताभ्यां क्रीडतीव विधिर्नृणाम् ॥ ९६  
तच्छ्रुत्वा गोमुखोऽवादीदीदृश्येव गतिर्विधेः ।  
समुद्रशूरस्य कथा तथा चात्र निशम्यताम् ॥ ९७  
बभूव नगरं पूर्वं नृपतेर्हर्षवर्मणः ।  
स्फीतं हर्षपुरं नाम सौराज्यसुखितप्रजम् ॥ ९८  
तस्मिन्समुद्रशूराख्यो नगरेऽभून्महावणिक् ।  
कुलजो धार्मिको धीरसत्त्वो बहुधनेश्वरः ॥ ९९  
स वणिज्यावशाद्गच्छन्सुवर्णद्वीपमेकदा ।  
आरुरोह प्रवहणं तटं प्राप्य महाम्बुधेः ॥ १००  
गच्छतस्तस्य तेनाब्धौ किञ्चिच्छेषे तदध्वनि ।  
घोरः समुदभून्मेघो वायुश्च क्षोभितार्णवः ॥ १०१  
तेनोर्मिवेगविक्षिप्ते वहने मकराहते ।  
भग्ने परिकरं बद्ध्वा सोऽम्बुधावपतद्वणिक् ॥ १०२  
यावच्च बाहुविक्षेपैर्वीरोऽत्र तरति क्षणम् ।  
तावच्चिरमृतं प्राप पुरुषं पवनेरितम् ॥ १०३  
तदारूढश्च बाहुभ्यां क्षिप्ताम्बुर्विधिनैव सः ।  
नीतः सुवर्णद्वीपं तदनुकूलेन वायुना ॥ १०४  
तत्रावतीर्णः पुलिने स तस्मान्मृतमानुषात् ।  
कटीनिबद्धं सग्रन्थिं तस्यावैक्षत शाटकम् ॥ १०५  
उन्मुच्य वीक्षते यावच्छाटकं कटितोऽस्य तत् ।  
तावत्तदन्तराद्दिव्यं रत्नाढ्यं प्राप कण्ठकम् ॥ १०६  
तं दृष्ट्वानर्घमादाय कृतस्नानस्तुतोष सः ।  
मन्वानोऽब्धौ विनष्टं तद्धनं तस्याग्रतस्तृणम् ॥ १०७  
ततो गत्वात्र कलशपुराख्यं नगरं क्रमात् ।  
हस्तस्थकण्ठको देवकुलमेकं विवेश सः ॥ १०८  
तत्र छायोपविष्टः स वारिव्यायामतो भृशम् ।  
परिश्रान्तः शनैर्निद्रां ययौ विधिविमोहितः ॥ १०९  
सुप्तस्य तत्र चाकस्मादागताः पुररक्षिणः ।  
ददृशुस्तस्य हस्तस्थं कण्ठकं तमसंवृतम् ॥ ११०  
अयं स कण्ठको राजसुताया इह कण्ठतः ।  
हारितश्चक्रसेनाया ध्रुवं चौरोऽयमेव सः ॥ १११  
इत्युक्त्वा तैः प्रबोध्यासौ निन्ये राजकुलं वणिक् ।  
तत्र पृष्टः स्वयं राज्ञा स यथावृत्तमभ्यधात् ॥ ११२  
मिथ्या वक्त्येष चौरोऽयमिमं पश्यत कण्ठकम् ।  
इति प्रसार्य तं राजा यावत्सभ्यान्ब्रवीति सः ॥ ११३  
तावत्प्रभास्वरं दृष्ट्वा निपत्य नभसो जवात् ।  
गृध्रस्तं कण्ठकं हृत्वा जगाम क्वाप्यदर्शनम् ॥ ११४  
अथात्यार्तस्य वणिजः क्रन्दतः शरणं शिवम् ।  
वधे राज्ञा क्रुधादिष्टे शुश्रुवे भारती दिवः ॥ ११५  
मा स्म राजन्वधीरेनमसौ हर्षपुराद्वणिक् ।  
साधुः समुद्रशूराख्यो विषयेऽभ्यागतस्तव ॥ ११६  
कण्ठको येन नीतोऽभूत्स चौरः पुररक्षिणाम् ।  
भयेन विह्वलो नश्यन्निपत्याब्धौ मृतो निशि ॥ ११७  
अयं तु तस्य चौरस्य कायं प्राप्याधिरुह्य च ।  
वणिग्भग्नप्रवहणस्तीर्त्वाम्भोधिमिहागतः ॥ ११८  
तदा च तत्कटीधद्धशाटकग्रन्थितोऽमुना ।  
वणिजा कण्ठकः प्राप्तो न नीतोऽनेन वो गृहात् ॥ ११९  
तदचौरमिमं राजन्वणिजं मुञ्च धार्मिकम् ।  
सम्मान्य प्रहिणुष्वैनमित्युक्त्वा विरराम वाक् ॥ १२०  
एतच्छ्रुत्वा स सन्तुष्य मुक्त्वा तं वणिजं वधात् ।  
समुद्रशूरं सम्मान्य धनै राजा विसृष्टवान् ॥ १२१  
स च प्राप्तधनः क्रीतभाण्डो भूयो भयङ्करम् ।  
स्वदेशमेष्यन्वहनेनोत्तताराम्बुधिं वणिक् ॥ १२२  
तीर्णाब्धिश्च ततो गत्वा सार्थेन सह स क्रमात् ।  
अटवीं प्रापदेकस्मिन्वासरे दिवसात्यये ॥ १२३  
तस्यामावसिते सार्थे रात्रौ तस्मिंश्च जाग्रति ।  
समुद्रशूरे न्यपतच्चौरसेनात्र दुर्जया ॥ १२४  
हन्यमाने तया सार्थे भाण्डांस्त्यक्त्वा पलाय्य सः ।  
समूद्रशूरो न्यग्रोधमारूढोऽभूदलक्षितः ॥ १२५  
हृताशेषधने याते चौरसैन्ये भयाकुलः ।  
तत्रैव तां तरौ रात्रिं दुःखार्तश्च निनाय सः ॥ १२६  
प्रातस्तस्य तरोः पृष्ठे गतदृष्टिः स दैवतः ।  
दीपप्रभामिवापश्यत्स्फुरन्तीं पत्रमध्यगाम् ॥ १२७  
विस्मयात्तत्र चारूढो गृध्रनीडमवैक्षत ।  
अन्तःस्थभास्वरानर्घरत्नाभरणसञ्चयम् ॥ १२८  
जग्राह तस्मात्सर्वं तत्तन्मध्ये प्राप कण्ठकम् ।  
तं स यं प्राप्तवान्स्वर्णद्वीपे गृध्रोऽहरच्च यम् ॥ १२९  
ततः प्राप्तामितधनो न्यग्रोधादवरुह्य सः ।  
हृष्टो गच्छन्क्रमात्प्राप निजं हर्षपुरं पुरम् ॥ १३०  
तत्र तस्थौ वणिक्सोऽथ वीतान्यद्रविणस्पृहः ।  
समुद्रशूरः स्वजनैः सह नन्दन्यथेच्छया ॥ १३१  
अब्धौ तत्पतनं सोऽर्थनाशस्तत्तरणं ततः ।  
सा कण्ठकस्य च प्राप्तिस्तस्यैवापगमः स च ॥ १३२  
सा निष्कारणनिग्राह्यदशावाप्तिः स तत्क्षणम् ।  
तुष्टाद्द्वीपेश्वराल्लाभस्तदब्धेस्तरणं पुनः ॥ १३३  
सोऽथ सर्वापहारश्च पथिः चौरैः समागमात् ।  
पर्यन्ते तस्य वणिजस्तरुपृष्ठाद्धनागमः ॥ १३४  
तदेवमीदृशं देव विचित्रं चेष्टितं विधेः ।  
सुकृती चानुभूयैव दुःखमप्यश्नुते सुखम् ॥ १३५  
इति गोमुखतः श्रुत्वा श्रद्धायोत्थाय च् व्यधात् ।  
नरवाहनदत्तोऽत्र स्नानादिदिवसक्रियाम् ॥ १३६  
अन्येद्युरेत्य चास्थानगतं तं बालसेवकः ।  
शूरः समरतुङ्गाख्यो राजपुत्रो व्यजिज्ञपत् ॥ १३७  
देव सङ्ग्रामवर्षेण नाशितो गोत्रजेन मे ।  
देशश्चतुर्भिर्युक्तेन पुत्रैर्वीरजितादिभिः ॥ १३८  
तदेष गत्वा पञ्चापि बद्ध्वा तानानयाम्यहम् ।  
प्रभोर्विदितमस्त्वेतदित्युक्त्वा तत्र सोऽगमत् ॥ १३९  
तमल्पसैन्यं तानन्यान्भूरिसैन्यानवेत्य स ।  
वत्सेश्वरसुतस्तस्य दिदेशानु बलं निजम् ॥ १४०  
सोऽगृहीत्वैव तन्मानी गत्वा पञ्चापि तान्रिपून् ।  
स्वबाहुभ्यां रणे जित्वा संयम्यानीतवान्समम् ॥ १४१  
तथा जयिनमायान्तं वीरं सम्मान्य स प्रभुः ।  
नरवाहनदत्तस्तं प्रशशंस स्वसेवकम् ॥ १४२  
चित्रमाक्रान्तविषयान्सबलानिन्द्रियोपमान् ।  
जित्वानेन रिपून्पञ्च पुरुषार्थः प्रसाधितः ॥ १४३  
तच्छ्रुत्वा गोमुखोऽवादीच्छ्रुता चेद्देव नेदृशी ।  
राज्ञश्चमरवालस्य कथा तच्छृणु वच्मि ताम् ॥ १४४  
हस्तिनापुरमित्यस्ति नगरं तत्र चाभवत् ।  
राजा चामरवालाख्यः कोषदुर्गबलान्वितः ॥ १४५  
बभूवुस्तस्य समरबलाद्या भूम्यनन्तराः ।  
राजानो गोत्रजास्ते च सम्भूयैवमचिन्तयन् ॥ १४६  
अयं चमरवालोऽस्मानेकैकं बाधते सदा ।  
तदेते मिलिताः सर्वे विदध्मोऽस्य पराभवम् ॥ १४७  
इति सम्मन्त्र्य पञ्चैते तज्जयाय यियासवः ।  
प्रस्थानलग्नं क्षितिपाः पप्रच्छुर्गणकं रहः ॥ १४८  
अपश्यन्स शुभं लग्नं पश्यन्नशकुनानि च ।  
जगाद गणको नास्ति लग्नं संवत्सरेऽत्र वः ॥ १४९  
यथा तथा च यातानां न युष्माकं भवेज्जयः ।  
किं चात्र वोऽनुबन्धेन समृद्धिं तस्य पश्यताम् ॥ १५०  
भोगो नाम फलं लक्ष्म्याः स तस्मादधिकोऽस्ति वः ।  
न चेच्छ्रुता श्रूयतां तत्कथात्र वणिजोर्द्वयोः ॥ १५१  
बभूव कौतुकपुरं नामेह नगरं पुरा ।  
तस्मिन्नन्वर्थनामाभूद्राजा बहुसुवर्णकः ॥ १५२  
यशोवर्मेति तस्यासीत्सेवकः क्षत्रियो युवा ।  
तस्मै दातापि स नृपो नादात्किञ्चित्कदाचन ॥ १५३  
यदा यदा च नृपतिस्तेनार्त्या याच्यते स्म सः ।  
आदित्यं दर्शयन्नेवं तमुवाच तदा तदा ॥ १५४  
अहमिच्छामि ते दातुं किं पुनर्भगवानयम् ।  
तुभ्यं नेच्छति मे दातुं किं करोम्म्युच्यतामिति ॥ १५५  
ततः सोऽवसरं चिन्वन्यावत्तिष्ठति दुःखितः ।  
सूर्योपरागसमयस्तावदत्रागतोऽभवत् ॥ १५६  
तत्कालं स यशोवर्मा गत्वा सततसेवकः ।  
नृपं भूरिमहादानप्रवृत्तं तं व्यजिज्ञपत् ॥ १५७  
यो ददाति न ते तुभ्यं दातुं सैष रविः प्रभो ।  
ग्रस्तोऽद्य वैरिणा यावत्तावत्किञ्चित्प्रयच्छ मे ॥ १५८  
तच्छ्रुत्वा स हसित्वा च दत्तदानो महीपतिः ।  
ददौ वस्त्रहिरण्यादि तस्मै बहुसुवर्णकम् ॥ १५९  
क्रमात्तस्मिन्धने भुक्ते खिन्नः सोऽददति प्रभौ ।  
मृतजानिर्यशोवर्मा प्रययौ विन्ध्यवासिनीम् ॥ १६०  
किं निरर्थेन देहेन जीवतापि मृतेन मे ।  
त्यक्ष्याम्येतं पुरो देव्या वरं प्राप्स्यामि वेप्सितम् ॥ १६१  
इत्यग्रे विन्ध्यवासिन्याः संविष्टो दर्भसंस्तरे ।  
तन्मनाः स निराहारस्तपो महदतप्यत ॥ १६२  
आदिशत्तं च सा स्वप्ने देवी तुष्टास्मि पुत्र ते ।  
ददाम्यर्थश्रियं किं ते किं वा भोगश्रियं वद ॥ १६३  
तच्छ्रुत्वा स यशोवर्मा देवीं तां प्रत्यभाषत ।  
एतयोर्निपुणं वेद्मि नाहं भेदं श्रियोरिति ॥ १६४  
ततस्तमवदद्देवी स्वदेशे तर्हि यौ तव ।  
भोगवर्मार्थवर्माणौ विद्येते वणिजावुभौ ॥ १६५  
तयोर्गत्वा श्रियं पश्य ततो यत्सदृशी च ते ।  
रोचिष्यते तत्सदृशी त्वयागत्यार्थ्यतामिति ॥ १६६  
एतच्छ्रुत्वा प्रबुध्यैव स प्रातः कृतपारणः ।  
स्वदेशं कौतुकपुरं यशोवर्मा ततो ययौ ॥ १६७  
तत्रागात्प्रथमं तावत्स गृहानर्थवर्मणः ।  
असङ्ख्यहेमरत्नादिव्यवहारार्जितश्रियः ॥ १६८  
पश्यंस्तां सम्पदं तस्य यथावत्तमुपाययौ ।  
कृतातिथ्यश्च तेनासौ भोजनाय न्यमन्त्रयत ॥ १६९  
ततोऽत्राभुङ्क्त सघृतं समांसव्यञ्जनं च सः ।  
प्राघुणोचितमाहारं पार्श्वे तस्यार्थवर्मणः ॥ १७०  
अर्थवर्मा तु भुङ्क्ते स्म घृतार्धपलसंयुतान् ।  
सक्तून्भक्तमपि स्तोकं मांसव्यञ्जनमल्पकम् ॥ १७१  
सार्थवाह किमेतावदश्नासीति सकौतुकम् ।  
स यशोवर्मणा पृष्टो वणिगेवमभाषत ॥ १२  
अद्य त्वदुपरोधेन समांसव्यञ्जनं मया ।  
भुक्तं स्तोकं घृतस्यार्धपलं भुक्तं च सक्तवः ॥ १७३  
सदा तु घृतकर्षं च सक्तूंश्चाश्नामि केवलान् ।  
अतोऽधिकं मे मन्दाग्नेरुदरे नैव जीर्यते ॥ १७४  
तच्छ्रुत्वा स यशोवर्मा विचिकित्सन्निनिन्द ताम् ।  
हृदयेन श्रियं तस्य विफलामर्थवर्मणः ॥ १७५  
ततो निशागमे भक्तं क्षीरं चानाययत्पुनः ।  
अर्थवर्मा वणिक्तस्य स यशोवर्मणः कृते ॥ १७६  
यशोवर्मा च भूयस्तद्यथाकाममभुङ्क्त सः ।  
अर्थवर्मापि स तदा क्षीरस्येकं पलं पपौ ॥ १७७  
तत्रैव चैकस्थाने तावास्तीर्णशयनावुभौ ।  
यशोवर्मार्थवर्माणौ शनैर्निद्रामुपेयतुः ॥ १७८  
निशीथे च यशोवर्मा स्वप्नेऽपश्यदशङ्कितम् ।  
प्रविष्टानत्र पुरुषान्दण्डहस्तान्भयङ्करान् ॥ १७९  
धिगल्पाभ्यधिकः कर्षो घृतस्य किमिति त्वया ।  
मांसौदनश्च भुक्तोऽद्य पीतं च पयसः पलम् ॥ १८०  
इति क्रोधाद्ब्रुवाणैस्तैराकृष्यैवाथ पादतः ।  
पुरुषैरर्थवर्मा स लगुडैः पर्यताड्यत ॥ १८१  
घृतकर्षपयोमांसभक्तमभ्यधिकं च यत् ।  
भुक्तं तत्सर्वमुदरादाचकर्षुश्च तस्य ते ॥ १८२  
तद्दृष्ट्वा स यशोवर्मा प्रबुद्धो यावदीक्षते ।  
तावत्तस्याययौ शूलं विबुद्धस्यार्थवर्मणः ॥ १८३  
ततः क्रन्दन्परिजनैर्मर्द्यमानोदरश्च सः ।  
वमति स्मार्थवर्मा तदधिकं यत्स भुक्तवान् ॥ १८४  
शान्तशूले ततस्तस्मिन्यशोवर्मा व्यचिन्तयत् ।  
धिग्धिगर्थश्रियमिमां यस्या भोगोऽयमीदृशः ॥ १८५  
खलीकृतेयमीदृश्या भूयादभवनिः श्रियः ।  
इत्यन्तश्चिन्तयन्सोऽत्र रात्रिं तामत्यवाहयत् ॥ १८६  
प्रातस्तमर्थवर्माणमामन्त्र्य स ययौ ततः ।  
यशोवर्मा गृहं तस्य वणिजो भोगवर्मणः ॥ १८७  
तत्राभ्यागाद्यथावत्तं तेनापि च कृतादरः ।  
निमन्त्रितोऽभूद्वणिजा तदहर्भोजनाय सः ॥ १८८  
न चास्य वणिजोऽपश्यत्स काञ्चिद्धनसम्पदम् ।  
अपश्यत्तु शुभं वेश्म वासांस्याभरणानि च ॥ १८९  
ततः स्थिते यशोवर्मण्यस्मिन्प्रावर्ततात्र सः ।  
भोगवर्मा वणिक्कर्तुं व्यवहारं निजोचितम् ॥ १९०  
अन्यस्माद्भाण्डमादाय ददावन्यस्य तत्क्षणम् ।  
विनैव स्वधनं मध्याद्दीनारानुदपादयत् ॥ १९१  
त्वरितं तान्स दीनारान्भृत्यहस्ते विसृष्टवान् ।  
स्वभार्यायै विचित्रान्नपानसम्पादनाय च ॥ १९२  
क्षणाच्च सुहृदेकस्तमिच्छाभरणनामकः ।  
उपागत्यैव रभसाद्भोगवर्माणमभ्यधात् ॥ १९३  
सिद्धं भोजनमस्माकमुत्तिष्ठागच्छ भुञ्ज्महे ।  
सुहृदो मिलिता ह्यन्ये त्वत्प्रतीक्षाः स्थिता इति ॥ १९४  
अद्याहं नागमिष्यामि प्राघुणोऽयं स्थितो हि मे ।  
इति ब्रुवाणं पुनरप्येनं स सुहृदब्रवीत् ॥ १९५  
भवता सममायातु तर्हि प्राघुणिकोऽप्ययम् ।  
एषोऽपि न किमस्माकं मित्त्रमुत्तिष्ठ सत्वरम् ॥ १९६  
इत्याग्रहाद्भोगवर्मा नीतो मित्रेण तेन सः ।  
यशोवर्मयुतो गत्वा भुङ्क्ते स्माहारमुत्तमम् ॥ १९७  
पीत्वा च पानमागत्य सायं स स्वगृहे पुनः ।  
सयशोवर्मको भेजे विचित्रं पानभोजनम् ॥ १९८  
प्राप्तायां निशि पप्रच्छ निजं परिजनं च सः ।  
 किमद्य रात्रिपर्याप्तमस्ति नः सरकं न वा ॥ १९९  
स्वामिन्नास्तीति तेनोक्तः स भेजे शयनं वणिक् ।  
पास्यामोऽपररात्रेऽद्य कथं जलमिति ब्रुवन् ॥ २००  
यशोवर्माथ तत्पार्श्वे सुप्तः स्वप्नेऽत्र दृष्टवान् ।  
प्रविष्टान्पुरुषान्द्वित्रानन्यांस्तेषां च पृष्ठतः ॥ २०१  
कस्मादपररात्रार्थं सरकं भोगवर्मणः ।  
चिन्तितं नाद्य युष्माभिः क्व भवद्भिः स्थितं शठाः ॥ २०२  
इति पश्चात्प्रविष्टास्ते पुरुषा दण्डपाणयः ।  
पूर्वप्रविष्टान्क्रोधात्तान्दण्डाघातैरताडयन् ॥ २०३  
अपराधोऽयमेको नः क्षम्यतामिति वादिनः ।  
दण्डाहतास्ते पुरुषास्ते चान्ये निरगुस्ततः ॥ २०४  
यशोवर्माथ तद्दृष्ट्वा प्रबुद्धः समचिन्तयत् ।  
अचिन्त्योपनतिः श्लाघ्या भोगश्रीर्भोगवर्मणः ॥ २०५  
भोगहीना समृद्धापि नार्थश्रीरर्थवर्मणः ।  
इति चिन्तयतस्तस्य सातिचक्राम यामिनी ॥ २०६  
प्रातश्च स यशोवर्मा तमामन्त्र्य वणिग्वरम् ।  
जगाम विन्ध्यवासिन्याः पादमूलं पुनस्ततः ॥ २०७  
तपःस्थः स्वप्नदृष्टायास्तस्याः पूर्वोक्तयोर्द्वयोः ।  
श्रियोर्भोगश्रियं तत्र वव्रे सास्मै ददौ च ताम् ॥ २००  
अथागत्य यशोवर्मा गृहं देवीप्रसादतः ।  
अचिन्तितोपगामिन्या तस्थौ भोगश्रिया सुखम् ॥ २०९  
तदेवं भोगसम्पन्ना श्रीरप्यल्पतरा वरम् ।  
न पुनर्भोगरहिता सुविस्तीर्णाप्यपार्थका ॥ २१०  
तत्किं चमरवालस्य राज्ञः कार्पण्यसम्पदा ।  
तप्यध्वे दानभोगाढ्यां वीक्षध्वं स्यां श्रियं न किम् ॥ २११  
अतस्तं प्रति युष्माकमवस्कन्दो न भद्रकः ।  
यात्रालग्नश्च नास्त्येव नापि वा दृश्यते जयः ॥ २१२  
इत्युक्ता अपि ते तेन पञ्च ज्योतिर्विदा नृपाः ।  
ययुश्चमरवालं तं नृपं प्रत्यसहिष्णवः ॥ २१३  
सीमाप्राप्तांश्च तान्बुद्ध्वा निर्यास्यन्समराय सः ।  
राजा चमरवालः प्राक्स्नात्वा हरमपूजयत् ॥ २१४  
अष्टषष्ट्युत्तमस्थाननियतैर्नामभिः शुभैः ।  
यथावत्तं च तुष्टाव पापघ्नैः सर्वकामदैः ॥ २१५  
राजन्युध्यस्व निःशङ्कं शत्रूञ्जेष्यसि सङ्गरे ।  
इत्युद्गतां च गगनात्सोऽथ शुश्राव भारतीम् ॥ २१६  
ततः प्रहृष्टः सन्नह्य तेषां निजबलान्वितः ।  
राजा चमरवालोऽग्रे युद्धाय निरगाद्द्विषाम् ॥ २१७  
त्रिंशद्गजसहस्राणि त्रीणि लक्षाणि वाजिनाम् ।  
कोटिः पादभटानां च तस्यासीद्वैरिणां बले ॥ २१८  
स्वबले च पदातीनां तस्य लक्षाणि विंशतिः ।  
दश दन्तिसहस्राणि हयानां लक्षमप्यभूत् ॥ २१९  
प्रवृत्ते तु महायुद्धे तयोरुभयसेनयोः ।  
यथार्थनाम्नि वीराख्ये प्रतीहारेऽग्रयायिनि ॥ २२०  
स्वयं चमरवालोऽसौ राजा तत्समराङ्गणम् ।  
महावराहो भगवान्महार्णवमिवाविशत् ॥ २२१  
ममर्द चाल्पसैन्योऽपि परसैन्यं महत्तथा ।  
यथाश्वगजपत्तीनां हयानां राशयोऽभवन् ॥ २२२  
धावित्वा चात्र समरबलं तं सम्मुखागतम् ।  
आहत्य शक्त्या राजानं पाशेनाकृष्य बद्धवान् ॥ २२३  
ततः समरशूरं च हृदि बाणाहतं नृपम् ।  
द्वितीयं तद्वदाकृष्य पाशेनैव बबन्ध सः ॥ २२४  
तृतीयं चात्र समरजितं नाम महीपतिम् ।  
वीराख्यस्तत्प्रतीहारो बद्ध्वा तत्पार्श्वमानयत् ॥ २२५  
सेनापतिर्देवबलस्तस्यानीय समर्पयत् ।  
नृपं प्रतापचन्द्राख्यं चतुर्थं सायकाहतम् ॥ २२६  
ततः प्रतापसेनाख्यस्तद्दृष्ट्वा पञ्चमो नृपः ।  
क्रोधाच्चमरवालं तं भूपमभ्यपतद्रणे ॥ २२७  
स तु निर्धूय तद्बाणान्स्वशरौघेण विद्धवान् ।  
राजा चमरवालस्तं ललाटे त्रिभिराशुगैः ॥ २२८  
कण्ठक्षिप्तेन पाशेन तं च काल इवाथ सः ।  
आकृष्य स्ववशे चक्रे शराघातविघूर्णितम् ॥ २२९  
एवं राजसु बद्धेषु तेषु पञ्चस्वपि क्रमात् ।  
हतशेषाणि सैन्यानि दिशस्तेषां प्रदुद्रुवुः ॥ २३०  
अमितं हेमरत्नादि बहून्यन्तःपुराणि च ।  
राज्ञा चमरवालेन प्राप्तान्येषां महीभुजाम् ॥ २३१  
तन्मध्ये च महादेवी यशोलेखेति विश्रुता ।  
राज्ञः प्रतापसेनस्य प्राप्ता तेनाङ्गनोत्तमा ॥ २३२  
ततः प्रविश्य नगरं वीरदेवबलौ च सः ।  
क्षत्तृसेनापती पट्टं बद्ध्वा रत्नैरपूरयत् ॥ २३३  
प्रतापसेनमहिषीं क्षत्त्रधर्मजितेति ताम् ।  
यशोलेखां स नृपतिः स्वावरोधवधूं व्यधात् ॥ २३४  
भुजार्जिताहमस्येति सेहे सा चपलापि तम् ।  
काममोहप्रवृत्तानां शबला धर्मवासना ॥ २३५  
दिनैश्चाभ्यर्थितो राज्ञ्या स यशोलेखया तया ।  
राजा चमरवालस्तान्बद्धान्पञ्चापि भूपतीन् ॥ २३६  
प्रतापसेनप्रभृतीन्गृहीतविनयान्नतान् ।  
मुमोच निजराज्येषु सत्कृत्य विससर्ज च ॥ २३७  
ततः स तदकण्टकं विजितशत्रु राज्यं निजं  
समृद्धमशिषच्चिरं चमरवालपृथ्वीपतिः ।  
अरंस्त च वराप्सरोभ्यधिकरूपलावण्यया  
द्विषज्जयपताकया सह तया यशोलेखया ॥ २३८  
एवं बहूनपि रिपून्रभसप्रवृत्तान्द्वेषाकुलानगणितस्वपरस्वरूपान् ।  
एकोऽप्यनन्यसमपौरुषभग्नसारदर्पज्वराञ्जयति संयुगमूर्ध्नि धीरः ॥ २३९  
इति गोमुखेन कथितामर्थ्यां श्रुत्वा कथां कृतश्लाघः ।  
अकरोदथ नरवाहनदत्तः स्नानादि दिनकार्यम् ॥ २४०  
निनाय सङ्गीतरसाच्च तां तथा निशां स गायन्स्वयमङ्गनासखः ।  
सरस्वती तस्य नभःस्थिता यथा ददौ प्रियाभिश्चिरसंस्तवं वरम् ॥ २४१  
इति महाकविश्रीसोमदेवभट्टविरचिते कथासरित्सागरेऽलङ्कारवतीलम्बके चतुर्थस्तरङ्गः ।