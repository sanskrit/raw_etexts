---
title: ००५

---
ततः स विक्रमादित्यो राजा तस्य सहागतम् ।  
वणिक्पुत्रस्य सुहृदं तमेवं परिपृष्टवान् ॥ १  
प्राप्ता मृतापि जीवन्ती मया भार्येति यत्त्वया ।  
उक्तं कथं तदिति नः कथ्यतां भद्र विस्तरात् ॥ २  
इत्युक्तस्तेन राज्ञा स वणिक्सूनोः सखाब्रवीत् ।  
कौतुकं यदि तद्देव श्रूयतां कथयाम्यदः ॥ ३  
ब्रह्मस्थलाग्रहाराग्र्यनिवासी द्विजपुत्रकः ।  
चन्द्रस्वामीत्यहं भार्या सुरूपा चास्ति मे गृहे ॥ ४  
एकदा मयि कार्यार्थं ग्रामं पित्राज्ञया गते ।  
तां मे कापालिकोऽद्राक्षीद्भार्यां भिक्षार्थमागतः ॥ ५  
तेन दृष्ट्वैव सा जातज्वरा सायं व्यपद्यत ।  
ततो मद्बन्धुभिर्नीत्वा नक्तमारोपिता चिताम् ॥ ६  
प्रज्वलन्त्यां चितायां च ग्रामात्तत्राहमागमम् ।  
अश्रौषं च यथावृत्तं स्वजनात्क्रन्दतः पुरः ॥ ७  
गते मयि चितोपान्तमागात्कापालिकश्च सः ।  
अंसस्थनृत्यत्खट्वाङ्गः स्फूर्जड्डमरुकारवः ॥ ८  
भस्मक्षेपेण शमिते चिताग्नौ देव तेन सा ।  
उदतिष्ठच्चितामध्यादक्षताङ्गी मदङ्गना ॥ ९  
स चादाय कपाली तां सिद्ध्याकृष्टानुधाविताम् ।  
प्राद्रवल्लघु तां चाहमन्वगां सधनुःशरः ॥ १०  
स च गङ्गातटे प्राप्य गुहां भूमौ निधाय तत् ।  
खट्वाङ्गमब्रवीद्धर्षादन्तःस्थे कन्यके उभे ॥ ११  
युवां प्राप्ते अपि मया नोपभुक्ते यया विना ।  
सैषाद्य हस्ते प्राप्ता मे प्रतिज्ञा सिद्धिमागता ॥ १२  
इति ताभ्यां स मद्भार्यां यावद्दर्शयति ब्रुवन् ।  
तावत्तत्तस्य खट्वाङ्गं गङ्गायामहमक्षिपम् ॥ १३  
रे कापालिक भार्यां मे जिहीषुर्न भवस्ययम् ।  
इत्याक्षिपं च तमहं भ्रष्टखट्वाङ्गसिद्धिकम् ॥ १४  
अपश्यन्सोऽथ खट्वाङ्गं पलायनपरः शठः ।  
धनुराकृष्य काण्डेन दिग्धेन निहतो मया ॥ १५  
पापसिद्ध्यैकसन्तोषविडम्बितशिवागमाः ।  
पाखण्डिनः पतन्त्येवं प्रागेव पतिता अपि ॥ १६  
अथादाय स्वभार्यां तामन्ये द्वे ते च कन्यके ।  
गृहमागतवानस्मि दत्ताश्चर्यः स्वबन्धुषु ॥ १७  
तत्र पृष्टे स्ववृत्तान्ते कन्ये ते वदतः स्म मे ।  
वाराणस्यां सुते आवां क्षितिभृत्सार्थवाहयोः ॥ १८  
सिद्धियुक्त्या हृते चावामेतयैव कपालिना ।  
त्वत्प्रसादाच्च मुक्ते स्वः पापादस्माददूषिते ॥ १९  
इत्युक्तवत्यौ चान्येद्युर्नीत्वा वाराणसीं मया ।  
अर्पिते ते स्वबन्धूनां तद्वृत्तान्तमुदीर्य तम् ॥ २०  
आगच्छंश्च ततोऽपश्यमिमं भार्यावियोगिनम् ।  
वणिक्पुत्रं ततोऽनेन मिलित्वाहमिहागतः ॥ २१  
कापालिकगुहालब्धेनाङ्गरागेण रञ्जितात् ।  
क्षालितादपि देहान्मे दृश्यतां वाति सौरभम् ॥ २२  
इत्थं मृतोत्थिता प्राप्ता मया भार्येति वादिनम् ।  
विप्रं तं सवणिक्पुत्रं सत्कृत्य प्राहिणोन्नृपः ॥ २३  
ततो गुणवतीचन्द्रवतीमदनसुन्दरीः ।  
आनीयादाय च समं मिलित्वा च स्वसैनिकैः ॥ २४  
आगात्स विक्रमादित्यभूभृदुज्जयिनीं पुरीम् ।  
तस्यां गुणवतीचन्द्रवत्यौ च परिणीतवान् ॥ २५  
संस्मरन्नथ तां विश्वकर्मदेवगृहे स्थिताम् ।  
स्तम्भस्थपुत्रिकां राजा स प्रतीहारमादिशत् ॥ २६  
कलिङ्गसेनात्कन्यां तां प्राप्तुं दूतो विसृज्यताम् ।  
यस्याः प्रतिकृतिर्दृष्टा सा मया स्तम्भपुत्रिका ॥ २७  
इति राज्ञा समादिष्टः क्षत्तानीय तदग्रतः ।  
प्राहिणोद्दत्तसन्देशं दूतं नाम्ना सुविग्रहम् ॥ २८  
गत्वा कलिङ्गविषयं दृष्ट्वा तं च यथोचितम् ।  
कलिङ्गसेनं राजानमेवं दूतो जगाद सः ॥ २९  
देवः श्रीविक्रमादित्यस्त्वामादिशति भूपते ।  
वेत्थ त्वं भुवि यद्रत्नं तदस्मानुपगच्छति ॥ ३०  
तवास्ति कन्यारत्नं च तदस्मभ्यं समर्पय ।  
अस्मत्प्रसादाच्च निजं भुङ्क्ष्व राज्यमकण्टकम् ॥ ३१  
एतच्छ्रुत्वा स कालिङ्गः क्रुद्धो राजाभ्यभाषत ।  
को नाम विक्रमादित्यः स एवाज्ञां ददाति नः ॥ ३२  
मार्गत्युपायनं कन्यां दर्पान्धोऽधः पतिष्यति ।  
एतत्कलिङ्गसेनात्स श्रुत्वा दूतः समभ्यधात् ॥ ३३  
भृत्योऽप्येवमनात्मज्ञः कथमोजायसे प्रभोः ।  
किं मूढ तत्प्रतापाग्नौ शलभायितुमिच्छसि ॥ ३४  
इत्युक्त्वा तत आगत्य स दूतस्तन्न्यवेदयत् ।  
वचः कलिङ्गसेनोक्तं विक्रमादित्यभूभृते ॥ ३५  
ततो विषमशीलोऽसौ क्रुद्धः प्रायाद्बलैः सह ।  
सभूतकेतुवेतालः कालिङ्गं प्रति तं प्रभुः ॥ ३६  
देह्याशु कन्यामिति तं कालिङ्गं ब्रुवतीष्विव ।  
सेनारवप्रतिरवैर्दिक्षु तद्देशमाप च ॥ ३७  
दृष्ट्वाथ युद्धसन्नद्धं रुद्ध्वा तं च नृपं बलैः ।  
राजा स विक्रमादित्यो मनस्येवमचिन्तयत् ॥ ३८  
एतत्सुतां विना तावन्मम नास्त्येव निर्वृतिः ।  
तत्कथं श्वशुरं हन्मि युक्तिमत्र करोमि किम् ॥ ३९  
इत्यालोच्य सवेतालो राजा तत्सिद्ध्यलक्षितः ।  
सुप्तस्य प्राविशद्रात्रौ कलिङ्गेशस्य वासकम् ॥ ४०  
अरे विषमशीलेन विगृह्य स्वपिषीति तम् ।  
प्रबोध्य तत्र वित्रस्तं वेतालः सोऽब्रवीद्धसन् ॥ ४१  
स चोत्थाय कलिङ्गेन्द्रो दृष्ट्वा दर्शितसाहसम् ।  
परिज्ञाय च राजानं रौद्रवेतालसङ्गतम् ॥ ४२  
इदानीं वशगोऽहं ते देवादिश करोमि किम् ।  
इति विज्ञापयामास भीतस्तच्चरणानतः ॥ ४३  
मया चेत्प्रभुणा कार्यं तव तद्देहि मे सुताम् ।  
कलिङ्गसेनामिति तं राजापि प्रत्यभाषत ॥ ४४  
तथेति प्रतिपेदे च कलिङ्गाधिपतिः स तत् ।  
राजापि वेतालयुतः स्वमागाच्छिबिरं कृती ॥ ४५  
अन्येद्युश्च कलिङ्गेन्द्रः स देवि त्वामदात्पिता ।  
राज्ञे विषमशीलाय विधिवद्विभवोत्तरम् ॥ ४६  
एवं गाढानुरागेण राज्ञा देहपणेन च ।  
परिणीतासि विधिवद्देवि नारिजिगीषया ॥ ४७  
इति कार्पटिकस्याहं देवसेनस्य वक्त्रतः ।  
श्रुत्वावमानप्रभवं हे सख्यो मन्युमत्यजम् ॥ ४८  
इत्थं विवाहिता स्तम्भपुत्रिकादर्शनादहम् ।  
चित्रावलोकनाच्चैषा राज्ञा मलयवत्यपि ॥ ४९  
एवं कलिङ्गसेना सा विक्रमादित्यवल्लभा ।  
भर्तृप्रभावमाख्याय स्वसपत्नीरनन्दयत् ॥ ५०  
स चैवं विक्रमादित्यः सर्वाभिस्ताभिरन्वितः ।  
तया मलयवत्या च तस्थौ साम्राज्यसुस्थितः ॥ ५१  
अथैकदा राजपुत्रः कोऽप्यागाद्दक्षिणापथात् ।  
कृष्णशक्त्यभिधानोऽत्र परिभूतः स्वगोत्रजैः ॥ ५२  
स सिंहद्वारमागत्य राज्ञः कार्पटिकव्रतम् ।  
शिश्रिये राजपुत्राणामन्वितः पञ्चभिः शतैः ॥ ५३  
द्वादशाब्दान्मया सेवा विक्रमादित्यभूपतेः ।  
कार्येति प्रतिजज्ञे च वार्यमाणोऽपि भूभुजा ॥ ५४  
निश्चयेन च तस्यात्र तिष्ठतः सानुयायिनः ।  
सिंहद्वारे नृपसुतस्यैकादश समा ययुः ॥ ५५  
प्राप्ते च द्वादशे वर्षे तस्य देशान्तरस्थिता ।  
भार्या चिरवियोगार्ता प्राहिणोल्लेखपत्त्रिकाम् ॥ ५६  
वीरचर्यागते रात्रौ प्रच्छन्ने राज्ञि शृण्वति ।  
दीपेनावाचयत्तस्यामार्या स लिखितामिमाम् ॥ ५७  
सन्तप्तायततरलास्तव विरहे नाथ कठिनहृदयायाः ।  
निर्यान्त्यविरतमेते निःश्वासा मे न तु प्राणाः ॥ ५८  
इति वाचयतस्तस्मात्सम्राट् कार्पटिकान्मुहुः ।  
श्रुत्वा स राजधानीं स्वां गत्वा राजा व्यचिन्तयत् ॥ ५९  
सीदत्कलत्रः क्लिष्टोऽयं बत कार्पटिकश्चिरम् ।  
असिद्धकार्यः पूर्णेऽस्मिन्द्वादशेऽब्दे त्यजेदसून् ॥ ६०  
तद्विलम्बो न कार्योऽस्य मयेत्यालोच्य भूपतिः ।  
आनाययत्कार्पटिकं दासीं प्रेष्य तदैव सः ॥ ६१  
शासनं लेखयित्वा च तमेवं स समादिशत् ।  
ओङ्कारपीठमार्गेण भद्र गच्छोत्तरां दिशम् ॥ ६२  
तत्रामुना शासनेन ग्रामं भुङ्क्ष्व मदर्पितम् ।  
नाम्ना तं खण्डवटकं पृच्छन्गच्छन्नवाप्स्यसि ॥ ६३  
इत्युक्त्वा शासनं तस्मै प्रददौ तत्स भूपतिः ।  
सोऽप्यनावेद्य भृत्येभ्यो ययौ कार्पटिको निशि ॥ ६४  
का जिगीषा ममैकेन ग्रामेण व्रीडदायिना ।  
तथाप्याज्ञा प्रभोः कार्येत्यसन्तुष्टः क्रमाद्व्रजन् ॥ ६५  
ओङ्कारपीठतो गत्वा दूरेऽरण्ये ददर्श सः ।  
क्रीडन्तीः कन्यका बह्वीः पृच्छति स्म ततश्च ताः ॥ ६६  
अपि जानीथ भोः खण्डवटकं क्व भवेदिह ।  
एतच्छ्रुत्वा तमूचुस्तास्तन्न जानीमहे वयम् ॥ ६७  
गच्छाग्रे योजनेष्वत्र दशमात्रेषु नः पिता ।  
सौम्य तिष्ठति तं पृच्छ विद्याद्ग्रामं स जातु तम् ॥ ६८  
एवमुक्तः स कन्याभिस्ताभिर्गत्वा ददर्श तम् ।  
कार्पटी पितरं तासां राक्षसं भीषणाकृतिम् ॥ ६९  
इह क्व खण्डवटकं ब्रूहि भद्रेति तं च सः ।  
पप्रच्छ सोऽपि तं धैर्यमोहितो राक्षसोऽब्रवीत् ॥ ७०  
किं तत्र ते तद्धि पुरं चिरशून्यं तथापि चेत् ।  
यासि तच्छृणु मार्गोऽयं पुरतस्ते द्विधा गतः ॥ ७१  
तत्र वामेन गच्छेस्त्वं पथा यावदवाप्स्यसि ।  
प्रतोलीं खण्डवटकस्योच्चप्राकारहारिणीम् ॥ ७२  
इत्युक्तो रक्षसा गत्वा प्रतोलीं तामवाप्य सः ।  
विवेश शून्यं भयदं दिव्यं हृद्यं च तत्पुरम् ॥ ७३  
सप्तकक्षावृतं तत्र राजवेश्म प्रविश्य च ।  
आरुरोह स हर्म्याग्रं मणिकाञ्चननिर्मितम् ॥ ७४  
तत्र रत्नासनं दृष्ट्वा तस्मिनुपविवेश च ।  
तावच्च राक्षसोऽभ्येत्य वेत्रहस्तस्तमभ्यधात् ॥ ७५  
भो मानुष किमत्र त्वमुपविष्टो नृपासने ।  
तच्छ्रुत्वा कृष्णशक्तिः स धीरः कार्पटिकोऽब्रवीत् ॥ ७६  
अहमत्र प्रभुर्यूयं करदाश्च कुटुम्बिनः ।  
विक्रमादित्यदेवेन विलब्धाः शासनेन मे ॥ ७७  
तच्छ्रुत्वा शासनं दृष्ट्वा राक्षसस्तं प्रणम्य सः ।  
उवाच राजा त्वमिह प्रतीहारस्तवास्मि च ॥ ७८  
सर्वत्र विक्रमादित्यदेवस्याज्ञा ह्यखण्डिता ।  
इत्युक्त्वा प्रकृतीः सर्वा आजुहाव स राक्षसः ॥ ७९  
आययुर्मन्त्रिणश्चात्र तथा राजपरिच्छदः ।  
अपूरि चतुरङ्गेण बलेन नगर च तत् ॥ ८०  
सर्वैः प्रणम्यमानोऽथ हृष्टः कार्पटिकोऽत्र सः ।  
चक्रे राजोपचारेण कृत्स्नाः स्नानादिकाः क्रियाः ॥ ८१  
ततः स राजा भूत्वात्र सविस्मयमचिन्तयत् ।  
अहो प्रभावः कोऽप्येष विक्रमादित्यभूपतेः ॥ ८२  
गाम्भीर्यगरिमा चित्रमपूर्वस्तस्य च प्रभोः ।  
ददाति यद्ग्राममिति ब्रुवन्राज्यमपीदृशम् ॥ ८३  
इति चित्रीयमाणोऽत्र राज्यं कुर्वन्नुवास सः ।  
तत्सखीन्विक्रमादित्योऽप्युज्जयिन्यां पुपोष तान् ॥ ८४  
दिनैश्च विक्रमादित्यं प्रणन्तुं स उपाययौ ।  
सोत्कः कार्पटिको राजा सैन्यकम्पितभूतलः ॥ ८५  
आगतं विक्रमादित्यः पादानतमुवाच तम् ।  
पत्न्याः प्रहितलेखाया निःश्वासान्गच्छ वारय ॥ ८६  
इत्युक्त्वा भूमिपतिना प्रेषितस्तेन साद्भुतः ।  
स कृष्णशक्तिः सखिभिः साकं देशमगान्निजम् ॥ ८७  
उत्सार्य गोत्रजान्भार्यां नन्दयित्वा चिरोत्सुकाम् ।  
सिद्धेप्सिताधिकः सोऽथ भेजे राज्यश्रियं पराम् ॥ ८८  
एवं सोद्भुतचारित्रो विक्रमादित्यभूमिपः ।  
एकदात्र ददर्शैकमूर्ध्वरोमकचं द्विजम् ॥ ८९  
पप्रच्छ तं च हे ब्रह्मन्नीदृक्कस्माद्भवानिति ।  
ततः सोऽस्मै स्ववृत्तान्तमेवं राज्ञे द्विजोऽब्रवीत् ॥ ९०  
अग्निस्वामीति विप्रोऽभूद्देव पाटलिपुत्रके ।  
महाग्निहोत्रिणस्तस्य देवस्वामीत्यहं सुतः ॥ ९१  
मया च दूरतो देशाद्विप्रकन्या विवाहिता ।  
बालत्वात्सा च तत्रैव स्थापिताभूत्पितुर्गृहे ॥ ९२  
कालेन यौवनस्थां तामानेतुं श्वाशुरं गृहम् ।  
आरुह्याश्वं सहैकेन भृत्येन गतवानहम् ॥ ९३  
सत्कृतः श्वशुरेणाहं सहायातैकचेटिकाम् ।  
आदायाश्वाधिरूढां तां भार्यां प्रायामहं ततः ॥ ९४  
अर्धमार्गे च साश्वाया अवरुह्मैव मे वधूः ।  
अम्बुपानापदेशेन नदीकच्छमगात्किल ॥ ९५  
चिरं नायाति यावत्सा तावच्च तदवेक्षणे ।  
सह स्थितं तं तत्रैव भृत्यमस्मि विसृष्टवान् ॥ ९६  
सोऽपि नायाति यावच्च तावदस्मि गतः स्वयम् ।  
तच्चेटिकां स्थापयित्वा तुरगीरक्षणाय ताम् ॥ ९७  
गत्वा पश्यामि यावत्स भृत्यो मद्भार्यया तया ।  
भक्षयित्वास्थिशेषो मे कृतो रक्ताक्तवक्त्रया ॥ ९८  
वित्रस्तश्च ततो यावद्गच्छामि तुरगीं प्रति ।  
तावत्सापि तया तद्वत्तच्चेट्या भक्षिता मम ॥ ९९  
ततः पलाय्य यातोऽहं तत्त्रासेनाधुनापि मे ।  
नैवोर्ध्वरोमकेशत्वमन्तःस्थेन निवर्तते ॥ १००  
तदत्र मे गतिर्देव इति तं वादिनं द्विजम् ।  
आज्ञया विक्रमादित्यो गतत्रासं व्यधत्त सः ॥ १०१  
अहो धिङ्नास्ति विश्वासः स्त्रीषु साहसभूमिषु ।  
इति राज्ञि वदत्यस्मिन्नेकोऽमात्योऽब्रवीदिदम् ॥ १०२  
तादृश्य एव दुर्जाताः स्त्रियो देव तथा च किम् ।  
न श्रुतं वृत्तमिह यद्ब्राह्मणस्याग्निशर्मणः ॥ १०३  
इहैवास्त्यग्निशर्माख्यः सोमशर्मसुतो द्विजः ।  
पित्रोः प्राणसमो मूर्खः सर्वविद्यास्वशिक्षितः ॥ १०४  
वर्धमानपुरात्तेन परिणीता द्विजात्मजा ।  
बालेति सा च न त्यक्ता पित्रा धनवता गृहात् ॥ १०५  
तस्यां च यौवनस्थायामग्निशर्माणमूचतुः ।  
पितरौ पुत्र भार्यां तां नानयस्यधुनापि किम् ॥ १०६  
श्रुत्वेवैतदनापृच्छ्य पितरौ स जडाशयः ।  
अग्निशर्मा ततः प्रायादेकाकी गृहिणीं प्रति ॥ १०७  
निर्गतस्य गृहात्तस्य दक्षिणोऽभूत्कपिञ्जलः ।  
दक्षिणा च विरौति स्म शिवा वामैकशंसिनी ॥ १०८  
सोऽपि मूर्खोऽभ्यनन्दत्तज्जीव जीवेत्युदीरयन् ।  
अदृश्या च जहासास्य श्रुत्वा शकुनदेवता ॥ १०९  
सम्प्राप्य श्वाशुरं स्थानं तस्य च प्रविविक्षतः ।  
वामः कपिञ्जलो वामा शिवाभूत्कथिताशिवा ॥ ११०  
भूयोऽपि चाभ्यनन्दत्स जीवजीवेत्युदीर्य तत् ।  
अचिन्तयच्च शकुनाधिष्ठात्री देवतापि सा ॥ १११  
अहो मूर्खोऽयमशुभं शुभमित्यभिनन्दति ।  
तत्कार्यं जीवयति यद्रक्ष्यो जीवोऽस्य तन्मया ॥ ११२  
इत्यस्यां चिन्तयन्त्यां च देवतायां विवेश सः ।  
दत्तप्रहर्षः श्वशुरस्याग्निशर्मा निवेशनम् ॥ ११३  
आगतोऽसि किमेकाकीत्युक्तोऽत्र श्वशुरादिभिः ।  
आयातोऽस्मि गृहेऽनुक्त्वा सर्वेषामिति सोऽब्रवीत् ॥ ११४  
ततः कृतोचितस्नानभोजनस्य निशागमे ।  
शय्यागृहेऽन्तिकं भार्या तस्योपागात्प्रसाधिता ॥ ११५  
पथिश्रमाच्च सुप्तस्य तस्य निर्गत्य सा बहिः ।  
चौरस्योपपतेः शूलविद्धस्याप्यन्तिकं ययौ ॥ ११६  
आलिङ्गन्ती च तद्देहं दशनैश्छिन्ननासिका ।  
भूतेन तत्प्रविष्टेन पलायत ततो भयात् ॥ ११७  
गत्वा च पत्युः सुप्तस्य तस्य न्यस्यासिधेनुकाम् ।  
पार्श्वे विकोषामाक्रन्ददेवं श्रावितबान्धवा ॥ ११८  
हा हा मृता मृतास्म्येषा निष्कारणमनेन मे ।  
किमप्युत्थाय यद्भर्त्रा कृतं नासानिकर्तनम् ॥ १५९  
तच्छ्रुत्वा स्वजनस्तस्या एत्य तां छिन्ननासिकाम् ।  
दृष्ट्वा तमग्निशर्माणं लगुडाद्यैरताडयत् ॥ १२०  
प्रातश्च विज्ञप्य नृपं तदादेशाद्वधाय तम् ।  
निर्दोषं भार्याद्रोहीति वधकेभ्यः समर्पयत् ॥ १२१  
नीते वध्यभुवं तस्मिन्सा तच्छकुनदेवता ।  
तद्भार्यानैशवृत्तान्तदर्शिनी समचिन्तयत् ॥ १२२  
अनिमित्तफलं तावत्प्राप्तमेतेन यत्त्वयम् ।  
उक्तवाञ्जीव जीवेति तेन रक्ष्याम्यमुं वधात् ॥ १२३  
इत्यालोच्यान्तरिक्षात्सा निगूढा देवताभ्यधात ।  
निर्दोष एष वधका न वध्यो विप्रपुत्रकः ॥ १२४  
शूलस्थचौरदन्तान्तर्गत्वा पश्यत नासिकाम् ।  
इत्युक्त्वा तद्वधूरात्रिवृत्तान्तं तं जगाद सा ॥ १२५  
ततस्तत्प्रत्ययात्क्षत्तृमुखेन वधकैर्नृपः ।  
विज्ञप्तो वीक्ष्य नासां तां चौरदन्तान्तरस्थिताम् ॥ १२६  
वधात्तमग्निशर्माणं निर्मोच्य व्यसृजद्गृहम् ।  
कुस्त्रीं तां च निजग्राह तद्वधूंश्चाप्यदण्डयत् ॥ १२७  
एवंविधाः स्त्रियो राजन्नित्युक्ते तेन मन्त्रिणा ।  
स राजा विक्रमादित्यस्तत्तथेत्यन्वमोदत ॥ १२८  
ततोऽब्रवीन्मूलदेवो धूर्तो राजान्तिकस्थितः ।  
देव साध्व्यो न सन्त्येव किमसाध्वीषु कासुचित् ॥ १२९  
किं न चूतलताः सन्ति सतीषु विषवल्लिषु ।  
तथा च श्रूयतामेतदनुभूतं मयैव यत् ॥ १३०  
अहं पाटलिपुत्रं प्रागगच्छं शशिना सह ।  
मत्वा नागरिकक्षेत्रं तद्वैदग्ध्यदिदृक्षया ॥ १३१  
तत्र बाह्ये सरस्येकां दृष्ट्वा स्त्रीं वस्त्रधाविनीम् ।  
इह क्वावास्यते पान्थैरित्यहं परिपृष्टवान् ॥ १३२  
इह तीरेषु चक्राह्वैर्मस्त्यैर्वारिणि षट्पदैः ।  
अब्जेष्वावास्यते नात्र पान्थावासो मयेक्षितः ॥ १३३  
एतत्तयाहं वक्रोक्त्या प्रत्युक्तो वृद्धयोषिता ।  
विलक्षः शशिना साकं प्राविशं नगरान्तरम् ॥ १३४  
तत्रैकमुष्णे पात्रस्य परमान्ने पुरः स्थिते ।  
बालं दृष्ट्वा गृहद्वारि रुदन्तमवदच्छशी ॥ १३५  
अहो अबुद्धिर्बालोऽयं योऽग्रदत्तं न खादति ।  
परमान्नं वृथात्मानं क्लिश्नाति रुदितैः पुनः ॥ १३६  
तच्छ्रुत्वा सोऽब्रवीद्बालः प्रमृज्य नयने हसन् ।  
मूर्खा यूयं न जानीथ रोदने ये गुणा मम ॥ १३७  
परमान्नं शनैरेति स्वादुतां शीतलीभवत् ।  
घटतेऽभ्यधिकं चान्यच्छ्लेष्मा गच्छति च क्षयम् ॥ १३८  
एते गुणा मे रुदतो नाहं मौर्ख्येण रोदिमि ।  
यूयं ग्राम्याः पुनर्मूर्खा नाभिप्रायं विदन्ति यत् ॥ १३९  
इत्युक्ते तेन बालेन स्वावैदग्ध्यविलज्जितौ ।  
शशी चाहं च साश्चर्यावपसृत्यान्यतो गतौ ॥ १४०  
तत्राप्याम्रतरुस्कन्धगतामाम्रावचायिनीम् ।  
वरकन्यामपश्याव मूलस्थितपरिच्छदाम् ॥ १४१  
प्रयच्छास्मभ्यमप्याम्रफलानि कतिचिच्छुभे ।  
इति चास्माभिरुक्ता सा कन्यकैवमभाषत ॥ १४२  
अश्नीयाम्रफलान्युष्णान्युत किं शिशिराणि वा ।  
तच्छ्रुत्वाश्चर्यजिज्ञासुस्तां कन्यामहमब्रवम् ॥ १४३  
अश्नीम तावदुष्णानि ततोऽन्यान्यपि सुन्दरि ।  
श्रुत्वैतदक्षिपद्भूमौ पांसुष्वाम्रफलानि सा ॥ १४४  
भुक्तानि नीरजीकृत्य तान्यस्माभिर्मुखानिलैः ।  
ततः सपरिवारा सा कन्या प्रहसिताब्रवीत् ॥ १४५  
एतानि पूर्वमुष्णानि दत्तान्याम्रफलानि वः ।  
तथा च दत्त्वा फूत्कारान्भवन्तो यान्यभक्षयन् ॥ १४६  
गृह्णीत शीतलान्येतान्यफूत्काराणि वाससि ।  
एवमुक्त्वाञ्चलेष्वन्यान्यक्षिपत्सा फलानि नः ॥ १४७  
तान्यादाय ततः स्थानाद्वयं याता विलक्षिताः ।  
ततः सहचरानन्याञ्शशिनं चाहमब्रवम् ॥ १४८  
अवश्यं परिणेयैषा विदग्धा कन्यका मया ।  
अवहासप्रतीकारः कार्यः का धूर्ततान्यथा ॥ १४९  
एवं मयोक्तैरन्विष्टं तैस्तस्याः सदनं पितुः ।  
वयं वेषान्तरालक्ष्या अगच्छामापरेऽहनि ॥ १५०  
तत्रास्मान्पठतो वेदं यज्ञस्वामीत्युपेत्य सः ।  
तत्कन्याजनकोऽपृच्छत्कुतो यूयमिति द्विजः ॥ १५१  
वयं मायापुरीस्थानाद्विद्याहेतोरिहागताः ।  
इत्युक्तः स ततोऽस्माभिराढ्योऽवोचद्द्विजोत्तमः ॥ १५२  
तर्हीहैव चतुर्मासीमेतां वसत मद्गृहे ।  
कुरुतानुग्रहं यूयं दूरदेशागता यतः ॥ १५३  
श्रुत्वेत्यवोचाम वयं ब्रह्मन्कुर्मो भवद्वचः ।  
चतुर्मासावसाने चेदर्थितं नः प्रदास्यसि ॥ १५४  
एवमस्माभिरुक्तः स यज्ञस्वामी द्विजोऽभ्यधात् ।  
शक्यं यदर्थं मृग्यध्वे तद्दास्याम्येव निश्चितम् ॥ १५५  
इति प्रतिश्रुते तेन तद्गृहे वयमास्महि ।  
अथोक्तः स द्विजोऽस्माभिः पूर्णे मासचतुष्टये ॥ १५६  
यामो वयं तत्पूर्वोक्तं देहि यत्प्रार्थयामहे ।  
किं तदित्युक्तवन्तं तं मां प्रदर्श्याब्रवीच्छशी ॥ १५७  
अस्मन्मुख्याय कन्यास्मै भवता दीयतामिति ।  
ततः स विप्रो वाग्बद्धो यज्ञस्वामी व्यचिन्तयत् ॥ १५८  
छलितोऽन्त्येभिरस्त्वेतत्को दोषो गुणवानयम् ।  
इत्यालोच्य स मे विप्रो यथावत्तामदात्सुताम् ॥ १५९  
नक्तं चाहं हसन्वासगृहे तामवदं वधूम् ।  
कच्चित्स्मरसि तान्याम्राण्युष्णानि शिशिराणि च ॥ १६०  
तच्छ्रुत्वा प्रत्यभिज्ञाय सा मां सस्मितमभ्यधात् ।  
एवमेव विडम्ब्यन्ते ग्राम्या नागरिकैरिति ॥ १६१  
ततोऽहमप्यवोचं तामास्स्व नागरिके सुखम् ।  
ग्राम्यो यास्याम्यहं दूरं त्वां विहाय प्रतिज्ञया ॥ १६२  
एतच्छ्रुत्वाकरोत्सापि प्रतिज्ञां निश्चितं मया ।  
वष्टभ्यानायितव्यस्त्वं त्वत्तो जातेन सूनुना ॥ १६३  
इत्यन्योन्यं प्रतिज्ञाते सा शेते स्म पराङ्मुखी ।  
स्वाङ्गुलीयमहं चास्याः सुप्ताया अङ्गुलौ न्यधाम् ॥ १६४  
निर्गत्य च मिलित्वा तैरहं सहचरैस्ततः ।  
तस्या दिदृक्षुर्वैदग्ध्यमागामुज्जयिनीं निजाम् ॥ १६५  
सापि विप्रसुता प्रातरपश्यन्ती प्रबुध्य माम् ।  
अङ्गुलीयं च पश्यन्ती मन्नावाङ्कमचिन्तयत् ॥ १६६  
गतस्तावत्स मां त्यक्त्वा प्रतिज्ञा तेन पालिता ।  
मयापि स्वप्रतिज्ञातं पाल्यं त्यक्तानुतापया ॥ १६७  
मूलदेवेति नामास्मिन्दृश्यते चाङ्गुलीयके ।  
तद्ध्रुवं मूलदेवो यः ख्यातो धूर्तः स एव सः ॥ १६८  
स चोज्जयिन्यां वसतीत्युच्यते सततं जनैः ।  
तत्तत्र युक्तितो गत्वा मया साध्यं समीहितम् ॥ १६९  
इति सङ्कल्प्य पितरं सैवं कृतमृषाब्रवीत् ।  
गतस्तात परित्यज्य भर्ता मां सहसैव सः ॥ १७०  
तद्वियुक्ता कथं चाहं तिष्ठामीह यथासुखम् ।  
तद्यामि तीर्थयात्रायै क्लिश्नाम्येतां हतां तनुम् ॥ १७१  
इत्युक्त्वा तमनिच्छन्तमप्यनुज्ञाप्य यत्नतः ।  
पितरं सा ततः प्रायात्सधना सपरिच्छदा ॥ १७२  
क्रमेण गत्वा कृत्वा सा महार्घं गणिकोचितम् ।  
वेषं विवेशोज्जयिनीं पुरीं लोकैकसुन्दरी ॥ १७३  
कृत्वा च परिवारेण सह कर्तव्यसंविदम् ।  
सुमङ्गलेति साकार्षीन्नाम विप्रसुतात्मनः ॥ १७४  
कामरूपान्महात्यागभोग्या नाम्ना सुमङ्गला ।  
आगता गणिकैषेति भृत्यैराख्याप्यतात्र सा ॥ १७५  
देवदत्ताभिधानाथ तत्रत्या गणिकोत्तमा ।  
ददावभ्येत्य तस्यै स्वं राजार्हं मन्दिरं पृथक् ॥ १७६  
तत्र स्थितां भृत्यमुखेनादौ मित्त्रं स मे शशी ।  
तामब्रवीत्ख्यातिहृतो भाटिर्मे गृह्यतामिति ॥ १७७  
अस्मद्वचोऽनुतिष्ठेद्यः प्रविशेत्सोऽत्र कामुकः ।  
न भाट्या कार्यमस्माकं नान्यैः पशुनिभैर्नृभिः ॥ १७८  
इत्युक्तस्तन्मुखेनैव स सुमङ्गलया तया ।  
तथेत्युक्त्वा शशी रात्रिमुखे तन्मन्दिरं ययौ ॥ १७९  
तत्र स प्रथमं द्वारं सम्प्राप्यावेदितात्मकः ।  
द्वारपालेन जगदे कुर्वस्मत्स्वामिनीवचः ॥ १८०  
स्नातोऽपीह पुनः स्नाहि प्रवेशो नास्ति तेऽन्यथा ।  
तच्छ्रुत्वा स शशी स्नानं तथेत्यङ्गीचकार तत् ॥ १८१  
ततः स यावद्दासीभिरभ्यङ्गोद्वर्तनोत्तरम् ।  
विस्रब्धं स्नपितस्तावत्प्रथमः प्रहरो गतः ॥ १८२  
स्नात्वा प्राप्तोऽथ स द्वारं द्वितीयं द्वाररक्षिणा ।  
ऊचे स्नातोऽसि तत्तावत्प्रसाधनविधिं कुरु ॥ १८३  
तथेत्युक्तवतस्तस्य दास्यस्तावत्प्रसाधनम् ।  
चक्रुर्यावद्द्वितीयोऽपि प्रहरः पर्यहीयत ॥ १८४  
तृतीयमथ सम्प्राप्तः कक्ष्याद्वारं स रक्षिभिः ।  
जगदे भुङ्क्ष्व तावत्त्वं प्रविशाभ्यन्तरं ततः ॥ १८५  
बाढमित्युक्तवन्तं तं दास्यस्तावद्व्यलम्बयन् ।  
आहारैर्विविधैर्यावत्तृतीयः प्रहरो गतः ॥ १८६  
अथ वासगृहद्वारं चतुर्थं स कथञ्चन ।  
सम्प्राप्तो द्वारपालेन तत्रैवं निरभर्त्स्यत ॥ १८७  
ग्राम्यकामुक निर्याहि मा खलीकारमाप्स्यसि ।  
कालः किं पश्चिमे यामे गणिकानवसङ्गमे ॥ १८८  
एवं तिरस्कृतस्तेन स कालेनेव रूपिणा ।  
शशी विगलितच्छायो यथागतमगात्ततः ॥ १८९  
इत्थं सुमङ्गलेत्याख्यां दधत्या वञ्चितास्तया ।  
गणिकारूपया विप्रसुतयान्येऽपि कामुकाः ॥ १९०  
तच्छ्रुत्वा कौतुकादेव कृत्वा दूतगतागतम् ।  
अहं नक्तं गृहं तस्या अगच्छं सुप्रसाधितः ॥ १९१  
तत्र द्वाःस्थान्प्रतिद्वारमनुरञ्ज्यार्थदानतः ।  
तस्या वासगृहद्वारं प्राप्तोऽहमविलम्बितः ॥ १९२  
कालप्राप्तो विमुक्तश्च द्वाराद्द्वाःस्थैः प्रविश्य ताम् ।  
वेश्यावेशापरिज्ञातामपश्यं स्वप्रियामहम् ॥ १९३  
सा पुनः प्रत्यभिज्ञाय कृतप्रत्युद्गमादिका ।  
वेश्येव धूर्ता पर्यङ्कनिषण्णं मामुपाचरत् ॥ १९४  
ततो लोकैकसुन्दर्या साकं नीतनिशस्तया ।  
बद्धानुरागो निर्गन्तुं नाशकं तद्गृहादहम् ॥ १९५  
सापि बद्धरतिः पार्श्वान्नापयाति स्म मे तदा ।  
यावद्दिनैः सगर्भाभून्मेचकाग्रपयोधरा ॥ १९६  
कृत्वाथ कूटलेखं सा विदग्धा मह्यमर्पयत् ।  
राज्ञा मे प्रभुणा लेखः प्रहितो वाच्यतामिति ॥ १९७  
ततश्चाहं तमुन्मुच्य लेखमेवमवाचयम् ।  
श्रीकामरूपतः श्रीमान्मानसिंहो महीपतिः ॥ १९८  
सुमङ्गलामादिशति स्थितास्यत्र चिरं कथम् ।  
शीघ्रमागम्यतां हित्वा देशान्तरकुतूहलम् ॥ ११९  
मयैवं वाचिते लेखे साब्रवीद्दुःखितेव माम् ।  
याम्यहं मयि मा मन्युं कृथाः परवती ह्यहम् ॥ २००  
एवं कृत्वा मिषं प्रायात्स्वं सा पाटलिपुत्रकम् ।  
अहं तु तां परायत्तेत्यनुरक्तोऽपि नान्वगाम् ॥ २०१  
सा च पाटलिपुत्रस्था कालेन सुषुवे सुतम् ।  
स वर्धमानश्च कलाः सर्वाः शिशुरशिक्षत ॥ २०२  
द्वादशाब्दश्च वयसा स बालो बालचापलात् ।  
दासेरकं सवयसं लत्तया जात्वताडयत् ॥ २०३  
ताडितस्तं च सोऽवादीद्रुदन्दासेरको रुषा ।  
त्वं ताडयसि मां यस्य तव न ज्ञायते पिता ॥ २०४  
मातुर्विदेशभ्रान्ताया जातस्त्वं हि यतस्ततः ।  
इत्युक्तस्तेन वैलक्ष्याद्गत्वाप्राक्षीत्स मातरम् ॥ २०५  
अम्ब को मे पिता कुत्र स चास्ते कथ्यतामिति ।  
साथ माता द्विजसुता वीक्ष्य क्षणमुवाच तम् ॥ २०६  
पिता ते मूलदेवाख्यो मां त्यक्त्वोज्जयिनीं गतः ।  
इत्युक्त्वा मूलतस्तस्मै स्ववृत्तान्तं शशंस सा ॥ २०७  
ततः स बालोऽवादीत्तामम्ब तर्ह्यानयाम्यहम् ।  
गत्वा तं पितरं बद्ध्वा प्रतिज्ञां पूरयामि ते ॥ २००  
इत्युक्त्वा जननीमेव स बालः प्रस्थितस्ततः ।  
तयोक्तमदभिज्ञानः प्रापदुज्जयिनीमिमाम् ॥ २०९  
दीव्यन्तमक्षैर्मां तत्र दृष्ट्वाभिज्ञाननिश्चितम् ।  
ठिण्ठास्थानेत्य सर्वांश्च सूतेन जयति स्म सः ॥ २१०  
बालत्वेऽपि महाधूर्तः सर्वस्य कृतविस्मयः ।  
अर्थिभ्यः स ददाति स्म तद्द्यूतावजितं धनम् ॥ २११  
रात्रौ स्वयुक्त्या चागत्य कार्पासनिचयोपरि ।  
लघु विन्यस्य सुप्तं मां शय्याखट्वामपाहरत् ॥ २१२  
ततः प्रबुद्धो दृष्ट्वाहमात्मानं तूलपृष्ठगम् ।  
अखट्वं सहसाभूवं सलज्जाहासविस्मयः ॥ २१३  
अथाहमापणं देव शनैर्गत्वा परिभ्रमन् ।  
तमेव बालं तां खट्वां विक्रीणानं व्यलोकयम् ॥ २१४  
उपगम्याब्रवं तं च कियता दीयते त्वया ।  
एषा मूल्येन खट्वेति ततो बालोऽब्रवीत्स माम् ॥ २१५  
न लभ्यतेऽसौ मूल्येन खट्वा धूर्तशिरोमणे ।  
अपूर्वाद्भुतवृत्तान्तवर्णनेन तु लभ्यते ॥ २१६  
तच्छ्रुत्वाहमवोचं तं तर्हि वच्म्यद्भुतं तव ।  
तत्त्वतः सत्यमिति तद्बुद्ध्वा चेदनुमन्यसे ॥ २१७  
यदि त्वसत्यमिति तद्वक्ष्यस्यप्रत्ययेन मे ।  
ततस्त्वं जारजातः स्याः खट्वा च प्राप्नुयामहम् ॥ २१८  
अनेन समयेनाङ्ग विचित्रं शृणु वच्मि ते ।  
पूर्वं दुर्भिक्षदोषोऽभूद्राष्ट्रे कस्यापि भूपतेः ॥ २१९  
स वाहनानां नागानां शीकराम्बुमहाभरैः ।  
सूकरप्रेयसीपृष्ठे स्वयं चक्रे कृषिं नृपः ॥ २२०  
ततो धान्यैः समुत्पन्नैः समृद्धः स महीपतिः ।  
दुर्भिक्षं शमयामास प्रजानां जनपूजितः ॥ २२१  
एवं मयोक्ते विहसन्सोऽवादीद्बालकस्तदा ।  
नागानां वाहना मेघाः सूकरप्रेयसी क्षितिः ॥ २२२  
विष्णोः सूकररूपस्य सा हि प्रियतमोच्यते ।  
तस्यां मेघाम्बुभिर्धान्यमुत्पन्नं चेत्किमद्भुतम् ॥ २२३  
इत्युक्त्वा बालधूर्तो मां विस्मितं सोऽब्रवीत्पुनः ।  
इदानीमहमाख्यामि तवापूर्वं किमप्यदः ॥ २२४  
प्रत्येषि यदि विज्ञाय तत्सत्यमिति तत्त्वतः ।  
तत्ते खट्वां ददाम्येतां स्यास्त्वं दासो ममान्यथा ॥ २२५  
तथेत्युक्ते मया सोऽथ बालधूर्तोऽब्रवीदिदम् ।  
उदपादि पुरा धूर्तपते कोऽपीह बालकः ॥ २२६  
अकम्पयत्पदभरेणोर्वीमुत्पन्न एव यः ।  
तदैव वृद्धो भूत्वा च चक्रे लोकान्तरे पदम् ॥ २२७  
इत्युक्तवन्तं बालं तं तदबुद्ध्वाहमब्रवम् ।  
अलीकमेतन्नास्त्यत्र सत्यता काप्यहो इति ॥ २२८  
ततः स बालोऽवादीन्मां जातस्यैव न किं हरेः ।  
चकम्पे चरणाक्रान्ता वसुधा वामनाकृतेः ॥ २२९  
तदैव वृद्धिं गत्वा च चक्रे तेन न किं पदम् ।  
द्युलोके तज्जितोऽस्येव मया दासीकृतोऽसि च ॥ २३०  
अत्रापणगताश्चैते सर्वे नौ साक्षिणः पणे ।  
तदहं यत्र गच्छामि तत्रागच्छ समं मया ॥ ५३१  
इत्युक्त्वा सोऽग्रहीद्बालो धीरो मां पाणिना भुजे ।  
तत्रस्थाश्च तथैवास्य साक्ष्यं सर्वे व्यधुर्जनाः ॥ २३२  
ततश्च मामवष्टभ्य पणबद्धं स सानुगः ।  
नयति स्मान्तिकं मातुः पुरं पाटलिपुत्रकम् ॥ २३३  
तन्माता च तदानीं तं दृष्ट्वा सा मामभाषत ।  
आर्यपुत्र मयाप्येषा स्वप्रतिज्ञाद्य पूरिता ॥ २३४  
आनायितोऽस्यवष्टभ्य त्वज्जातेनैव सूनुना ।  
इत्युक्त्वावर्णयत्साध्वी वृत्तान्तं सर्वसन्निधौ ॥ २३५  
ततस्तां बान्धवाः सर्वे स्वप्रज्ञासाधितेप्सिताम् ।  
पुत्रापमृष्टकौलीनामभ्यनन्दन्कृतोत्सवाः ॥ २३६  
कृतार्थश्च तया पत्न्या साकं तेन सुतेन च ।  
उषित्वा चिरमत्राहमागामुज्जयिनीमिमाम् ॥ २३७  
एवं सन्त्येव देवेह भर्तृभक्ताः कुलाङ्गनाः ।  
न पुनः सर्वथा सर्वा दुर्वृत्ता एव योषितः ॥ २३८  
इत्येतां मूलदेवस्य निशम्य वदनात्कथाम् ।  
विक्रमादित्यनृपतिस्तुतोष सह मन्त्रिभिः ॥ २३९  
इत्याश्चर्याणि शृण्वन्स पश्यन्कुर्वंश्च भूपतिः ।  
विजित्य विक्रमादित्यः सद्वीपां बुभुजे महीम् ॥ २४०  
इति संयोगवियोगैर्निचितामाख्याय विषमशीलकथाम् ।  
कण्वमुनिः पुनरवदत्तस्मिन्मां मदनमञ्चुकाविरहे ॥ २४१  
एवं भवन्त्यचिन्त्या विरहाश्च समागमाश्च जन्तूनाम् ।  
तत्स्यात्तवापि नचिरान्नरवाहनदत्त सङ्गमः प्रियया ॥ २४२  
अवलम्बस्व धृतिं तत्सुचिरं भोक्तासि वत्सराजसुत ।  
भार्यासचिवसमेतो विद्याधरचारुचक्रवर्तिपदम् ॥ २४३  
एवं कण्वर्षिगिरा लब्धधृतिः क्षपितविरहकालोऽथ ।  
भार्या विद्याः खेचरसाम्राज्यं च क्रमादहं प्राप्तः ॥ २४४  
तच्च यथा सम्प्राप्तं वरदस्यानुग्रहान्मया शम्भोः ।  
आदावेव तदखिलं वर्णितवानेव वो महामुनयः ॥ २४५  
इति नरवाहनदत्तः स्वकथामाख्याय मुनिजनं निखिलम् ।  
गोऽपालकं च मातुलमहर्षयत्कश्यपाश्रमे तस्मिन् ॥ २४६  
नीत्वा च तत्र जलदागमवासरांस्तानामन्त्र्य मातुलमृषींश्च तपोऽवनस्थान् ।  
प्रायात्सदारसचिवः स ततो विमानमारुह्य खेचरचमूपिहितान्तरिक्षः ॥ २४७  
प्राप्य क्षणादृषभकं स्वनिवासमद्रिं साम्राज्यभोगसुखितो द्युचरेन्द्रमध्ये ।  
देव्या समं मदनमञ्चुकया स्थितोऽथ रत्नप्रभाप्रभृतिभिश्च स कल्पजीवी ॥ २४८  
इत्येषा शशिशेखरेण तुहिनक्ष्माभृत्सुताभ्यर्थना-  
त्सोत्साहेन बृहत्कथा निगदिता कैलासपृष्ठे पुरा ।  
उत्पन्नैरथ शापतः क्षितितले कात्यायनाद्याकृती-  
र्बिभ्रद्भिर्गमिता प्रसिद्धिमतुलां तैः पुष्पदन्तादिभिः ॥ २४९  
एतां मद्वदनोद्गतां पठति यो यो वा शृणोत्यादरा-  
द्यश्चैतां सुकथां बिभर्ति नचिरात्स ध्वस्तपापः कृती ।  
सद्विद्याधरतामवाप्य नियतं लोकं मम प्राप्नुया-  
दित्यस्याश्च तदा वरं गिरिसुताकान्तः कथाया ददौ ॥ २५०  
इति महाकविश्रीसोमदेवभट्टविरचिते कथासरित्सागरे विषमशीललम्बके पञ्चमस्तरङ्गः ।  
  
समाप्तोऽयं विषमशीललम्बकोऽष्टादशः ।  
  
समाप्तश्चायं कथासरित्सागरः ।