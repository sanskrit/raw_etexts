---
title: ००४

---
ततोऽस्य विक्रमादित्यस्यैकदात्र कथान्तरे ।  
राज्ञी कलिङ्गसेनाख्या सपत्नीरेवमब्रवीत् ॥ १  
राज्ञा मलयवत्यर्थे यत्कृतं न तदद्भुतम् ।  
सदा विषमशीलो हि देवोऽयं प्रथितो भुवि ॥ २  
अहं न परिणीता किमवस्कन्द्यामुना बलात् ।  
मद्रूपां पुत्रिकां दृष्ट्वा गतेनानङ्गनिघ्नताम् ॥ ३  
एतन्निमित्तमाख्याता कथा कार्पटिकेन या ।  
 देवसेनेन मे तां वः कथयामि निशम्यताम् ॥ ४  
परिणीतास्म्यविधिना कथं राज्ञेति दुःखिताम् ।  
मामेत्याश्वासयन्नेवं स हि कार्पटिकोऽब्रवीत् ॥ ५  
मा स्म मन्युं कृथा देवि श्रद्धया परया ह्यसि ।  
परिणीतातिसंरम्भादत्रामूलात्कथां शृणु ॥ ६  
अहं कार्पटिको भूत्वा सेवां कुर्वन्भवत्प्रभोः ।  
अटव्यां दूरतोऽद्राक्षं महान्तं क्रोडमेकदा ॥ ७  
दंष्ट्राविशङ्कटमुखं तमालश्यामलच्छविम् ।  
कृष्णपक्षं शशिकलाः खादन्तमिव रूपिणम् ॥ ८  
एत्य चावेदितो देवि मया राज्ञे तथैव सः ।  
राजापि तद्रसाकृष्टो निरगान्मृगयाकृते ॥ ९  
मृगाटवीं च सम्प्राप्य कुर्वन्व्याघ्रमृगक्षयम् ।  
आवेदितं मया दूराद्वराहं पश्यति स्म तम् ॥ 18.4.१०  
दृष्ट्वाद्भुतं च तं मत्वा कञ्चित्कारणसूकरम् ।  
रत्नाकराख्यमारोहदश्वमुच्चैःश्रवःसुतम् ॥ ११  
मध्याह्ने हि सदा भानुर्मुहूर्तं व्योम्नि तिष्ठति ।  
तत्कालं चारुणेनाश्वा मुच्यन्ते स्नानपानयोः ॥ १२  
एकदोच्चैःश्रवा मुक्तस्तदा रविरथाद्वने ।  
दृष्टामुपेत्य राज्ञोऽश्वां तं तुरङ्गमजीजनत् ॥ १३  
तस्मिन्नारुह्य वाताश्वे जवादन्वपतच्च तम् ।  
वराहं विद्रुतं राजा भूमिं दूराद्दवीयसीम् ॥ १४  
तत्र दृष्टिपथात्सोऽस्य नष्टोऽभूत्क्वापि सूकरः ।  
उच्चैःश्रवःसुतादश्वात्तस्मादपि जवाधिकः ॥ १५  
ततो राजा तमप्राप्य दूरोज्झितपरिच्छदः ।  
एकमन्वागतं दृष्ट्वा मामेवं परिपृष्टवान् ॥ १६  
अपि जानासि कियतीं वयं भूमिमुपागताः ।  
तच्छ्रुत्वा देवि राजानं प्रत्यवोचमहं तदा ॥ १७  
योजनानां शतानि त्रीण्यागताः स्मः प्रभो इति ।  
ततो राजाब्रवीत्तर्हि त्वं पद्भ्यां कथमागतः ॥ १८  
एवं सविस्मयेनाहं राज्ञा पृष्टस्तमब्रवम् ।  
देवास्ति पादलेपो मे वृत्तान्तं चात्र तं शृणु ॥ १९  
पूर्वं भार्यावियोगेन तीर्थयात्राविनिर्गतः ।  
पथि देवकुलं सायं सोद्यानं प्राप्तवानहम् ॥ 18.4.२०  
तत्र चाहं निशां नेतुं प्रविष्ठोऽपश्यमन्तरे ।  
स्त्रियमेकामतिष्ठं च तत्रातिथ्यादृतस्तया ॥ २१  
रात्रौ च सा नभस्येकमोष्ठं कृत्वापरं भुवि ।  
व्यात्तास्या प्राह मामीदृग्दृष्टं क्वापि मुखं त्वया ॥ २२  
ततोऽसिधेनुमाकृष्य सभ्रूभङ्गमबिभ्यता ।  
त्वया चेदृक्पुमान्दृष्टः क्वापीत्युक्ता मयापि सा ॥ २३  
अथ सौम्यवपुर्भूत्वा साव्रवीन्मामवैकृता ।  
यक्षी चण्ड्यभिधानाहं तुष्टा धैर्येण चास्मि ते ॥ २४  
तदिदानीं मम ब्रूहि किं प्रियं करवाणि ते ।  
एवमुक्तवतीं तां च यक्षिणीमहमभ्यधाम् ॥ २५  
परितुष्टासि चेत्सत्यं तत्कुरुष्व तथा मम ।  
अक्लेशेन यथा तीर्थान्यटेयं निखिलान्यपि ॥ २६  
एवं मयोक्ता यक्षी सा पादलेपमदान्मम ।  
तेन तीर्थान्यहं भ्रान्तस्त्वं चेहाद्यानुधावितः ॥ २७  
तेनैव प्रत्यहं चाहमिहागत्याटवी भुवि ।  
भुक्त्वा फलान्युज्जयिनीमेत्य सेवां करोमि ते ॥ २८  
इति देवि मया राजा विज्ञप्तोऽन्तरमन्यत ।  
प्रसन्नदृष्टिकथितं योग्यं मामनुयायिनम् ॥ २९  
भूयो मयैवं विज्ञप्तो राजा देवानयाम्यहम् ।  
सुस्वादूनि फलानीह भुज्यन्ते प्रभुणा यदि ॥ 18.4.३०  
नाहं भोक्ष्ये न मे किञ्चिदुपयुक्तं भवान्पुनः ।  
भुङ्क्तां किञ्चित्परिश्रान्त इति राजादिशच्च माम् ॥ ३१  
ततः कर्कटिकां तत्र सम्प्राप्याहमभक्षयम् ।  
तया चाजगरोऽभूवमहं भक्षितमात्रया ॥ ३२  
दृष्ट्वा चाजगरीभूतमकस्माद्देवि मां तदा ।  
देवो विषमशीलोऽभूत्सविषादः सविस्मयः ॥ ३३  
एकाकी चात्र वेतालं भूतकेतुं समस्मरत् ।  
प्राङ्नेत्ररोगादृष्ट्यैव मोचयित्वा वशीकृतम् ॥ ३४  
स वेतालः स्मृतायातः प्रह्वो राजानमब्रवीत् ।  
किं स्मृतोऽस्मि महाराज निदेशो दीयतामिति ॥ ३५  
अथ राजाब्रवीदेतं भद्र कार्पटिकं मम ।  
सहसाजगरीभूतं प्रापय प्रकृतिं निजाम् ॥ ३६  
वेतालोऽप्यवदद्देव नास्ति शक्तिर्ममेदृशी ।  
शक्तयो नियता वारि वैद्युताग्निं नु हन्ति किम् ॥ ३७  
ततो राजाब्रवीत्तर्हि यामः पल्लीमिमां सखे ।  
अतो बुध्येत भिल्लेभ्यः कोऽप्युपायः कदाचन ॥ ३८  
इत्यालोच्य सवेतालो राजा पल्लीं जगाम ताम् ।  
तत्र साभरणं दृष्ट्वा तं चौरा पर्यवारयन् ॥ ३९  
किरतां शरवर्षाणि तेषां पञ्चशतानि च ।  
भूतकेतुः स वेतालो राजादेशादभक्षयत् ॥ 18.4.४०  
शेषाः पलाय्य गत्वा तत्स्वसेनापतयेऽब्रुवन् ।  
एकाकिकेसरी नाम स चागात्सबलः क्रुधा ॥ ४१  
भृत्यस्यैकस्य च मुखाद्बुद्ध्वा प्रत्यभिजानतः ।  
सेनापतिः स राजानमेत्य जग्राह पादयोः ॥ ४२  
ततो निवेदितात्मानं प्रह्वं प्रत्यभिनन्द्य तम् ।  
पृष्ट्वा च कुशलं राजा सेनापतिमभाषत ॥ ४३  
मम कार्पटिको भुक्त्वा फलं कर्कटिका वने ।  
गतोऽजगरतां तस्य युक्तिं तन्मुक्तये कुरु ॥ ४४  
एतद्राजवचः श्रुत्वा सेनापतिरुवाच सः ।  
देवानुगोऽयं मत्पुत्रायास्मै तं दर्शयत्विति ॥ ४५  
ततः स तेन तत्पुत्रो वेतालेन सहैत्य माम् ।  
ओषधीरसनस्येन पूर्ववन्मानुषं व्यधात् ॥ ४६  
उपागच्छाम च ततो हृष्टा राजान्तिकं वयम् ।  
राजा च तमुदन्त मां पादानतमबोधयत् ॥ ४७  
एकाकिकेसरी सोऽथ भिल्लसेनापतिर्निजम् ।  
गृहमभ्यर्थ्य राजानमनैषीदस्मदन्वितम् ॥ ४८  
अपश्याम च तत्तस्य सदनं शबरीवृतम् ।  
दन्तिदन्तचितोत्तुङ्गभित्ति व्याघ्रच्छदच्छवि ॥ ४९  
वासांसि बर्हिपिच्छानि हारा गुञ्जाफलस्रजः ।  
मातङ्गमदनिष्यन्दो यत्र स्त्रीणां च मण्डनम् ॥ 18.4.५०  
तत्र सेनापतेर्भार्या परिचर्यां व्यधात्स्वयम् ।  
राज्ञो मृगमदामोदिवासा मुक्ताद्यलङ्कृता ॥ ५१  
स्नातभुक्तस्ततो राजा तत्र वृद्धांस्तदात्मजान् ।  
सेनापतिं च तरुणं दृष्ट्वा तं परिपृष्टवान् ॥ ५२  
सेनापते ममाश्चर्यमिदं तावत्त्वयोच्यताम् ।  
तरुणस्त्वं त्वदीयास्तु पुत्रा वृद्धा अमी कथम् ॥ ५३  
एवं स राज्ञा गदितः शबरेन्द्रोऽब्रवीदिदम् ।  
महत्येषा कथा देव श्रूयतां यदि कौतुकम् ॥ ५४  
चन्द्रस्वामीति विप्रोऽहं मायापुर्यां पुरावसम् ।  
सोऽहं वनमगां जातु दार्वर्थं पितुराज्ञया ॥ ५५  
तत्र मे मर्कटो मार्गं रुद्ध्वातिष्ठदबाधकृत् ।  
आर्तेन चक्षुषा पश्यन्मार्गमन्यं प्रदर्शयन् ॥ ५६  
न खादत्येव मां तावत्तद्गच्छामि वरं पथा ।  
एतत्प्रदर्श्यमानेन पश्याम्यस्याशयं कपेः ॥ ५७  
इत्यालोच्याथ तेनाहं मार्गेण प्रस्थितोऽभवम् ।  
स च मे मर्कटोऽग्रेऽग्रे प्रायात्पश्यन्विवृत्य माम् ॥ ५८  
गत्वा च दूरमारोहज्जम्बूवृक्षं स मर्कटः ।  
तत्पृष्ठे च लताजालघने दृष्टिमदामहम् ॥ ५९  
लतावलयबद्धाङ्गीमपश्यं चात्र वानरीम् ।  
एतदर्थमनेनाहमानीत इति चाविदम् ॥ 18.4.६०  
ततोऽहं वृक्षमारुह्य वल्लीवलयपाशकम् ।  
छित्त्वा परशुना तं च वानरीं ताममोचयम् ॥ ६१  
अथावतीर्य वृक्षात्तौ वानरो वानरी च सा ।  
अवतीर्णस्य मे पादावगृह्णीतामुभावपि ॥ ६२  
स्थापयित्वा च मे पादलग्नां तां वानरीं क्षणम् ।  
गत्वा स कपिरानीय मह्यं दिव्यमदात्फलम् ॥ ६३  
तदादाय गृहीत्वाहमिन्धनान्यागमं गृहम् ।  
तत्र चाभक्षयं भार्यासहितस्तत्फलोत्तमम् ॥ ६४  
तस्मिन्भुक्ते जरारोगौ सभार्यस्य गतौ मम ।  
ततस्तत्रोदभूदस्मद्देशे दुर्भिक्षविप्लवः ॥ ६५  
तदाक्रान्तश्च तत्रत्यो जनो यातो यतस्ततः ।  
अहं दैवादिमं देशं सभार्यः प्राप्तवान्क्रमात् ॥ ६६  
इह काञ्चनदंष्ट्राख्यस्तदाभूच्छबराधिपः ।  
तस्य शस्त्रमुपादाय भृत्यतामहमाश्रयम् ॥ ६७  
आयोधनेषु दृष्ट्वा च तेषु तेष्वग्रयायिनम् ।  
सोऽथ काञ्चनदंष्ट्रो मां सेनापत्येऽभिषिक्तवान् ॥ ६८  
एकभक्त्या च स मया ततोऽप्याराधितः प्रभुः ।  
मह्यमेवान्तकालेऽत्र राज्यं प्रादादपुत्रकः ॥ ६९  
इहस्थस्य च मे यातान्यब्दानां सप्तविंशतिः ।  
शतानि न जरा चास्ति मम तत्फलभक्षणात् ॥ 18.4.७०  
एवं स्वोदन्तमाख्याय स राजानं सविस्मयम् ।  
एकाकिकेसरी भूयो भिल्लराजो व्यजिज्ञपत् ॥ ७१  
तन्मया वानरफलाद्यत्कृतं चिरजीवितम् ।  
पूर्णं ततोऽद्य सम्प्राप्तं फलं त्वत्पाददर्शनम् ॥ ७२  
अतोऽहमर्थये देव यो गृहागमनान्मयि ।  
दर्शितोऽनुग्रहोऽद्यायं परितोषं स नीयताम् ॥ ७३  
भार्यायां क्षत्रियायां मे देवोत्पन्नास्ति कन्यका ।  
अनन्यतुल्या रूपेण नाम्ना मदनसुन्दरी ॥ ७४  
कन्यारत्नं च तद्देवादृते नान्यत्र शोभते ।  
तत्प्रयच्छामि तां तुभ्यमुद्वहस्व यथाविधि ॥ ७५  
दासोऽहं च धनुर्लक्षद्वयेनानुगतः प्रभो ।  
इति तेनार्थितो राजा स तथेत्यन्वमन्यत ॥ ७६  
शुभे लग्ने च तां तस्य तनयां परिणीतवान् ।  
मुक्ताकस्तूरिकाभारभृतोष्ट्रशतदायिनः ॥ ७७  
सप्तरात्रमुषित्वा च राजा प्रस्धितवांस्ततः ।  
तया मदनसुन्दर्या सभिल्लानीकया सह ॥ ७८  
अत्रान्तरेऽश्वापहृते राज्ञि तन्मृगयावने ।  
स्थितमस्मद्बलं विग्नं क्षत्ता भद्रायुधोऽभ्यधात् ॥ ७९  
अलं विषादेनायाति नचिरादेव वः प्रभुः ।  
नास्य दिव्यप्रभावस्य किञ्चिदत्यहितं भवेत् ॥ 18.4.८०  
किं न स्मरथ यद्गत्वा पातालात्परिणीय च ।  
नागकन्यां सुरूपाख्यामेककः स इहागतः ॥ ८१  
गन्धर्वलोकं गत्वा च वीरः प्रत्यागतस्ततः ।  
तारावलीमुपादाय गन्धर्वाधिपकन्यकाम् ॥ ८२  
इत्युक्त्वाश्वासिताः सर्वे तेन भद्रायुधेन ते ।  
अतिष्ठन्नटवीद्वारे राज्ञो मार्गावलोकिनः ॥ ८३  
राजापि स्पष्टमार्गेण समं शबरसैनिकैः ।  
तस्यां मदनसुन्दर्यां प्रक्रामन्त्यां यथेच्छया ॥ ८४  
प्राविशत्तुरगारूढः सवेतालो मया सह ।  
वनं तत्पूर्वदृष्टस्य वराहस्य दिदृक्षया ॥ ८५  
प्रविष्टस्य च तत्रागाद्वराहस्तस्य सोऽग्रतः ।  
दृष्ट्वैव च स राजा तमवधीत्पञ्चभिः शरैः ॥ ८६  
हतस्य तस्य धावित्वा वेतालेन विदारितात् ।  
उदराद्देवि निरगादकस्मात्सुभगः पुमान् ॥ ८७  
को भवानिति यावत्तं राजा पृच्छति विस्मयात् ।  
जङ्गमाद्रिनिभस्तावदागात्तत्र वनद्विपः ॥ ८८  
आपतन्तं तमारण्यं राजा दृष्ट्वैव कुञ्जरम् ।  
एकेनैव पृषत्केन मर्माहतमपातयत् ॥ ८९  
तस्यापि पाटितात्तेन वेतालेनोदरान्तरात् ।  
पुरुषो निरगाद्दिव्यः स्त्री च सर्वाङ्गसुन्दरी ॥ 18.4.९०  
प्रष्टुकामं च राजानं वराहोदरनिर्गतः ।  
स पुमानवदद्राजन्स्वोदन्तं शृणु वच्मि ते ॥ ९१  
आवां देवकुमारौ द्वौ भद्राख्योऽयमहं शुभः ।  
तौ भ्रमन्तावपश्याव कण्वं ध्यानस्थितं मुनिम् ॥ ९२  
गजसूकरयो रूपमावाभ्यां क्रीडया कृतम् ।  
कृत्वा च त्रासितो मोहान्महर्षिः शपति स्म नौ ॥ ९३  
अटव्यामीदृशावेव भवतं गजसूकरौ ।  
विक्रमादित्यभूपेन हतौ मुक्तिमवाप्स्यथः ॥ ९४  
इत्यावां मुनिशापेन गजसूकरतां गतौ ।  
त्वयाद्य मोचितौ स्त्री तु स्वोदन्तं वक्त्वियं स्वयम् ॥ ९५  
एतं च सूकरं कण्ठे पृष्ठे च स्पृश वारणम् ।  
कृपाणचर्मणी दिव्ये तवैतौ हि भविष्यतः ॥ ९६  
इत्युक्त्वा सद्वितीयः स तिरोऽभूत्तौ च भूपतेः ।  
क्रोडद्विपौ करस्पृष्टौ सम्पन्नौ खङ्गचर्मणी ॥ ९७  
ततः सा स्त्री स्ववृत्तान्तं पृष्टा सत्येवमब्रवीत् ।  
भार्याहं धनदत्ताख्यस्योज्जयिन्यां वणिक्पतेः ॥ ९८  
सा हर्म्यतलसुप्ताहमागत्यानेन दन्तिना ।  
निगीर्यैवमिहानीता न चास्यान्तः पुमानभूत् ॥ ९९  
भिन्नोदरात्तु निर्यातः पुमानस्मान्मया सह ।  
एवमुक्तवतीं राजा दीनां तामवदत्स्त्रियम् ॥ 18.4.१००  
धीरा भव गृहान्भर्तुर्भवतीं प्रापयाम्यहम् ।  
समं मदवरोधेन गच्छ प्रक्रमनिर्भया ॥ १०१  
इत्युक्त्वानाययित्वा तां वेतालेन समर्पयत् ।  
राज्ञ्यै मदनसुन्दर्यै प्रक्रामन्त्यै पृथक्पथा ॥ १०२  
प्रत्यागतेऽथ वेताले तत्रापश्याव कानने ।  
अकस्माद्राजकन्ये द्वे भूरिभव्यपरिच्छदे ॥ १०३  
आनाययच्च मां प्रेष्य तयो राजा महत्तरान् ।  
कुतः के कन्यके चैते इति पृष्टाश्च तेऽब्रुवन् ॥ १०४  
अस्ति द्वीपं कटाहाख्यं केतनं सर्वसम्पदाम् ।  
अन्वर्थनामा तत्रास्ति नृपतिर्गुणसागरः ॥ १०५  
तस्याजनि महादेव्या नाम्ना गुणवती सुता ।  
निर्मातुरेव धातुर्या रूपेणाश्चर्यदायिनी ॥ १०६  
तस्याश्च सिद्धेरादिष्टः सप्तद्वीपेश्वरः पतिः ।  
ततश्च तत्पिता राजा सोऽमन्त्रयत मन्त्रिभिः ॥ १०७  
विक्रमादित्यदेवोऽस्या योग्यो मे दुहितुर्वरः ।  
तत्पाणिग्रहणायैतां तस्यैव प्रेषयाम्यहम् ॥ १०८  
इति सम्मन्त्र्य वहने जलधौ सपरिच्छदाम् ।  
आरोप्य सधनो तां च स राजा व्यसृजत्सुताम् ॥ १०९  
सुवर्णद्वीपनिकटं प्राप्तं दैवान्न्यगीर्यत ।  
सराजकन्यं सजनं वहनं शफरेण तत् ॥ 18.4.११०  
स चाब्धिवेलया नीत्वा विधिगत्येव रोधसि ।  
क्षिप्तस्तद्द्वीपसंलग्नो महामत्स्योऽवसन्नवान् ॥ १११  
दृष्ट्वैव तत्र धावित्वा नानाप्रहरणो जनः ।  
व्यापाद्याश्चर्यमत्स्यस्य तस्योदरमपाटयन् ॥ ११२  
निरगाच्च ततः पूर्णं जनैस्तद्वहनं महत् ।  
बुद्ध्वैतद्विस्मयादागात्तत्र तद्द्वीपभूपतिः ॥ ११३  
स चन्द्रशेखरो राजा गुणसागरभूभृतः ।  
स्यालो जनाद्वहनगाद्यथातत्त्वमबुध्यत ॥ ११४  
ततो बुद्ध्वा गुणवतीं भागिनेयीं स तां नृपः ।  
प्रवेश्य राजधानीं स्वामानन्दादुत्सवं व्यधात् ॥ ११५  
अन्येद्युश्च सुतां चन्द्रवतीं नाम स भूपतिः ।  
विक्रमादित्यदेवाय दातुं प्राक्परिकल्पिताम् ॥ ११६  
गुणवत्या तया साकं तत्कृते विभवोत्तराम् ।  
प्रास्थापयत्प्रवहणे सुमुहूर्तेऽधिरोपिताम् ॥ ११७  
ते इमे तीर्णजलधी प्रक्रामन्त्यौ क्रमादिह ।  
राजकन्ये उभे प्राप्ते वयं परिकरोऽनयोः ॥ ११८  
इह प्राप्तांश्च नः क्रोडवारणावभ्यधावताम् ।  
सुमहान्तौ ततोऽस्माभिरेवमाक्रन्दितं प्रभो ॥ ११९  
आगते विक्रमादित्यदेवस्यैते स्वयंवरे ।  
कन्यके लोकपालास्तत्तस्य धर्मेण रक्षत ॥ 18.4.१२०  
तच्छ्रुत्वावोचतां तौ नः क्रोडेभौ व्यक्तया गिरा ।  
धीरा भवत भीर्नास्ति राजनामग्रहेण वः ॥ १२१  
इहैव तं च राजानमागतं द्रक्ष्यथाधुना ।  
इत्युक्त्वा तौ गजक्रोडौ दिव्यौ कौचिदितो गतौ ॥ १२२  
एषोऽस्मदीयवृत्तान्त इत्युक्ते तैर्महत्तरैः ।  
अयं स एव राजेति देवि तानहमब्रवम् ॥ १२३  
ततस्ते पादपतिता हृष्टास्ते राजकन्यके ।  
तस्मै गुणवतीचन्द्रवत्यौ राज्ञे समर्पयन् ॥ १२४  
राजाप्यादिश्य वेतालं सुन्दर्यौ ते अनाययत् ।  
सार्धं मदनसुन्दर्या समं तिस्रोऽपि यान्त्विति ॥ १२५  
स्वयं च तेन वेतालेनागतेन ततः क्षणात् ।  
मया च सहितः प्रायादुत्पथेनैव देवि सः ॥ १२६  
गच्छतां च वनेऽस्माकं रविरस्तमुपागमत् ।  
तत्कालं तत्र चास्माभिरश्रावि मुरजध्वनिः ॥ १२७  
कुतो मुरजशब्दोऽयमिति राजनि पृच्छति ।  
वेतालः सोऽब्रवीद्देवकुलं देवात्र विद्यते ॥ १२८  
दिव्यकौतूहलं तच्च निर्मितं विश्वकर्मणा ।  
तत्रैष मुरजध्वानः सन्ध्याप्रेक्षणके प्रभो ॥ १२९  
इत्युक्तवान्स वेतालो राजा चाहं च कौतुकात् ।  
तत्रागच्छाम संयम्य तुरगं प्रविशाम च ॥ 18.4.१३०  
अपश्यामार्चितं चात्र तार्क्ष्यरत्नमयं महत् ।  
लिङ्गं तदग्रे चोदग्रदीपकं प्रेक्षणीयकम् ॥ १३१  
अनृत्यन्सुचिरं तत्र दिव्यरूपा वरस्त्रियः ।  
चतुर्विधेन वाद्येन गानगान्धर्वयोगिना ॥ १३२  
प्रेक्ष्यान्ते दृष्टमस्माभिस्तत्राश्चर्यं प्रविश्य यत् ।  
स्तम्भस्थपुत्रिकास्वन्तर्नर्तक्यो लयमागताः ॥ १३३  
गायना वादकाद्याश्च चित्रस्थपुरुषेष्वपि ।  
तद्दृष्ट्वा विस्मिते राज्ञि स वेतालोऽब्रवीदिदम् ॥ १३४  
मायेयमीदृशी दिव्या विश्वकर्मकृताक्षया ।  
सततं हि भवत्येतत्सन्ध्ययोरुभयोरपि ॥ १३५  
इत्युक्ते तेन तत्रान्तर्भ्रमन्तौ वयमेकतः ।  
सविशेषामपश्याम रूपेण स्तम्भपुत्रिकाम् ॥ १३६  
राजा तु तां विलोक्यैव तल्लावण्यविमोहितः ।  
शून्यः स्तब्धः क्षणं सोऽपि स्तम्भोत्कीर्ण इवाभवत् ॥ १३७  
अब्रवीच्च न पश्यामि रूपेणानेन चेदहम् ।  
सजीवामङ्गनां तन्मे किं राज्यं किं च जीवितम् ॥ १३८  
एतच्छ्रुत्वा स वेतालोऽवादीन्नैतद्दुरासदम् ।  
कलिङ्गसेना नामास्ति कलिङ्गाधिपतेः सुता ॥ १३९  
तां दृष्ट्वा रूपकारेण तद्रूपघटनेप्सुना ।  
वर्धमानपुरीयेण कृतेयं सालभञ्जिका ॥ १४०  
तद्गत्वोज्जयिनीं तस्मात्कालिङ्गान्नृपतेः प्रभो ।  
तामर्थयस्व तत्कन्यां विक्रमेण हराथवा ॥ १४१  
इति वेतालवचनं न्यधाद्राजा तथा हृदि ।  
ततो नीत्वात्र तां रात्रिं प्रातः सम्प्रस्थिता वयम् ॥ १४२  
यान्तश्चाशोकवृक्षस्य तलेऽपश्याम पूरुषौ ।  
भव्यौ द्वौ तौ च राजानमुत्थायानमतां ततः ॥ १४३  
कौ युवां किमरण्यस्थाविति राज्ञोक्तयोस्तयोः ।  
एको वक्ति स्म देवैतच्छ्रूयतां कथयाम्यहम् ॥ १४४  
धनदत्ताभिधानोऽहमुज्जयिन्यां वणिक्सुतः ।  
सोऽहं हर्म्यतले जातु संसुप्तो भार्यया सह ॥ १४५  
प्रातः प्रबुध्य पश्यामि यावत्सा तत्र नास्ति मे ।  
भार्या हर्म्ये न चान्येषु प्रासादोपवनादिषु ॥ १४६  
न तस्याश्चित्तमन्यादृक्क्लृप्तोऽत्र प्रत्ययस्तथा ।  
यदि साध्व्यस्मि तदियं न म्लायेद्ध्रुवमित्यसौ ॥ १४७  
माला मह्यं तया दत्ता सा चाम्लानैव वर्तते ।  
तन्न जाने क्व याता सा नीता भूतादिना नु किम् ॥ १४८  
इति सञ्चिन्तयश्चिन्वन्नाक्रन्दन्विलपन्रुदन् ।  
अतिष्ठं तद्वियोगाग्निज्वलितोऽहमभोजनः ॥ १४९  
बान्धवाश्वासितः किञ्चित्कृताहारोऽथ दुःखितः ।  
ब्राह्मणान्भोजयन्नासं देवागारे कृतस्थितिः ॥ १५०  
तत्र जातु परिश्रान्तो विप्रो मामयमभ्यधात् ।  
मया विश्रमितश्चायं स्नानाहारादिना तदा ॥ १५१  
कुतस्त्वमिति पृष्टश्च भुक्तोत्तरमसौ मया ।  
वाराणसीसमीपस्थाद्ग्रामादस्मीत्यभाषत ॥ १५५  
मद्भृत्याख्यातमद्दुःखस्तत एषोऽब्रवीत्पुनः ।  
आत्मावसादितो मित्त्र किमनुद्योगिना त्वया ॥ १५३  
व्यवसायी हि दुष्प्रापमपि प्राप्नोति तत्सखे ।  
उत्तिष्ठ तव भार्यां तामन्विष्यावः सखास्मि ते ॥ १५४  
कथं सान्विष्यते यस्या दिङ्मात्रं नैव बुध्यते ।  
इत्युक्तवन्तमथ मां प्रीत्या भूयोऽब्रवीदयम् ॥ १५५  
मैवं किं केसटो न प्रागसम्भाव्यसमागमाम् ।  
प्राप रूपवतीं भार्यां तथा चैतत्कथां शृणु ॥ १५६  
पुरे पाटलिपुत्रेऽभूद्धनाढ्यब्राह्मणात्मजः ।  
केसटाख्यो द्विजयुवा रूपे काम इवापरः ॥ १५७  
स भार्यां सदृशीं प्रेप्सुः पित्रोरविदितो गृहात् ।  
निर्गत्य देशान्बभ्राम तांस्तांस्तीर्थापदेशतः ॥ १५८  
क्रमाच्च नर्मदातीरं प्राप्तो जातु ददर्श सः ।  
महान्तमागतं तेन जन्ययात्राजनं पथा ॥ १५९  
दृष्ट्वा च दूरात्तन्मध्यादेत्यैकस्तं द्विजाग्रणीः ।  
सम्भाष्य केसटं वृद्धः प्राह सप्रणयं रहः ॥ १६०  
त्वत्तोऽहमर्थये किञ्चिल्लीलासाध्यं च तत्तव ।  
मम तूपकृतिः पूर्णा करोषि यदि वच्मि तत् ॥ १६१  
तच्छ्रुत्वा केसटोऽवादीदार्य शक्यं ब्रवीषि चेत् ।  
तन्निश्चितं मया कार्यं भवतूपकृतिस्तव ॥ १६२  
ततो वृद्धद्विजोऽवादीच्छृणु पुत्रास्ति मे सुतः ।  
स चाग्रणीर्विरूपाणां सुरूपाणां भवानिव ॥ १६३  
दन्तुरश्चिपिटघ्राणः कृष्णः कातरलोचनः ।  
पृथूदरो वक्रपादः शूर्पकर्णपुटश्च सः ॥ १६४  
तादृशस्य कृते स्नेहात्कृत्वा रूपाभिवर्णनम् ।  
ब्राह्मणाद्रत्नदत्ताख्यात्कन्यका याचिता मया ॥ १६५  
सा च रूपवती नाम पित्रा दातुं प्रतिश्रुता ।  
तेनान्वर्थाभिधा तस्मै सोऽद्य पाणिग्रहस्तयोः ॥ १६६  
तदर्थमागता एते वयं दृष्टे च मत्युते ।  
न सम्बन्धी सुतां दद्यादारम्भोऽयं वृथा भवेत् ॥ १६७  
उपायं ध्यायता चात्र मया लब्धो भवानिह ।  
तद्वाचा प्रतिपन्नं द्रागिदं मे वाञ्छितं कुरु ॥ १६८  
अस्माभिः सममागत्य कन्यां तां परिणीय च ।  
मत्पुत्राय प्रयच्छाद्य वध्वास्त्वं ह्यनुरूपकः ॥ १६९  
तच्छ्रुत्वा तं तथेत्युक्तवन्तमादाय केसटम् ।  
नौभिः स नर्मदां तीर्त्वा पारं वृद्धद्विजो ययौ ॥ १७०  
प्राप्य चैकं पुरं सोऽथ व्यश्रमत्सानुगो बहिः ।  
आकाशपथिकोऽस्ताद्रौ तावदर्कोऽप्युपाविशत् ॥ १७१  
प्रसर्पति तत्रो ध्वान्ते जलोपान्ते स केसटः ।  
उपस्प्रष्टुं गतोऽद्रक्षीद्राक्षसं घोरमुत्थितम् ॥ १७२  
भक्षयाम्यहमेष त्वां क्व मे केसट यास्यसि ।  
इत्युक्तवन्तं च स तं राक्षसं केसटोऽभ्यधात् ॥ १७३  
मा स्म मां भक्षयेस्तावत्त्वामुपैष्याम्यहं पुनः ।  
ब्राह्मणस्य प्रतिज्ञातं कार्यं निर्वाह्य निश्चितम् ॥ १७४  
तच्छ्रुत्वा कारयित्वा च शपथं सोऽथ राक्षसः ।  
मुमोच केसटं सोऽपि तज्जन्यबलकं ययौ ॥ १७५  
ततः स वृद्धविप्रस्तं वरमण्डनमण्डितम् ।  
आदाय केसटं जन्यैः समं तत्प्राविशत्पुरम् ॥ १७६  
तत्र सज्जितवेदीकं रत्नद्त्तगृहं च सः ।  
प्रावेशयत्केसटं तं विविधातोद्यनादितम् ॥ १७७  
केसटश्च स तां सम्यगुपयेमे वराननाम् ।  
कन्यां रूपवतीं तत्र पित्रा प्रत्तमहाधनाम् ॥ १७८  
ननन्द स्त्रीजनश्चात्र तुल्यौ वीक्ष्य वधूवरौ ।  
सा च रूपवतीं प्राप्तं दृष्ट्वा तं तादृशं वरम् ॥ १७९  
तस्याः सख्योऽपि तं दृष्ट्वा जज्ञिरे जातमन्मथाः ।  
विषादविस्मयाक्रान्तः स त्वासीत्केसटस्तदा ॥ १८०  
रात्रौ च शयनीये तं चिन्तासक्तं पराङ्मुखम् ।  
प्रियं रूपवतीं दृष्ट्वा व्याजसुप्तं चकार सा ॥ १८१  
निशीथे सोऽथ सुप्तां तां मत्वा निर्गत्य केसटः ।  
राक्षसस्यान्तिकं तस्य सत्यं पालयितुं ययौ ॥ १८२  
सापि रूपवती स्वैरमुत्थायानुपलक्षिता ।  
सकौतुका तं भर्तारमन्वियाय पतिव्रता ॥ १८३  
प्राप्तं च केसटं तत्र राक्षसः स जगाद् तम् ।  
साधु भोः पालितं सत्यं महासत्त्वोऽसि केसट ॥ १८४  
पुरं पाटलिपुत्रं तद्देसटश्च पिता त्वया ।  
पवित्रितस्तदायाहि यावद्वा भक्षयाम्यहम् ॥ १८५  
तच्छ्रुत्वा सहसोपेत्य रूपवत्यभ्यधादिदम् ।  
मां खाद भक्षिते ह्यस्मिन्पत्यौ का मे गतिर्भवेत् ॥ १८६  
भिक्षा ते गतिरित्युक्ते रक्षसा साप्युवाच तम् ।  
को मे भिक्षां महासत्त्व दास्यतीह स्त्रिया इति ॥ १८७  
यो न दास्यति भिक्षां ते याचितस्तस्य यास्यति ।  
शतधा शिर इत्युक्ते राक्षसेन च साब्रवीत् ॥ १८८  
तर्हि त्वमेव मे देहि भर्तृभिक्षामिमामिति ।  
अददच्च ममाराशु शीर्णमूर्धा स राक्षसः ॥ १८९  
साथ केसटमादाय तच्चारित्रातिविस्मितम् ।  
आगाद्रूपवती वेश्म तावच्चाक्षीयत क्षपा ॥ १९०  
श्वोभूते च कृताहारं तज्जन्यबलकं ततः ।  
प्रस्थाय नर्मदातीरं सम्प्राप सवधूवरम् ॥ १९१  
ततो वधूं रूपवतीं नावमारोप्य सानुगाम् ।  
स मुख्यवृद्धविप्रोऽन्यां नावमारोहदात्मना ॥ १९२  
केसटं तु पृथङ्नावि स्वीकृत्याभरणादि सः ।  
आरोपयच्छठः कृत्वा नाविकैः सह संविदम् ॥ १९३  
ततः स सवधूजन्यः पारं तीर्त्वा ययौ द्विजः ।  
नदीमध्येन दूरं तु दाशैर्निन्ये स केसटः ॥ १९४  
तत्र क्षिप्त्वा महत्योघे नावं तां केसटं च ते ।  
वृद्धद्विजादात्तधना बाहुतीर्णापगा ययुः ॥ १९५  
केसटस्तु सनौकोऽपि नद्या हृत्वोत्तरङ्गया ।  
क्षिप्तोऽम्बुधौ वातवशान्न्यस्तोऽभूदूर्मिणा तटे ॥ १९६  
तत्रायुषः सशेषत्वात्समाश्वस्य व्यचिन्तयत् ।  
अहो प्रत्युपकारोऽयं कृतस्तेन द्विजेन मे ॥ १९७  
किं वा तेनैव नाख्याता तस्य निर्धर्ममूर्खता ।  
युनक्ति भार्यया पुत्रं परेण परिणाय्य यत् ॥ १९८  
इति सञ्चिन्तयन्यावदास्ते तत्र स विह्वलः ।  
विचरत्खेचरीचक्रा तावत्तस्याययौ क्षपा ॥ १९९  
तस्यां विनिद्रस्तुर्ये स यामे कलकलं दिवि ।  
श्रुत्वा ददर्श सुभगं खाद्भ्रष्टं पुरुषं पुरः ॥ २००  
त्रस्तश्चिरादविकृतं तं विभाव्य स केसटः ।  
को भवानिति पप्रच्छ ततस्तं सोऽब्रवीत्पुमान् ॥ २०१  
त्वं मे ब्रूहि भवान्कोऽत्र ततो वक्ष्याम्यहं तव ।  
तच्छ्रुत्वा केसटस्तस्मै स्ववृत्तान्तमवर्णयत् ॥ २०२  
ततः स पुरुषोऽवादीत्तुल्यावस्थोऽसि तर्हि मे ।  
तदिदानीं स्ववृत्तान्तं तव वच्मि सखे शृणु ॥ २०३  
अस्ति वेणानदीतीरे पुरं रत्नपुराख्यया ।  
तत्र कन्दर्पनामाहमाढ्यपुत्रो गृही द्विजः ॥ २०४  
सोऽहं प्रदोषे तोयार्थी वेणामवतरन्नदीम् ।  
तस्यां स्खलित्वा पतितो वार्योघेण हृतोऽभवम् ॥ २०५  
दूरं नीत्वा तया रात्र्या तेनाहं च दिनागमे ।  
आयुर्बलात्कच्छगते तरुखण्डे निवेशितः ॥ २०६  
शाखावलम्बेनारुह्य रोधस्याश्वस्य चान्तिके ।  
मातृदेवगृहं शून्यं तत्रापश्यमहं महत् ॥ २०७  
तस्मिन्प्रविश्य दृष्ट्वान्तः स्फुरन्तीरिव तेजसा ।  
मातॄरहं शान्तभयो नत्वा स्तुत्वा व्यजिज्ञपम् ॥ २०८  
भगवत्यः परित्राणं कुरुध्वं कृपणस्य मे ।  
अहमेव हि युष्माकं प्राप्तोऽद्य शरणागतः ॥ २०९  
इति विज्ञप्य नद्योघपरिक्लिष्टस्य तत्र मे ।  
विश्राम्यतः शनैर्मित्त्र विश्रान्तिं वासरोऽप्यगात् ॥ २१०  
आगात्तारास्थिमालाढ्या ज्योत्स्नाभूतिसिता ततः ।  
शशिशुभ्रकपाला च रौद्री रजनितापसी ॥ २११  
तत्कालं चात्र जानामि ततो मातृगणान्तरात् ।  
निर्गत्य योगिनीग्रामः परस्परमभाषत ॥ २१२  
अद्य चक्रपुरेऽस्माभिर्गन्तव्यं चक्रमेलके ।  
इह च श्वापदाकीर्णे रक्षास्य ब्राह्मणस्य का ॥ २१३  
तदेष स्थाप्यतां नीत्वा यत्रैतस्य शुभं भवेत् ।  
आनेष्यामः पुनश्चैनमेषोऽस्माञ्शरणं श्रितः ॥ २१४  
इत्युक्त्वा खेन नीत्वा मामलङ्कृत्य निधाय च ।  
पुरे क्वापि गृहे कस्याप्याढ्यविप्रस्य ता गताः ॥ २१५  
तत्र पश्यामि यावच्च कन्योद्वाहाय सज्जिता ।  
वेदो लग्नश्च सम्प्राप्तो न जन्यबलकं पुनः ॥ २१६  
ततस्तत्र स्थितं दिव्यवरवेषं विलोक्य माम् ।  
अयं तावद्वरः प्राप्त इति सर्वोऽब्रवीज्जनः ॥ २१७  
ततो नीत्वैव मां वेदीमानीयालङ्कृतां सुताम् ।  
गृहस्थोऽत्र स विप्रस्तां मह्यं प्रादाद्यथाविधि ॥ २१८  
दिष्ट्या तुल्यवरप्राप्तेरस्याः सुमनसोऽधुना ।  
सौन्दर्यं सफलीभूतमित्यन्योन्यं स्त्रियोऽभ्यधुः ॥ २१९  
ततः कृतविवाहोऽत्र तया सुमनसा सह ।  
महोपचारसुखितः प्रासादे सुप्तवानहम् ॥ २२०  
अथास्मिन्पश्चिमे यामे योगिन्यश्चक्रमेलकात् ।  
आगत्य ताः स्वयुक्त्या मां हृत्वैवोदपतन्नभः ॥ २२१  
यान्तीनां नभसा तासामन्याभिर्मज्जिहीर्षुभिः ।  
साकं प्रवृत्तयुद्धानामहं हस्तादिह च्युतः ॥ २२२  
न च तद्वेद्मि नगरं यत्र सा सुमना मया ।  
परिणीता न जाने च किमिदानीं भविष्यति ॥ २२३  
इत्येष विधिना दत्ता या मे दुःखपरम्परा ।  
सा सुखान्तैव सम्पन्ना ममाद्य त्वत्समागमात् ॥ २२४  
इत्युक्तवन्तं कन्दर्पं केसटस्तमुवाच सः ।  
मा भैषीर्मित्त्र नेदानीं योगिन्यः प्रभवन्ति ते ॥ २२५  
अस्ति मे तादृशी शक्तिः काप्यप्रतिहता यतः ।  
सहैव च भ्रमिष्यावो विधिः श्रेयो विधास्यति ॥ २२६  
अन्योन्यं वदतोरेवं व्यतीयाय तयोर्निशा ।  
प्रातस्ततः प्रयातः स्म तौ च तीर्णाम्बुधी उभौ ॥ २२७  
क्रमाद्भीमपुरं नाम नगरं प्रापतुश्च तौ ।  
सह केसटकन्दर्पौ रत्ननद्याः समीपगम् ॥ २२८  
तत्र तौ तन्नदीतीरे श्रुत्वा कलकलं तदा ।  
गत्वा ददृशतुर्मत्स्यमापूरिततटद्वयम् ॥ २२९  
समुद्रवेलया क्षिप्तं बद्धं कायमहत्तया ।  
मांसार्थिभिः पाट्यमानं नानाशस्त्रकरैर्जनैः ॥ २३०  
पाट्यमानस्य निरगादुदरात्तस्य चाङ्गना ।  
साश्चर्यजनदृष्टा च सा भीताशिश्रियत्तटम् ॥ २३१  
ततस्तां वीक्ष्य कन्दर्पो हृष्टोऽभाषत केसटम् ।  
वयस्य सेयं सुमना यामहं परिणीतवान् ॥ २३२  
न जाने पुनरेतस्या वासो मत्स्योदरे कथम् ।  
तत्तूष्णीमिह तिष्ठावो यावद्व्यक्तिर्भविष्यति ॥ २३३  
तथेति केसटेनोक्ते तत्रावस्थितयोस्तयोः ।  
का त्वं किमेतदिति सा पृष्टाभूत्सुमना जनैः ॥ २३४  
ततः कृच्छ्रेण सावादीदहं रत्नाकरे पुरे ।  
जयदत्ताभिधानस्य विप्रचूडामणेः सुता ॥ २३५  
सुमना इति नाम्नास्मि साहं भव्येन केनचित् ।  
परिणीतानुरूपेण निशि ब्राह्मणसूनुना ॥ २३६  
तद्रात्रावेव सुप्ताया गतः क्वापि स मे पतिः ।  
यत्नान्विष्टोऽपि मत्पित्रा न च प्राप्तः कुतोऽपि सः ॥ २३७  
ततोऽस्मि पतिता नद्यां तद्वियोगाग्निशान्तये ।  
निगीर्णानेन मत्स्येन सम्प्राप्तेह विधेर्वशात् ॥ २३८  
इति तां वादिनीमेवं निर्गत्य जनमध्यतः ।  
आश्लिष्य यज्ञस्वामीति विप्र एकोऽब्रवीदिदम् ॥ २३९  
एह्येहि पुत्रि भवती भगिनीदुहिता मम ।  
यज्ञस्वामीति हि भ्राता सोदर्यो मातुरस्मि ते ॥ २४०  
तच्छ्रुत्वा मुखमुद्धाट्य सुमनास्तमवेक्ष्य सा ।  
मातुलं प्रत्यभिज्ञाय सास्रा जग्राह पादयोः ॥ २४१  
क्षणं त्यक्त्वाश्रु चावादीत्तं तु काष्ठानि देहि मे ।  
आर्यपुत्रवियुक्ताया अग्नेरन्या न मे गतिः ॥ २४२  
बोध्यमानापि सा तस्मान्निश्चयान्न चचाल यत् ।  
तत्परीक्षिततच्चित्तः कन्दर्पस्तामुपाययौ ॥ २४३  
तमुपागतमालोक्य प्रत्यभिज्ञाय धीमती ।  
सुमनाः पादयोस्तस्य पतित्वा प्ररुरोद सा ॥ २४४  
जनेन पृच्छ्यमाना च तेन सा मातुलेन च ।  
अयं स मम भर्तेति निजगाद मनस्विनी ॥ २४५  
ततः सर्वेषु हृष्टेषु यज्ञस्वामी निनाय ताम् ।  
स्वगृहं तत्पतिं तं च कदर्पं केसटान्वितम् ॥ २४६  
तत्र तान्वर्णितस्वस्ववृत्तान्तान्सकुटुम्बकः ।  
उपचारेण महता प्रीत्या परिचचार सः ॥ २४७  
गतेष्वहःसु कदर्पं केसटोऽत्र जगाद तम् ।  
अभीष्टभार्याप्राप्त्या त्वं प्राप्तस्तावत्कृतार्थताम् ॥ २४८  
तत्सभार्योऽधुना गच्छ निजं रत्नपुरं पुरम् ।  
अकृतार्थो गमिष्यामि न स्वदेशमहं पुनः ॥ २४९  
तीर्थान्येव भ्रमन्देहं क्षपयिष्याम्यमुं सखे ।  
तच्छ्रुत्वा केसटं यज्ञस्वामी तत्र स्थितोऽवदत् ॥ २५०  
किमुद्वेगाद्वदस्येवं सर्वं जीवद्भिराप्यते ।  
कुसुमायुधवृत्तान्तं तथा च शृणु वच्मि ते ॥ २५१  
देवस्वामीत्यभूच्चण्डपुराख्ये नगरे द्विजः ।  
तस्यातिरूपा कन्याभून्नाम्ना कमललोचना ॥ २५२  
शिष्यश्च विप्रपुत्रोऽभून्नाम्नास्य कुसुमायुधः ।  
स शिष्यः सा च तत्कन्या प्रीतावास्तां परस्परम् ॥ २५३  
एकदा निश्चिता दातुं पित्रान्यस्मै वराय सा ।  
कन्या सखीमुखेनाशु तं स्माह कुसुमायुधम् ॥ २५४  
तातो मां दातुमन्यस्मै प्रतिपन्नो भवांश्च मे ।  
पूर्वसङ्कल्पितो भर्ता तद्युक्त्या हर मामितः ॥ २५५  
ततोऽस्याः सोऽपहाराय कृतसंविद्बहिर्निशि ।  
अस्थापयद्वेगसरीं भृत्यं च कुसुमायुधः ॥ २५६  
स्वैरं निर्गत्य चारूढा तस्यां भृत्येन तेन सा ।  
न तस्य निकटं निन्ये निन्ये स्वीकर्तुमन्यतः ॥ २५७  
दूरं नीता च सा तेन रात्रौ कमललोचना ।  
प्राप्यैक नगरं प्रातस्तमाह स्म च सा सती ॥ २५८  
त्वत्स्वामी क्व स मद्भर्ता तं प्रापयसि किं न माम् ।  
तच्छ्रुत्वा स शठोऽवादीदेकिकां तां विदेशगाम् ॥ २५९  
अहं त्वां परिणेष्यामि किं तेन स कुतोऽधुना ।  
श्रुत्वैतत्साब्रवीत्प्राज्ञा त्वं हि मे सुतरां प्रियः ॥ २६०  
त्वमेवात्र न किं सद्यः परिणेयोऽस्यहो मम ।  
................ . ॥ २६१  
ततस्तां नगरोद्याने स्थापयित्यैव दुर्मतिः ।  
स विवाहोपकरणं जगामानेतुमापणम् ॥ २६२  
तावत्पलाय्य गत्वा सा कन्या वेगसरीयुता ।  
मालाकारस्य कस्यापि वृद्धस्य प्राविशद्गृहम् ॥ २६३  
तत्रोक्तनिजवृत्तान्ता तस्थौ सा तेन सत्कृता ।  
सोऽप्यप्राप्य कुभृत्यस्तामुद्यानाद्विमुखो ययौ ॥ २६४  
गत्वा चोवाच पृच्छन्तं प्रभुं तं कुसुमायुधम् ।  
ऋजुस्त्वं वेत्सि न स्त्रीणां कुटिलानां हि चेष्टितम् ॥ २६५  
नैव सा निरगात्तावद्दृष्टो यावदहं जनैः ।  
तत्रान्यैस्तैरवष्टब्धो हृता वेगसरी च सा ॥ २६६  
दैवात्कथञ्चिदधुना पलाय्याहमिहागतः ।  
तच्छ्रुत्वा विमृशंस्तूष्णीमासीत्स कुसुमायुधः ॥ २६७  
एकदा प्रेरितः पित्रा विवाहाय व्रजंश्च सः ।  
तत्प्राप नगरं यत्र स्थिता कमललोचना ॥ २६८  
तत्रावासितजन्यौघमुद्याने निकटस्थिते ।  
एकं भ्रमन्तं कमललोचना सा ददर्श तम् ॥ २६९  
शशंस मालाकाराय तस्मै सा यद्गृहे स्थिता ।  
सोऽपि गत्वोक्तवृत्तान्तस्तं तस्याः पतिमानयत् ॥ २७०  
तत्सम्भृतोपकरणस्ततः सुचिरकाङ्क्षितः ।  
वरवध्वोस्तयोः सद्यो विवाहो निरवर्तत ॥ २७१  
अथ तं पापभृत्यं स निगृह्य कुसुमायुधः ।  
परिणीयापि कमललोचनाप्राप्तिकारणम् ॥ २७२  
द्वितीयामपि कन्यां तां यद्विवाहार्थमागमत् ।  
ताभ्यां वधूभ्यां सहितो हृष्टः स्वं देशमाययौ ॥ २७३  
इत्थं भवति भव्यानामचिन्त्योऽपि समागमः ।  
तत्केसट त्वमप्येवमचिरात्प्राप्स्यसि प्रियाम् ॥ २७४  
एवं तेनोदिते यज्ञस्वामिना तस्थुरस्य ते ।  
कान्यप्यहानि कन्दर्पसुमनःकेसटा गृहे ॥ २७५  
प्रस्थिताश्च स्वदेशं ते ततः प्राप्य महाटवीम् ।  
जज्ञिरेऽन्योन्यविभ्रष्टा वन्येभापातसम्भ्रमात् ॥ २७६  
तेषां स केसटो गच्छन्नेकाकी दुःखितः क्रमात् ।  
प्राप्य काशिपुरीं मित्त्रं कन्दर्पं प्राप्तवांस्ततः ॥ २७७  
तेन साकं ययौ तच्च निजं पाटलिपुत्रकम् ।  
पित्राभिनन्दितस्तत्र कञ्चित्कालमुवास सः ॥ २७८  
अवर्णयद्रूपवतीविवाहप्रभृति स्वकम् ।  
कन्दर्पोदन्तपर्यन्तं पित्रोर्वृत्तान्तमत्र सः ॥ २७९  
अत्रान्तरे सा सुमना हस्तिभीतिपलायिता ।  
वनं विवेश तत्रास्या ययौ चास्तं दिवाकरः ॥ २८०  
हा हार्यपुत्र हा तात हाम्बेत्यत्र निशागमे ।  
शोचन्ती दावदहने क्षेप्तुं तनुमियेष सा ॥ २८१  
तावत्तद्योगिनीचक्रं कन्दर्पस्य कृपापरम् ।  
योगिनीस्ता विजित्यान्यास्तत्प्रापायतनं निजम् ॥ २८२  
तत्र संस्मृत्य कन्दर्पं स्वविज्ञानादवेत्य च ।  
भार्यां तस्य वने भ्रष्टां मन्त्रयाञ्चक्रिरे च ताः ॥ २८३  
कन्दर्पः पुरुषो धीरो वाञ्छितं प्राप्नुयात्स्वयम् ।  
तद्भार्या तु वने भ्रष्टा ध्रुवं बाला त्यजेदसून् ॥ २८४  
तत्तां रत्नपुरं नीत्वा क्षिपामो येन तत्र सा ।  
कन्दर्पस्य पितुर्गेहे सपत्न्या सह तिष्ठति ॥ २८५  
इति सम्मन्त्र्य गत्वा तद्वनमाश्वास्य चात्र ताम् ।  
योगिन्यस्ताः सुमनसं नीत्वा रत्नपुरे जहुः ॥ २८६  
गतायां निशि सा तत्र भ्रमन्ती सुमनाः पुरे ।  
उच्यमानं जनेनेदं शुश्राव परिधावता ॥ २८७  
एषानङ्गवती भार्या कन्दर्पस्य द्विजन्मनः ।  
पत्यौ क्वापि गते कालं कञ्चित्तत्प्राप्तिवाञ्छया ॥ २८८  
स्थिता साध्वी तमप्राप्य निराशा निर्गताधुना ।  
अग्निं प्रवेष्टुं दुःखिभ्यां श्वशुराभ्यामनुदुता ॥ २८९  
एतच्छ्रुत्वैव सुमना तच्चितास्थानमाशु सा ।  
गत्वानङ्गवतीमेवं तामुपेत्य न्यवारयत् ॥ २९०  
आर्ये मा साहसं कार्षीः स हि जीवति ते पतिः ।  
इत्युक्त्वा मूलतः कृत्स्नं तद्वृत्तान्तं शशंस सा ॥ २९१  
अदर्शयच्च कन्दर्पदत्तं रत्नाङ्गुलीयकम् ।  
ततः सर्वेऽभ्यनन्दंस्तां सत्यं विज्ञाय तद्वचः ॥ २९२  
अथानङ्गवतीं तुष्टां वधूं सुमनसं च ताम् ।  
सम्पूज्य कन्दर्पपिता गृहे तुष्टो न्यवेशयत् ॥ २९३  
तावत्स सुमनःप्राप्त्यै भ्रान्तुं पाटलिपुत्रकात् ।  
कन्दर्पोऽनिच्छतोऽनुक्त्वा केसटस्य ययौ ततः ॥ २९४  
केसटोऽपि गते तस्मिन्दुःखी रूपवतीं विना ।  
गृहादविदितः पित्रोः प्रायाद्भ्रान्तुमितस्ततः ॥ २९५  
कन्दर्पोऽपि भ्रमन्दैवात्तत्प्राप नगरं किल ।  
यत्र रूपवतीं तां स केसटः परिणीतवान् ॥ २९६  
जनकोलाहलं श्रुत्वा किमेतदिति तत्र तम् ।  
कन्दर्पं परिपृच्छन्तं पुमानेकोऽब्रवीदिदम् ॥ २९७  
एषा रूपवती भर्त्रा केसटेन विनोद्यता ।  
मर्तुं कलकलस्तेन शृणु वृत्तान्तमत्र च ॥ २९८  
इत्युक्त्या केसटोद्वाहराक्षसोदन्तकौतुकम् ।  
रूपवत्याश्रितं प्रोच्य स पुमानब्रवीत्पुनः ॥ २९९  
ततस्तं वञ्चयित्वैव वृद्धविप्रः स केसटकम् ।  
आदाय तां रूपवतीं पुत्रार्थं प्रययौ ततः ॥ ३००  
केसटस्तु न विज्ञातः क्व यातः परिणीय ताम् ।  
रूपवत्यप्यपश्यन्ती केसटं साब्रवीत्पथि ॥ ३०१  
आर्यपुत्रं न पश्यामि किं सर्वेषु व्रजत्स्विह ।  
तच्छ्रुत्वा दर्शयन्पुत्रं तं स वृद्धद्विजोऽभ्यधात् ॥ ३०२  
सोऽयं मत्तनयः पुत्रि भर्ता ते दृश्यतामिति ।  
ततो रूपवती वृद्धांस्तत्रस्थानब्रवीत्क्रुधा ॥ ३०३  
कोऽयं कुरूपो भर्ता मे मरिष्याम्येव निश्चितम् ।  
येन ह्यः परिणीतास्मि तं प्राप्स्यामि न चेत्पतिम् ॥ ३०४  
एवं वदन्ती त्यक्तान्नपाना राजभयेन सा ।  
पितुरेव गृहं तेन वृद्धविप्रेण नायिता ॥ ३०५  
तत्रोक्ततद्द्विजव्याजां शोचंस्तामवदत्पिता ।  
कोऽसाविति कथं ज्ञेयः परिणेता स पुत्रि ते ॥ ३०६  
ततो रूपवती स्माह तात पाटलिपुत्रकात् ।  
देसटाख्यद्विजसुतः केसटाख्यः स मत्पतिः ॥ ३०७  
रक्षोमुखान्मया ह्येतच्छ्रुतमित्यभिधाय सा ।  
कृत्स्नं तस्मै समाचख्यौ वृत्तान्तं पतिरक्षसोः ॥ ३०८  
ततः स तत्पिता गत्वा दृष्ट्वा रक्षो मृतस्थितम् ।  
सञ्जातप्रत्ययोऽतुष्यद्दम्पत्योस्तत्त्वतस्तयोः ॥ ३०९  
पतिप्राप्त्याशयाश्वास्य सुतां तां प्राहिणोच्च सः ।  
अन्वेषन्केसटपितुः पार्श्वं पाटलिपुत्रकम् ॥ ३१०  
ते तत्र गत्वा नचिरादागत्यैवमिहाब्रुवन् ।  
दृष्टः पाटलिपुत्रस्थः सोऽस्माभिर्भर्तृदेसटः ॥ ३११  
केसटः क्व स ते पुत्र इति पृष्टश्च तत्र सः ।  
सबाष्पमब्रवीदस्मान्केसटोऽत्र कुतः सुतः ॥ ३१२  
स ह्यागतोऽपि कन्दर्पनाम्नि मित्रे सहागते ।  
इतो रूपवतीदुःखात्क्वाप्यनुक्त्वैव मे गतः ॥ ३१३  
एतत्तस्य वचः श्रुत्वा क्रमाद्वयमिहागताः ।  
इत्युक्तेऽन्वेषकै रूपवती पितरमभ्यधात् ॥ ३१४  
नास्त्यार्यपुत्रप्राप्तिर्मे तदग्निं प्रविशाम्यहम् ।  
भर्त्रा विनाकृता तात तिष्ठेयं हि कियच्चिरम् ॥ ३१५  
एवं ब्रुवाणा न यदा निषेद्धुं तेन पारिता ।  
तदा रूपवती साद्य निर्गता मर्तुमग्निना ॥ ३१६  
तस्याः सख्यावुभे कन्ये तद्वन्मर्तुं विनिर्गते ।  
एका शृङ्गारवत्याख्या ह्यनुरागवती परा ॥ ३१७  
तद्विवाहे स ताभ्यां हि दृष्टः प्राक्केसटो युवा ।  
तद्रूपहृतचित्ताभ्यां भर्तृत्वे पर्यकल्प्यत ॥ ३१८  
इत्थं कोलाहलमिदं जनस्यात्रेति तेन सः ।  
कन्दर्पः पुरुषेणोक्तो ययौ तासां चितान्तिकम् ॥ ३१९  
ततो दूरात्कलकलं निवार्योपेत्य च द्रुतम् ।  
अवोचदग्निमर्चन्तीमेवं रूपवतीं स ताम् ॥ ३२०  
अलं ते साहसेनार्ये जीवत्येव स केसटः ।  
स भर्ता तव मित्त्रं मे कन्दर्पं मामवेहि च ॥ ३२१  
इत्यूचिवान्वृद्धविप्रच्छद्मनौकाधिरोहणात् ।  
आरभ्य केसटोदन्तं कथयामास सोऽखिलम् ॥ ३२२  
ततः संवादसञ्जातप्रत्यया सा पितुर्गृहम् ।  
हृष्टा रूपवती ताभ्यां सखीभ्यां प्राविशत्सह ॥ ३२३  
कन्दर्पोऽपि च तत्पित्रा प्रीत्योपचरितस्तदा ।  
सुरक्षितश्च तत्रैव तस्थौ तदनुरोधतः ॥ ३२४  
तावत्स केसटो दैवात्प्राप रत्नपुरं भ्रमन् ।  
कन्दर्पस्य गृहं तत्र तद्भार्ये यत्र ते स्थिते ॥ ३२५  
परिभ्रमन्तं तं तत्र हर्म्यात्कन्दर्पभार्यया ।  
दृष्ट्वा सुमनसा हर्षादूचिरे श्वशुरादयः ॥ ३२६  
आर्यपुत्रसुहृत्सोऽयं सम्प्राप्तः केसटोऽधुना ।  
अस्मात्प्रवृत्तिर्बुध्येत शीघ्रं सम्भाव्यतामिति ॥ ३२७  
ततो गत्वैव तैरुक्त्वा यथावस्तु स केसटः ।  
आनीतस्तां सुमनसं दृष्ट्वाहृष्यदुपागताम् ॥ ३२८  
विश्रान्तश्च क्षणात्पृष्टस्तस्यै वन्येभसम्भ्रमात् ।  
आरभ्य कन्दर्पगतं स्वं च वृत्तान्तमब्रवीत् ॥ ३२९  
सत्कृतो दिवसान्कांश्चिदास्ते यावच्च तत्र सः ।  
लेखहस्तः पुमांस्तावदागात्कन्दर्पपार्श्वतः ॥ ३३०  
यत्र रूपवती नाम त्वत्सुहृत्परिणीतवान् ।  
केसटस्तत्र कन्दर्पः स्थितो रूपवती च सा ॥ ३३१  
इति चोवाच स पुमाल्लेखार्थोऽभूत्तथैव च ।  
कन्दर्पपित्रे स्वोद्वाहं केसटोऽवर्णयच्च सः ॥ ३३२  
ततः कृतोत्सवोऽन्येद्युः कन्दर्पानयनाय सः ।  
तत्पिता प्राहिणोद्दूतं प्रियाप्राप्त्यै च केसटम् ॥ ३३३  
केसटोऽपि ययौ साकं लेखहारेण तेन सः ।  
तं देशं यत्र सा रूपवती पितृगृहे स्थिता ॥ ३३४  
तत्र सम्भावयामास स तां रूपवतीं चिरात् ।  
सोत्सवां हृतसन्तापस्तोयदश्चातकीमिव ॥ ३३५  
कन्दर्पेण समागम्य परिणिन्ये च ते अपि ।  
रूपवत्या वयस्ये द्वे पूर्वोक्ते प्रेरितस्तया ॥ ३३६  
ते चानुरागशृङ्गारवत्यौ रूपवतीं च ताम् ।  
आदायापृष्टकन्दर्पः स्वदेशं केसटो ययौ ॥ ३३७  
कन्दर्पोऽपि सदूतस्तद्गत्वा रत्नपुरं ततः ।  
सञ्जग्मे सुमनोनङ्गवतीभ्यां बन्धुभिस्तदा ॥ ३३८  
निजनिजदेशगतौ तौ रूपवतीसुमनसौ प्रिये प्राप्य ।  
केसटकन्दर्पावथ भुञ्जानौ तस्थतुर्भोगान् ॥ ३३९  
इति विधुरविधातृविप्रयुक्ताः पुनरपि यान्ति समागमं प्रियाभिः ।  
अकलितगहनावधीनि दुःखान्यपि विषमाण्यवतीर्य धीरसत्त्वाः ॥ ३४०  
तच्छीघ्रमुत्तिष्ठ सखे व्रजावश्चिन्वंस्त्वमप्याप्स्यसि जातु भार्याम् ।  
को वेद दैवस्य गतिं मयैव मृतापि भार्याधिगता सजीवा ॥ ३४१  
इत्येवमाख्याय कथामनेन प्रोत्साहितश्चानुगतश्च सख्या ।  
भ्रमन्भुवं प्रापमिमामथात्र सक्रोडमद्राक्षमहं गजेन्द्रम् ॥ ३४२  
उद्गीर्य तेन च गजेन पुनर्निगीर्णा तामेव चित्रमवशां स्ववधूमपश्यम् ।  
तं चिन्वतापि करिणं चिरदृष्टनष्टं दृष्टा मयाद्य सुकृतैरिह देवपादाः ॥ ३४३  
एवं तस्योक्तवतो वणिक्सुतस्याथ विक्रमादित्यः ।  
आनाय्य तां स राजा गजवधलब्धां समर्पयद्भार्याम् ॥ ३४४  
तौ च विचित्रसमागममुदितावन्योन्यकथितवृत्तान्तौ ।  
श्रीविषमशीलसंस्तुतिमुखरमुखौ दम्पती तदाभूताम् ॥ ३४५  
इति महाकविश्रीसोमदेवभट्टविरचिते कथासरित्सागरे विषमशीललम्बके चतुर्थस्तरङ्गः ।