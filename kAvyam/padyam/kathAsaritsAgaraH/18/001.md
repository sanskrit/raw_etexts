---
title: ००१

---
इदं गुरुगिरीन्द्रजाप्रणयमन्दरान्दोलनात्पुरा किल कथामृतं हरमुखाम्बुधेरुद्गतम् ।  
प्रसह्य रसयन्ति ये विगतविघ्नलब्धर्द्धयो धुरं दधति वैबुधीं भुवि भवप्रसादेन ते ॥  
  
चन्द्राननार्धदेहाय चन्द्रांशुसितभूतये ।  
चन्द्रार्कानलनेत्राय चन्द्रार्धशिरसे नमः ॥ १  
करेण कुञ्चिताग्रेण लीलयोन्नमितेन यः ।  
भाति सिद्धीरिव ददत्स पायाद्वो गजाननः ॥ २  
ततोऽसितगिरौ तत्र कश्यपस्याश्रमे मुनेः ।  
नरवाहनदत्तस्तान्मुनीनेवमभाषत ॥ ३  
अन्यच्च देवीविरहे नीत्वाहं सानुरागया ।  
वेगवत्या यदा न्यस्तो विद्याहस्तेऽभिरक्षितुम् ॥ ४  
तदा शरीरत्यागैषी विरही परदेशगः ।  
वनान्ते दृष्टवानस्मि भ्रमन्कण्वं महामुनिम् ॥ ५  
स मां पादानतं दृष्ट्वा प्रणिधानादवेत्य च ।  
दुःखितं स्वाश्रमं नीत्या सदयो मुनिरभ्यधात् ॥ ६  
सोमवंशोद्भवो वीरो भूत्वा किं नाम मुह्यसि ।  
देवादेशे ध्रुवेऽनास्था का भार्यासङ्गमे तव ॥ ७  
असम्भाव्या अपि नृणां भवन्तीह समागमाः ।  
तथा हि विक्रमादित्यकथामाख्यामि ते शृणु ॥ ८  
अस्त्यवन्तिषु विख्याता युगादौ विश्वकर्मणा ।  
निर्मितोज्जयिनी नाम पुरारिवसतिः पुरी ॥ ९  
सतीव या पराधृष्या पद्मिनीवाश्रिता श्रिया ।  
सतां धीरिव धर्माढ्या पृध्वीव बहुकौतुका ॥ १०  
महेन्द्रादित्य इत्यासीद्राजा तस्यां जगज्जयी ।  
मघवेवामरावत्यां विपक्षबलसूदनः ॥ ११  
नानाशस्त्रायुधः शौर्ये रूपे तु कुसुमायुधः ।  
योऽभून्मुक्तकरस्त्यागे बद्धमुष्टिकरस्त्वसौ ॥ १२  
तस्य पृथ्वीपतेर्भार्या नाम्नाभूत्सौम्यदर्शना ।  
शचीवेन्द्रस्य गौरीव शम्भोः श्रीरिव शार्ङ्गिणः ॥ १३  
महामन्त्री च सुमतिर्नाम तस्याभवत्प्रभोः ।  
वज्रायुधाभिधानश्च प्रतीहारः क्रमागतः ॥ १४  
तैः समं स नृपः शासद्राज्यमाराधयन्हरम् ।  
नानाव्रतधरः शश्वदभवत्पुत्रकाम्यया ॥ १५  
अत्रान्तरे च गीर्वाणगणसंश्रितकन्दरे ।  
अन्यदिग्जयसानन्दकौबेरीहाससुन्दरे ॥ १६  
स्थितं कैलासशैलेन्द्रे पुरारिं पार्वतीयुतम् ।  
उपाजग्मुः सुराः सेन्द्रा म्लेच्छोपद्रवदुःस्थिताः ॥ १७  
प्रणामानन्तरासीनास्ते कृतस्तुतयोऽमराः ।  
पृष्टागमनकार्यास्ते देवमेव व्यजिज्ञपन् ॥ १८  
ये त्वया देव निहता असुरा ये च विष्णुना ।  
ते जाता म्लेच्छरूपेण पुनरद्य महीतले ॥ १९  
व्यापादयन्ति ते विघ्नान्घ्नन्ति यज्ञादिकाः क्रियाः ।  
हरन्ति मुनिकन्याश्च पापाः किं किं न कुर्वते ॥ २०  
भूलोकाद्देवलोकश्च शश्वदाप्यायते प्रभो ।  
ब्राह्मणैर्हुतमग्नौ हि हविस्तृप्त्यै दिवौकसाम् ॥ २१  
म्लेच्छाक्रान्ते च भूलोके निर्वषट्कारमङ्गले ।  
यज्ञभागादिविच्छेदाद्देवलोकोऽवसीदति ॥ २२  
तदुपायं कुरुष्वात्र तं कञ्चिदवतारय ।  
प्रवीरं भूतले यस्तान्म्लेच्छानुत्सादयिष्यति ॥ २३  
इति देवैः स विज्ञप्तः पुरारातिरुवाच तान् ।  
यात यूयं न चिन्तात्र कार्या भवत निर्वृताः ॥ २४  
अचिरेण करिष्येऽहमत्रोपायमसंशयम् ।  
इत्युक्त्वा व्यसृजद्देवान्स्वधिष्ण्यान्यम्बिकापतिः ॥ २५  
गतेषु तेषु चाहूय माल्यवत्सञ्ज्ञकं गणम् ।  
सपार्वतीको भगवानेवमादिशति स्म सः ॥ २६  
पुत्रावतर मानुष्ये जायस्व च महापुरि ।  
उज्जयिन्यां सुतः शूरो महेन्द्रादित्यभूपतेः ॥ २७  
स च राजा ममैवांशस्तद्भार्या चाम्बिकांशजा ।  
तयोर्गृहे समुत्पद्य कुरु कार्यं दिवौकसाम् ॥ २८  
म्लेच्छान्व्यापादयाशेषांस्त्रयीधर्मविघातिनः ।  
सप्तद्वीपेश्वरो राजा मत्प्रसादाच्च भाव्यसि ॥ २९  
यक्षराक्षसवेताला अपि स्थास्यन्ति ते वशे ।  
भुक्त्वा मानुषभोगांश्च पुनरस्मानुपैष्यसि ॥ ३०  
इत्यादिष्टः पुरजिता माल्यवान्सोऽब्रवीद्गणः ।  
अलङ्घ्या युष्मदाज्ञा मे भोगा मानुष्यके तु के ॥ ३१  
यत्र बन्धुसुहृद्भृत्यविप्रयोगाः सुदुःसहाः ।  
धननाशजरारोगाद्युद्भवा यत्र च व्यथा ॥ ३२  
इति तेन गणेनोक्तो धूर्जटिः प्रत्युवाच तम् ।  
गच्छ नैतानि दुःखानि भविष्यन्ति तवानघ ॥ ३३  
मत्प्रसादेन सुखितः सर्वकालं भविष्यसि ।  
इत्युक्तः शम्भुना सोऽभूददृश्यो माल्यवांस्ततः ॥ ३४  
गत्वा चोज्जयिनीं तस्य महेन्द्रादित्यभूभुजः ।  
देव्या ऋतुजुषो गर्भे समभूत्स गणोत्तमः ॥ ३५  
तत्कालं च निशाकान्तकलाकलितशेखरः ।  
देवो महेन्द्रादित्यं तं नृपं स्वप्ने समादिशत् ॥ ३६  
तुष्टोऽस्मि तव तद्राजन्स ते पुत्रो भविष्यति ।  
आक्रमिष्यति सद्वीपां पृथिवीं विक्रमेण यः ॥ ३७  
यक्षरक्षःपिशाचादीन्पातालाकाशगानपि ।  
वीरः करिष्यति वशे म्लेच्छसङ्घान्हनिष्यति ॥ ३८  
भविष्यत्यत एवैष विक्रमादित्यसञ्ज्ञकः ।  
तथा विषमशीलश्च नाम्ना वैषम्यतोऽरिषु ॥ ३९  
इत्युक्त्वान्तर्हिते देवे प्रबुध्य स महीपतिः ।  
प्रातः स्वसचिवेभ्यस्तं हृष्टः स्वप्नं न्यवेदयत् ॥ ४०  
तेऽपि स्वप्ने हरादेशं पुत्रप्राप्तिफलं क्रमात् ।  
तस्मै शशंसुः सचिवा राज्ञे प्रमुदितास्तदा ॥ ४१  
तावदेत्य फलं साक्षाद्राज्ञेऽन्तःपुरचेटिकाः ।  
अदर्शयदिदं देव्यै स्वप्ने शम्भुरदादिति ॥ ४२  
ततः स राजा मुमुदे सचिवैरभिनन्दितः ।  
सत्यं मम सुतो दत्तः शर्वेणेति मुहुर्वदन् ॥ ४३  
अथ राज्ञी सगर्भा सा जज्ञे तस्योर्जितद्युतिः ।  
प्राची प्रातरिवोदेष्यत्सहस्रकरमण्डला ॥ ४४  
चकाशे सा च कुचयोः श्यामया चूचुकत्विषा ।  
गर्भस्थस्येव सम्राजः स्तन्यरक्षणमुद्रया ॥ ४५  
स्वप्ने सप्तापि जलधीनुत्ततार च सा तदा ।  
प्रणम्यमाना निखिलैर्यक्षवेतालराक्षसैः ॥ ४६  
प्राप्ते च समये पुत्रं सा सूते स्म महस्विनम् ।  
नभोऽर्केणेव बालेन येनाभास्यत वासकम् ॥ ४७  
जाते च तस्मिन्निपतत्पुष्पवृष्टिप्रहासिनी ।  
द्यौरराजत गीर्वाणदुन्दुभिध्वनिनादिनी ॥ ४८  
क्षीबेव भूताविष्टेव वातक्षोभावृतेव च ।  
तत्कालमुत्सवानन्दव्याकुला साभवत्पुरी ॥ ४९  
तदा च तत्राविरतं वसु राजनि वर्षति ।  
सौगतव्यतिरेकेण नासीत्कश्चिदनीश्वरः ॥ ५०  
नाम्ना तं विक्रमादित्यं हरोक्तेनाकरोत्पिता ।  
तथा विषमशीलं च महेन्द्रादित्यभूपतिः ॥ ५१  
गतेष्वन्येषु दिवसेष्वत्र तस्य महीभुजः ।  
सुमतेर्मन्त्रिणः पुत्रो जज्ञे नाम्ना महामतिः ॥ ५२  
क्षत्तुर्वज्रायुधस्यापि पुत्रो भद्रायुधोऽजनि ।  
श्रीधरोऽजायत सुतो महीधरपुरोधसः ॥ ५३  
तैस्त्रिभिर्मन्त्रितनयैः सह राजसुतोऽत्र सः ।  
ववृधे विक्रमादित्यस्तेजोवीर्यबलैरिव ॥ ५४  
उपनीतस्य विद्यासु गुरवो हेतुमात्रताम् ।  
ययुस्तस्याप्रयासेन प्रादुरासन्स्वयं तु ताः ॥ ५५  
ददृशे स प्रयुञ्जानो यां यां विद्यां कलां तथा ।  
सैव सैवासमोत्कर्षा तस्य तज्ज्ञैरबुध्यत ॥ ५६  
दिव्यास्त्रयोधिनं तं च पश्यन्राजसुतं जनाः ।  
मन्दादरोऽभूद्रामादिधनुर्धरकथास्वपि ॥ ५७  
आक्रान्तोपनतैर्दत्ताः कन्या रूपवतीर्नृपैः ।  
आजहार पिता तस्य तास्ताः श्रिय इवापराः ॥ ५८  
ततश्च यौवनस्थं तं विलोक्य प्राज्यविक्रमम् ।  
अभिषिच्य सुतं राज्ये यथाविधि जनप्रियम् ॥ ५९  
महेन्द्रादित्यनृपतिः सभार्यासचिवोऽपि सः ।  
वृद्धो वाराणसीं गत्वा शरणं शिश्रिये शिवम् ॥ ६०  
सोऽपि तद्विक्रमादित्यो राज्यमासाद्य पैतृकम् ।  
नभो भास्वानिवारेभे राजा प्रतपितुं क्रमात् ॥ ६१  
दृष्ट्वैव तेन कोदण्डे नमत्यारोपितं गुणम् ।  
तच्छिक्षयेवोच्छिरसोऽप्यानमन्सर्वतो नृपाः ॥ ६२  
दिव्यानुभावो वेतालराक्षसप्रभृतीनपि ।  
साधयित्वानुशास्ति स्म सम्यगुन्मार्गवर्तिनः ॥ ६३  
प्रसाधयन्त्यः ककुभः सेनास्तस्य महीतले ।  
निश्चेरुर्विक्रमाद्त्यिस्यादित्यस्येव रश्मयः ॥ ६४  
महावीरोऽप्यभूद्राजा स भीरुः परलोकतः ।  
शूरोऽपि चाचण्डकरः कुभर्ताप्यङ्गनाप्रियः ॥ ६५  
स पिता पितृहीनानामबन्धूनां स बान्धवः ।  
अनाथानां च नाथः स प्रजानां कः स नाभवत् ॥ ६६  
श्वेतद्वीपस्य दुग्धाब्धेः कैलासहिमशैलयोः ।  
निर्माणे तद्यशो नूनमुपभानमभूद्विधेः ॥ ६७  
एकदा च तमास्थानगतं भद्रायुधो नृपम् ।  
प्रविश्य विक्रमादित्यं प्रतीहारो व्यजिज्ञपत् ॥ ६८  
प्रेषितस्य ससैन्यस्य दक्षिणाशाविनिर्जये ।  
पार्श्वं विक्रमशक्तेर्यो देवेन प्रेषितोऽभवत् ॥ ६९  
स दूतोऽनङ्गदेवोऽयमागतो द्वारि तिष्ठति ।  
सद्वितीयो मुखं चास्य हृष्टं वक्ति शुभं प्रभो ॥ ७०  
प्रविशत्विति राज्ञोक्ते सद्वितीयं स तत्र तम् ।  
प्रावेशयत्प्रतीहारोऽनङ्गदेवं सगौरवम् ॥ ७१  
प्रविष्टः सप्रणामं च जयशब्दमुदीर्य सः ।  
उपविष्टोऽग्रतो दूतस्तेनापृच्छयत भूभुजा ॥ ७२  
कच्चिद्विक्रमशक्तिः स सेनानी कुशली नृपः ।  
कच्चिद्व्याघ्रबलाद्याश्च नृपाः कुशलिनोऽपरे ॥ ७३  
अन्येषां राजपुत्राणां प्रधानानां च तद्बले ।  
कच्चिच्छिवं गजाश्वस्य रथपादातकस्य च ॥ ७४  
इति भूमिभृता पृष्टोऽनङ्गदेवो जगाद सः ।  
शिवं विक्रमशक्तेश्च सैन्यस्य सकलस्य च ॥ ७५  
सापरान्तश्च देवेन निर्जितो दक्षिणापथः ।  
मध्यदेशः ससौराष्ट्रः सवङ्गाङ्गा च पूर्वदिक् ॥ ७६  
सकश्मीरा च कौबेरी काष्ठा च करदीकृता ।  
तानि तान्यपि दुर्गाणि द्वीपानि विजितानि च ॥ ७७  
म्लेच्छसङ्घाश्च निहताः शेषाश्च स्थापिता वशे ।  
ते ते विक्रमशक्तेश्च प्रविष्टाः कटके नृपाः ॥ ७८  
स च विक्रमशक्तिस्तै राजभिः सममागतः ।  
इतः प्रयाणकेष्वास्ते द्वित्रेष्वेव खलु प्रभो ॥ ७९  
एवमाख्यातवन्तं तं तुष्टो वस्त्रैर्विभूषणैः ।  
ग्रामैश्च विक्रमादित्यो दूतं राजाभ्यपूरयत् ॥ ८०  
अथ पप्रच्छ नृपतिः स तं दूतवरं पुनः ।  
अनङ्गदेव के देशा गतेनात्र विलोकिताः ॥ ८१  
त्वया कुत्र च किं दृष्टं कौतुकं भद्र कथ्यताम् ।  
इत्युक्तो भूभृतानङ्गदेवो वक्तुं प्रचक्रमे ॥ ८२  
इतो देवाज्ञया देव गत्वाहं प्राप्तवान्क्रमात् ।  
पार्श्वे विक्रमशक्तेस्तं सेनासमुदयं तव ॥ ८३  
मिलितानन्तनागेन्द्रसश्रीकहरिशोभितम् ।  
समुद्रमिव विस्तीर्णं सपक्षक्ष्माभृदाश्रितम् ॥ ८४  
उपागतश्च तत्राहं तेन विक्रमशक्तिना ।  
प्रभुणा प्रेषित इति प्रणतेनातिसत्कृतः ॥ ८७  
तावत्तिष्ठामि विजयस्वरूपं प्रविलोकयन् ।  
सिंहलेश्वरसम्बन्धी दूतस्तावदुपागमत् ॥ ०६  
राज्ञो हृदयभूतस्तेऽनङ्गदेवः स्थितोऽन्तिके ।  
इति मे कथितं दूतैस्त्वत्पार्श्वप्रहितागतैः ॥ ८७  
तदेतं त्वरयानङ्गदेवं प्रहिणु मेऽन्तिकम् ।  
कल्याणमस्य वक्ष्यामि राजकार्यं हि किञ्चन ॥ ८८  
इति स्वप्रभुवाक्यं च स दूतः सिंहलागतः ।  
मत्सन्निधाने वक्ति स्म तस्मै विक्रमशक्तये ॥ ८९  
ततो विक्रमशक्तिर्मामवदद्गच्छ सत्वरम् ।  
सिंहलेशान्तिकं पश्य त्वन्मुखे किं ब्रवीति सः ॥ ९०  
अथाहं सिंहलाधीशदूतेन सह तेन तत् ।  
अगच्छं सिंहलद्वीपं वहनेनाब्धिर्त्मना ॥ ९१  
राजधानीं च तत्राहमपश्यं हेमनिर्मिताम् ।  
विचित्ररत्नप्रासादां गीर्वाणनगरीमिव ॥ ९२  
तस्यां च वीरसेनं तमद्राक्षं सिंहलेश्वरम् ।  
वृतं विनीतैः सचिवैः सुरैरिव शतक्रतुम् ॥ ९३  
स मामुपेतमादृत्य पृष्ट्वा च कुशलं प्रभोः ।  
राजा विश्रमयामास सत्कारेणात्र भूयसा ॥ ९४  
अन्येद्युरास्थानगतो मामाहूय स भूपतिः ।  
युष्मासु दर्शयन्भक्तिमवोचन्मन्त्रिसन्निधौ ॥ ९५  
अस्ति मे दुहिता कन्या मर्त्यलोकैकसुन्दरी ।  
नाम्ना मदनलेखेति तां च राज्ञे ददामि वः ॥ ९६  
तस्यानुरूपा भार्या सा स तस्याश्चोचितः पतिः ।  
एतदर्थं त्वमाहूतस्त्वत्स्वाम्यर्थं प्रतीप्सता ॥ ९७  
गच्छ च स्वामिने वक्तुं मद्दूतेन सहाग्रतः ।  
अहं तवैवानुपदं प्रहेष्याम्यत्र चात्मजाम् ॥ ९८  
उक्त्वेत्यानाययामास स राजा तत्र तां सुताम् ।  
भूषिताभरणाभोगां रूपलावण्ययौवनैः ॥ ९९  
उपवेश्य च तामङ्के दर्शयित्वा जगाद माम् ।  
त्वत्स्वामिने मया दत्ता कन्येयं गृह्यतामिति ॥ १००  
अहं च राजपुत्रीं तां दृष्ट्वा तद्रूपविस्मितः ।  
प्रतीप्सितैषा राजार्थं मयेति मुदितोऽब्रवम् ॥ १०१  
अचिन्तयं च नाश्चर्यविधौ तृप्यत्यहो विधिः ।  
तदुत्तमामिमां चक्रे यत्कृत्वापि तिलोत्तमाम् ॥ १०२  
ततोऽहं सत्कृतस्तेन राज्ञा प्रस्थितवांस्ततः ।  
द्वीपाद्धवलसेनेन तद्दूतेन सहामुना ॥ १०३  
आरुह्य वहनं चावां व्रजावो यावदम्बुऽधौ ।  
तावद्द्राग्दृष्टवन्तौ स्वस्तन्मध्ये पुलिनं महत् ॥ १०४  
तन्मध्येऽद्भुतरूपे द्वे अपश्याव च कन्यके ।  
एकां प्रियङ्गुश्यामाङ्गीमन्यां चन्द्रामलद्युतिम् ॥ १०५  
स्वस्ववर्णोचितोपात्तवस्त्राभरणशोभिते ।  
सरत्नकङ्कणक्वाणवितीर्णकरतालिके ॥ १०६  
प्रनर्तयन्त्यौ पुरतः क्रीडाहरिणपोतकम् ।  
अपि जाम्बूनदमयं सजीवं रत्नचित्रितम् ॥ १०७  
तद्दृष्ट्वान्योन्यमावाभ्यां विस्मिताभ्यामभण्यत ।  
अहो किमिदमाश्चर्यं स्वप्नो माया भ्रमो नु किम् ॥ १०८  
क्वाब्धावकाण्डे पुलिनं क्वेदृश्यौ तत्र कन्यके ।  
क्व चेदृग्रत्नचित्राङ्गो जीवन्हेममृगोऽनयोः ॥ १०९  
इत्यादि वदतोरेव देव साश्चर्यमावयोः ।  
वायुः प्रावर्तताकस्माद्वातुमुद्वेल्लिताम्बुधिः ॥ ११०  
तेनास्मद्वहनं वेल्लद्वीचिन्यस्तमभज्यत ।  
मकरैर्भक्ष्यमाणाश्च ममज्जुस्तद्गता जनाः ॥ १११  
आवां च ताभ्यां कन्याभ्यामेत्यैवालम्ब्य बाहुषु ।  
उत्क्षिप्य पुलिनं नीतावप्राप्तमकराननौ ॥ ११२  
ऊर्मिभिः पूर्यमाणे च तस्मिन्रोधसि विह्वलौ ।  
आश्वास्यावां गुहागर्भमिव ताभ्यां प्रवेशितौ ॥ ११३  
ततो वीक्षावहे तावद्दिव्यं नानाद्रुमं वनम् ।  
नाम्भोधिर्न तटं नापि मृगशावो न कन्यके ॥ ११४  
चित्र किमेतन्मायेयं नूनं कापीति वादिनौ ।  
क्षणं भ्रमन्तौ तत्रावामपश्याव महत्सरः ॥ ११५  
स्वच्छगम्भीरविस्तीणमाशयं महतामिव ।  
तृष्णासन्तापशमनं निर्वाणमिव मूर्तिमत् ॥ ११६  
तत्र च स्नातुमायातां साक्षादिव वनश्रियम् ।  
परिवारावृतां काञ्चिदपश्याव वराङ्गनाम् ॥ ११७  
कर्णीरथावतीर्णा च तत्रोचितसरोरुहा ।  
स्नात्वा सरस्यनुध्यानमकरोत्सा पुरद्विषः ॥ ११८  
तावदुद्गम्य सरसो विस्मयेन सहावयोः ।  
साक्षादुपागान्निकटं तस्या लिङ्गाकृतिः शिवः ॥ ११९  
दिव्यरत्नमयं त सा तैस्तैः स्वविभवोचितैः ।  
अभ्यर्च्य विविधैर्भोगैर्वीणामादत्त सुन्दरी ॥ १२०  
आलम्ब्य दक्षिणं मार्गं स्वरतालपदैस्तथा ।  
अवधानेन सा सम्यग्गायन्ती तामवादयत् ॥ १२१  
यथा तच्छ्रवणाकृष्टहृदया गगनागताः ।  
तत्र सिद्धादयोऽप्यासन्निस्पन्दा लिखिता इव ॥ १२२  
उपसंहृतगान्धर्वा ततः शम्भोर्विसर्जनम् ।  
साकरोत्स च तत्रैव देवः सरसि मग्नवान् ॥ १२३  
अथोत्थाय समारुह्य वहनं सपरिच्छदा ।  
शनैर्गन्तुं प्रवृत्ताभूत्सा ततो हरिणेक्षणा ॥ १२४  
केयमित्यसकृद्यत्नादावयोः पृच्छतोरपि ।  
नोत्तरं तत्परिजनः कोऽप्यदादनुगच्छतोः ॥ १२५  
ततोऽस्य सिंहलद्वीपपतिदूतस्य तावकम् ।  
प्रभावं दर्शयिष्यंस्तामित्युच्चैरहमब्रवम् ॥ १२६  
भोः शुभे विक्रमादित्यदेवाङ्घ्रिस्पर्शशापिता ।  
त्वं मया यद्यनाख्याय ममात्मानं गमिष्यसि ॥ १२७  
तच्छ्रुत्वा परिवारं सा निवार्यैवावरुह्य च ।  
वहनान्मामुपागम्य गिरा मधुरयाभ्यधात् ॥ १२८  
कच्चिच्छ्रीविक्रमादित्यदेवः कुशलवान्प्रभुः ।  
किं वा पृच्छामि विदितं सर्वं मेऽनङ्गदेव यत् ॥ १२९  
प्रदर्श्य मायामानीतो मयैव हि भवानिह ।  
राज्ञोऽर्थे तस्य स हि मे मान्यस्त्राता महाभयात् ॥ १३०  
तदेहि मद्गृहं तत्र सर्वं वक्ष्याम्यहं तव ।  
याहं यथा च राजा मे मान्यः कार्यं च तस्य यत् ॥ १३१  
इत्युक्त्वा विनयेन मुक्तवहना पद्भ्यां व्रजन्ती पथि  
प्रह्वा सा नयति स्म तौ सुवदना स्वर्गोपमं स्वं पुरम ।  
नानारत्नविचित्रहेमरचितं द्वारेषु नानायुधै-  
र्नानारूपधरैश्च वीणपुरुषैरध्यासितं सर्वतः ॥ १३२  
तत्रावृते वरवधूभिरशेषदिव्यभोगौघसिद्धिभिरिवाकृतिशालिनीभिः ।  
स्नानानुलेपनसदम्बरभूषणैर्नौ सम्मान्य विभ्रमयति स्म च साम्प्रतं सा ॥ १३३  
इति महाकविश्रीसोमदेवभट्टविरचिते कथासरित्सागरे विषमशीललम्बके प्रथमस्तरङ्गः ।