---
title: ००१

---
तुष्टेन येन देहार्धमप्युमायै समर्पितम् ।  
स वो ददात्वभिमतं वरदः पार्वतीपतिः ॥ १  
निशि विघ्नजितो वोऽव्यात्ताण्डवोद्दण्डितः करः ।  
शोणश्चन्द्रातपत्रस्य तन्वन्विद्रुमदण्डताम् ॥ २  
ततो वत्सेश्वरसुतस्तास्तास्त्रैलोक्यसुन्दरीः ।  
भार्या दधानस्तां चाद्यां देवीं मदनमञ्चुकाम् ॥ ३  
नरवाहनदत्तोऽत्र कौशाम्ब्यां गोमुखादिभिः ।  
उवास सह सम्पूर्णकामः पितृविभूतिभिः ॥ ४  
तस्याभीष्टवधूसङ्गसुखामृतमनोरमाः ।  
नृत्तगीतकथालापरम्यास्ते दिवसा ययुः ॥ ५  
अथैकदा स तामग्र्यां कान्तां मदनमञ्चुकाम् ।  
न ददर्शावरोधान्तर्न वा परिजनं क्वचित् ॥ ६  
तामनालोकयन्कान्तां स जगाम विवर्णताम् ।  
रजनीविरहध्वस्तकान्तिरिन्दुरिवोषसि ॥ ७  
चित्तं जिज्ञासितुं किं नु च्छन्ना स्यात्क्वापि मे प्रिया ।  
 किं वापराधलेशात्सा कुतोऽपि कुपितैव मे ॥ ८  
माययाच्छादिता केनाप्यथवापहृता नु किम् ।  
इत्यनेकविकल्पौघविह्वलोऽथ बभूव सः ॥ ९  
अन्वेषयन्यदा नैव लभते स्म कुतोऽपि ताम् ।  
सन्तेपे स तदोद्दामतद्वियोगदवाग्निना ॥ १०  
उपेत्य ज्ञातवृत्तान्तस्तस्य वत्सेश्वरः पिता ।  
मातरः सचिवा भृत्याः सर्वे विह्वलतां ययुः ॥ ११  
हारचन्दनचन्द्रांशुमृणालनलिनीदलैः ।  
ववृधे तस्य सन्तापो न जगाम शमं पुनः ॥ १२  
कलिङ्गसेना सद्यश्च विहीना सुतया तया ।  
विद्याधरीव विभ्रष्टविद्या सम्मूढतां ययौ ॥ १३  
अथ तत्राब्रवीदेका वृत्तान्तःपुररक्षिका ।  
नरवाहनदत्ताग्रे सर्वेष्वाकर्णयत्स्विदम् ॥ १४  
हर्म्याग्रे तां तदा कन्यां सतीं मदनमञ्चुकाम् ।  
दृष्ट्वावतीर्य नभसः सद्यो विद्याधरो युवा ॥ १५  
योऽसौ मानसवेगाख्यो नामोक्त्वा समयाचत ।  
कलिङ्गसेनामभ्येत्य देह्येतां मे सुतामिति ॥ १६  
तेनैतया निषिद्धेन सता गत्वा यथागतम् ।  
इदानीं गुप्तमागत्य हृता सा किं न मायया ॥ १७  
परदारगृहं नैव दिव्या यद्यपि कुर्वते ।  
तथाप्यमार्गं मार्गं वा रागान्धः को हि पश्यति ॥ १८  
श्रुत्वैतच्चित्तमाकोपविमर्शविरहोत्प्लुतम् ।  
नरवाहनदत्तस्य जज्ञे वीचिष्विवाम्बुजम् ॥ १९  
रुमण्वानथ वक्ति स्म पुरीयं रक्ष्यतेऽभितः ।  
प्रवेशनिर्गमौ नेह विद्येते गमनं विना ॥ २०  
हरप्रसादाच्चास्त्यस्या नानिष्टं तदिह स्थिता ।  
क्वचित्प्रणयकोपात्सा तथा च श्रूयतां कथा ॥ २१  
मुनिः पुराङ्गिरा नाम विवाहार्थमयाचत ।  
अष्टावक्रस्य तनयां सावित्रीं नाम कन्यकाम् ॥ २२  
अष्टावक्रो न तां तस्मै ददावङ्गिरसे सुताम् ।  
सगुणायापि सावित्रीमन्यस्मै पूर्वकल्पिताम् ॥ २३  
ततस्तद्भातृतनयामश्रुतां नाम सोऽङ्गिराः ।  
उपयेमे तया साकं स तस्थौ भार्यया सुखम् ॥ २४  
सा च भार्यास्य वेत्ति स्म सावित्रीं पूर्ववाञ्छिताम ।  
एकदा सोऽङ्गिरा मौनी जपन्नासीच्चिरं मुनिः ॥ २५  
भार्याथ सा तं पप्रच्छ मुहुः सप्रणयाश्रुता ।  
चिरं किमार्यपुत्रैवं चिन्तयस्युच्यतामिति ॥ २६  
प्रिये ध्यायामि सावित्रीमित्युक्ते तेन साश्रुता ।  
सावित्रीं तां मुनिसुतां मत्वात्मनि चुकोप ह ॥ २७  
दुर्भगोऽयमिति त्यक्तुं देहं गत्वा वनं च सा ।  
शुभं भर्तुरनुध्याय कण्ठे पाशं समर्पयत् ॥ २८  
मा पुत्रि साहसं कार्षीः पत्या ध्याता न तेऽङ्गना ।  
ध्याताऽहं तेन सावित्रीत्युक्त्वा पाशाद्ररक्ष ताम् ॥ २९  
प्रकटीभूय गायत्री साक्षसूत्रकमण्डलुः ।  
भक्तानुकम्पिनी चैतां समाश्वास्य तिरोदधे ॥ ३०  
अथैषाङ्गिरसा भर्त्रा सम्प्राप्तान्विष्यता वनात् ।  
तदेवं दुःसहं स्त्रीणामिह प्रणयखण्डनम् ॥ ३१  
तत्स्वल्पेनापराधेन कुपितेह क्वचित्स्थिता ।  
अन्वेष्या शम्भुरक्ष्या सा राजपुत्रवधूः पुनः ॥ ३२  
एवं रुमण्वता प्रोक्ते राजा वत्सेश्वरोऽब्रवीत् ।  
एवमेतन्न दुरितं तस्याः सम्भाव्यते यतः ॥ ३३  
नरवाहनदत्तस्य भार्या देवविनिर्मिता ।  
कामांशस्यावतीर्णैषा रतिर्मदनमञ्चुका ॥ ३४  
असौ विद्याधरैश्वर्यं दिव्यं कल्पं सहानया ।  
करिष्यतीति दिव्या वागब्रवीन्न च तन्मृषा ॥ ३५  
तदेषान्विष्यतां सम्यगिति राज्ञोदिते स्वयम् ।  
नरवाहनदत्तः स तदवस्थोऽपि निर्ययौ ॥ ३६  
यथायथा हि चिन्वानो न तां प्राप तथातथा ।  
तेषु तेषु प्रदेशेषु सोन्माद इव सोऽभ्रमत् ॥ ३७  
अपेते तत्पुरात्तस्मिन्पिहितद्वारका गृहाः ।  
तद्दुःखदर्शनोद्वेगादिव सम्मीलितेक्षणाः ॥ ३८  
वनेषु तं च पृच्छन्तं चलत्पल्लवपाणयः ।  
न सा दृष्टा तवास्माभिरित्यूचुरिव पादपाः ॥ ३९  
उद्यानेषूत्पतन्तश्च खगास्तस्मै विचिन्वते ।  
इतः सा न गतेत्येवं शशंसुरिव सारसाः ॥ ४०  
मरुभूतिर्हरिशिखो गोमुखः सवसन्तकः ।  
ते ते च सचिवा भ्रेमुस्तामन्वेष्टुं समन्ततः ॥ ४१  
अत्रान्तरे वेगवती नाम विद्याधरी किल ।  
कन्या दृष्टचरोदारवपुर्मदनमञ्चुका ॥ ४२  
तदीयं रूपमास्थाय तस्थावुपवनान्तरे ।  
आगत्यैकाकिनी स्वैरमत्राशोकतरोरधः ॥ ४३  
तां ददर्श विचिन्वानो मरुभूतिः परिभ्रमन् ।  
सद्यो विशल्यकरणीं सशल्यस्येव चेतसः ॥ ४४  
नरवाहनदत्तं तं गत्वा हृष्टो जगाद सः ।  
समाश्वसिहि दृष्टा ते मयोद्याने स्थिता प्रिया ॥ ४५  
इत्येवोक्तवता तेन साकं तत्क्षणमेव सः ।  
नरवाहनदत्तस्तदुद्यानं मुदितो ययौ ॥ ४६  
तत्रातिविरहक्लान्तो भार्यां मदनमञ्चुकाम् ।  
तामपश्यत्स तृषितो वारिधारामिवाध्वगः ॥ ४७  
दृष्ट्वैवालिङ्गितुं तां च भृशार्तो यावदिच्छति ।  
तावत्सा तं जगादैवं धूर्ता परिणयैषिणी ॥ ४८  
मां त्वं सम्प्रति मा स्प्राक्षीः शृणु तावद्वचो मम ।  
मयोपयाचिता यक्षास्त्वत्प्राप्त्यै प्राग्विवाहतः ॥ ४९  
विवाहे वः प्रदास्यामि स्वहस्तेन बलीनिति ।  
विवाहकाले ते तस्मिन्मम प्राणेश विस्मृताः ॥ ५०  
तत्कोपात्तैरहमितो यक्षैरपहृताभवम् ।  
गच्छ भूयो विवाहं तं कृत्वा दत्त्वा बलिं च नः ॥ ५१  
निजं पतिमुपेयास्त्वं नान्यथा ते शिवं भवेत् ।  
इत्युक्त्वा तैरिहानीय यक्षैर्मुक्तास्मि साम्प्रतम् ॥ ५२  
तन्मां परिणयस्वाशु पुनर्यावद्ददाम्यहम् ।  
यक्षेभ्योऽभिमतां पूजां ततः पूरय वाञ्छितम् ॥ ५३  
तच्छ्रुत्वैव समाहूय शान्तिसोमं पुरोहितम् ।  
क्षणात्सम्भृत्य सम्भारान्मायामदनमञ्चुकाम् ॥ ५४  
विद्याधरीं वेगवतीमुपयेमे स तत्क्षणम् ।  
नरवाहनदत्तस्तां वियोगक्षणकातरः ॥ ५५  
प्रहृष्टवत्सराजोऽथ देव्यानन्दी महोत्सवः ।  
नन्दत्कलिङ्गसेनोऽभूत्तत्रातोद्यरवाकुलः ॥ ५६  
ददौ बलिं च यक्षेभ्यो मायामदनमञ्चुका ।  
विद्याधरी स्वहस्तेन सा मद्यपिशितादिभिः ॥ ५७  
नरवाहनदत्तोऽथ वासकस्थस्तया सह ।  
पपौ स सोत्सवः पानं पानशौण्डोऽपि तद्गिरा ॥ ५८  
सिषेवे च तया साकं जीवलोकसुखं ततः ।  
छाययेव दिनाधीशः परिवर्तितरूपया ॥ ५५३  
रहःस्था चाब्रवीत्सा तं सुप्ता नाहं प्रिय त्वया ।  
सहसा मुखमुद्घाट्य वीक्षणीयेह सम्प्रति ॥ ६०  
तच्छ्रुत्वा स किमेतत्स्यादिति यावत्सकौतुकः ।  
सुप्ताया राजपुत्रोऽस्या मुखमन्येद्युरीक्षते ॥ ६१  
तावदन्यैव सा कापि न सा मदनमञ्चुका ।  
स्वापवेलावशध्वस्तमायारूपविवर्तना ॥ ६२  
ततः स जाग्रदेवासीद्यावत्प्रबुबुधेऽत्र सा ।  
का त्वं सत्यं वदेत्येवमथ तां पृच्छति स्म सः ॥ ६३  
साप्यनिद्रोपविष्टं तं दृष्ट्वा रूपे निजे स्थिता ।  
वक्तुं प्रचक्रमे जातप्रतिभेदा मनस्विनी ॥ ६४  
शृण्विदानीं ब्रवीम्येतद्यथावस्तु तव प्रिय ।  
अस्त्याषाढपुरं नाम विद्याधरपुरं गिरिः ॥ ६५  
तत्र वेगवतो राज्ञः पुत्रो विद्याधराधिपः ।  
अस्ति मानसवेगाख्यो राजा भुजबलोद्धतः ॥ ६६  
तस्य वेगवती नाम भगिन्यस्मि कनीयसी ।  
स च भ्राता न मे विद्यां दातुमैच्छदतिद्विषन् ॥ ६७  
ततो मया ताः क्लेशेन तपोवनगतात्पितुः ।  
प्राप्तास्तद्वरतश्चैताः सर्वाधिकबला मम ॥ ६८  
साहं दृष्टवती दीनामुद्याने रक्षिभिर्वृताम् ।  
आषाढाद्रिपुरे तस्मिन्स्थितां मदनमञ्चुकाम् ॥ ६९  
माययापहृता तेन भ्रात्रा मे दयिता तव ।  
रावणेनेव दुःखार्ता रामभद्रस्य जानकी ॥ ७०  
अनिच्छन्ती च सा साध्वी तेनाक्रान्तुं न शक्यते ।  
स्त्रीणां हठोपभोगे हि शापस्तस्यास्ति मृत्युजः ॥ ७१  
ततस्तेन प्रयुक्ताहं कुभ्रात्रा तत्प्रबोधने ।  
तस्याः समीपमगमं त्वत्प्रलापमयात्मनः ॥ ५  
तत्प्रसङ्गाच्च कामाज्ञातुल्ये त्वन्नाम्न्युदीरिते ।  
तया साध्व्या त्वदेकाग्रमिदं जातं मनो मम ॥ ७३  
स ते पतिः स्याद्यन्नाम्नि श्रुते स्मरवशा भवेः ।  
इत्याद्यश्च तदा देवीस्वप्नादेशो मया स्मृतः ॥ ७४  
संस्मृत्य ग्राहयित्वा तां धृतिं मदनमञ्चुकाम् ।  
तद्रूपणे मयागत्य युक्त्यात्मेह विवाहितः ॥ ७५  
तदेहि यत्र त्वद्भार्या स्थिता मदनमञ्चुका ।  
तत्रैव तत्कृपाविष्टा प्राणेश त्वां नयाम्यहम् ॥ ७६  
त्वत्प्रियेति तवेवाहं सपत्न्या अपि किङ्करी ।  
ममात्मनिरपेक्षा हि कापि त्वत्प्रेमवश्यता ॥ ७७  
इत्युक्त्वा सा स्वविद्यानां बलाद्वेगवती निशि ।  
नरवाहनदत्तं तं गृहीत्वोदपतन्नभः ॥ ७८  
शनैः प्रयाति सा व्योम्ना यावत्तावददर्शनात् ।  
जायापत्योस्तयोः प्राप्तः परिवारोऽत्र चुक्षुभे ॥ ७९  
तच्च वत्सेश्वरो बुद्ध्वा सह वासवदत्तया ।  
पद्मावत्यादिभिश्चाशु वज्राहत इवाभवत् ॥ ८०  
यौगन्धरायणाद्याश्च सम्पौरास्तस्य मन्त्रिणः ।  
मरुभूतिमुखैः पुत्रैः सहाभूवन्सुविह्वलाः ॥ ८१  
ततोऽन्तरिक्षतस्तत्र द्वितीय इव भास्करः ।  
अवातरत्प्रभाबद्धमण्डलो नारदो मुनिः ॥ ८२  
विद्याधर्या निजभुवं नीतः शीघ्रमिहैष्यति ।  
पुत्रस्ते तव धृत्यर्थं प्रेषितश्चास्मि शूलिना ॥ ८३  
इत्युक्त्वा वत्सराजाय कृतार्घाय ततो मुनिः ।  
स वेगवत्याश्चरितं यथावृत्तं शशंस तत् ॥ ८४  
ततस्तस्मिन्समाश्वस्ते मुनिः सोऽत्र तिरोदधे ।  
अत्रान्तरे वेगवती व्योम्ना प्रापयति स्म सा ॥ ८५  
नरवाहनदत्तं तं तमाषाढपुरं गिरिम् ।  
बुद्ध्वा मानसवेगस्तत्स हन्तुं तावधावत ॥ ८६  
ततस्तेन समं भ्रात्रा युद्धं विद्याबलोद्धतम् ।  
वेगवत्या अभूत्स्त्रीणां पतिः प्राणा न बान्धवाः ॥ ८७  
अथ निजविद्याबलतो भैरवरूपं विधाय विकटं सा ।  
मानसवेगं सहसा सम्मोह्य तमग्निपर्वते निदधे ॥ ८८  
तमपि च विद्याहस्ते नरवाहनदत्तमादितो न्यस्तम् ।  
नीत्वा गन्धर्वपुरे कूपे चिक्षेप रक्षितुं विजले ॥ ८९  
तत्र स्थितं च तमुवाच मनागिह त्वं तिष्ठार्यपुत्र भविता च शिवं तवात्र ।  
मा चाधृतिं हृदि कृथाः शुभपात्र सर्वविद्याधराधिपतिता तव भाविनीह ॥ ९०  
यामि प्रसाधयितुमद्य पुनर्यतोऽहं ज्येष्ठव्यतिक्रमणदुर्बलिताः स्वविद्याः ।  
त्वामभ्युपैमि नचिरादिति सा तमुक्त्वा विद्याधरी क्वचन वेगवती जगाम ॥ ९१  
इति महाकविश्रीसोमदेवभट्टविरचिते कथासरित्सागरे पञ्चलम्बके प्रथमस्तरङ्गः ।