---
title: ००२

---
ततः पूर्वोक्तया युक्त्या वत्सराजं सवल्लेभम् ।  
यौगन्धरायणाद्यास्ते निन्युर्लावाणकं प्रति ॥ १  
स राजा प्राप तं देशं सैन्यघोषेण मूर्च्छता ।  
अभिवाञ्छितसंसिद्धिं वदन्तमिव मन्त्रिणाम् ॥ २  
तत्र प्राप्तं विदित्वा च वत्सेशं सपरिच्छदम् ।  
अवस्कन्दभयाशङ्की चकम्पे मगधेश्वरः ॥ ३  
यौगन्धरायणोपान्तं सद्बुद्धिर्विससर्ज च ।  
स दूतं सोऽपि सन्मन्त्री कार्यज्ञोऽभिननन्द तम् ॥ ४  
वत्सेश्वरोऽपि निवसंस्तस्मिन्देशे दवीयसीम् ।  
आखेटकार्थमटवीमटति स्म दिने दिने ॥ ५  
एकस्मिन्दिवसे तस्मिन्नाजन्याखेटकं गते ।  
कर्तव्यसंविदं कृत्वा गोपालकसमन्वितः ॥ ६  
यौगन्धरायणो धीमान्सरुमण्वद्वसन्तकः ।  
देव्या वासवदत्ताया विजने निकटं ययौ ॥ ७  
तत्र तां राजकार्येऽत्र साहाय्ये तत्तदुक्तिभिः ।  
प्रह्वामभ्यर्थयामास भ्रात्रा पूर्वं प्रबोधिताम् ॥ ८  
सानुमेने च विरहक्लेशदायि तदात्मनः ।  
किं नाम न सहन्ते हि भर्तृभक्ताः कुलाङ्गनाः ॥ ९  
ततस्तां ब्राह्मणीरूपां देवीं यौगन्धरायणः ।  
स चकार कृती दत्त्वा योगं रूपविवर्तनम् ॥ १०  
वसन्तकं च कृतवान्काणं बटुकरूपिणम् ।  
आत्मना च तथैवाभूत्स्थविरब्राह्मणाकृतिः ॥ ११  
तथारूपां गृहीत्वाथ तां देवीं स महामतिः ।  
वसन्तकसखः स्वैरं प्रतस्थे मगधान्प्रति ॥ १२  
तथा वासवदत्ता सा स्वगृहान्निर्गता सती ।  
अगाच्चित्तेन भर्तारं पन्थानं वपुषा पुनः ॥ १३  
तन्मन्दिरमथादीप्य दहनेन रुमण्वता ।  
हा हा वसन्तकयुता देवी दग्धेत्यघोष्यत ॥ १४  
तथा च दहनाक्रन्दौ समं तत्रोदतिष्ठताम् ।  
शनैः शशाम दहनो न पुनः क्रन्दितध्वनिः ॥ १५  
यौगन्धरायणः सोऽथ सह वासवदत्तया ।  
वसन्तकेन च प्राप मगधाधिपतेः पुरम् ॥ १६  
तत्रोद्यानगतां दृष्ट्वा समं ताभ्यामुपाययौ ।  
पद्मावतीं राजसुतां वार्यमाणोऽपि रक्षिभिः । १७  
पद्मावत्याश्च दृष्ट्वैव ब्राह्मणीरूपधारिणीम् ।  
देवीं वासवदत्तां तां दृशोः प्रीतिरजायत ॥ १८  
सा रक्षिणो निषिध्यैव ततो यौगन्धरायणम् ।  
आनाययद्राजकन्या ब्राह्मणाकृतिमन्तिकम् ॥ १९  
पप्रच्छ च महाब्रह्मन्का ते बाला भवत्यसौ ।  
किमर्थमागतोऽसीति सोऽपि तां प्रत्यभाषत ॥ २०  
इयमावन्तिका नाम राजपुत्री सुता मम ।  
अस्याश्च भर्ता व्यसनी त्यक्त्वेमां कुत्रचिद्गतः ॥ २१  
तदेतां स्थापयाम्यद्य तव हस्ते यशस्विनि ।  
यावत्तमानयाम्यस्या गत्वान्विष्याचिरात्पतिम् ॥ २१  
भ्राता काणबटुश्चायमिहैवास्याः समीपगा ।  
तिष्ठत्वेकाकिनीभावदुःखं येन न यात्यसौ ॥ २३  
इत्युक्त्वा राजतनयामङ्गीकृतवचास्तया ।  
तामामन्त्र्य स सन्मन्त्री द्रुतं लावाणकं ययौ ॥ २४  
ततो वासवदत्तां तां स्थितामावन्तिकाख्यया ।  
वसन्तकं चानुगतं तं काणबटुरूपिणम् ॥ २५  
सहादाय कृतोदारसत्कारा स्नेहशालिनी ।  
पद्मावती स्वभवनं विवेश बहुकौतुकम् ॥ २६  
तत्र वासवदत्ता च प्रविष्टा चित्रभित्तिषु ।  
पश्यन्ती रामचरिते सीतां सेहे निजव्यथाम् ॥ २७  
आकृत्या सौकुमार्येण शयनासनसौष्ठवैः ।  
शरीरसौरभेणापि नीलोत्पलसुगन्धिना ॥ २८  
तामुत्तमां विनिश्चित्य महार्हैरात्मनः समैः ।  
पद्मावती यथाकाममुपचारैरुपाचरत् ॥ २९  
अचिन्तयच्च काप्येषा छन्ना नूनमिह स्थिता ।  
गूढा किं द्रौपदी नासीद्विराटवसताविति ॥ ३०  
अथ वासवदत्तास्याश्चक्रे देव्याः प्रसङ्गतः ।  
अम्लानमालातिलकौ वत्सेशात्पूर्वशिक्षितौ ॥ ३१  
तद्भूषितां च दृष्ट्वा तां माता पद्मावतीं रहः ।  
पप्रच्छ मालातिलकौ केनेमौ निर्मिताविति ॥ ३२  
ऊचे पद्मावती चैनामत्र मन्मन्दिरे स्थिता ।  
काचिदावन्तिका नाम तया कृतमिदं मम ॥ ३३  
तच्छ्रुत्वा सा बभाषे तां माता पुत्रि न तर्हि सा ।  
मानुषी कापि देवी सा यस्या विज्ञानमीदृशम् ॥ ३४  
देवता मुनयश्चापि वञ्चनार्थं सतां गृहे ।  
तिष्ठन्त्येव तथा चैतामत्र पुत्रि कथां शृणु ॥ ३५  
बभूव कुन्तिभोजाख्यो राजा तस्यापि वेश्मनि ।  
आगत्य तस्थौ दुर्वासा वञ्चनैकरसो मुनिः ॥ ३६  
स तस्य परिचर्यार्थं राजा कुन्तीं निजां सुताम् ।  
आदिदेश मुनिं सापि यत्नेनोपचचार तम् ॥ ३७  
एकदा स मुनिः कुन्तीं जिज्ञासुः सन्नभाषत ।  
परमान्नं पचेः शीघ्रं स्नात्वा यावदुपैम्यहम् ॥ ३८  
इत्युक्त्वा त्वरितं स्नात्वा स चर्षिर्भोक्तुमाययौ ।  
कुन्ती तदन्नपूर्णां च तस्मै पात्रीमढौकयत् ॥ ३९  
अतितप्तेन चान्नेन ज्वलन्तीमिव तां मुनिः ।  
मत्वा हस्तग्रहायोग्यां कुन्त्या पृष्ठे दृशं ददौ ॥ ४०  
सापि पृष्ठेन तां पात्रीं दधौ लब्धाशया मुनेः ।  
ततः स बुभुजे स्वेच्छं कुन्तीपृष्ठं त्वदह्यत ॥ ४१  
दह्यमानापि गाढं सा यत्तस्थावविकारिणी ।  
तेन तुष्टो मुनिर्भुक्त्वा ददौ तस्यास्ततो वरम् ॥ ४२  
इत्यासीत्स मुनिस्तत्र तदेषावन्तिकापि ते ।  
तद्वदेव स्थिता कापि तत्त्वमाराधयेरिमाम् ॥ ४३  
इति मातुर्मुखाच्छ्रुत्वा पद्मावत्यन्यरूपिणीम् ।  
तत्र वासवदत्तां तां सुतरां बह्वमन्यत ॥ ४४  
सापि वासवदत्तात्र निजनाथविनाकृता ।  
तस्थौ विधुरविच्छाया निशीथस्थेव पद्मिनी ॥ ४५५  
वसन्तकविकाराश्च ते ते बालोचिता मुहुः ।  
मुखे तस्या वियोगिन्याः स्मितस्यावसरं ददुः ॥ ४६  
अत्रान्तरेऽतिदूरासु भ्रान्त्वाखेटकभूमिषु ।  
वत्सराजश्चिरादागात्सायं लावाणकं पुनः ॥ ४७  
भस्मीकृतमपश्यच्च तत्रान्तःपुरमग्निना ।  
देवीं दग्धां च शुश्राव मन्त्त्रिभ्यः सवसन्तकाम् ॥ ४८  
श्रुत्वैव चापतद्भूमौ मोहेन हृतचेतनः ।  
तद्दुःखानुभवक्लेशमपाकर्तुमिवेच्छता ॥ ४९  
क्षणाच्च लब्धसञ्ज्ञः सञ्जज्वाल हृदये शुचा ।  
आविष्ट इव तत्रस्थदेवीदाहेक्षणाग्निना ॥ ५०  
विलपन्नथ दुःखार्तो देहत्यागैकसम्मुखः ।  
क्षणान्तरे स नृपतिः संस्मृत्यैतदचिन्तयत् ॥ ५१  
विद्याधराधिपः पुत्रो देव्यास्तस्या भविष्यति ।  
एतन्मे नारदमुनिर्वक्ति स्म न च तन्मृषा ॥ ५२  
कञ्चित्कालं च दुःखं मे तेनैव मुनिनोदितम् ।  
गोपालकस्य चैतस्य शोकः स्वल्प इवेक्ष्यते ॥ ५३  
यौगन्धरायणादीनां न चैषामतिदुःखिता ।  
दृश्यते तेन जाने सा देवी जीवेत्कथञ्चन ॥ ५४  
इयं किमपि नीतिस्तु प्रत्युक्ता मन्त्रिभिर्भवेत् ।  
अतो मम भवेज्जातु तया देव्या समागमः ॥ ५५  
तत्पश्याम्यत्र पर्यन्तमित्यालोच्य स भूपतिः ।  
निदधे हृदये धैर्यं बोध्यमानश्च मन्त्रिभिः ॥ ५६  
गोपालकश्च सन्दिश्य तद्यथावस्तु तत्क्षणम् ।  
प्रजिघाय ततश्चारं धृतिहेतोरलक्षितम् ॥ ५७  
एवं गते स्ववृत्तान्ते लावाणकगतैस्तदा ।  
गत्वा मगधराजाय चारैः सर्वं निवेदितम् ॥ ५८  
स तद्बुद्ध्वैव कालज्ञो वत्सराजाय तां सुताम् ।  
दातुं पद्मावतीमैच्छत्पूर्वं तन्मन्त्रिमार्गिताम् ॥ ५९  
ततो दूतमुखेनैनमर्थं वत्सेश्वराय सः ।  
यौगन्धरायणायापि सन्दिदेश यथेप्सितम् ॥ ६०  
यौगन्धरायणोक्त्या च वत्सेशोऽङ्गीचकार तत् ।  
प्रच्छादितैतदर्थं स्याद्देवी जात्विति चिन्तयन् ॥ ६१  
ततो लग्नं विनिश्चित्य तूर्णं यौगन्धरायणः ।  
तस्मै मगधराजाय प्रतिदूतं व्यसर्जयत् ॥ ६२  
त्वदिच्छाङ्गीकृतास्माभिस्तदितः सप्तमे दिने ।  
पद्मावतीविवाहाय वत्सेशोऽत्रागमिष्यति ॥ ६३  
शीघ्रं वासवदत्तां च येनासौ विस्मरिष्यति ।  
इति चास्मै महामन्त्री सन्दिदेश स भूभृते ॥ ६४  
प्रतिदूतः स गत्वा च यथासन्दिष्टमभ्यधात् ।  
ततो मगधराजाय स चाप्यभिननन्द तम् ॥ ६५  
ततः स दुहितृस्नेहनिजेच्छाविभवोचितम् ।  
विवाहोत्सवसम्भारं चकार मगधेश्वरः ॥ ६६  
सा चाभीष्टवरश्रुत्या मुदं पद्मावती ययौ ।  
प्राप वासवदत्ता च तद्वार्ताकर्णनाच्छुचम् ॥ ६७  
सा वार्ता कर्णमागत्य तस्या वैवर्ण्यदायिनी ।  
प्रच्छन्नवासवैरूप्यसाहायकमिवाकरोत् ॥ ६८  
इत्थं मित्त्रीकृतः शत्रुर्न च भर्तान्यथा त्वयि ।  
वसन्तकोक्तिरित्यस्याः सखीव विदधे धृतिम् ॥ ६९  
अथासन्नविवाहायाः पद्मावत्या मनस्विनी ।  
अम्लानमालातिलकौ दिव्यौ भूयश्चकार सा ॥ ७०  
ततो वत्सेश्वरस्तत्र सम्प्राप्ते सप्तमेऽहनि ।  
ससैन्यो मन्त्रिभिः साकं परिणेतुं किलाययौ ॥ ७१  
मनसापि तदुद्योगं विरही स कथं स्पृशेत् ।  
देवीं लभेय तामेवमित्याशा न भवेद्यदि ॥ ७२  
प्रत्युद्ययौ च तं सद्यः सानन्दो मगधेश्वरः ।  
प्रजानेत्रोत्सवं चन्द्रमुदयस्थमिवाम्बुधिः ॥ ७३  
विवेशाथ स वत्सेशो मगधाधिपतेः पुरम् ।  
समन्तात्पौरलोकस्य मानसं च महोत्सवः ॥ ७४  
विरहक्षामवपुषं मनःसम्मोहदायिनम् ।  
ददृशुस्तत्र नार्यस्तं रतिहीनमिव स्मरम् ॥ ४५५  
प्रविश्य मगधेशस्य वत्सेशोऽप्यथ मन्दिरम् ।  
सनाथं पतिवत्नीभिः कौतुकागारमाययौ ॥ ७६  
तत्र पद्मावतीमन्तर्ददर्श कृतकौतुकाम् ।  
स राजा पूर्णवक्त्रेन्दुजितपूर्णेन्दुमण्डलाम् ॥ ७७  
तस्याश्च मालातिलकौ दिव्यावालोक्य तौ निजौ ।  
एतौ कुतोऽस्या इत्येवं विममर्श स भूपतिः ॥ ७८  
ततः स वेदीमारुह्य तस्या जग्राह यत्करम् ।  
तदेवारम्भतां प्राप तस्य पृथ्व्याः करग्रहे ॥ ७९  
प्रियवासवदत्तोऽयमिदं शक्नोति नेक्षितुम् ।  
इतीव वेदीधूमोऽस्य बाष्पेण पिदधे दृशौ ॥ ८०  
अग्निप्रदक्षिणे ताम्रं तदा पद्मावतीमुखम् ।  
विज्ञातभर्त्रभिप्रायं कोपाकुलमिवाबभौ ॥ ८१  
मुमोच स कृतोद्वाहः कराद्वत्सेश्वरो वधूम् ।  
न तु वासवदत्तां तां तत्याज हृदयात्क्षणम् ॥ ८२  
ततस्तथा ददौ तस्मै रत्नानि मगधाधिपः ।  
निर्दुग्धरत्नरिक्तेव पृथिवी बुबुधे यथा ॥ ८३  
साक्षीकृत्य च तत्कालमग्निं यौगन्धरायणः ।  
अद्रोहप्रत्ययं राज्ञो मगधेशमकारयत् ॥ ८४  
प्रदत्तवस्त्राभरणः प्रगीतवरचारणः ।  
प्रनृत्तवरनारीकः प्रससार महोत्सवः ॥ ८५  
उदयापेक्षिणी पत्युः सुप्तेवालक्षितस्थिता ।  
तदा वासवदत्ताभूद्दिवा कान्तिरिवैन्दवी ॥ ८६  
अन्तःपुरमुपायाते राज्ञि वत्सेश्वरे ततः ।  
देवीसन्दर्शनाशङ्की कृती यौगन्धरायणः ॥ ८७  
मन्त्रभेदभयादेवं मगधेश्वरमभ्यधात् ।  
अद्यैव नाथ वत्सेशः प्रयाति त्वद्गृहादिति ॥ ८८  
तथेत्यङ्गीकृतं तेन तमेवार्थं तदैव सः ।  
व्यजिज्ञपद्वत्सराजं सोऽपि तच्छ्रद्दधे तथा ॥ ८९  
अथोच्चचाल वत्सेशो भुक्तपीतपरिच्छदः ।  
मन्त्रिभिः सममादाय वधूं पद्मावतीं ततः ॥ ९०  
पद्मावत्या विसृष्टं च सुखमारुह्य वाहनम् ।  
तयैव च समादिष्टैस्तन्महत्तरकैः सह ॥ ९१  
आगाद्वासवदत्तापि गुप्तं सैन्यस्य पृष्ठतः ।  
कृतरूपविवर्तं तं पुरस्कृत्य वसन्तकम् ॥ ९२  
क्रमाल्लावाणकं प्राप्य वत्सेशो वसतिं निजाम् ।  
प्रविवेश समं वध्वा देवीचित्तस्तु केवलः ॥  
एत्य वासवदत्तापि सा गोपालकमन्दिरम् ।  
विवेशाथ निशीथे च परिस्थाप्य महत्तरान् ॥ ९४  
तत्र गोपालकं दृष्ट्वा भ्रातरं दर्शितादरम् ।  
कण्ठे जग्राह रुदती बाष्पव्याकुललोचनम् ॥ ९५  
तत्क्षणे स्थितसंविच्च तत्र यौगन्धरायणः ।  
आययौ सरुमण्वत्कस्तया देव्या कृतादरः ॥ ९६  
सोऽस्याः प्रोत्साहविश्लेषदुःखं यावद्व्यपोहति ।  
तावत्पद्मावतीपार्श्वं प्रययुस्ते महत्तराः ॥ ९७  
आगतावन्तिका देवि किमप्यस्मान्विहाय तु ।  
प्रविष्टा राजपुत्रस्य गृहं गोपालकस्य सा ॥ ९८  
इति पद्मावती सा तैर्विज्ञप्ता स्वमहत्तरैः ।  
वत्सेश्वराग्रे साशङ्का तानेव प्रत्यभाषत ॥ ९९  
गच्छतावन्तिकां ब्रूथ निक्षेपस्त्वं हि मे स्थिता ।  
तदत्र किं ते यत्राहं तथैवागम्यतामिति ॥ १००  
तच्छ्रुत्वा तेषु यातेषु राजा पद्मावतीं रहः ।  
पप्रच्छ मालातिलकौ केनेमौ ते कृताविति ॥ १०१  
सावोचदथ मद्गेहे न्यस्ता विप्रेण केनचित् ।  
आवन्तिकाभिधा यैषा तस्याः शिल्पमिदं महत् ॥ १०२  
तच्छ्रुत्वैव च वत्सेशो गोपालगृहमाययौ ।  
नूनं वासवदत्ता सा भवेदत्रेति चिन्तयन् ॥ १०३  
प्रविवेश च गत्वा तद्द्वारस्थितमहत्तरम् ।  
अन्तस्थदेवीगोपालमन्त्रिद्वयवसन्तकम् ॥ १०४  
तत्र वासवदत्तां तां ददर्श प्रोषितागताम् ।  
उपप्लवविनिर्मुक्तां मूर्तिं चान्द्रमसीमिव ॥ १५  
पपाताथ महीपृष्ठे स शोकविषविह्वलः ।  
कम्पो वासवदत्ताया हृदये तूदपद्यत ॥ १०६  
ततः साप्यपतद्भूमौ गात्रैर्विरहपाण्डुरैः ।  
विललाप च निन्दन्ती तदाचरितमात्मनः ॥ १०७  
अथ तौ दम्पती शोकदीनौ रुरुदतुस्तथा ।  
यौगन्धरायणोऽप्यासीद्वाष्पधौतमुखो यथा ॥ १०८  
तथाविधं च तच्छ्रुत्वा काले कोलाहलं तदा ।  
पद्मावत्यपि तत्रैव साकुला तमुपाययौ ॥ १०९  
क्रमादवगतार्था च राजवासवदत्तयोः ।  
तुल्यावस्थैव साप्यासीत्स्निग्धमुग्धा हि सत्स्त्रियः ॥ ११०  
किं जीवितेन मे कार्यं भर्तृदुःखप्रदायिना ।  
इति वासवदत्ता च जगाद रुदती मुहुः ॥ १११  
मगधेशसुतालाभात्तव साम्राज्यकाङ्क्षिणा ।  
कृतमेतन्मया देव देव्या दोषो न कश्चन ॥ ११२  
इयं त्वस्याः सपत्न्येव प्रवासे शीलसाक्षिणी ।  
इत्युवाचाथ वत्सेशं धीरो यौगन्धरायणः ॥ ११३  
अहमत्र विशाम्यग्नावस्याः शुद्धिप्रकाशने ।  
इति पद्मावती तत्र जगादामत्सराशया ॥ ११४  
अहमेवापराध्यामि यत्कृते सुमहानयम् ।  
सोढो देव्यापि हि क्लेश इति राजाप्यभाषत ॥ ११५  
अग्निप्रवेशः कार्यो मे राज्ञो हृदयशुद्धये ।  
इति वासवदत्ता च बभाषे बद्धनिश्चया ॥ ११६  
ततः स कृतिनां धुर्यो धीमान्यौगन्धरायणः ।  
आचम्य प्राङ्मुखः शुद्ध इति वाचमुदैरयत् ॥ ११७  
यद्यहं हितकृद्राज्ञो देवी शुद्धिमती यदि ।  
ब्रूत भो लोकपालास्तन्न चेद्देहं त्यजाम्यहम् ॥ ११८  
इत्युक्त्वा विरते तस्मिन्दिव्या वागुदभूदियम् ।  
धन्यस्त्वं नृपते यस्य मन्त्री यौगन्धरायणः ॥ ११९  
यस्य वासवदत्ता च भार्या प्राग्जन्मदेवता ।  
न दोषः कश्चिदेतस्या इत्युक्त्वा वागुपारमत् ॥ १२०  
आकर्ण्य तन्मुखरिताखिलदिग्विभागमामन्द्रनूतनघनाघनगर्जितश्रि ।  
उत्कन्धराश्च सुचिरं विहताभितापाः सर्वेऽपि ते स्फुटविडम्बितनीलकण्ठाः ॥ १२१  
गोपालकसहितोऽपि च राजा यौगन्धरायणाचरितम् ।  
स्तौति स्म वत्सराजो मेने पृथ्वीं च हस्तगताम् ॥ १२२  
दधदथ नृपतिः स मूर्तिमत्यौ निकटगते रतिनिर्वृती इवोभे ।  
अनुदिनसहवाससानुरागे निजदयिते परमुत्सवं बभार ॥ १२३  
इति महाकविश्रीसोमदेवभट्टविरचिते कथासरित्सागरे लावाणकलम्बके द्वितीयस्तरङ्गः ।