---
title: ००१

---
इदं गुरुगिरीन्द्रजाप्रणयमन्दरान्दोलना-  
त्पुरा किल कथामृतं हरमुखाम्बुधेरुद्गतम् ।  
प्रसह्य रसयन्ति ये विगतविघ्नलब्धर्द्धयो  
धुरं दधति वैबुधीं भुवि भवप्रसादेन ते ॥  
निर्विघ्नविश्वनिर्माणसिद्धये यदनुग्रहम् ।  
मन्ये स वव्रे धातापि तस्मै विघ्नजिते नमः ॥ १  
आश्लिष्यमाणः प्रियया शङ्करोऽपि यदाज्ञया ।  
उत्कम्पते स भुवनं जयत्यसमसायकः ॥ २  
एवं स राजा वत्सेशः क्रमेण सुतरामभूत् ।  
प्राप्तवासवदत्तस्तत्सुखासक्तैकमानसः ॥ ३  
यौगन्धरायणश्चास्य महामन्त्री दिवानिशम् ।  
सेनापती रुमण्वांश्च राज्यभारमुदूहतुः ॥ ४  
स कदाचिच्च चिन्तावानानीय रजनौ गृहम् ।  
निजगाद रुमण्वन्तं मन्त्री यौगन्धरायणः ॥ ५  
पाण्डवान्वयजातोऽयं वत्सेशोऽस्य च मेदिनी ।  
कुलक्रमागता कृत्स्ना पुरं च गजसाह्वयम् ॥ ६  
तत्सर्वमजिगीषेण त्यक्तमेतेन भूभृता ।  
इहैव चास्य सञ्जातं राज्यमेकत्र मण्डले ॥ ७  
स्त्रीमद्यमृगयासक्तो निश्चिन्तो ह्येष तिष्ठति ।  
अस्मासु राज्यचिन्ता च सर्वानेन समर्पिता ॥ ८  
तदस्माभिः स्वबुद्ध्यैव तथा कार्यं यथैव तत् ।  
समग्रपृथिवीराज्यं प्राप्नोत्येव क्रमागतम् ॥ ९  
एवं कृते हि भक्तिश्च मन्त्रिता च कृता भवेत् ।  
सर्वं च साध्यते बुद्ध्या तथा चैतां कथां शृणु ॥ १०  
आसीत्कश्चिन्महासेन इति नाम्ना पुरा नृपः ।  
स चान्येनाभियुक्तोऽभून्नृपेणातिबलीयसा ॥ ११  
ततः समेत्य सचिवैः स्वकार्यभ्रंशरक्षिभिः ।  
दापितः स महासेनो दण्डं तस्मै किल द्विषे ॥ १२  
दत्तदण्डश्च राजासौ मानी भृशमतप्यत ।  
किं मया विहितः शत्रोः प्रणाम इति चिन्तयन् ॥ १३  
तेनैव चास्य गुल्मोऽन्तः शोकेन ह्युदपद्यत ।  
गुल्माक्रान्तश्च शोकेन स मुमूर्षुरभून्नृपः ॥ १४  
ततस्तदौषधासाध्यं मत्वैको मतिमान्भिषक् ।  
मृता ते देव देवीति मिथ्या वक्ति स्म तं नृपम् ॥ १५  
तच्छ्रुत्वा सहसा भूमौ पततस्तस्य भूपतेः ।  
शोकावेगेन बलिना स गुल्मः स्वयमस्फुटत् ॥ १६  
रोगोत्तीर्णश्चिरं देव्या तयैव च सहेप्सितान् ।  
भोगान्स बुभुजे राजा जिगाय च रिपून्पुनः ॥ १७  
तद्यथा स भिषग्बुद्ध्या चक्रे राजहितं तथा ।  
वयं राजहितं कुर्मः साधयामोऽस्य मेदिनीम् ॥ १८  
परिपन्थी च तत्रैकः प्रद्योतो मगधेश्वरः ।  
पार्ष्णिग्राहः स हि सदा पश्चात्कोपं करोति नः ॥ १९  
तत्तस्य कन्यकारत्नमस्ति पद्मावतीति यत् ।  
तदस्य वत्सराजस्य कृते याचामहे वयम् ॥ २०  
छन्नां वासवदत्तां च स्थापयित्वा स्वबुद्धितः ।  
दत्त्वाग्निं वासके ब्रूमो देवी दग्धेति सर्वतः ॥ २१  
नान्यथा तां सुतां राज्ञे ददाति मगधाधिपः ।  
एतदर्थं स हि मया प्रार्थितः पूर्वमुक्तवान् ॥ २२  
नाहं वत्सेश्वरायैतां दास्याम्यात्माधिकां सुताम् ।  
तस्य वासवदत्तायां स्नेहो हि सुमहानिति ॥ २३  
सत्यां देव्यां च वत्सेशो नैवान्यां परिणेष्यति ।  
देवी दग्धेति जातायां ख्यातौ सर्वं तु सेत्स्यति ॥ २४  
पद्मावत्यां च लब्धायां सम्बन्धी मगधाधिपः ।  
पश्चात्कोपं न कुरुते सहायत्वं च गच्छति ॥ २५  
ततःपूर्वां दिशं जेतुं गच्छामोऽन्याश्च तत्क्रमात् ।  
इत्थं वत्सैश्वरस्यैतां साधयामोऽखिलां भुवम् ॥ २६  
कृतोद्योगेषु चास्मासु पृथिवीमेष भूपतिः ।  
प्राप्नुयादेव पूर्वं हि दिव्या वागेवमब्रवीत् ॥ २७  
श्रुत्वेति मन्त्रिवृषभाद्वचो यौगन्धरायणात् ।  
साहसं चैतदाशङ्क्य रुमण्वांस्तमभाषत ॥ २८  
व्याजः पद्मावतीहेतोः क्रियमाणः कदाचन ।  
दोषायास्माकमेव स्यात्तथा ह्यत्र कथां शृणु ॥ २९  
अस्ति माकन्दिका नाम नगरी जाह्नवीतटे ।  
तस्यां मौनव्रतः कश्चिदासीत्प्रव्राजकः पुरा ॥ ३०  
स च भिक्षाशनोऽनेकपरिव्राट्परिवारितः ।  
आस्त देवकुलस्यान्तर्मठिकायां कृतस्थितिः ॥ ३१  
प्रविष्टो जातु भिक्षार्थमेकस्य वणिजो गृहे ।  
स ददर्श शुभां कन्यां भिक्षामादाय निर्गताम् ॥ ३२  
दृष्ट्वा चाद्भुतरूपां तां स कामवशगः शठः ।  
हा हा कष्टमिति स्माह वणिजस्तस्य शृण्वतः ॥ ३३  
गृहीतभिक्षश्च ततो जगाम निलयं निजम् ।  
ततस्तं स वणिग्गत्वा रहः पप्रच्छ विस्मयात् ॥ ३४  
किमद्यैवमकस्मात्त्वं मौनं त्यक्त्वोक्तवानिति ।  
तच्छ्रुत्वा वणिजं तं च परिव्राडेवमब्रवीत् ॥ ३५  
दुर्लक्षणेयं कन्या ते विवाहोऽस्या यदा भवेत् ।  
तदा ससुतदारस्य क्षयः स्यात्तव निश्चितम् ॥ ३६  
तदेतां वीक्ष्य दुःखं मे जातं भक्तो हि मे भवान् ।  
तेनैवमुक्तवानस्मि त्यक्त्वा मौनं भवत्कृते ॥ ३७  
तदेषा कन्यका नक्तं मञ्जूषायां निवेशिता ।  
उपरि न्यस्तदीपायां गङ्गायां क्षिप्यतां त्वया ॥ ३८  
तथेति प्रतिपद्यैतद्गत्वा सोऽथ वणिग्भयात् ।  
नक्तं चक्रे तथा सर्वं निर्विमर्शा हि भीरवः ॥ ३९  
प्रव्राजकोऽपि तत्कालमुवाचानुचरान्निजान् ।  
गङ्गां गच्छत तत्रान्तर्वहन्तीं यां च पश्यथ ॥ ४०  
पृष्ठस्थदीपां मञ्जूषां गुप्तमानयतेह ताम् ।  
उद्धाटनीया न च सा श्रुतेऽप्यन्तर्ध्वनाविति ॥ ४१  
तथेति चागता यावद्गङ्गां न प्राप्नुवन्ति ते ।  
राजपुत्रः किमप्येकस्तावत्तस्यामवातरत् ॥ ४२  
सोऽत्र तां वणिजा क्षिप्तां मञ्जूषां वीक्ष्य दीपतः ।  
भृत्यैरानाय्य सहसा कौतुकादुदघाटयत् ॥ ४३  
ददर्श चान्तः कन्यां तां हृदयोन्मादकारिणीम् ।  
उपयेमे च गान्धर्वविधिना तां च तत्क्षणम् ॥ ४४  
मञ्जूषां तां च गङ्गायां तथैवोर्ध्वस्थदीपिकाम् ।  
कृत्वा तत्याज निःक्षिप्य घोरं वानरमन्तरे ॥ ४५  
गतेऽथ तस्मिन्सम्प्राप्तकन्यारत्ने नृपात्मजे ।  
आययुस्तस्य चिन्वन्तः शिष्याः प्रव्राजकस्य ते ॥ ४६  
ददृशुस्तां च मञ्जूषां गृहीत्वा तस्य चान्तिकम् ।  
निन्युः प्रव्राजकस्यैनां सोऽथ हृष्टो जगाद तान् ॥ ४७  
एकोऽहं साधये मन्त्रमादायैतामिहोपरि ।  
अधस्तूष्णीं च युष्माभिः शयितव्यमिमां निशाम् ॥ ४८  
इत्युक्त्वा तां स मञ्जूषामारोप्य मठिकोपरि ।  
स परिव्राड्विवृतवान्वणिक्कन्याभिलाषुकः ॥ ४९  
ततश्च तस्या निर्गत्य वानरो भीषणाकृतिः ।  
तमभ्यधावत्स्वकृतो मूर्तिमानिव दुर्नयः ॥ ५०  
स तस्य दशनैर्नासां नखैः कर्णौ च तत्क्षणम् ।  
चिच्छेद पापस्य कपिर्निग्रहज्ञ इव क्रुधा ॥ ५१  
तथाभूतोऽथ स ततः परिव्राडवतीर्णवान् ।  
यत्नस्तम्भितहासाश्च शिष्यास्तं ददृशुस्तदा ॥ ५२  
प्रातर्बुद्ध्वा च तत्सर्वं जहास सकलो जनः ।  
ननन्द स वणिक्सा च तत्सुता प्राप्तसत्पतिः ॥ ५३  
एवं यथा स हास्यत्वं गतः प्रव्राजकस्तथा ।  
व्याजप्रयोगस्यासिद्धौ वयं गच्छेम जातुचित् ॥ ५४  
बहुदोषो हि विरहो राज्ञो वासवदत्तया ।  
एवं रुमण्वतोक्तः सन्नाह यौगन्धरायणः ॥ ५५७  
नान्यथोद्योगसिद्धिः स्यादनुद्योगे च निश्चितम् ।  
राजनि व्यसनिन्येतन्नश्येदपि यथास्थितम् ॥ ५६  
लब्धापि मन्त्रिताख्यातिरस्माकं चान्यथा भवेत् ।  
स्वामिसम्भावनायाश्च भवेम व्यभिचारिणः ॥ ५७  
स्वायत्तसिद्धे राज्ञो हि प्रज्ञोपकरणं मता ।  
सचिवः को भवेत्तेषां कृते वाप्यथवाकृते ॥ ५८  
सचिवायत्तसिद्धेस्तु तत्प्रज्ञैवार्थसाधनम् ।  
त एव चेन्निरुत्साहाः श्रियो दत्तो जलाञ्जलिः ॥ ५९  
अथ देवीपितुश्चण्डमहासेनाद्विशङ्कसे ।  
स सपुत्रश्च देवी च वचः कुरुत एव मे ॥ ६०  
इत्युक्तवन्तं धीराणां धुर्यं यौगन्धरायणम् ।  
प्रमादशङ्किहृदयो रुमण्वान्पुनरब्रवीत् ॥ ६१  
अभीष्टस्त्रीवियोगार्त्या सविवेकोऽपि बाध्यते ।  
किं पुनर्वत्सराजोऽयमत्र चैतां कथां शृणु ॥ ६२  
पुराभूद्देवसेनाख्यो राजा मतिमतां वरः ।  
श्रावस्तीति पुरी तस्य राजधानी बभूव च ॥ ६३  
तस्यां च पुर्यामभवद्वणिगेको महाधनः ।  
तस्योदपद्यतानन्यसदृशी दुहिता किल ॥ ६४  
उन्मादिनीति नाम्ना च कन्यका सापि पप्रथे ।  
उन्माद्यति गतस्तस्या रूपं दृष्ट्वाखिलो जनः ॥ ६५  
तनयेयमनावेद्य राज्ञे देया क्वचिन्न मे ।  
स हि कुप्येदिति पिता तस्याः सोऽचिन्तयद्वणिक् ॥ ६६  
ततश्च गत्वा राजानं देवसेनं व्यजिज्ञपत् ।  
देवास्ति कन्यारत्नं मे गृह्यतामुपयोगि चेत् ॥ ६७  
तच्छ्रुत्वा व्यसृजद्राजा सोऽथ प्रत्ययितान्द्विजान् ।  
गत्वा सुलक्षणा सा वा न वेत्यालोच्यतामिति ॥ ६८  
तथेति ते द्विजा गत्वा तां दृष्ट्वैव वणिक्सुताम् ।  
उन्मादिनीं ययुः क्षोभं सद्यः सञ्जातमन्मथाः ॥ ६९  
राजास्यां परिणीतायामेतदेकमनास्त्यजेत् ।  
राजकार्याणि नश्येच्च सर्वं तस्मात्किमेतया ॥ ७०  
इति च प्रकृतिं प्राप्ता द्विजाः सम्मन्त्र्य ते गताः ।  
कुलक्षणा सा कन्येति मिथ्या राजानमब्रुवन् ॥ ७१  
ततो राज्ञा परित्यक्तां स तामुन्मादिनीं वणिक् ।  
तत्सेनापतये प्रादादन्तर्जातविमाननाम् ॥ ७२  
भर्तृवेश्मनि हर्म्यस्था साथ जातु तमागतम् ।  
राजानं तेन मार्गेण बुद्ध्वात्मानमदर्शयत् ॥ ७३  
दृष्ट्वैव च स तां राजा जगत्सम्मोहनौषधिम् ।  
प्रयुक्तामिव कामेन जातोन्माद इवाभवत् ॥ ७४  
गत्वा स्वभवनं ज्ञात्वा तां च पूर्वावधीरिताम् ।  
उन्मना ज्वरसन्तापपीडां गाढमवाप सः ॥ ७५  
सा दासी न परस्त्रीति गृह्यतां यदि वाप्यहम् ।  
त्यजामि तां देवकुले स्वीकरोतु ततः प्रभुः ॥ ७६  
इति तेन च तद्भर्त्रा स्वसेनापतिना ततः ।  
अभ्यर्थ्यमानो यत्नेन जगादैवं स भूपतिः ॥ ७७  
नाहं परस्त्रीमादास्ये त्वं वा त्यक्ष्यसि तां यदि ।  
ततो नङ्क्ष्यति ते धर्मो दण्ड्यो मे च भविष्यसि ॥ ७८  
तच्छ्रुत्वा मन्त्रिणोऽन्ये च तूष्णीमासन्स च क्रमात् ।  
स्मरज्वरेण तेनैव नृपः पञ्चत्वमाययौ ॥ ७९  
एवं स राजा नष्टोऽभूद्धीरोऽप्युन्मादिनीं विना ।  
विना वासवदत्तां तु वत्सराजः कथं भवेत् ॥ ८०  
एतद्रुमण्वतः श्रुत्वा पुनर्यौगन्धरायणः ।  
उवाच सह्यते क्लेशो राजभिः कार्यदर्शिभिः ॥८१  
रावणोच्छित्तये देवैः कृत्वा युक्तिं वियोजितः ।  
सीतादेव्या न किं रामो विषेहे विरहव्यथाम् ॥ ८२  
एतच्छ्रुत्वा च भूयोऽपि रुमण्वानभ्यभाषत ।  
ते हि रामादयो देवास्तेषां सर्वसहं मनः ॥ ८३  
असहं तु मनुष्याणां तथा च श्रूयतां कथा ।  
अस्तीह बहुरत्नाढ्या मथुरेति महापुरी ॥ ८४  
तस्यामभूद्वणिक्पुत्रः कोऽपि नाम्ना यइल्लकः ।  
तस्य चाभूत्प्रिया भार्या तदेकाबद्धमानसा ॥ ८५  
तया सह वसन्तोऽथ कदाचित्कार्यगौरवात् ।  
द्वीपान्तरं वणिक्पुत्रो गन्तुं व्यवसितोऽभवत् ॥ ८६  
तद्भार्यापि च तेनैव सह गन्तुमियेष सा ।  
स्त्रीणां भावानुरक्तं हि विरहासहनं मनः ॥ ८७  
ततः स च वणिक्पुत्रः प्रतस्थे कृतमङ्गलः ।  
न च तां सह जग्राह भार्यां क्लृप्तप्रसाधनाम् ॥ ८८  
साथ तं प्रस्थितं पश्चात्पश्यन्ती साश्रुलोचना ।  
अतिष्ठत्प्राङ्गणद्वारकवाटान्तविलम्बिनी ॥ ८९  
गते दृष्टिपथात्तस्मिन्सा वियोगासहा ततः ।  
निर्यातुं नाशकन्मुग्धा प्राणास्तस्या विनिर्ययुः ॥ ९०  
तद्बुद्ध्वा च वणिक्पुत्रः प्रत्यावृत्य च तत्क्षणम् ।  
ददर्श विह्वलां कान्तामेतामुत्क्रान्तजीविताम् ॥ ९१  
सुन्दरापाण्डुरच्छायां विलोलालकलाञ्छनाम् ।  
भुवि चान्द्रमसीं लक्ष्मीं दिवः सुप्तच्युतामिव ॥ ९२  
अङ्के कृत्वा च तां सद्यः क्रन्दतस्तस्य निर्ययुः ।  
शोकाग्निज्वलिताद्देहाद्द्रुतं भीता इवासवः ॥ ९३  
एवमन्योन्यविरहाद्दम्पती तौ विनेशतुः ।  
अतोऽस्य राज्ञो देव्याश्च रक्ष्यान्योन्यवियोगिता ॥ ९४  
इत्युक्त्वा विरते तस्मिन्बद्धाशङ्के रुमण्वति ।  
जगाद धैर्यजलधिर्धीमान्यौगन्धरायणः ॥ ९५  
मयैतन्निश्चितं सर्वं कार्याणि च महीभृताम् ।  
भवन्त्येवंविधान्येव तथा चात्र कथां शृणु ॥ ९६  
उज्जयिन्यामभूत्पूर्वं पुण्यसेनाभिधो नृपः ।  
स जातु बलिनान्येन राज्ञा गत्वाभ्ययुज्यत ॥ ९७  
अथ तन्मन्त्रिणो धीरास्तमरिं वीक्ष्य दुर्जयम् ।  
मिथ्या राजा मृत इति प्रवादं सर्वतो व्यधुः ॥ ८  
प्रच्छन्नं स्थापयामासुः पुण्यसेनं नृपं च ते ।  
अन्यं कञ्चिदधाक्षुश्च राजार्हविधिना शवम् ॥ ९९  
अराजकानामधुना भव राजा त्वमेव नः ।  
इति दूतमुखेनाथ तमरिं जगदुश्च ते ॥ १००  
तथेत्युक्तवतस्तस्य रिपोस्तुष्टस्य ते ततः ।  
मिलित्वा सैन्यसहिताः कटकं बिभिदुः क्रमात् ॥ १०१  
भिन्ने च सैन्ये राजानं पुण्यसेनं प्रकाश्य तम् ।  
ते सम्प्राप्तबलाः शत्रुं तं निजघ्नुः स्वमन्त्रिणः ॥ १०२  
ईदृशि राजकार्याणि भवन्ति तदिदं वयम् ।  
देवीदाहप्रवादेन कार्यं धैर्येण कुर्महे ॥ १०३  
इत्येतन्निश्चितमतेः श्रुत्वा यौगन्धरायणात् ।  
रुमण्वानब्रवीदेवं तर्हि यद्येष निश्चयः ॥ १०४  
तद्गोपालकमानीय देव्या भ्रातरमादृतम् ।  
सम्मन्त्र्य च समं तेन सम्यक्सर्वं विधीयताम् ॥ १०५  
एवमस्त्विति वक्ति स्म ततो यौगन्धरायणः ।  
तत्प्रत्ययाद्रुमण्वांश्च चक्रे कर्तव्यनिश्चयम् ॥ १०६  
अन्येद्युर्मन्त्रिमुख्यौ तौ दूतं व्यसृजतां निजम् ।  
गोपालकं तमानेतुमुत्कण्ठाव्यपदेशतः ॥ १०७  
कार्यहेतोर्गतः पूर्वं तद्दूतवचनाच्च सः ।  
आगाद्गोपालकस्तत्र स्वयं मूर्त इवोत्सवः ॥ १०८  
आगतं तदहश्चैनं स्वैरं यौगन्धरायणः ।  
निनाय सरुमण्वत्कं गृहं गोपालकं निशि ॥ १०९  
तत्र चास्मै तदुत्साहं शशंस स्वचिकीर्षितम् ।  
यत्पूर्वं मन्त्रितं तेन सर्वं सह रुमण्वता ॥ ११०  
स च राजहितैषी सन्दुःखावहमपि स्वसुः ।  
गोपालकोऽनुमेने यत्कर्तव्यं हि सतां वचः ॥ १११  
सर्वमेतत्सुविहितं देवीं दग्धामवेत्य तु ।  
प्राणांस्त्यजन्कथं रक्ष्यो वत्सेश इति चिन्त्यताम् ॥ ११२  
सदुपायादिसामग्रीसम्भवे किल सत्यपि ।  
मुख्यमङ्गं हि मन्त्रस्य विनिपातप्रतिक्रिया ॥ ११३  
इति भूयोऽपि तत्कालमुक्ते तत्र रुमण्वता ।  
उवाचालोचिताशेषकार्यो यौगन्धरायणः ॥ ११४  
नास्त्यत्र चिन्ता यद्राजपुत्री गोपालकस्य सा ।  
कनीयसी स्वसा देवी प्राणेभ्योऽप्यधिका प्रिया ॥ ११५  
एतस्य चाल्पमालोक्य शोकं वत्सेश्वरस्तदा ।  
जीवेत्कदाचिद्देवीति मत्वा धैर्यमवाप्स्यति ॥ ११६  
अपि चोत्तमसत्त्वोऽयं शीघ्रं च परिणीयते ।  
पद्मावती ततो देवी दर्श्यते चाचिरादिति ॥ ११७  
एवमेतद्विनिश्चित्य ततो यौगन्धरायणः ।  
गोपालको रुमण्वांश्च ततो मन्त्रमिति व्यधुः ॥ ११८  
युक्त्या लावाणकं यामः सह देव्या नृपेण च ।  
पर्यन्तो मगधासन्नवर्ती हि विषयोऽस्ति सः ॥ ११९  
सुभगाखेटभूमित्वाद्राज्ञश्चासन्निधानकृत् ।  
तत्रान्तःपुरमादीप्य क्रियते यदि चिन्तितम् ॥ १२०  
देवी च स्थाप्यते नीत्वा युक्त्या पद्मावतीगृहे ।  
छन्नस्थिताया येनास्याः सैव स्याच्छीलसाक्षिणी ॥ १२१  
एवं रात्रौ मिथः कृत्वा मन्त्रं सर्वेऽपरेऽहनि ।  
यौगन्धरायणाद्यास्ते प्राविशन्राजमन्दिरम् ॥ १२२  
तत्रैवमथ विज्ञप्तो वत्सराजो रुमण्वता ।  
देव लावाणकेऽस्माकं गतानां वर्तते शिवम् ॥ १२३  
स चातिरम्यो विषयस्तत्र चाखेटभूमयः ।  
शोभनाः सन्ति ते राजन्नडघासाश्च सुग्रहाः ॥ १२४  
बाधते तं च नैकट्यात्सर्वं स मगधेश्वरः ।  
तत्तत्र रक्षाहेतोश्च विनोदाय च गम्यताम् ॥ १२५  
एतच्छ्रुत्वा च वत्सेशः समं वासवदत्तया ।  
क्रीडैकलालसश्चक्रे गन्तुं लावाणके मतिम् ॥ १२६  
निश्चिते गमनेऽन्येद्युर्लग्ने च परिकल्पिते ।  
अकस्मान्नारदमुनिः कान्तिद्योतितदिङ्मुखः ॥ १२७  
अवतीर्य नभोमध्यात्प्रदत्तनयनोत्सवः ।  
शशीव स्वकुलप्रीत्या तं वत्सेश्वरमभ्यगात् ॥ १२८  
गृहीतातिथ्यसत्कारः पारिजातमयीं स्रजम् ।  
प्रीतः स च मुनिस्तस्मै ददौ प्रह्वाय भूभृते ॥ १२९  
विद्याधराधिपं पुत्रं कामदेवांशमाप्स्यसि ।  
इति वासवदत्तां च सोऽभ्यनन्दत्कृतादरः ॥ १३०  
ततश्चोवाच वत्सेशं स्थिते यौगन्धरायणे ।  
राजन्वासवदत्तां ते दृष्ट्वा हन्त स्मृतं मया ॥ १३१  
युधिष्ठिरादयोऽभूवन्पुरा ते प्रपितामहाः ।  
पञ्चानां द्रौपदी तेषामेका पत्नी बभूव च ॥ १३२  
सा च वासवदत्तेव रूपेणाप्रतिमाभवत् ।  
ततस्तद्दोषमाशङ्क्य तानेवमहमभ्यधाम् ॥ १३३  
स्त्रीवैरं रक्षणीयं वस्तद्धि वीजमिहापदाम् ।  
तथाहि शृणुतैतां च कथां वः कथयाम्यहम् ॥ १३४  
सुन्दोपसुन्दनामानौ भ्रातरौ द्वौ बभूवतुः ।  
असुरौ विक्रमाक्रान्तलोकत्रितयदुर्जयौ ॥ १३५  
तयोर्विनाशकामश्च दत्त्वाज्ञां विश्वकर्मणा ।  
ब्रह्मा निर्मापयामास दिव्यनारीं तिलोत्तमाम् ॥ १३६  
रूपमालोकितुं यस्याश्चतुर्दिक्कं चतुर्मुखः ।  
बभूव किल शर्वोऽपि कुर्वाणायाः प्रदक्षिणम् ॥ १३७  
सा पद्मयोनेरादेशात्पार्श्वं सुन्दोपसुन्दयोः ।  
प्रलोभनाय प्रययौ कैलासोद्यानवर्तिनोः ॥ १३८  
तौ चासुरौ जगृहतुस्तां दृष्ट्वैवान्तिकागताम् ।  
उभावप्युभयोर्बाह्वोः सुन्दरीं काममोहितौ ॥ १३९  
परस्परविरोधेन हरन्तौ तां च तत्क्षणम् ।  
प्रवृत्तसम्प्रहारत्वाद्द्वावपि क्षयमीयतुः ॥ १४०  
एवं स्त्रीनाम विषयो निदानं कस्य नापदाम् ।  
युष्माकं द्रौपदी चैका बहूनामिह वल्लभा ॥ १४१  
तत्तन्निमित्तः सङ्घर्षः संरक्ष्यो भवतां किल ।  
मद्वाक्यादयमेतस्याः समयश्चास्तु वः सदा ॥ १४२  
ज्येष्ठान्तिकगता माता मन्तव्येयं कनीयसा ।  
ज्येष्ठेन च स्नुषा ज्ञेया कनिष्ठान्तिकवर्तिनी ॥ १४३  
इत्येतन्मद्वचो राजंस्तव ते प्रपितामहाः ।  
तथेति प्रत्यपद्यन्त कल्याणकृतबुद्धयः ॥ १४४  
ते च मे सुहृदोऽभूवंस्तत्प्रीत्या चाहमागतः ।  
त्वां द्रष्टुमिह वत्सेश तदिदं शणु वच्मि ते ॥ १४५  
यथैतन्मे कृतं वाक्यं कुर्यास्त्वं मन्त्रिणां तथा ।  
अचिरेण च कालेन महतीमृद्धिमाप्स्यसि ॥ १४६  
कञ्चित्कालं च दुःखं ते भविष्यति न च त्वया ।  
तत्रातिमोहः कर्तव्यः सुखान्तं भविता हि तत् ॥ १४७  
सम्यगेवमभिधाय तत्क्षणं वत्सराजमुदयस्य भाविनः ।  
भङ्गिसूचनविधौ विशारदो नारदो मुनिरदर्शनं ययौ ॥ १४८  
सर्वे च तस्य वचसा मुनिपुङ्गवस्य यौगन्धरायणमुखाः सचिवास्ततस्ते ।  
सम्भाव्य सिद्ध्युदयमात्मचिकीर्षितस्य सम्पादनाय सुतरां जगृहुः प्रयत्नम् ॥ १४९  
इति महाकविश्रीसोमदेवभट्टविरचिते कथासरित्सागरे लावाणकलम्बके प्रथमस्तरङ्गः ।