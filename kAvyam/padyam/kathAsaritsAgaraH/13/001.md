---
title: ००१

---
स वो विघ्नेश्वरः पायान्नमितोन्नमितेव यम् ।  
अनुनृत्यति नृत्यन्तं सन्ध्यासु भुवनावली ॥ १  
गौरीप्रसाधनालग्नचरणालक्तकश्रियः ।  
सखी सुखाय भूयाद्वः शम्भोर्भालेक्षणप्रभा ॥ २  
कवीन्द्रमानसाम्भोजनिवासभ्रमरीं नुमः ।  
देवीं सहृदयानन्दशब्दमूर्ति सरस्वतीम् ॥ ३  
ततो विरहसन्तप्तो विना मदनमञ्जुकाम् ।  
नरवाहनदत्तः स तेषु वत्सेश्वरात्मजः ॥ ४  
मलयाचलपादेषु तदुपान्तवनेषु च ।  
भ्रमन्मधुमनोज्ञेषु नैव प्राप रतिं क्वचित् ॥ ५  
बिभेद तस्य मृदुरप्यापतद्भिः शिलीमुखैः ।  
स्मरचापलतेवात्र हृदयं चूतमञ्जरी ॥ ६  
कर्णौ मधुरमप्यस्य दुनोति स्म च दुःसहम् ।  
मारनिर्भर्त्सनावाक्यकटु कोकिलकूजितम् ॥ ७  
पुष्परेणुपिशङ्गश्च मदनाग्निरिवापतन् ।  
विददाह तमङ्गेषु शीतोऽपि मलयानिलः ॥ ८  
ततोऽलिकुलझाङ्कारमुखरैस्तैः स काननैः ।  
निष्काल्यमान इव तं प्रदेशं शनकैर्जहौ ॥ ९  
गच्छन्क्रमेण च प्राप कथञ्चिद्देवतासखः ।  
गङ्गागामिपथाभ्यर्णवनान्तसरसस्तटम् ॥ १०  
तरुमूलोपविष्टौ च तत्र ब्राह्मणपुत्रकौ ।  
उभौ भव्याकृती स्वैरं कथासक्तौ ददर्श सः ॥ ११  
तौ च दृष्ट्वा तमुत्थाय प्रह्वौ मदनशङ्कया ।  
अवोचतां नमस्तुभ्यं भगवन्कुसुमायुध ॥ १२  
ब्रूहि देव किमेकाकी त्यक्तकौसुमकार्मुकः ।  
इतो भ्रमसि सा कुत्र रतिः सहचरी तव ॥ १३  
तच्छ्रुत्वा तौ स वत्सेशसुतो विप्रावभाषत ।  
नाहं कामो मनुष्योऽहं नष्टा सत्यं तु मे रतिः ॥ १४  
इत्युक्त्वाख्यातवृत्तान्तस्तौ विप्रौ पृष्टवान्नृपः ।  
कौ युवां कीदृशी चैषा कथात्र युवयोरिति ॥ १५  
ततस्तयोर्विप्रयूनोरेकस्तं विनतोऽब्रवीत् ।  
राज्ञां भवादृशामग्रे रहस्यं कथमुच्यते ॥ १६  
तथाप्याज्ञानिरोधात्ते कथयामि निशम्यताम् ।  
अस्ति शोभावती नाम कलिङ्गविषये पुरी ॥ १७  
कलिना न प्रविष्टा सा न स्पृष्टा पापकर्मभिः ।  
न दृष्टा परराष्ट्रेण धात्रा सृष्टेव तादृशी ॥ १८  
तस्यां यशस्करो नाम विद्वानाढ्यो बहुक्रतुः ।  
ब्राह्मणोऽभूदभूत्तस्य सत्पत्नी मेखलेति च ॥ १९  
तयोरेकोऽहमुत्पन्नः सुतो वयसि मध्यमे ।  
वर्धितश्चोपनीतश्च ताभ्यामस्मि ततः क्रमात् ॥ २०  
ततः पठत्यध्ययनं बाले मय्यतिदुस्तरम् ।  
तत्रावृष्टिकृतं देशे दुर्भिक्षमुदपद्यत ॥ २१  
तेन तातोऽम्बया साकं मामादाय ततो गतः ।  
विशालां नाम नगरीं सधनः सपरिच्छदः ॥ २२  
तस्यां लक्ष्मीसरस्वत्योर्वसतौ मुत्त्घ्र्वैरयोः ।  
ततो मिषेण वणिजा दत्तवासः स्थितिं व्यधात् ॥ २३  
अहं च विद्याधिगमं कुर्वाणो गुरुवेश्मनि ।  
तत्रावसं सवयसां मध्ये सब्रह्मचारिणाम् ॥२४  
एकश्च तेषु मे मित्रमभूत्क्षत्रकुमारकः ।  
गुणी विजयसेनाख्यो महाढ्यक्षत्रियात्मजः ॥ २५  
एकदास्मदुपाध्यायगृहं मित्रस्य तस्य मे ।  
स्वसा कुमारी मदिरावती नाम सहागमत् ॥२६  
यस्या वदनलावण्यशेषेण हिमदीधितेः ।  
जननेत्रामृतं जाने बिम्बं धात्रा विनिर्मितम् ।२७  
जगत्सम्मोहनं षष्ठमस्त्रमालोक्य तद्वपुः ।  
पञ्चस्वन्येषु बाणेषु मन्ये मन्दादरः स्मरः ।२८  
तां दृष्ट्वा सुहृदस्तस्माच्छ्रुतनामान्वयामहम् ।  
स्मराज्ञाविवशोऽभूवं सद्यस्तन्मयमानसः ॥२९  
पश्यन्ती सापि मां तिर्यक्स्निग्धमुग्धेन चक्षुषा ।  
ब्रुवाणाङ्कुरितं प्रेम पुलकेन कपालयोः ॥ ३०  
क्रीडानिभाचिरं स्थित्वा कथञ्चित्स्वगृहानगात्।  
क्षिपन्ती वलितापाङ्गां प्रीतिदूतीं दृशं मयि ।३१  
ततस्तद्विरहार्तोऽहं गृहं गत्वा निपत्य च ।  
स्थले मत्स्य इवाकार्षमुद्वर्तनविवर्तने ॥३२  
लावण्यामृतसर्वस्वनिधानं यत्प्रजापतेः ।  
अपि भूयोऽपि तत्तस्याः पश्येयमहमाननम् ॥३३  
धन्यः सखीजनो यं सा तेन स्मेरेण पश्यति ।  
चक्षुषा तेन च मुखेनालपत्यपयन्त्रणाम् ॥३४  
इत्यादि चिन्तेयन्कृच्छ्रादहोरात्रं व्यतीत्य तम् ।  
तदुपाध्यायसदनं द्वितीयेऽहन्यहं गतः ।३५  
तत्रोपेत्य सविस्रम्भकथामध्ये स सादरः ।  
सुहृद्विजयसेनो मां सप्रहर्षोऽब्रवीदिदम् । ३६  
स्वसुर्मे मदिरावत्या मुखान्मन्मित्रमीदृशम् ।  
श्रुत्वा त्वां मामकी माता सस्नेहा द्रष्टुमिच्छति ।३७  
तदेह्यस्मद्गृहं साकं मया स्नेहोऽस्ति चेन्मयि ।  
त्वत्पादपद्मरजसा तद्विभूषितमस्तु नः ॥३८  
एतत्तद्वचनं सद्यो निर्वापणमभून्मम ।  
मरुभूम्यध्वगस्येव महद्वर्षमशङ्कितम् ॥३९  
तथेति तद्गृहं गत्वा दृष्ट्वा तन्मातरं ततः ।  
तत्सत्कृतोऽहं तत्रासं प्रियादर्शननिर्वृतः । ४०  
गते विजयसेनेऽथ पित्राहूते मदन्तिकात् ।  
मामेत्य मदिरावत्या धात्रेयी प्रणतावदत् ॥ ४१  
भर्तृदारिकयास्माकमुद्याने भर्तृदारक ।  
विवृद्धिं मदिरावत्या नीता या मालतीलता ॥४२  
नूतनो वर्तते तस्याः खलु पुष्पभरोद्गमः ।  
मधुसङ्गमसानन्दविलासहसितोज्ज्वलः ।४३  
विषह्यापतितस्तस्याः कुसुमेषुशिलीमुखान् ।  
मुकुलान्युच्चितान्यद्य भर्तृदारिकया स्वयम् ।४४  
मौक्तिकैरिव तैरेषा विधायैकावली तया ।  
प्रहिता ते नवं वस्तु पूर्वं प्रेष्ठाय दीयते ।४५  
इत्युक्त्वा सार्पिता मह्यं माला चतुरया तया ।  
सपञ्चफलकर्पूरैर्नागवल्लीदलैर्युता ।४६  
प्रियास्वहस्तरचितां कण्ठे कृत्वा च तामहम् ।  
सुखं किमपि सम्प्रापं तत्तदालिङ्गनाधिकम् ।४७  
मुखे कृत्वा च ताम्बूलं तामवोचं प्रियासखीम्।  
किं ब्रवीम्यधिकं भद्रे हृदि कामो ममेदृशः ।४८  
त्यजेयं जीवितमिदं त्वद्वयस्याकृते यदि ।  
तदेव मे जन्मफलं सा हि प्राणेषु मे प्रभुः ।४९  
इत्युक्त्वा तां विसृज्याहमुपाध्यायगृहानगाम् ।  
समं विजयसेनेन समायातेन तत्क्षणम्। ५०  
अन्येद्युर्मदिरावत्या सहितोऽस्मद्गृहं च सः ।  
अगाद्विजयसेनोऽत्र मत्पित्रोर्दत्तसम्मदः ॥५१  
तदेवं मदिरावत्या मम चैकनिवासतः ।  
गूढ एव गतो वृद्धिमनुरागोऽनुवासरम् ॥५२  
एकदा मदिरावत्या दासी मामब्रवीद्रहः ।  
श्रृणु यत्ते महाभाग वच्मि चित्ते तथा कुरु । ५३  
यतः प्रभृति दृष्टस्त्वं तत्रोपाध्यायवेश्मनि ।  
वत्सया मदिरावत्या ततः प्रभृति सा किल ॥५४  
अभिनन्दति नाहारं न तनोति प्रसाधनम् ।  
रमते न च सङ्गीते न क्रीडति शुकादिभिः ।५५  
कदलीपत्रपवनै: श्रीखण्डार्द्रविलेपनैः ।  
तप्यते चन्द्रपादैश्च तुषारशिशिरैरपि ।५६  
कृष्णपक्षेन्दुलेखेव क्षामीभवति सान्वहम् ।  
निर्वाति युष्मत्कथया केवलं क्रियमाणया ॥५७  
एतन्मे स्वदुहित्रोक्तं तस्याः सर्वक्रियाविदा ।  
या छायेव न तत्पार्श्वात्क्षणमप्यपसर्पति ।५८  
पुनर्नीत्वा च विस्रम्भं सा स्वयं मदिरावती ।  
पृष्टा मया तया प्रोक्तं स्वं मनस्त्वद्गतं मम ।५९  
तदिदानीं यथा तस्याः फलेदेव मनोरथः ।  
तथा सुभग कुर्वीथा जीवन्तीं तां यदीच्छसि ॥६०  
इति वाक्सुधया तस्या दत्तानन्दोऽहमभ्यधाम् ।  
युष्मदायत्तमेवैतत्स्वाधीनोऽयं जनस्तव ॥ ६१  
एतच्छ्रुत्वा प्रहृष्टा सा ततो याता यथागतम् ।  
तत्प्रत्ययाच्च जातास्थो निर्वृतोऽहमगां गृहम् ॥ ६२  
अन्येद्युस्तां च मदिरावतीं पितुरयाचत ।  
उज्जयिन्याः समायातो महान्क्षत्त्रियपुत्रकः ॥ ६३  
तत्पिता च सुतां तस्मै प्रदातुं प्रत्यपद्यत ।  
तच्चाहं तत्परिजनाच्छ्रुतवाञ्श्रोत्रदारुणम् ॥ ६४  
ततः स्वर्गादिव भ्रष्टो वज्रेणेव समाहतः ।  
आक्रान्त इव भूतेन मोहं प्रापमहं चिरम् ॥ ६५  
आश्वस्याचिन्तयं चाहं वैक्लव्येनाधुनैव किम् ।  
पश्यामि तावत्पर्यन्तं प्राप्नोतीष्टमविक्लवः ॥ ६६  
इत्याशयाहं दिवसान्यावत्कांश्चिन्नयामि तान् ।  
प्रियासखीभिरागत्य धार्यमाणस्तदुक्तिभिः ॥ ६७  
लग्नोऽत्र निश्चितस्तावदभ्यक्ता मदिरावती ।  
प्राप्तश्चोद्वाहदिवसस्तस्याः प्रविततोत्सवः ॥ ६८  
स्वेच्छासञ्चाररुद्धायां तस्यां तत्पितृवेश्मनि ।  
जन्ययात्राप्रवेशोऽभूदासन्नस्तूर्यनादितैः ॥ ६९  
तद्दृष्ट्वा तन्निराशोऽहं कष्टं जीवितवैशसम् ।  
कलयन्मन्यमानश्च विरहान्मरणं सुखम् ॥ ७०  
गत्वा च नगरीबाह्यमारुह्य वटपादपम् ।  
पाशं व्यरचयं तेन पाशेनानोकहात्ततः ॥ ७१  
प्रियाप्राप्तिमनोराज्यमात्मानं चात्यजं समम् ।  
क्षणाच्चापश्यमात्मानं नष्टां सम्प्राप्य चेतनाम् ॥ ७२  
यूनः पतितमुत्सङ्गे छिन्नपाशस्य कस्यचित् ।  
अनेन नूनं त्रातोऽहमिति मत्वाब्रवं च तम् ॥ ७३  
महासत्त्व त्वया तावद्दर्शितैव दयालुता ।  
किं तु मे विरहार्तस्य मृत्युरिष्टो न जीवितम् ॥ ७४  
चन्द्रोऽग्निर्विषमाहारो गीतानि श्रुतिसूचयः ।  
उद्यानं बन्धनं पौष्पी माला दिग्धा शरावली ॥ ७५  
ज्वलिताङ्गारवर्षं च चन्दनाद्यनुलेपनम् ।  
............ ॥ ७६  
येषां मित्र विपर्यस्तं संसारे विधुरात्मनाम् ।  
जीविते को रसस्तेषां मादृशां विप्रयोगिनाम् ॥ ७७  
इत्युक्त्वावर्णयं चास्मै तमहं कृच्छ्रबन्धवे ।  
पृष्टोदन्ताय मदिरावतीवृत्तान्तविस्तरम् ॥ ७८  
ततोऽब्रवीत्स साधुर्मां किं प्राज्ञोऽपि विमुह्यसि ।  
सर्वं यस्य कृते तेन किं त्यक्तेनात्मना फलम् ॥ ७९  
आत्मीयमत्र वृत्तान्तं शृण्विमं कथयामि ते ।  
अस्तीह निषधो नाम देशो हिमवदाश्रयः ॥ ८०  
कलिविद्रावितस्यैको यो धर्मस्य समाश्रयः ।  
जन्मक्षेत्रं च सत्यस्य गृहं कृतयुगस्य च ॥ ८१  
अतृप्तिर्यत्र लोकस्य श्रुते न त्वर्थसञ्चये ।  
सन्तोषश्च स्वदारेषु नोपकारेषु सर्वदा ॥ ८२  
तत्र शीलश्रुताढ्यस्य ब्राह्मणस्याहमात्मजः ।  
सोऽहं देशान्तरालोककौतुकान्निर्गतो गृहात् ॥ ८३  
भ्रमन्देशानुपाध्यायान्पश्यन्प्राप्तोऽस्मि च क्रमात् ।  
सखे शङ्खपुरं नाम नातिदूरमितः पुरम् ॥ ८४  
शङ्खपालस्य यत्रास्ति नागराजस्य पावनम् ।  
शङ्खह्रद इति ख्यातं स्वच्छतोयं महत्सरः ॥ ८५  
तत्रोपाध्यायसदने वसंस्तदहमेकदा ।  
स्नानयात्रोत्सवेऽगच्छं द्रष्टुं शङ्खह्रदं सरः ॥ ८६  
असङ्ख्यैः पूरिततटं नानादेशागतैर्जनैः ।  
सुरासुरैरिवाम्भोधिं क्षोभ्यमाणं समन्ततः ॥ ८७  
वधूनां श्लथधम्मिल्लविस्नस्तकुसुमस्रजाम् ।  
वीचिहस्तैः परामृष्टजघनस्तनमण्डलम् ॥ ८८  
आश्लिष्यापहृतेनाङ्गरागेणापिञ्जरीकृतम् ।  
महाह्रदं तमद्राक्षं तन्वानं कामुकायितम् ॥ ८९  
तस्य दक्षिणतो गत्वा तरुखण्डं व्यलोकयम् ।  
सधूममिव तापिच्छैः साङ्गारमिव किंशुकैः ॥ ९०  
सज्वालमिव चोत्फुल्ललोहिताशोकवल्लिभिः ।  
हरनेत्रानलप्लुष्टं देहं रतिपतेरिव ॥ ९१  
तत्रातिमुक्तकलतामण्डपद्वारि कुर्वतीम् ।  
कुसुमावचयं काञ्चिदपश्यं कन्यकामहम् ॥ ९२  
लीलाकटाक्षविक्षेपतर्जितश्रवणोत्पलाम् ।  
उत्क्षिप्तबाहुलतिकालक्षितैकपयोधराम् ॥ ९३  
वहन्तीं कबरीपाशं पृष्ठतः परिमोचितम् ।  
वदनेन्दुभयेनेव तिमिरं शरणागतम् ॥ ९४  
नूनं रम्भादिनिर्माणसिद्धहस्तेन वेधसा ।  
सृष्टा साक्ष्णोर्निमेषेण विज्ञेया मानुषीति या ॥ ९५  
सा च दृष्टा प्रविष्टैव हृदयं मे मृगेक्षणा ।  
हस्तभल्लीव मारस्य जगत्त्रितयमोहिनी ॥ ९६  
सापि मामवलोक्यैव सद्यः स्मरवशाभवत् ।  
विमुच्य पुष्पावचयक्रीडां प्रेमविहस्तिता ॥ ९७  
चलद्धारलतामध्यपद्मरागप्रभोद्गमैः ।  
अनुरागमिवोद्भिन्नं भरेण हृदयाद्बहिः ॥ ९८  
दर्शयन्ती परावृत्य तनुं मुहुरिवैक्षत ।  
सा मामपाङ्गविश्रान्ततारकान्तेन चक्षुषा ॥ ९९  
एवं यावत्स्थितावावामन्योन्यालोकिनौ क्षणम् ।  
तावत्तत्रोदभून्नश्यज्जनहाहारवो महान् ॥ १००  
आगाद्वन्येभगन्धान्धो धावन्दलितशृङ्खलः ।  
मत्तहस्ती धुतारोहकर्णान्तलुलिताङ्कुशः ॥ १०१  
तं दृष्ट्वैव प्रधाव्याहं वित्रस्तां विद्रुतानुगाम् ।  
जनमध्यमनैषं तामुत्सङ्गारोपितां प्रियाम् ॥ १०२  
समाश्वसिति यावत्सा तत्रागतपरिच्छदा ।  
तावज्जनरवाकृष्टस्तत्रैवागात्स वारणः ॥ १०३  
तद्भयाद्विद्रवद्भूरिजनमध्यतिरोहिता ।  
अनुगैः साम्यतः क्वापि नीताहं च गतोऽन्यतः ॥ १०४  
ततो गजभये शान्ते चिन्वानस्तां सुमध्यमाम् ।  
यन्नावापमविज्ञातनामान्वयनिकेतनाम् ॥ १०५  
तच्छून्यचित्तो विभ्रष्टविद्यो विद्याधरो यथा ।  
भ्रमन्नुपाध्यायगृहं कथमप्यहमाप्तवान् ॥ १०६  
तत्र सम्मूर्छित इव प्रध्वस्त इव चाभवम् ।  
तत्प्रेमभङ्गसोत्कम्पस्तदाश्लेषसुखं स्मरन् ॥ १०७  
क्रमाच्च सुस्त्रीसुलभादार्द्रभावाश्रयादिव ।  
निपातितोऽहमुत्सङ्गे चिन्तया दर्शिताशया ॥ १०८  
अश्रुत्या च परामृष्टो हृदये व्यथितात्मना ।  
उत्तमाङ्गे गृहीतश्च शिरोर्त्यात्यन्तवृद्धया ॥ १०९  
तावच्च धैर्येण समं तन्मे विगलितं दिनम् ।  
सङ्कोचमागतं पद्मवनं सह मुखेन मे ॥ ११०  
मनोरथैर्मदीयैश्च साकं विघटितान्यथ ।  
रथाङ्गनाम्नां मिथुनान्यस्तं याते विवस्वति ॥ १११  
ततः स्मरस्यैकसुहृत्सुखिनां नयनोत्सवः ।  
उदगच्छन्निशानाथः प्राचीमुखविशेषकः ॥ ११२  
तेन ज्वलद्भिरिव मे करैरपि सुधामयैः ।  
आशाप्रकाशकेणापि जीविताशां न्यमील्यत ॥ ११३  
अथ ज्योत्स्नानलक्षिप्तशरीरं मृत्युकाङ्क्षिणम् ।  
एकोऽब्रवीत्सहाध्यायी विधुरं वीक्ष्य तत्र माम् ॥ ११४  
किमेवं दुःखितोऽस्यद्य व्याधिस्तव न दृश्यते ।  
अर्थकामकृतस्त्वाधिर्यदि तद्वच्मि ते शृणु ॥ ११५  
अतिगर्धेन ये ह्यर्था वञ्चयित्वा परं च ये ।  
अपहृत्य परेषां वा वाञ्छ्यन्ते नैव ते स्थिराः ॥ ११६  
पापमूला यतः पापफलभारं प्रसूय ते ।  
तद्भरेणैव भज्यन्ते शीघ्रं धनविषद्रुमाः ॥ ११७  
अर्जनादिपरिक्लेशः केवलं तैर्धनैरिह ।  
अमुत्र दुःखमाचन्द्रतारकं नारकं महत् ॥ ११८  
कामोऽप्यप्राप्य नष्टो यः सा प्राणान्तविडम्बना ।  
यश्चाधर्मोऽग्रदूतः स निरयाग्नेर्मुखप्रियः ॥ ११९  
न्याय्यौ तु पूर्वसुकृतैर्धीधैर्योत्साहवान्पुमान् ।  
अर्थकामाववाप्नोति न तु क्लीबो भवादृशः ॥ १२०  
तद्भद्र धैर्यमालम्ब्य यतस्वाभीष्टसिद्धये ।  
इत्युक्तस्तेन सख्याहं नादां यत्किञ्चिदुत्तरम् ॥ १२१  
निगूह्याशयमाश्रित्य धैर्यं नीत्वा निशां क्रमात् ।  
इहागतोऽहं सा नाम मास्यां पुरि वसेदिति ॥ १२२  
अत्र प्राप्तेन दृष्टस्त्वं पाशार्पितगलो मया ।  
पाशोत्तीर्णाच्छ्रुतं त्वत्तस्त्वद्दुःखं स्वं च वर्णितम् ॥ १२३  
तदविज्ञातनामादेरपि तस्याः कृते सखे ।  
सुतनोराश्रितोद्योगः पौरुषागोचरेऽप्यहम् ॥ १२४  
अतस्त्वं मदिरावत्याः स्थिताया अपि गोचरे ।  
प्राप्तौ पुरुषकारादि मुक्त्वा क्लीबायसे कथम् ॥ १२५  
न श्रुतः पूर्ववृत्तान्तः किं त्वया रुक्मिणीगतः ।  
दत्तापि चेदिपतये हृता सा हरिणा न किम् ॥ १२६  
इति ब्रुवति मित्रे मे तस्मिन्नातोद्यमङ्गलैः ।  
अग्रतस्तत एवागात्सानुगा मदिरावती ॥ १२७  
मातृदेवकुलेऽमुष्मिन्कामपूजार्थमागताः ।  
अत्र स्थिताः कामदेवं विवाहेऽर्चन्ति कन्यकाः ॥ १२८  
अत एवैतदग्रेऽस्मिन्वटे पाशो मयार्पितः ।  
इहागता सा तदर्थं मृतं पश्यतु मामिति ॥ १२९  
एतच्छ्रुत्वैव स सुहृद्वीरो मामब्रवीद्द्विजः ।  
तर्हि देवकुलेऽत्रैव प्रविश्याभ्यन्तरे द्रुतम् ॥ १३०  
मातॄणां पृष्ठतश्छन्नावेहि साम्प्रतमास्वहे ।  
पश्यावः किमुपायोऽत्र कश्चित्स्यादावयोर्न वा ॥ १३१  
एवमुक्तवता तेन सख्या साकं तथेत्यहम् ।  
गत्वा देवकुलं तत्र तथैवासमलक्षितः ॥ १३२  
ततः परिणयोद्गीतमङ्गलागत्य सा शनैः ।  
प्राविशत्तत्र मदिरावती देवकुलान्तरे ॥ १३३  
एकाकिन्येव याचिष्ये वरं कञ्चिन्मनोगतम् ।  
कामदेवाद्भगवतस्तद्बहिर्भवताखिलाः ॥ १३४  
इति सर्वा बहिष्कृत्वा सखीरनुचरैः सह ।  
एकैव कामदेवं तमर्चयित्वा व्यजिज्ञपत् ॥ १३५  
मनोभवेनापि सता त्वया देव कथं न मे ।  
मनोगतः प्रियो ज्ञातो विप्रलब्धा हतास्मि किम् ॥ १३६  
मास्मिञ्जन्मनि भूतश्चेत्त्वं वराय क्षमो मम ।  
जन्मान्तरेऽपि तत्कुर्याः कृपां रतिपते मयि ॥ १३७  
तथा प्रसादं कुर्वीथा यथा देहान्तरेऽपि मे ।  
स एव भर्ता सुभगो भवेद्विप्रकुमारकः ॥ १३८  
इत्युक्त्वा सावयोर्बाला पश्यतोः शृण्वतोरपि ।  
शङ्कौ कृत्वोत्तरीयेण पाशं कण्ठे न्यवेशयत् ॥ १३९  
उपेत्य दर्शयात्मानमस्याः पाशं गलाद्धर ।  
इत्युक्तस्तेन सख्याहमुपासर्पं तदैव ताम् ॥ १४०  
मा प्रिये साहसं पश्य सैष प्राणपणार्जितः ।  
आर्तिकालोक्तसहजस्नेहो दासोऽग्रतस्तव ॥ १४१  
इत्यहं व्याहरन्हर्षभरगद्गदया गिरा ।  
सुतनोस्त्वरितं तस्याः पाशं कण्ठादपाहरम् ॥ १४२  
ततो मां वीक्ष्य सहसा यावत्सानन्दसाध्वसा ।  
क्षणं तिष्ठति सा तावत्सोऽब्रवीन्मा द्रुतं सुहृत् ॥ १४३  
दिनक्षयाप्रकाशेऽस्मिन्काले निर्गत्य याम्यहम् ।  
वेषेण मदिरावत्या एतत्परिजनैः सह ॥ १४४  
आवयोरुत्तरीयाभ्यां संवीतां त्वमिमां वधूम् ।  
आदायागच्छ निर्गत्य द्वितीयद्वारवर्त्मना ॥ १४५  
याहि देशान्तरं रात्रौ यथाकाममलक्षितः ।  
मच्चिन्तां मा कृथा दैवं शिवं मम विधास्यति ॥ १४६  
इत्युक्त्वोपात्तमदिरावतीवेषः सुहृत्स मे ।  
निर्गत्यैव ततः प्रायान्नक्तं तदनुगैर्वृतः ॥ १४७  
अहं च मदिरावत्यानर्घरत्नस्रजा समम् ।  
द्वारेणान्येन निष्क्रम्य रात्र्या यातोऽस्मि योजनम् ॥ १४८  
प्रातर्निर्वर्तिताहारः क्रमाद्गच्छन्दिनैरहम् ।  
प्राप्तोऽचलपुरं नाम नगरं दयितासखः ॥ १०९  
मित्त्रीभूय गृहे दत्ते तत्रैकेन द्विजन्मना ।  
परिणीता मया सात्र सत्त्वरं मदिरावती ॥ १५०  
ततोऽत्र वसतः सिद्धयथेष्टसुखितस्य मे ।  
किं स्यान्मित्त्रस्य मे वृत्तं तस्येत्येषाभवद्व्यथा ॥ १५१  
तदनन्तरमेषोऽद्य दृष्टोऽकारणबान्धवः ।  
मयेह गङ्गास्नानार्थमागतेनोत्तरायणे ॥ १५२  
चिरं चैतं सवैलक्ष्यमिवाश्लिष्योपविश्य च ।  
यावत्पृच्छामि वृत्तान्तं तावद्देव इहागतः ॥ १५३  
तमेतमपरं विद्धि प्राणदारप्रदं मम ।  
कृच्छ्रैकमित्त्रं पार्श्वस्थं विप्रं वत्सेशनन्दन ॥ १५४  
इति तेन यथावृत्ते विप्रेणैकेन वर्णिते ।  
नरवाहनदत्तस्तमपृच्छदपरं द्विजम् ॥ १५५  
तुष्टिर्मे ब्रूहि मुक्तस्त्वं तादृशात्सङ्कटात्कथम् ।  
मित्त्रार्थागणितप्राणा दुर्लभा हि भवादृशाः ॥ १५६  
एतत्तस्य वचः श्रुत्वा वत्सराजसुतस्य सः ।  
द्वितीयोऽपि स्ववृत्तान्तं विप्रो वक्तुं प्रचक्रमे ॥ १५७  
तदा ततो मां मदिरावतीवेषं विनिर्गतम् ।  
देवागारात्तदनुगास्तद्बुद्ध्या पर्यवारयन् ॥ १५८  
आरोप्य शिबिकां तैश्च नृत्यवाद्यमदाकुलैः ।  
नीतोऽस्मि सोमदत्तस्य भवनं विभवान्वितम् ॥ १५९  
क्वचित्सद्वस्त्रभाराढ्यं सम्भृताभरणं क्वचित् ।  
क्वचिन्निष्पन्नपक्वान्नं क्वचित्सज्जितवेदिकम् ॥ १६०  
क्वचित्प्रगीतदासीकं क्वचिच्चारणसङ्कुलम् ।  
लग्नवेलाप्रतीक्षैश्च क्वचिदध्यासितं द्विजैः ॥ १६१  
तत्रैकस्मिन्गृहे पानक्षीबैः परिजनैरहम् ।  
कृतावगुण्ठनो नक्तं वधूबुद्ध्या प्रवेशितः ॥ १६२  
उपविष्टं च मां तत्र वनिताः पर्यवारयन् ।  
विवाहोत्सवसानन्दनानाचेष्टासमाकुलाः !। १६३  
क्षणाद्द्वारोपकण्ठे च मेखलानूपुरारवः ।  
अश्रावि प्राविशच्चात्र कन्यैका ससखीजना ॥ १६४  
नागीव विस्फुरद्रत्नमूर्धा धवलकञ्चुका ।  
अब्धिवीचीव लावण्यपूर्णा मुक्तावलीचिता ॥ १६५  
उद्यानदेवता साक्षादिव सत्पुष्पमालिनी ।  
सुपर्वबाहुलतिकाविराजत्करपल्लवा ॥ १६६  
सा चागत्योपविष्टा मे पार्श्वे प्रियसखीधिया ।  
पश्यामि यावत्सैवात्र चित्तचौरी समागता ॥ १६७  
या सा शङ्खह्रदे दृष्टा कन्या स्नानागता मया ।  
त्राता गजाद्दृष्टनष्टा मध्येलोकमगान्मम ॥ १६८  
किमेतत्काकतालीयं किं स्वप्नः सत्यमेव वा ।  
इति हर्षभरोद्भ्रान्तस्तदा चाहमचिन्तयम् ॥ १६९  
क्षणान्तरे च मदिरावतीसख्योऽब्रुवंश्च ताम् ।  
किमेवमार्यदुहितरुन्मना इव लक्ष्यसे ॥ १७०  
एतच्छ्रुत्वाब्रवीत्कन्या सा निगूह्याशयं तदा ।  
जानीथ किं न मदिरावती मे यादृशी सखि ॥ १७१  
एषा कृतविवाहा च यास्यति श्वाशुरं गृहम् ।  
एतद्वियुक्ता न स्थातुं शक्ष्यामीत्यस्मि दुःखिता ॥ १७२  
तन्निर्यात बहिः क्षिप्रं यावद्विस्रम्भसङ्कथाः ।  
कुर्वती मदिरावत्या सह तिष्ठाम्यहं सुखम् ॥ १७३  
इति निष्कास्य ताः सर्वा द्वारे दत्त्वार्गलं स्वयम् ।  
उपविश्य सखीबुद्ध्या सा मामेवमभाषत ॥ १७४  
मदिरावति नास्त्यस्मादुःखं त्वदुःखतोऽधिकम् ।  
प्राणप्रिये यदन्यस्मिन्पित्रान्यस्मै प्रदीयसे ॥ १७५  
तथापि ते भवेज्जातु दर्शनं सङ्गमोऽपि वा ।  
संस्तवाज्ज्ञायमानेन तेन स्वप्रेयसा सह ॥ १७६  
मम त्वनास्थमुत्पन्नं यद्दुःखं तद्वदामि ते ।  
यथाहं ते तथा त्वं हि विस्रम्भैकास्पदं मम ॥ १७७  
गतवत्यस्मि यात्रायां स्नातुं शङ्खह्रदं सरः ।  
विनोदयितुमात्मानं भावित्वाद्विरहातुरम् ॥ १७८  
तत्रोद्यानं दिवा मुक्त्वा नभश्चन्द्र इवागतः ।  
आलानकाञ्चनस्तम्भ इव सौन्दर्यदन्तिनः ॥ १७९  
नवीनश्मश्रुमधुपश्रेणीश्रितमुखाम्बुजः ।  
कोऽपि कान्तो द्विजयुवा दृष्टो नववया मया ॥ १८०  
वनेषु केवलं क्लिष्टास्तपोभिर्मुनिकन्यकाः ।  
न दृष्टोऽयं युवा याभिः किं तासां तपसः फलम् ॥ १८१  
इति सञ्चिन्तयन्त्या मे कामेन हृदयं शरैः ।  
तथा विद्धं यथा लज्जा भयं च गलितं ततः ॥ १८२  
ततः पश्यामि पश्यन्तं यावत्तं तिर्यगीक्षणा ।  
आलानमुक्तो मत्तेभस्तावदागादशङ्कितम् ॥ १८३  
तेन नश्यत्परिजनां भीतां दृष्ट्वा स मां युवा ।  
धावित्वाङ्के कृतां दूरे मध्ये लोकस्य नीतवान् ॥ १८४  
तत्संस्पर्शामृतानन्दमीलिताहं तदा सखि ।  
को हस्ती किं भयं काहं क्व स्थितास्मीति नाविदम् ॥ १८५  
ततः परिजनो यावत्प्राप्तो मे तावदागतः ।  
मत्तहस्ती स तत्रैव विरहो मूर्तिमानिव ॥ १८६  
उत्क्षिप्याहमथानीता तद्भयादनुगैर्गृहम् ।  
स च मे जनसङ्क्षोभे न जाने क्व गतः प्रियः ॥ १८७  
तदाप्रभृत्यविज्ञातनामादिकमसुप्रदम् ।  
स्मरन्ती तं करप्राप्तं केनापीह हृतं निधिम् ॥ १८८  
सर्वदुःखहरां निद्रां स्वप्ने तद्दर्शनेच्छया ।  
वाञ्छन्ती चक्रवाकीभिः समं क्रन्दामि रात्रिषु ॥ १८९  
तदेवं निरुपायेऽस्मिन्दुःखे मम विनोदनम् ।  
त्वद्दर्शनं यत्सखि तद्दूरीभवति चाधुना ॥ १९०  
उपस्थितं तदित्थं मे मरणं मदिरावति ।  
त्वन्मुखालोकनसुखं सम्प्रत्यनुभवामि तत् ॥ १९१  
इत्युक्त्वा श्रोत्रपीयूषवर्षाभं वचनं मम ।  
कलङ्कयन्ती वक्त्रेन्दुं साञ्जनैरश्रुबिन्दुभिः ॥ १९२  
अवगुण्ठनमुत्क्षिप्य मुखान्मम निरीक्ष्य माम् ।  
परिज्ञाय तदा साभूत्सहर्षाश्चर्यसाध्वसा ॥ १९३  
ततो मयोक्तं मुग्धे किं सम्भ्रमः सोऽहमेव ते ।  
विधिर्हि घटयत्यर्थानचिन्त्यानपि सम्मुखः ॥ १९४  
मयापि त्वत्कृते दुःखमनुभूतं सुदुःसहम् ।  
यादृशं यादृशी चैषा प्रपञ्चरचना विधेः ॥ १९५  
वक्ष्यामि विस्तरात्तत्ते नायं कालः कथाक्रमे ।  
निर्गमोपाय एवैकश्चिन्त्यतां सम्प्रति प्रिये ॥ १९६  
इत्युक्ता सा मया बाला प्राप्तकालमभाषत ।  
अनेन पश्चाद्द्वारेण निर्गच्छावः शनैरितः ॥ १९७  
बहिश्चात्र गृहोद्यानं पितुः सुक्षत्रियस्य मे ।  
तन्मार्गेणैव निर्गत्य व्रजावो यत्रकुत्रचित् ॥ १९८  
इत्युक्तवत्यैव तया गुप्ताभरणया सह ।  
तदुक्तेनैव मार्गेण निरगच्छमहं ततः ॥ १९९  
रात्र्या च दूरमध्वानं तया गत्वा द्रुतं भयात् ।  
प्रभाते प्राप्तवानस्मि प्रियायुक्तो महाटवीम् ॥ २००  
गच्छतोश्चावयोस्तस्यां स्वकथैकविनोदयोः ।  
निर्मानुषायां शनकैर्मध्याह्नः समवर्तत ॥ २०१  
निराश्रयाध्वगमनां निराक्रन्दामतापयत् ।  
भूमिं तां दुष्टभूपाल इव तीक्ष्णकरः करैः ॥ २०२  
तस्मिन्काले परिश्रान्तां प्रेयसीं तां तृषार्दिताम् ।  
कृच्छ्रप्राप्तां तरुच्छायां शनैः प्रापितवानहम् ॥ २०३  
आश्वासयामि यावच्च तत्र तां पटमारुतैः ।  
अकस्मान्महिषस्तावदागाद्व्रणितविद्रुतः ॥ २०४  
तस्य पश्चात्प्रधावंश्च हयारूढो धनुर्धरः ।  
आगात्कोऽपि महासत्त्व इत्याकृत्यैव सूचितः ॥ २०५  
स महामहिषं भल्लीप्रहारेणापरेण तम् ।  
वज्रघातेन वज्रीव गिरिं वीरो न्यपातयत् ॥ २०६  
दृष्ट्वा चास्मानुपागत्य स मां प्रीत्यैव पृष्टवान् ।  
कस्त्वं कैषा च ते साधो केहायातौ युवामिति ॥ २०७  
अथोपवीतमुद्घाट्य प्रोक्तं सत्यानृतं मया ।  
विप्रोऽहमेषा भार्या मे कार्याद्देशान्तरागतौ ॥ २०८  
आवां चौरहतात्सार्थाद्विभ्रष्टौ मार्गनाशतः ।  
इह प्रविष्टौ दृष्टश्च भवान्नष्टाश्च भीतयः ॥ २०९  
एवं मयोक्ते ब्राह्मण्यात्सानुकम्पश्च सोऽभ्यधात् ।  
अहं वनचराधीशो मृगयार्थमिहागतः ॥ २१०  
युवां चान्वपरिश्रान्तौ सम्प्राप्तावतिथी मम ।  
तदेतं विश्रमायैतन्नातिदूरं मदास्पदम् ॥ २११  
इत्युक्त्वा मत्प्रियां श्रान्तामारोप्य स्वतुरङ्गमे ।  
पादचारीभवन्नावां स्वनिवासं स नीतवान् ॥ २१२  
तत्र बान्धववत्सोऽस्मान्भोजनाद्यैरुपाचरत् ।  
कुदेशेष्वपि जायन्ते क्वचित्केचिन्महाशयाः ॥ २१३  
ततोऽटवीं तामुत्क्रम्य तद्वितीर्णानुयात्रिकाम् ।  
प्राप्याग्रहारमेकं सा परिणीता मया वधूः ॥ २१४  
ततः परिभ्रमन्देशान्दृष्ट्वा सार्थं समं तया ।  
अद्य भागीरथीस्नानमहं कर्तुमिहागतः ॥ २१५  
इहैव चैष सम्प्राप्तः स्वयंवरसुहृन्मया ।  
देवश्च दृष्ट इत्येष वृत्तान्तो मामकः प्रभो ॥ २१६  
इत्युक्त्वा विरतं स यावदथ तं निर्व्याजसत्त्वोचित-  
प्राप्ताभीष्टफलं प्रशंसतितरां वत्सेशपुत्रो द्विजम् ।  
यावत्तं युवराजमात्मसचिवा बम्भ्रम्यमाणाश्चिरं  
चिन्वन्तः किल गोमुखप्रभृतयस्तत्रागता लेभिरे ॥ २१७  
स च नरवाहनदत्तश्चरणनतान्हर्षबाष्पधौतमुखान् ।  
तानभिननन्द सर्वान्सम्मान्य यथोचितं सचिवान् ॥ २१८  
अथ तौ विप्रयुवानौ सदर्थनीतिप्रियौ सहादाय ।  
स ययौ सह तैर्मन्त्रिभिरन्वागतललितलोचनः स्वपुरीम् ॥ २१९  
इति महाकविश्रीसोमदेवभट्टविरचिते कथासरित्सागरे मदिरावतीलम्बके प्रथमस्तरङ्गः ।  
समाप्तश्चायं मदिरावतीलम्बस्त्रयोदशः ।