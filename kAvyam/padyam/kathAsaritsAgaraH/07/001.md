---
title: ००१

---
केलिकेशग्रहव्यग्रगौरीकरनखावृतम् ।  
शिवायानेकचन्द्राढ्यमिव शार्वं शिरोऽस्तु वः ॥ १  
करं दानाम्भसार्द्रं यः कुञ्चिताग्रं प्रसारयन् ।  
ददत्सिद्धिमिवाभाति स पायाद्वो गजाननः ॥ २  
एवं स तत्र कौशाम्ब्यां पुत्रो वत्सेश्वरस्य ताम् ।  
परिणीय युवा प्राणसमां मदनमञ्चुकाम् ॥ ३  
नरवाहनदत्तः स्वैः सचिवैर्गोमुखादिभिः ।  
समं तस्थौ यथाकामं परिपूर्णमनोरथः ॥ ४  
एकदा चोल्लसन्मत्तकोकिलारावराजिते ।  
प्रवर्तितलतालास्यवल्गन्मलयमारुते ॥ ५  
प्रगीतभृङ्गसुभगे सम्प्राप्ते च मधूत्सवे ।  
ययौ विहर्तुमुद्यानं राजपुत्रः समन्त्रिकः ॥ ६  
तत्र भ्रान्त्वागतोऽकस्मादुपेत्य निजगाद तम् ।  
प्रहर्षोत्फुल्लनयनः स्ववयस्यस्तपन्तकः ॥ ७  
युवराज मया दृष्टा कापीतो नातिदूरतः ।  
कन्यावतीर्य गगनात्स्थिताऽशोकतरोरधः ॥ ०  
तयैव प्रेषितश्चाहमुपेत्य ससखीकया ।  
स्वकान्तिद्योतितदिशा त्वदाह्वानाय कन्यया ॥ ९  
तच्छ्रुत्वा स स्वसचिवैः साकं तद्दर्शनोत्सुकः ।  
नरवाहनदत्तस्तत्तरुमूलमगाद्द्रुतम् ॥ १८  
ददर्श तत्र तां कान्तां लोललोचनषट्पदाम् ।  
शोणौष्ठपल्लवां पीनस्तनस्तबकशोभिताम् ॥ ११  
परागपुञ्जगौराङ्गीं छायया तापहारिणीम् ।  
आत्तोचिताकृतिं साक्षादिवोपवनदेवताम् ॥ १२  
उपाययौ च प्रणतां स तामभिननन्द च ।  
दिव्यकन्यां नृपसुतस्तद्रूपापहृतेक्षणः ॥ १३  
अथ तत्सचिवः सर्वेषूपविष्टेषु गोमुखः ।  
तामपृच्छच्छुभे का त्वं किमर्थश्चागमोऽत्र ते ॥ १४  
तच्छ्रुत्वा सा दुरुल्लङ्घ्यमन्मथाज्ञोज्झितत्रपा ।  
नरवाहनदत्तस्य वदनाम्भोरुहं मुहुः ॥ १५५  
पश्यन्ती चक्षुषा तिर्यगसमप्रणवस्रुता ।  
विस्तरेणात्मवृत्तान्तकथामेवमवर्णयत् ॥ १६  
अस्ति त्रिजगति ख्यातो नगेन्द्रो हिमवानिति ।  
भूरिशृङ्गस्य तस्यैकं शृङ्गं गौरीपतेर्गिरिः ॥ १७  
भास्वन्मणिप्रभामाली विलसत्तुहिनद्युतिः ।  
गगनाभोग इव यः परिच्छेत्तुं न शक्यते ॥ १८  
हरप्रसादलभ्यानां जरामृत्युभयच्छिदाम् ।  
सिद्धीनामोषधीनां च निधानं यस्य सानवः ॥ १९  
येन विद्याधरव्रातशरीररुचिपिञ्जरैः ।  
शिखरैरमराद्रीन्द्रशृङ्गशोभाभिभूयते ॥ २०  
तत्र काञ्चनशृङ्गाख्यमस्ति हेममयं पुरम् ।  
भाभिः प्रभाकरस्थानमिव यद्भाति भासुरम् ॥ २१  
बहुयोजनविस्तीर्णे तस्मिन्विद्याधरेश्वरः ।  
आस्ते हेमप्रभो नाम दृढभक्तिरुमापतौ ॥ २२  
तस्य चास्ति महादेवी पत्नीषु बहुषु प्रिया ।  
अलङ्कारप्रभा नाम रोहिणीव हिमत्विषः ॥ २३  
तया सह स राजा च प्रातरुत्थाय धार्मिकः ।  
स्नात्वार्चयित्वा विधिवद्गौरीयुक्तं महेश्वरम् ॥ २४  
एत्य मानुषलोकं च रत्नमिश्रं दिने दिने ।  
ब्राह्मणेभ्यो दरिद्रेभ्यः स्वर्णलक्षं प्रयच्छति ॥ २५  
ततश्चागत्य धर्मेण राजकृत्यान्यवेक्ष्य सः ।  
करोत्याहारपानादि मुनिवन्नियतव्रतः ॥ २६  
एवं दिनेषु गच्छत्सु तस्योद्घातवशात्किल ।  
अपुत्रताकृता राज्ञश्चिन्ता जातूदपद्यत ॥ २७  
तयातिदुर्मनस्कं च दृष्ट्वा पप्रच्छ तं प्रिया ।  
अलङ्कारप्रभा देवी दौर्मनस्यस्य कारणम् ॥ २८  
ततः स राजावादीत्तां सर्वसम्पत्तिरस्ति मे ।  
एकं तु पुत्रो नास्तीति दुःखं मां देवि बाधते ॥ २९  
या मया प्रागपुत्रस्य पुंसः सत्त्ववतः कथा ।  
श्रुता तत्स्मरणोद्घाताच्चिन्तैषा चोद्गता मम ॥ ३०  
कीदृशी सा कथा देवेत्युक्तो देव्या तया च सः ।  
राजा तस्यै कथामेवं सङ्क्षेपात्तामवर्णयत् ॥ ३१  
नगरे चित्रकूटाख्ये ब्राह्मणार्चनतत्परः ।  
बभूव ब्राह्मणवरो नाम्नान्वर्थो महीपतिः ॥ ३१  
तस्यासीत्सत्त्वशीलाख्यो जयी युद्धैकसेवकः ।  
मासे मासे च लेभे स तस्मात्स्वर्णशतं नृपात् ॥ ३३  
पर्याप्त्यै तच्च नैवाभूत्त्यागिनस्तस्य काञ्चनम् ।  
अपुत्रत्वाच्च दानैकविनोदासक्तचेतसः ॥ ३४  
पुत्रो विनोदहेतुर्मे दत्तस्तावन्न वेधसा ।  
दत्तं च दानव्यसनं तदप्यर्थविनाकृतम् ॥ ३५५  
वरं जीर्णस्य शुष्कस्य तरोर्जन्मोपलस्य वा ।  
न संसारे दरिद्रस्य त्यागैकव्यसनस्य च ॥ ३६  
इति सञ्चिन्तयन्नित्यं सत्त्वशीलः स जातुचित् ।  
उद्याने सञ्चरन्प्राप निधिं दैवात्कदाचन ॥ ३७  
सभृत्यश्च तमादाय भूरिकाञ्जनभास्वरम् ।  
महार्घरत्नरुचिरं निनाय प्रसभं गृहम् ॥ ३८  
ततः स भोगान्भुञ्जानो ब्राह्मणेभ्यो ददद्वसु ।  
भृत्येभ्यश्च सुहृद्भ्यश्च यावदास्तेऽत्र सात्त्विकः ॥ ३९  
तावद्दृष्ट्वा तदभ्यूह्य निधिलाभः स गोत्रजैः ।  
तस्य राजकुले गत्वा स्वैरं राज्ञे निवेदितः ॥ ४०  
अथ राज्ञा समाहूतः प्रतीहारनिदेशतः ।  
क्षणं राजाङ्गणैकान्ते सत्त्वशीलः स तस्थिवान् ॥ ४१  
तत्र हस्तस्थया लीलावज्रमुष्ट्या खनन्क्षितिम् ।  
स लेभे ताम्रकुम्मीस्थं निधानं चापरं महत् ॥ ४२  
दत्त्वेदं रञ्जनीयस्ते राजेति हृदयं निजम् ।  
विधिना सत्त्वतुष्टेन प्रकाशमिव दर्शितम् ॥ ४३  
तथैवाच्छादयामास मृदा तच्च विवेश च ।  
आवेदितः प्रतीहारेणान्तिकं नृपतेस्ततः ॥ ४४  
ज्ञातं मया निधिर्लब्धस्त्वया तं नः समर्पय ।  
इति तत्र स राज्ञा च प्रणतो जगदे स्वयम् ॥ ४५  
किमर्पयामि देवाद्यं किमद्यतनमुच्यताम् ।  
सोऽपि तत्रेति राजानं सत्त्वशीलो जगाद तम् ॥ ४६  
अर्पयाभिनवप्राप्तमित्युक्तश्च स भूभृता ।  
गत्वा राजाङ्गणैकान्ते निधिं तस्मै समर्पयत् ॥ ४७  
आद्यं निधिं यथेच्छं त्वं भुङ्क्ष्वेति प्रेषितोऽथ सः ।  
नृपेण निधितुष्टेन सत्त्वशीलोऽगमद्गृहम् ॥ ४८  
तत्रासीद्दानभोगाभ्यां तन्वन्नाम्नो यथार्थताम् ।  
नुदंश्चापुत्रतादुःखदौर्मनस्यं कथञ्चन ॥ ४९  
इत्येतत्सत्त्वशीलस्य वृत्तं पूर्वं श्रुतं मया ।  
संस्मृत्य स्थीयते दुःखं पुत्रासद्भावचिन्तया ॥ ५०  
इति विद्याधरेन्द्रेण भार्या हेमप्रभेण सा ।  
अलङ्कारप्रभा देवी गदिता निजगाद तम् ॥ ५१  
सत्यमेवं सुसत्त्वानां साहाय्यं भजते विधिः ।  
किं नापरो निधिर्लब्धः सत्त्वशीलेन सङ्कटे ॥ ५२  
तत्स्वसत्त्वप्रभावेण त्वमपि प्राप्स्यसीप्सितम् ।  
शृणु विक्रमतुङ्गस्य कथां चात्र निदर्शनम् ॥ ५३  
अस्ति पाटलिपुत्राख्यं भुवोऽलङ्करणं पुरम् ।  
पूर्णवर्णव्यवस्थानैस्तैस्तैः सन्मणिभिश्चितम् ॥ ५४  
तत्र विक्रमतुङ्गाख्यो राजाभूत्सत्त्ववान्पुरा ।  
योऽभूत्पराङ्मुखो दाने नार्थिनां न युधि द्विषाम् ॥ ५५  
स जातु मृगयाहेतोः प्रविष्टो नृपतिर्वनम् ।  
बिल्वैर्होमं विदधतं तत्र ब्राह्मणमैक्षत ॥ ५६  
तं दृष्ट्वा प्रष्टुकामोऽपि परिहृत्य तदन्तिकम् ।  
ययौ स दूरं मृगयारसेन सबलस्ततः ॥ ५७  
उत्पतद्भिः पतद्भिश्च हन्यमानैः स्वपाणिना ।  
चिरं मृगैश्च सिंहैश्च क्रीडित्वा कन्दुकैरिव ॥ ५८  
आवृत्तस्तं तथैवात्र दृष्ट्वा होमपरं द्विजम् ।  
उपेत्य नत्वा पप्रच्छ नाम होमफलं च सः ॥ ५९  
ततः स ब्राह्मणो भूपं कृताशीस्तमभाषत ।  
विप्रोऽहं नागशर्माख्यो होमे च शृणु मे फलम् ॥ ६०  
अनेन बिल्वहोमेन प्रसीदति यदानलः ।  
हिरण्मयानि बिल्वानि तदा निर्यान्ति कुण्डतः ॥ ६१  
ततोऽग्निः प्रकटीभूय वरं साक्षात्प्रयच्छति ।  
वर्तते मम भूयांश्च कालो बिल्वानि जुह्वतः ॥ ६२  
मन्दपुण्यस्य नाद्यापि तुष्यत्येव स पावकः ।  
इत्युक्ते तेन राजा तं धीरसत्त्वोऽभ्यभाषत ॥ ६३  
तर्हि मे देहि बिल्वं त्वमेकं यावज्जुहोमि तत् ।  
प्रसादयामि च ब्रह्मन्नधुनैव तवानलम् ॥ ६४  
कथं प्रसादयसि तं वह्निमप्रयतोऽशुचिः ।  
यो ममैवं व्रतस्थस्य पूतस्यापि न तुष्यति ॥ ६५  
इत्युक्तस्तेन विप्रेण राजा तमवदत्पुनः ।  
मैवं प्रयच्छ मे बिल्वं पश्याश्चर्यं क्षणादिति ॥ ६६  
ततः स राज्ञे विप्रोऽस्मै ददौ बिल्वं सकौतुकः ।  
राजा च स तदा तत्र दृढसत्त्वेन चेतसा ॥ ६४  
हुतेनानेन बिल्वेन न चेत्तुष्यति तच्छिरः ।  
त्वय्यग्ने स्वं जुहोमीति ध्यात्वा तस्मिञ्जुहाव तत् ॥ ६८  
आविरासीच्च सप्तार्चिः कुण्डाद्बिल्वं हिरण्मयम् ।  
स्वयमादाय तत्तस्य फलं सत्त्वतरोरिव ॥ ६९  
जगाद च स साक्षात्तं जातवेदा महीपतिम् ।  
सत्त्वेनानेन तुष्टोऽस्मि तद्गृहाण वरं नृप ॥ ७०  
तच्छ्रुत्वा स महासत्त्वो राजा तं प्रणतोऽब्रवीत् ।  
को ममान्यो वरो देहि द्विजायास्मै यथेप्सितम् ॥७१  
इति राज्ञो वचः श्रुत्वा सुप्रीतोऽग्निर्जगाद तम् ।  
राजन्महाधनपतिर्ब्राह्मणोऽयं भविष्यति ॥ ७२  
त्वमप्यक्षीणकोषश्रीर्मत्प्रसादाद्भविष्यसि ।  
एवं दत्तवरं वह्निं ब्राह्मणः स व्यजिज्ञपत् ॥ ७३  
आविर्भूतोऽसि सहसा राज्ञः स्वेच्छाविहारिणः ।  
न मे सनियमस्यापि किमेतद्भगवन्निति ॥ ७४  
ततोऽग्निर्वरदः प्राह नादास्यं दर्शनं यदि ।  
अहोष्यदेष स्वशिरस्तीव्रसत्त्वो नृपो मयि ॥ ७५  
तीव्रसत्त्वस्य नचिराद्भवन्त्येव हि सिद्धयः ।  
मन्दसत्त्वस्य तु चिराद्ब्रह्मन्युष्मादृशस्य ताः ॥ ७६  
इत्युक्त्वान्तर्हिते वह्नौ नृपमामन्त्र्य स द्विजः ।  
नागशर्मा ततो गत्वा क्रमेणाभून्महाधनः ॥ ७७  
नृपोऽपि दृष्टसत्त्वः स स्तूयमानोऽनुयायिभिः ।  
ययौ विक्रमतुङ्गः स्वं पुरं पाटलिपुत्रकम् ॥ ७८  
तत्र स्थितमकस्मात्तं प्रविश्य प्रभुमेकदा ।  
रहः शत्रुञ्जयो नाम प्रतीहारो व्यजिज्ञपत् ॥ ७९  
विजने देव विज्ञप्तिं चिकीर्षुर्ब्राह्मणो बटुः ।  
दत्तशर्मेति नाम स्वं ब्रुवाणो द्वारि तिष्ठति ॥ ८०  
प्रवेशयेति भूपेन तेनादिष्टे प्रवेशितः ।  
स्वस्तिपूर्वं स राजानं प्रणम्योपाविशद्बटुः ॥ ८१  
व्यजिज्ञपच्च देवाहं चूर्णयुक्त्या कयाचन ।  
सद्यः साधयितुं जाने ताम्रात्कनकमुत्तमम् ॥ ८२  
गुरुणा ह्युपदिष्टा सा युक्तिर्मम मया च तत् ।  
दृष्टं साक्षात्तया युक्त्या संसिद्धं तस्य काञ्चनम् ॥ ८३  
इत्युक्ते बटुना तेन ताम्रमानाययन्नृपः ।  
विलीने च कृते तस्मिन्स बटुश्चूर्णमक्षिपत् ॥ ८४  
क्षिप्यमाणं च तच्चूर्णमदृश्यः कोऽप्यपाहरत् ।  
यक्षस्तं च ददर्शैकः स राजा तुष्टपावकः ॥ ८५  
अप्राप्तचूर्णं ताम्रं च न सुवर्णीबभूव तत् ।  
एवं त्रिः कुर्वतस्तस्य बटोर्मोघः श्रमोऽभवत् ॥ ८६  
ततो विषण्णादादाय राजा तस्माद्बटोः स्वयम् ।  
चूर्णे विलीने चिक्षेप ताम्रे तेजस्विनां वरः ॥ ८७  
तस्य तन्नाहरच्चूर्णं यक्षः स्मित्वा ययौ तु सः ।  
तेन तच्चूर्णसंयोगात्ताम्रं कनकतामगात् ॥ ८८  
विस्मिताय ततस्तस्मै बटवे परिपृच्छते ।  
स राजा यक्षवृत्तान्तं यथादृष्टं शशंस तम् ॥ ८९  
शिक्षित्वा चूर्णयुक्तिं च बटोस्तस्मात्तदैव ताम् ।  
नृपश्चक्रे कृतार्थं तं कृतदारपरिग्रहम् ॥ ९०  
भेजे च पूर्णकोषश्रीर्हेम्ना तद्युक्तिजन्मना ।  
सावरोधोऽसमान्भोगानदरिद्रीकृतद्विजः ॥ ९१  
तदेवं भीत इव वा परितुष्ट इवाथवा ।  
ददाति तीव्रसत्त्वानामिष्टमीश्वर एव हि ॥ ९२  
त्वत्तश्च धीरसत्त्वोऽन्यः कोऽस्ति दाता च देव तत् ।  
दास्यत्याराधितः शम्भुः पुत्रं ते मा शुचं कृथाः ॥ ९३  
इत्युदारमलङ्कारप्रभादेवीमुखाद्वचः ।  
श्रुत्वा हेमप्रभो राजा श्रद्दधे च तुतोष च ॥ ९४  
मेने च तनयप्राप्तिं गौरीशाराधनाद्ध्रुवम् ।  
सूचिता हृदयेनैव निजेनोत्साहशालिना ॥ ९५  
ततोऽन्येद्युः सदेवीकः स्नातोऽभ्यर्चितशङ्करः ।  
नवकाञ्चनकोटीश्च विप्रेभ्यः प्रतिपाद्य सः ॥ ९६  
तनयार्थं तपस्तेपे निराहारो हराग्रतः ।  
देहस्त्यक्तो मया शर्वस्तोषितो वेति निश्चितः ॥ ९७  
तपस्थश्चेति तुष्टाव वरदं गिरिजापतिम् ।  
हेलावितीर्णदुग्धाब्धिं प्रपन्नायोपमन्यवे ॥ ९८  
नमस्तेऽस्तु जगत्सर्गस्थितिसंहारहेतवे ।  
गौरीश तत्तद्व्योमादिभेदभिन्नाष्टमूर्तये ॥ ९९  
नमस्ते सततोत्फुल्लहृत्कुशेशयशायिने।  
विशुद्धमानसावासकलहंसाय शम्भवे ॥ १००  
नमो दिव्यप्रकाशाय निर्मलाय जलात्मने ।  
प्रक्षीणदोषैर्दृश्याय सोमायात्यद्भुताय ते ॥ १०१  
देहार्धधृतकान्ताय केवलब्रह्मचारिणे ।  
इच्छानिर्मितविश्वाय नमो विश्वमयाय ते ॥ १०२  
एवं कृतस्तुतिं तं च राजानं गिरिजापतिः ।  
त्रिरात्रोपोषितं स्वप्ने साक्षाद्भूयेदमब्रवीत् ॥ १०३  
उत्तिष्ठ राजन्भावी ते वीरो वंशधरः सुतः ।  
गौरीप्रसादात्कन्यापि भविष्यत्युत्तमा तव ॥ १०४  
नरवाहनदत्तस्य युष्माकं चक्रवर्तिनः ।  
भविष्यतो भवित्री या महिषी महसां निधेः ॥ १०५  
इत्युक्त्वान्तर्हिते शर्वे सोऽथ विद्याधरेश्वरः ।  
हेमप्रभः प्रबुबुधे प्रहृष्टो रजनीक्षये ॥ १०६  
आनन्दयदलङ्कारप्रभां स्वप्नं निवेद्य सः ।  
गौर्या स्वप्ने तथैवोक्तां भार्यां संवादशंसिनीम् ॥ १०७  
उत्थाय च ततः स्नातः स राजार्चितधूर्जटिः ।  
चकार दत्तदानः सन्नुत्सवं कृतपारणः ॥ १०८  
दिवसेष्वथ यातेषु देवी कतिपयेषु सा ।  
अलङ्कारप्रभा तस्य राज्ञो गर्भमधारयत् ॥ १०९  
आनन्दयामास च तं मुखेन मधुगन्धिना ।  
लोलनेत्रालिना कान्तं पङ्कजेनेव पाण्डुना ॥ ११०  
आख्यातश्लाघ्यजन्मानमुदारैर्गर्भदोहदैः ।  
असूत तनयं काले द्यौरर्कमिव सा ततः ॥ १११  
येन जातेन सहजैस्तेजोभिरवभासितम् ।  
सिन्दूरारुणतां नीतमपि तज्जातवासकम् ॥ ११२  
पिता च तं शिशुं राजा शत्रुगोत्रभयावहम् ।  
दिव्यवागुपदिष्टेन नाम्ना वज्रप्रभं व्यधात् ॥ ११३  
ततः स ववृधे बालः पार्वणेन्दुरिव क्रमात् ।  
कलाभिः पूर्यमाणः सन्वृद्धिहेतोः कुलाम्बुधेः ॥ ११४  
अथाचिरात्पुनस्तस्य राज्ञो हेमप्रभस्य सा ।  
अलङ्कारप्रभा राज्ञी सगर्भा समपद्यत ॥ ११५  
सगर्भा चाश्रयोद्भूतसविशेषद्युतिस्तथा ।  
सत्यं हेमासनारूढा भेजेऽन्तःपुररत्नताम् ॥ ११६  
विद्याकल्पितसत्पद्मविमानेन नभस्तले ।  
बभ्राम च तथाभूतविलसद्गर्भदोहदा ॥ ११७  
प्राप्ते च समये तस्या देव्याः कन्याजनिष्ट सा ।  
पर्याप्तं वर्णनं यस्या जन्म गौरीप्रसादतः ॥ ११८  
नरवाहनदत्तस्य भार्येयं भाविनीति वाक् ।  
तदाश्रावि हरादेशवचःसंवादिनी दिवः ॥ ११९  
ततो राजा सुतोत्पत्तिनिर्विशेषकृतोत्सवः ।  
तां स हेमप्रभोऽकार्षीन्नाम्ना रत्नप्रभां सुताम् ॥ १२०  
स्वविद्यासंस्कृता सा च तस्य रत्नप्रभा पितुः ।  
अवर्धत गृहे दिक्षु प्रकाशस्तूदपद्यत ॥ १२१  
ततः स राजा तं वर्महरं वज्रप्रभं सुतम् ।  
कृतदारक्रियं कृत्वा यौवराज्येऽभिषिक्तवान् ॥ १२२  
विन्यस्तराज्यभारश्च तस्मिन्नार्सात्स निर्वृतः ।  
सुताविवाहचिन्ता तु तस्यैकाभूत्तदा हृदि ॥ १२३  
एकदा सोऽन्तिकासीनां प्रदेयां वीक्ष्य तां सुताम् ।  
राजाब्रवीदलङ्कारप्रभां देवीं समीपगाम् ॥ १२४  
कुलालङ्कारभूतापि पश्य देवि जगत्त्रये ।  
कन्या नाम महद्दुःखं धिगहो महतामपि ॥ १२५  
विनीताप्याप्तविद्यापि रूपयौवनवत्यपि ।  
रत्नप्रभा वरप्राप्त्या विनैषा यद्दुनोति माम् ॥ १२६  
नरवाहनदत्तस्य भार्योक्ता दैवतैरियम् ।  
तत्किं न दीयते तस्मै भाव्यस्मच्चक्रवर्तिने ॥ १२७  
इति चोक्तस्तया देव्या स राजा पुनरब्रवीत् ।  
बाढं सा कन्यका धन्या या तं वरमवाप्नुयात् ॥ १२८  
स हि कामावतारोऽत्र किं तु नाद्यापि दिव्यताम् ।  
प्राप्तस्तेन मया तस्य विद्याप्राप्तिः प्रतीक्ष्यते ॥ १२९  
इत्येवं वदतस्तस्य सद्यस्तैर्वचनैः पितुः ।  
कर्णप्रविष्टैः कन्दर्पमोहमन्त्रपदोपमैः ॥ १३०  
भ्रान्तेवाविष्टचित्तेव सुप्तेव लिखितेव च ।  
अभूद्रत्नप्रभा तेन हृतचित्ता वरेण सा ॥ १३१  
ततः कथञ्चित्पितरौ प्रणम्यान्तःपुरं निजम् ।  
गत्वा चिन्तातुरा निद्रां चिरेण कथमप्यगात् ॥ १३२  
प्रातः शुभं दिनं पुत्रि तत्स वत्सोधरात्मजः ।  
द्रष्टव्यः स्ववरो गत्वा कौशाम्बीं नगरीं त्वया ॥ १३३  
ततश्च स्वपुरेऽमुष्मिन्नानीय त्वत्पिता स्वयम् ।  
तव तस्य च कल्याणि विवाहं संविधास्यति ॥ १३४  
इति स्वप्नेऽथ तं गौरी सानुकम्पा समादिशत् ।  
प्रबुध्य सा च तं स्वप्नं प्रातर्मात्रे न्यवेदयत् ॥ १३५  
ततः सा तदनुज्ञाता बुद्ध्वा विद्याप्रभावतः ।  
उद्यानस्थं वरं द्रष्टुं प्रावर्तत निजात्पुरात् ॥ १३६  
तामार्यपुत्र मामेतां वेत्थ रत्नप्रभामिति ।  
प्राप्तामुत्कां क्षणेनाद्य वित्थ यूयमतः परम् ॥ १३७  
एतत्तस्या वचः श्रुत्वा माधुर्यन्यक्कतामृतम् ।  
विलोक्य नेत्रपीयूषं विद्याधर्या वपुश्च तत् ॥ १३८  
नरवाहनदत्तोऽन्तर्विधातारं निनिन्द सः ।  
श्रोत्रनेत्रमयं कृत्स्नमकरोत्किं न मामिति ॥ १३९  
जगाद तां च धन्योऽहं जन्माद्य सफलं मम ।  
योऽहमेव स्वयं तन्वि स्नेहादभिसृतस्त्वया ॥ १४०  
इत्यन्योन्यनवप्रेमकृतसंलापयोस्तयोः ।  
अकस्माद्ददृशे तत्र विद्याधरबलं दिवि ॥ १४१  
तातोऽयमागतोऽत्रेति द्राग्रत्नप्रभयोदिते ।  
राजा हेमप्रभो व्योम्नः सपुत्रोऽवततार सः ॥ १४२  
उपाययौ च पुत्रेण सह वज्रप्रभेण सः ।  
नरवाहनदत्तं तं विहितस्वागतादरम् ॥ १४३  
अन्योन्यरचिताचारा यावत्तिष्ठन्ति ते क्षणात् ।  
तावत्तत्राययौ बुद्ध्वा वत्सराजः समन्त्रिकः ॥ १४४  
कृतातिथ्यनिधिं तं च नृपं हेमप्रभोऽथ सः ।  
यथा रत्नप्रभोक्तं तं वृत्तान्तं समबोधयत् ॥ १४५  
जगाद च मया चेयं ज्ञाता विद्याप्रभावतः ।  
इहागता सुता सर्वं वृत्तान्तं चात्र वेद्म्यहम् ॥ १४६  
 ....................... ।  
चक्रवर्तिविमानं हि भाव्यग्रेऽमुष्य तादृशम् ॥ १४७  
अनुमन्यस्व तद्द्रक्ष्यस्यचिरादेतमात्मजम् ।  
रत्नप्रभावधूयुक्तं युवराजमिहागतम् ॥ १४८  
एव वत्सेशमभ्यर्थ्य तेनानुमतवाञ्छितः ।  
सपुत्रः कल्पयित्वा तद्विमानं निजविद्यया ॥ १४९  
तत्रारोप्य त्रपानम्रमुखं रत्नप्रभायुतम् ।  
नरवाहनदत्तं तं सहितं गोमुखादिभिः ॥ १५०  
यौगन्धरायणेनापि पित्रानुप्रेषितेन सः ।  
हेमप्रभो निनाय स्वं पुरं काञ्चनशृङ्गकम् ॥ १५१  
नरवाहनदत्तश्च ददर्श प्राप्य तत्पुरम् ।  
श्वाशुरं काञ्चनमयं हेमप्राकारभासुरम् ॥ १५२  
रश्मिप्रतानैर्निर्यद्भिरलङ्कृतभिवाभितः ।  
प्रसारितानेकभुजं जामातृप्रीतिसम्भ्रमात् ॥ १५३  
तत्र तां विधिवत्तस्मै राजा हेमप्रभो ददौ ।  
रत्नप्रभा महारम्भो हरयेऽब्धिरिव श्रियम् ॥ १५४  
प्रायच्छद्रत्नराशींश्च तदा तस्मै स भास्वरान् ।  
प्रदीप्तानेकवीवाहवह्निविभ्रमशालिनः ॥ १५७  
सोत्सवस्य पुरे चास्य राज्ञो वित्तानि वर्षतः ।  
लब्धवस्त्रा इव बभुः सपताका गृहा अपि ॥ १५६  
नरवाहनदत्तश्च निर्व्यूढोद्वाहमङ्गलः ।  
दिव्यभोगभुगत्रास्त स रत्नप्रभया समम् ॥ १५७  
रेमे च दिव्यान्युद्यानवापीदेवकुलानि सः ।  
पश्यंस्तथा समारुह्य तद्विद्याबलतो नभः ॥ १५८  
एवं च तत्र कतिचिद्दिवसानुषित्वा विद्याधराधिपपुरे स वधूसहायः ।  
वत्सेश्वरस्य तनयः स्वपुरीं प्रयातुं यौगन्धरायणमतेन मतिं चकार ॥ १५९  
श्वश्र्वा ततो रचितमङ्गलसंविधानः सम्पूजितः ससचिवः श्वशुरेण भूयः ।  
तेनैव पुत्रसहितेन सह प्रतस्थे कान्तासखस्तदधिरुह्य पुनर्विमानम् ॥ १६०  
प्राप्याशु तां प्रमदनिर्भरवत्सराजबद्धोत्सवां स जननीनयनामृतौघः ।  
रत्नप्रभां दधदथ स्वपुरीं विवेश हेमप्रभेण ससुतेन सहानुगैश्च ॥ १६१  
वत्सेश्वरोऽपि सह वासवदत्तया तं पादानतं समभिनन्द्य सुतं वधूं च ।  
हेमप्रभं सतनयं विभवानुरूपं सम्बन्धिनं नवमपूजयदूर्जितश्रीः ॥ १६२  
अथ विद्याधरराजे तस्मिन्नापृच्छ्य वत्सराजादीन् ।  
उत्पत्य नभः ससुते गतवति हेमप्रभे स्वपुरम् ॥ १६३  
नरवाहनदत्तोऽसौ रत्नप्रभया समदनमञ्चुकया ।  
सह सुखितस्तदनैषीद्दिवसं सखिभिर्निजैर्युक्तः ॥ १६४  
इति महाकविश्रीसोमदेवभट्टविरचिते कथासरित्सागरे रत्नप्रभालम्बके प्रथमस्तरङ्गः ।