---
title: ००२

---
एवं विद्याधरीं भार्यां भव्यां रत्नप्रभां नवाम्।  
तस्य प्राप्तवतोऽन्येद्युस्तद्वेश्मनि तया सह ॥ १  
नरवाहनदत्तस्य स्थितस्य प्रातराययुः ।  
दर्शनार्थमुपद्वारं सचिवा गोमुखादयः ॥ २  
द्वाःस्थया क्षणरुद्धेषु तेष्वत्रावेदितेष्वथ ।  
प्रविष्टेष्वादृतेष्वेतां द्वाःस्थां रत्नप्रभाभ्यधात् ॥ ३  
द्वारमेषां न रोद्धव्यमिह प्रविशतां पुनः ।  
आर्यपुत्रवयस्यानां स्वं शरीरममी हि नः ॥ ४  
रक्षा चान्तःपुरेष्वीदृङ्नैवमेतन्मतं मम ।  
इति द्वाःस्थामुदित्वा सा स्वपतिं तमथाब्रवीत् ॥ ५  
आर्यपुत्र प्रसङ्गेन वदामि तव तच्छृणु ।  
नीतिमात्रमहं मन्ये स्त्रीणां रक्षानियन्त्रणम् ॥ ६  
ईर्ष्याकृतोऽथवा मोहः कार्यं तेन न किञ्चन ।  
महत्तरेण रक्ष्यन्ते शीलेनैव कुलस्त्रियः ॥ ७  
धातापि न प्रभुः प्रायश्चपलानां तु रक्षणे ।  
मत्ता नदी च नारी च नियन्तुं केन पार्यते ॥ ८  
तथा च श्रयूतामत्र कथां वः कथयाम्यहम् ।  
अस्तीह रत्नकूटाख्यं द्वीपं मध्येऽम्बुधेर्महत् ॥ ९  
तत्र राजा महोत्साहः पुरा परमवैष्णवः ।  
यथार्थेनाभिधानेन रत्नाधिपतिरित्यभूत् ॥ १०  
स राजा विजयं पृथ्व्याः सर्वराजात्मजास्तथा ।  
भार्याः प्राप्तुं तपस्तेपे विष्णोराराधनं महत् ॥ ११  
सन्तुष्टस्तपसा साक्षाद्भगवानादिदेश तम् ।  
उत्तिष्ठ राजंस्तुष्टोऽस्मि तदिदं वच्मि ते शृणु ॥ १२  
कलिङ्गविषये कोऽपि गन्धर्वो मुनिशापतः ।  
समुत्पन्नो गजः श्वेतः श्वेतरश्मिरिति श्रुतः ॥ १३  
पूर्वजन्मतपःसिद्धियोगान्मद्भक्तितस्तथा ।  
ज्ञानी गगनगामी च गजो जातिस्मरश्च सः ॥ १४  
दत्तादेशो मया स्वप्ने स च हस्ती महांस्तव ।  
एत्य स्वयं द्युमार्गेण वाहनत्वं प्रपत्स्यते ॥ १५  
तमारुह्य गजं श्वेतं सुरेभमिव वज्रभृत् ।  
व्योममार्गेण यं यं त्वं राजानमभियास्यसि ॥ १६  
स स दिव्यानुभावाय भीतस्तुभ्यं प्रदास्यति ।  
स्वप्ने मयैव दत्ताज्ञः कन्यादाननिभात्करम् ॥ १७  
एवं विजेष्यसे कृत्स्नां पृथ्वीमन्तःपुराणि च ।  
राजपुत्रीसहस्राणि त्वमशीतिमवाप्यसि ॥ १८  
इत्युक्त्वान्तर्हिते विष्णौ स राजा कृतपारणः ।  
अन्येद्युरागतं व्योम्ना तं ददर्श गजं शुभम् ॥ १९  
आरुह्योपनतं तं च यथादिष्टः स विष्णुना ।  
तथा विजित्य पृथिवीमाजह्रे राजकन्यकाः ॥ २०  
सहस्राशीतिसङ्ख्याभिस्ततस्ताभिः समं च सः ।  
उवास रत्नकूटेऽत्र यथेच्छं विहरन्नृपः ॥ २१  
शान्त्यर्थं शीतरश्मेश्च तस्य दिव्यस्य दन्तिनः ।  
प्रत्यहं भोजयामास विप्राणां शतपञ्चकम् ॥ २२  
कदाचिच्च तमारुह्य परिभ्रम्य स भूपतिः ।  
द्वीपान्तराणि स्वं द्वीपं रत्नाधिपतिराययौ ॥ २३  
तत्रावतरतस्तस्य गगनात्तु गजोत्तमम् ।  
चञ्चवा तार्क्ष्योद्भवः पक्षी मूर्ध्नि दैवादताडयत् ॥ २४  
स च पक्षी प्रदुद्राव राज्ञा तीक्ष्णाङ्कुशाहतः ।  
हस्ती तु भूमावपतच्चञ्च्वाघातेन मूर्च्छितः ॥ २५  
नृपेऽवतीर्णे स गजो लब्धसञ्ज्ञोऽपि नाशकत् ।  
उत्थाप्यमानोऽप्युत्थातुं निरस्तकवलग्रहः ॥ २६  
पञ्चाहानि तथैवास्मिन्वारणे पतितस्थिते ।  
दुःखितः स निराहारो राजा चाप्येवमब्रवीत् ॥ २७  
भो लोकपाला ब्रूतास्मिन्नुपायं सङ्कटे मम ।  
अन्यथोपहरिष्यामि छित्त्वाहं स्वशिरोऽद्य वः ॥ २८  
इत्युक्त्वैवात्तखड्गं तं स्वशिरश्छेत्तुमुद्यतम् ।  
अशरीरा जगादैवं वाणी तत्क्षणमम्बरात् ॥ २९  
मा साहसं कृथा राजन्साध्वी काचित्करोति चेत् ।  
हस्तस्पर्शं गजस्यास्य तदुत्तिष्ठति नान्यथा ॥ ३०  
तच्छ्रुत्वैवामृतलतां नाम हृष्टः स भूपतिः ।  
मुख्यामानाययामास निजां देवीं सुरक्षिताम् ॥ ३१  
तया स्पृष्टः स हस्तेन नोदतिष्ठद्गजो यदा ।  
तदा सोऽन्या निजाः सर्वा देवीरानाययन्नृपः ॥ ३२  
ताभिः कृतकरस्पर्शः समस्ताभिरपि क्रमात् ।  
नैवोत्तस्थौ द्विपः सोऽत्र न तास्वेकाप्यभूत्सती ॥ ३३  
अन्तःपुरसहस्राणि तामशीतिमपि स्फुटम् ।  
दृष्ट्वा विलज्जितान्येव स राजा जनसन्निधौ ॥ ३४  
विलक्षः स्वपुरात्तस्मादानाय्य निखिलाः स्त्रियः ।  
क्रमेण हस्तिनस्तस्य हस्तस्पर्शमकारयत् ॥ ३५  
तथापि यत्स नोत्तस्थौ गजेन्द्रस्तत्स भूपतिः ।  
कष्टं पुरे मे साध्वी स्त्री नैकापीति त्रपां ययौ ॥ ३६  
तावच्च हर्षगुप्ताख्यस्ताम्रलित्याः समागतः ।  
वणिक्तत्राययौ बुद्ध्वा वृत्तान्तं तं सकौतुकः ॥ ३७  
तस्य कर्मकरी पश्चादाजगाम पतिव्रता ।  
एका शीलवती नाम सा तद्दृष्ट्वा तमब्रवीत् ॥ ३८  
स्पृशाम्यहं करेणैतं स्वभर्तुश्चापरो मया ।  
मनसापि न चेद्ध्यातस्तदुत्तिष्ठत्वयं द्विपः ॥ ३९  
इत्युक्त्वोपेत्य हस्तेन सा च पस्पर्श तं गजम् ।  
उदतिष्ठत्स च स्वस्थः कवलं च ततोऽग्रहीत् ॥ ४०  
इमास्ता विरलाः साध्व्यः काश्चिदेवेश्वरोपमाः ।  
सर्गपालनसंहारसमर्था जगतोऽस्य याः ॥ ४१  
इति शीलवतीं तत्र कृतकोलाहलो जनः ।  
तां तुष्टाव तदा दृष्ट्वा श्वेतरश्मिं तमुत्थितम् ॥ ४२  
राजापि रत्नाधिपतिः परितुष्याभिनन्द्य ताम् ।  
सोऽपूरयदसङ्ख्यातै रत्नैः शीलवतीं सतीम् ॥ ४३  
तत्स्वामिनं च वणिजं हर्षगुप्तं तथैव तम् ।  
अपूजयद्ददौ चास्य गृहं राजगृहान्तिके ॥ ४४  
परिवर्जितसंस्पर्शा निजभार्यास्तथैव सः ।  
पिण्डाच्छादनमात्रैकभागिनीरकरोत्ततः ॥ ४५  
अथानाय्य कृताहारो हर्षगुप्तस्य सन्निधौ ।  
साध्वीं शीलवतीं तां स जगाद विजने नृपः ॥ ४६  
शीलवत्यस्ति ते काचित्कन्या पितृकुलादिति ।  
तां मे दापय जाने हि सापि स्यात्त्वादृशी भुवम् ॥ ४७  
इत्युक्ता तेन सा राज्ञा शीलवत्यब्रवीत्तदा ।  
राजदत्तेति नाम्नास्ति ताम्रलिप्त्यां स्वसा मम ॥ ४८  
उपयच्छस्व तां देव श्लाघ्यरूपां यदीच्छसि ।  
इत्युक्तः स तया राज्ञा प्रतिपेदे तथेति तत् ॥ ४९  
निश्चित्य च तदन्येद्युः शीलवत्या तया सह ।  
तेनापि हर्षगुप्तेन तमारुह्य स्वगामिनम् ॥ ५०  
श्वेतरश्मिं स्वयं गत्वा ताम्रलिप्तीं स भूपतिः ।  
विवेश हर्षगुप्तस्य वणिजस्तस्य मन्दिरम् ॥ ५१  
तत्र पप्रच्छ तदहर्लग्नं शीलवतीस्वसुः ।  
विवाहे राजदत्ताया गणकानात्मनस्तथा ॥ ५२  
गणकाश्चोभयोः पृष्ट्वा नक्षत्राण्येवमब्रुवन् ।  
लग्नो वां शोभनो राजन्नस्ति मासेष्वितस्त्रिषु ॥ ५३  
अद्य वा विद्यते यादृक्तेनैषा चेद्विवाह्यते ।  
राजदत्ता ततोऽवश्यमसाध्वी भवति प्रभो ॥ ५४  
गणकैरेवमुक्तोऽपि कमनीयवधूत्सुकः ।  
एकाकी चिरमस्थास्नुः स राजा समचिन्तयत् ॥ ५५  
अलं विचारेणाद्यैव राजदत्तामिहोद्वहे ।  
शीलवत्याः स्वसा ह्येषा निर्दर्पा नासती भवेत् ॥ ५६  
यत्तत्समुद्रमध्येऽस्ति द्वीपखण्डममानुषम् ।  
एकशून्यचतुःशालं तत्रैतां स्थापयामि च ॥ ५७  
दुर्गमेऽत्र परीवारं स्त्रीरेवास्याः करोमि च ।  
पुरुषादर्शनादेवमसती स्यादियं कथम् ॥ ५८  
इति निश्चित्य तदहः परिणिन्ये स भूपतिः ।  
तां राजदत्तां सहसा शीलवत्या समर्पिताम् ॥ ५९  
कृतोद्वाहः कृताचारो हर्षगुप्तेन तां वधूम् ।  
आदाय तेनैव समं शीलवत्या तया च सः ॥ ६०  
श्वेतरश्मिं तमारुह्य क्षणेन नभसा निजम् ।  
मार्गोन्मुखजनं द्वीपं रत्नकूटं तदाययौ ॥ ६१  
संविभेजे च तां भूयस्तथा शीलवतीं यथा ।  
प्राप्तसाध्वीव्रतफला कृतार्था समपादि सा ॥ ६२  
ततस्तत्रैव करिणि श्वेतरश्मौ नभश्चरे ।  
आरोप्य तां नववधूं राजदत्तां स चिन्तिते ॥ ६३  
नीत्वा तत्राब्धिमध्यस्ये द्वीपे मानुषदुर्गमे ।  
आस्थापयच्चतुःशाले नारीभयपरिच्छदाम् ॥ ६४  
यद्यद्वस्तूपयुक्तं च तस्यास्तत्तदविश्वसन् ।  
व्योमैव प्रापयामास तत्र तेन गजेन सः ॥ ६५  
स्वयं तदनुरक्तश्च तत्रैवासीत्सदा निशि ।  
आययौ राजकार्यार्थं रत्नकूटं दिवा पुनः ॥ ६६  
एकदा स तया साकं प्रत्यूषे राजदत्तया ।  
राजा प्रतिघ्नन्दुःस्वप्नं सिषेवे पानमङ्गलम् ॥ ६७  
तेन मत्ताममुञ्चन्तीमपि मुक्त्वा स तां ययौ ।  
रत्नकूटं स्वकार्यार्थं नित्यस्निग्धा हि राजता ॥ ६८  
तत्र तस्थौ सशङ्केन कुर्वन्कार्याणि चेतसा ।  
क्षीबा किमेकका मुक्ता सा त्वयेतीव शंसता ॥ ६९  
तावच्च राजदत्ता सा स्थाने तत्रातिदुर्गमे ।  
महानसादिव्यग्रासु दासीष्वेकाकिनी स्थिता ॥ ७०  
द्वारे विधिमिवान्यं तत्तद्रक्षाविजिगीषया ।  
आगतं पुरुषं कञ्चिद्ददर्शाश्चर्यदायकम् ॥ ७१  
कस्त्वं कथमिदं स्थानमगम्यं चागतो भवान् ।  
इति तं चान्तिकप्राप्तं क्षीबा पप्रच्छ सा किल ॥ ७२  
ततः स दृष्टबहुलक्लेशस्तां पुरुषोऽब्रवीत् ।  
मुग्धे पवनसेनाख्यो वणिक्पुत्रोस्मि माथुरः ॥ ७३  
हृतस्वो गोत्रजैः सोऽहमनाथः प्रमयात्पितुः ।  
गत्वा विदेशे कृपणां परसेवामशिश्रियम् ॥ ७४  
ततः कृच्छ्रेण सम्प्राप्य धनलेशं वणिज्यया ।  
गच्छन्देशान्तरं मार्गे मुषितोऽस्म्येत्य तस्करैः ॥ ७५  
ततो भिक्षां भ्रमंस्तुल्यैः सहान्यैर्गतवानहम् ।  
रत्नानामाकरस्थानं कनकक्षेत्रसञ्ज्ञकम् ॥ ७६  
तत्राङ्गीकृत्य भूपस्य भागं संवत्सरावधि ।  
खाते खनन्क्षितिं रत्नं नैकमप्यऽस्मि लब्धवान् ॥ ७७  
नन्दत्सु लब्धरत्नेषु मद्विधेष्वपरेषु च ।  
गत्वाब्धितीरे दुःखार्तः काष्ठान्यहमुपाहरम् ॥ ७८  
अग्निप्रवेशाय चितां यावत्तत्र करोमि तैः ।  
जीवदत्ताभिधस्तावत्कोऽप्यत्र वणिगाययौ ॥ ७९  
निवार्य मरणात्तेन दत्त्वा वृत्तिं दयालुना ।  
गृहीतोऽहं प्रवहणे स्वर्णद्वीपं यियासता ॥ ८०  
ततोऽकस्मात्प्रवहणेनाब्धिमध्येन गच्छताम् ।  
पञ्चस्वहःसु यातेषु मेघोऽकस्माददृश्यत ॥ ८१  
प्रवृष्टे स्थूलधाराभिर्मेघेऽस्मिन्मारुतेन तत् ।  
अघूर्णत प्रवहणं मत्तहस्तिशिरो यथा ॥ ८२  
क्षणान्निमज्ज्य भग्नेऽस्मिन्यानपात्रे विधेर्वशात् ।  
एकः फलहकः प्राप्तस्तत्कालं मज्जता मया ॥ ८३  
तदारूढस्ततः शान्ते मेघाटोपे विधेर्वशात् ।  
इमं प्रदेशं प्राप्याहमुत्तीर्णः साम्प्रतं वने ॥ ८४  
वीक्ष्य चेदं चतुःशालं प्रविश्याभ्यन्तरं मया ।  
दृष्टा दृष्टिसुधावृष्टिस्त्वं तापशमनी शुभे ॥ ५  
इत्युक्तवन्तं पर्यङ्के निवेश्यैवालिलिङ्ग तम् ।  
मोहिता राजदत्ता सा मदेन मदनेन च ॥ ८६  
स्त्रीत्वं क्षीबत्वमेकान्तः पुंसो लाभोऽनियन्त्रणा ।  
यत्र पञ्चाग्नयस्तत्र वार्ता शीलतृणस्य का ॥ ८७  
न चैवं क्षमते नारी विचारं मारमोहिता ।  
यदियं चकमे राज्ञी तमकाम्यं विपद्गतम् ॥ ८८  
तावच्च रत्नाधिपतिः स राजा रत्नकूटतः ।  
आजगामोत्सुकस्तूर्णं द्युचरद्विपवाहनः ॥ ८९  
प्रविशंश्चात्र सोऽपश्यत्तादृशेनापि तेन ताम् ।  
पुरुषेण समं भार्यां राजदत्तां रतिस्थिताम् ॥ ९०  
दृष्ट्वा जिघांसितमपि क्षितीशः पुरुषं स तम् ।  
नावधीत्पादपतितं ब्रुवाणं कृपणा गिरः ॥ ९१  
भार्यां भीतां च मत्तां तां स वीक्ष्यैवमचिन्तयत् ।  
मद्ये मारैकसुहृदि प्रसक्ता स्त्री सती कुतः ॥ ९२  
नियन्तुं चपला नारी रक्षयापि न शक्यते ।  
किं नामोत्पातवाताली बाहुभ्यां जातु बध्यते ॥ ९३  
न कृतं गणकोक्तं यत्तदिदं तस्य मे फलम् ।  
विपाककटुकं तस्य नाप्तवाक्यावधीरणम् ॥ ९४  
शीलवत्याः स्वसेतीमां जानतो बत विस्मृता ।  
सुधायाः सहजा सा मे कालकूटविषच्छटा ॥ ९५  
अथवा कः समर्थः स्यादसम्भाव्यं विचेष्टितम् ।  
जेतुं पुरुषकारेण विधेरद्भुतकर्मणः ॥ ९६  
इत्यालोच्य न चुक्रोध कस्मैचित्तं जहौ च सः ।  
पृष्टोदन्तं वणिक्पुत्रं राजा प्रच्छन्नकामुकम् ॥ ९७  
सोऽपि मुक्तस्ततोऽपश्यन्गतिं काञ्चिद्वणिक्सुतः ।  
निर्गत्याब्धौ प्रवहणं दूरादागच्छदैक्षत ॥ ९८  
ततः फलहकं भूयस्तमेवारुह्य सोऽम्बुधौ ।  
भ्रमन्पूत्कृत्य चक्रन्द मामुद्धरत भो इति ॥ ९९  
तेन तं क्रोधवर्माख्यो वणिक्तद्यानपात्रगः ।  
समुद्धृत्य वणिक्पुत्रं चकारान्तिकवर्तिनम् ॥ १००  
यस्य यद्विहितं धात्रा कर्म नाशाय तस्य तत् ।  
पदवीं यत्र तत्रापि धावतोऽप्यनुधावति ॥ १०१  
यत्स तत्र स्थितो मूढस्तत्पत्न्या सङ्गतो रहः ।  
विलोक्य वणिजा तेन क्षेपितोऽब्धौ व्यपद्यत ॥ १०२  
तावच्च रत्नाधिपतिः स राजा सपरिच्छदाम् ।  
आरोप्य श्वेतरश्मौ तां राजदत्तामकोपनः ॥ १०३  
प्रापय्य रत्नकूटं च शीलवत्याः समर्प्य च ।  
तस्यै च सचिवेभ्यश्च तद्वृत्तान्तमवर्णयत् ॥ १०४  
जगाद च कियद्दुःखमनुभूतमहो मया ।  
असारविरसेष्वेषु भोगेष्वासक्तचेतसा ॥ १०५  
तदिदानीं वनं गत्वा हरिं शरणमाश्रये ।  
येन स्यां नैव दुःखानां भाजनं पुनरीदृशाम् ॥ १०६  
इत्यूचिवान्स सचिवैर्वार्यमाणोऽपि दुःखितः ।  
शीलवत्या च वैराग्यान्निश्चयं नैव तज्जहौ ॥ १०७  
ततोऽर्धमर्पयित्वादावेकं साध्व्यै स्वकोषतः ।  
शीलवत्यै द्विजेभ्योऽर्धं दत्त्वान्यद्भोगनिस्पृहः ॥ १०८  
पापभञ्जनसञ्ज्ञाय ब्राह्मणाय यथाविधि ।  
ददौ गुणगरिष्ठाय निजं राज्यं स भूपतिः ॥ १०९  
दत्तराज्यश्च नभसा स गमिष्यंस्तपोवनम् ।  
आनाययच्छ्वेतरश्मिं पौराणां साश्रु पश्यताम् ॥ ११०  
आनीतमात्रः स करी शरीरं प्रविमुच्य तत् ।  
पुरुषो दिव्यरूपोऽभूद्धारकेयूरराजितः ॥ १११  
को भवान्किमिदं चेति पृष्टो राज्ञा जगाद सः ।  
गन्धर्वौ भ्रातरावावामुभौ मलयवासिनौ ॥ ११२  
अहं सोमप्रभो नाम ज्येष्ठो देवप्रभश्च सः ।  
तस्य चैकैव मद्भ्रातुर्भार्या सा चातिवल्लभा ॥ ११३  
स तां राजवतीं नाम कृत्वोत्सङ्गे परिभ्रमन् ।  
एकदा सिद्धवासाख्यं स्थानं प्रायान्मया सह ॥ ११४  
केशवायतने तत्र वयमभ्यर्चिताच्युताः ।  
प्रावर्तामहि सर्वेऽपि गातुं भगवतः पुरः ॥ ११५  
तावदागत्य तत्रैकः सिद्धस्तां श्रव्यगायिनीम् ।  
दृशा राजवतीं पश्यन्नतिष्ठदनिमेषया ॥ ११६  
सिद्धोऽपि साभिलाषः किं परनारीं निरीक्षसे ।  
इति सेर्ष्यः स मद्भ्राता क्रुद्धः सिद्धं तमब्रवीत् ॥ ११७  
ततः स सिद्धः कुपितः शप्तुमेवं तमभ्यधात् ।  
गीताश्चर्यान्मया मूढ वीक्षितेयं न कामतः ॥ ११८  
तन्मर्त्ययोनावीर्ष्यालुः पत त्वमनया सह ।  
पश्यैतामेव भार्यां त्वं साक्षात्तत्रान्यसङ्गताम् ॥ ११९  
इत्यूचिवान्मया सोऽथ बाल्यात्तच्छापकोपतः ।  
हस्तस्थेनाहतः क्रीडामृण्मयश्वेतहस्तिना ॥ १२०  
ततः स मां समशपद्येनाहं भवताहतः ।  
तादृक्श्वेतो गजो भूमौ भवानुत्पद्यतामिति ॥ १२१  
अथानुनीतो मद्भ्रात्रा तेन देवप्रभेण सः ।  
सिद्धः कृपालुः शापान्तमेवमस्माकमब्रवीत् ॥ १२२  
हरेः प्रसादान्मर्त्योऽपि भूत्वा द्वीपेश्वरो भवान् ।  
गजीभूतमिमं प्राप्स्यस्यनुजं दिव्यवाहनम् ॥ १२३  
अन्तःपुरसहस्राणि त्वमशीतिमवाप्स्यसि ।  
तेषां वेत्स्यसि दौःशील्यं सर्वेषां जनसन्निधौ ॥ १२४  
अथैतां मानुषीभूतां स्वभार्यां परिणेष्यसि ।  
प्रत्यक्षमेनामपि च द्रक्ष्यस्यन्येन सङ्गताम् ॥ १२५  
ततो विरक्तहृदयो दत्त्वा राज्यं द्विजन्मने ।  
देवप्रभ यदा शान्तो वनं गन्तुं प्रवत्स्यसि ॥ १२६  
तदा प्रथममुक्तेऽस्मिन्गजत्वादनुजे तव ।  
अनया भार्यया साकं शापात्त्वमपि मोक्ष्यसे ॥ १२७  
इति सिद्धोक्तशापान्ता वयं प्राक्कर्मभेदतः ।  
एवं जाताः पृथग्योगाच्छापान्तः सैष चाद्य नः ॥ १२८  
एवं सोमप्रभेणोक्ते स रत्नाधिपतिर्नृपः ।  
जातिं स्मृत्वाब्रवीद्धन्त सैष देवप्रभो ह्यहम् ॥ १२९  
एषापि राजदत्ता सा पत्नी राजवती मम ।  
इत्युक्त्वा स तया साकं भार्यया तां तनुं जहौ ॥ १३०  
क्षणात्सर्वेऽपि गन्धर्वा भूत्वा लोकस्य पश्यतः ।  
खमुत्पत्य निजं धाम ययुस्ते मलयाचलम् ॥ १३१  
शीलवत्यपि शीलस्य माहात्म्यात्प्राप्य सम्पदम् ।  
ताम्रलिप्तीं पुरीं गत्वा तस्थौ धर्मोपसेविनी ॥ १३२  
इति जगति न रक्षितुं समर्थः क्वचिदपि कश्चिदपि प्रसह्य नारीम् ।  
अवति तु सततं विशुद्ध एकः कुलयुवतीं निजसत्त्वपाशबन्धः ॥ १३३  
एवं चेर्ष्या नाम दुःखैकहेतुर्दोषः पुंसां द्वेषदायी परेषाम् ।  
योऽयं मा भूद्रक्षणायाङ्गनानामत्यौत्सुक्यं प्रत्युतासां करोति ॥ १३४  
इति नरवाहनदत्तो रत्नप्रभया स्वभार्यया कथिताम् ।  
स निशम्य कथामर्थ्यां सचिवैः सार्धं परं मुमुदे ॥ १३५  
इति महाकविश्रीसोमदेवभट्टविरचिते कथासरित्सागरे रत्नप्रभालम्बके द्वितीयस्तरङ्गः ।