---
title: ००४

---
गोमुखीयकथादुष्टं दृष्ट्वा तत्स्पर्धया किल ।  
नरवाहनदत्तं तं मरुभूतिरथाब्रवीत् ॥ १  
प्रायेण चपलाः कामं स्त्रियो नैकान्ततः पुनः ।  
वेश्या अपि च दृश्यन्ते सत्त्वाढ्याः किमुतापराः ॥ २  
तथा च देव विख्यातामिमामत्र कथां शृणु ।  
विक्रमादित्य इत्यासीद्राजा पाटलिपुत्रके ॥ ३  
तस्याभूतामभिप्रेते मित्रे हयपतिर्नृपः ।  
राजा गजपतिश्चोभौ बह्वश्वगजसाधनौ ॥ ४  
शत्रुर्नरपतिर्भूरिपादातस्तस्य चाभवत् ।  
मानिनो नरसिंहाख्यः प्रतिष्ठानेश्वरो बली ॥ ५  
तं रिपुं प्रति सामर्षः स मित्त्रबलगर्वितः ।  
चकार विक्रमादित्यः प्रतिज्ञां रभसादिमाम् ॥ ६  
तथा मया विजेतव्यो राजा नरपतिर्यथा ।  
स बन्दिमागधैर्द्वारि सेवको मे निवेद्यते ॥ ७  
एवं कृतप्रतिज्ञस्ते मित्त्रे हयगजाधिपौ ।  
समानीय समं ताभ्यां हस्त्यश्वक्षोभितक्षितिः ॥ ८  
अभियोक्तुं नरपतिं नरसिंहं प्रसह्य तम् ।  
स ययौ विक्रमादित्यो राजाखिलबलान्वितः ॥ ९  
प्राप्ते तस्मिन्प्रतिष्ठाननिकटं सोऽप्यवेत्य तत् ।  
नरसिंहो नरपतिः सन्नह्याग्रेऽस्य निर्ययौ ॥ १०  
ततस्तयोरभूद्युद्धं राज्ञोर्जनितविस्मयम् ।  
गजाश्वेन समं यत्र युध्यन्ते स्म पदातयः ॥ ११  
क्रमाच्च नरसिंहस्य कोटिसङ्ख्यपदातिभिः ।  
भग्नं तद्विक्रमादित्यबलं नरपतेर्बलैः ॥ १२  
भग्नश्च विक्रमादित्यः पुरं पाटलिपुत्रकम् ।  
ययौ पलाय्य तन्मित्रे स्वं स्वं देशं च जग्मतुः ॥ १३  
नरसिंहो नरपतिर्जितशत्रुर्निजं पुरम् ।  
प्रविवेश प्रतिष्ठानं बन्दिभिः स्तुतविक्रमः ॥ १४  
ततः स विक्रमादित्योऽसिद्धकार्यो व्यचिन्तयत् ।  
शस्त्रैरजेयं शत्रुं तं जयामि प्रज्ञया वरम् ॥ १५  
कामं केचिद्विगर्हन्तां मा प्रतिज्ञान्यथा तु भूत् ।  
इति सञ्चिन्त्य निक्षिप्य राज्यं योग्येषु मन्त्रिषु ॥ १६  
निर्गत्य नगराद्गुप्तं मुख्येनैकेन मन्त्रिणा ।  
सह बुद्धिवराख्येण राजपुत्रवरैस्तथा ॥ १७  
पञ्चभिः कुलजैः शूरैः स कार्पटिकवेषभृत् ।  
भूत्वा पुरं निजरिपोः प्रतिष्ठानं जगाम तत् ॥ १८  
तत्र वारविलासिन्या नरेन्द्रसदनोपमम् ।  
ययौ मदनमालेति ख्याताया वरमन्दिरम् ॥ १९  
कृताह्वानमिव प्रांशुप्राकारशिखरोच्छ्रितैः ।  
ध्वजांशुकैर्मृदुमरुद्विक्षिप्ताक्षिप्तपल्लवैः ॥ २०  
प्रधाने पूर्वदिग्द्वारे विविधायुधशालिनाम् ।  
गुप्तं सहस्रविंशत्या पदातीनां दिवानिशम् ॥ २१  
अन्यासु दिक्षु तिसृषु द्वारि द्वारि मदोद्धतैः ।  
दशभिर्दशभिः शूरसहस्रैरभिरक्षितम् ॥ २२  
आवेदितः प्रतीहारैस्तथाभूतः प्रविश्य च ।  
क्वचित्प्रविततानेकवराश्वश्रेणिशोभितम् ॥ २३  
क्वचिदाबद्धमातङ्गघटासङ्घट्टसञ्चरम् ।  
क्वचिदायुधसन्दर्भगम्भीराकारगुम्भितम् ॥ २४  
क्वचिद्रत्नप्रभाभास्वद्बहुकोषगृहोज्वलम् ।  
क्वचित्सेवकसङ्घातसन्तताबद्धमण्डलम् ॥ २५  
क्वचिदुच्चैः पठद्बन्दिवृन्दकोलाहलाकुलम् ।  
क्वचिन्निबद्धसङ्गीतमृदङ्गध्वनिनादितम् ॥ २६  
सप्तकक्ष्याविभक्तं तत्स पश्यन्सपरिच्छदः ।  
प्रापन्मदनमालाया वासप्रासादमुन्नतम् ॥ २७  
सा तं कक्ष्यासु साकूतनिर्वर्णितहयादिकम् ।  
श्रुत्वा परिजनान्मत्वा प्रच्छन्नं कञ्चिदुत्तमम् ॥ २८  
प्रत्युद्गम्य प्रणम्याथ साभिलाषं सकौतुकम् ।  
राजोचिते प्रवेश्यान्तरुपावेशयदासने ॥ २९  
सोऽपि तद्रूपलावण्यविनयाहृतचेतनः ।  
तामभ्यनन्ददात्मानमप्रकाश्यैव भूपतिः ॥ ३०  
ततो मदनमाला सा स्नानपुष्पानुलेपनैः ।  
वस्त्रैराभरणैर्भूपं महार्हैस्तममानयत् ॥ ३१  
दत्त्वा दिवसवृत्तिं च तेषां तदनुयायिनाम् ।  
आहारैस्तं ससचिवं नानारूपैरुपाचरत् ॥ ३२  
निनाय च समं तेन दिनं पानादिलीलया ।  
आत्मानं चार्पयत्तस्मै सा दर्शनवशीकृता ॥ ३३  
तथैवाराध्यमानोऽथ च्छन्नोऽप्यहरहस्तया ।  
स तस्थौ विक्रमादित्यश्चक्रवर्त्युचितैः क्रमैः ॥ ३४  
याचकेभ्यो ददौ नित्यं वित्तं यावच्च यच्च सः ।  
दृष्टा मदनमाला सा तत्तस्मै स्वमुपानयत् ॥ ३५  
तेनोपभुज्यमानं च सा शरीरं धनं तथा ।  
मेने कृतार्थमन्यस्मिन्पुंस्यर्थे च पराङ्मुखी ॥ ३६  
तत्प्रेम्णा ह्यपि तत्रत्यमनुरक्तं नराधिपम् ।  
आयान्तं नरसिंहं तं वारयामास युक्तिभिः ॥ ३७  
एवं तया सेव्यमानः कदाचिन्मन्त्रिणं रहः ।  
राजा सहचरं सोऽत्र तं बुद्धिवरमभ्यधात् ॥ ३८  
अर्थार्थिनी न कामेऽपि वेश्या रज्यति तं विना ।  
तासां लोभो हि विधिना दत्तो निर्माय याचकान् ॥ ३९  
इयं मदनमाला तु भुज्यमाने धने मया ।  
न विरज्यत्यतिस्नेहान्मयि प्रत्युत तुष्यति ॥ ४०  
तदस्याः सम्प्रति कथं करोमि प्रत्युपक्रियाम् ।  
येन कामं प्रतिज्ञापि क्रमेण मम सेत्स्यति ॥ ४१  
तच्छ्रुत्वा तं ब्रवीति स्म मन्त्री बुद्धिवरो नृपम् ।  
यद्येवं तदनर्घाणि यानि रत्नान्युपाहरत् ॥ ४२  
प्रपञ्चबुद्धिर्भिक्षुस्ते तेभ्योऽस्यै देहि कानिचित् ।  
इत्युक्तो मन्त्रिणा तेन राजा तं प्रत्यभाषत ॥ ४३  
दत्तैः समग्रैरपि तैर्नास्याः किञ्चित्कृतं भवेत् ।  
एतद्वृत्तान्तसंश्लिष्टा किं त्वस्यान्यत्र निष्कृतिः ॥ ४४  
तच्छ्रुत्वा सोऽब्रवीन्मन्त्री देव किं तेन भिक्षुणा ।  
त्वत्सेवा सा कृतेत्येष तद्वृत्तान्तस्त्वयोच्यताम् ॥ ४५  
इत्युक्तो मन्त्रिणा तेन राजा बुद्धिवरेण सः ।  
जगाद शृणु तत्रैता तत्कथां वर्णयामि ते ॥ ४६  
पूर्वं पाटलिपुत्रे मे प्रविश्यास्थानमन्वहम् ।  
भिक्षुः प्रपञ्चबुद्ध्याख्यः समुद्गकमुपानयत् ॥ ४७  
अहं तथैव सततं वर्षमात्रं समर्पयन् ।  
भाण्डागारिकहस्ते तदनुद्धाटितमेव सत् ॥ ४८  
एकदा भिक्षुणा तेन ढौकितं तत्समुद्गकम् ।  
दैवात्पाणेर्मम पतद्द्विधाभूतमभूद्भुवि ॥ ४९  
निरगाच्च महारत्नं तस्मादनलभासुरम् ।  
प्राङ्मयेवापरिज्ञातं हृदयं तेन दर्शितम् ॥ ५०  
तद्दृष्ट्वादाय चान्यानि तान्यानाय्य विभज्य च ।  
समुद्गकानि सर्वेभ्यो रत्नान्यहमवाप्तवान् ॥ ५१  
ततः प्रपञ्चबुद्धिं तमप्राक्षं विस्मयादहम् ।  
किमहो सेवसे रत्नैरेवं मामीदृशैरिति ॥ ५२  
अथात्र विजनं कृत्वा स भिक्षुर्मामवोचत ।  
अस्यां कृष्णचतुर्दश्यामागामिन्यां निशागमे ॥ ५३  
श्मशाने साधनीया मे विद्या काचित्ततो बहिः ।  
तत्र साहायके वीर त्वदागमनमर्थये ॥ ५४  
वीरसाहाय्यनिर्विघ्नाः सुखलभ्या हि सिद्धयः ।  
इत्युक्तो भिक्षुणा तेन तदहं प्रतिपन्नवान् ॥ ५९  
अथ हृष्टे गते तस्मिन्दिनैः कृष्णचतुर्दशी ।  
आगात्सा श्रमणस्यास्य तस्यास्मार्षमहं वचः ॥ ५६  
ततः कृताह्निको भूत्वा प्रदोषं प्रतिपालयन् ।  
कृतसन्ध्याविधिर्दैवात्क्षिप्रं निद्रामगामहम् ॥ ५७  
तत्क्षणं गरुडारूढो भगवान्भक्तवत्सलः ।  
हरिः पद्माङ्कितोत्सङ्गः स्वप्ने मामेवमादिशत् ॥ ५८  
प्रपञ्चबुद्धिरन्वर्थनामायं मण्डलार्चने ।  
पुत्र श्मशाने नीत्वा त्वामुपहारी करिष्यति ॥ ५९  
अतो वक्ष्यति यत्स त्वां जिघांसुर्मा स्म तत्कृथाः ।  
त्वं पूर्वं कुरु शिक्षित्वा करिष्यामीति तं वदेः ॥ ६०  
ततस्तथा तं कुर्वाणं तच्छिद्रेणैव तत्क्षणम् ।  
हन्यास्त्वं तदभिप्रेता सिद्धिस्तव भविष्यति ॥ ६१  
इत्युक्त्वान्तर्हिते विष्णौ प्रबुद्धोऽहमचिन्तयम् ।  
हरेरनुग्रहाज्ज्ञातो वध्यो मायी मयाद्य सः ॥ ६२  
एवं विचिन्त्य यामिन्याः प्रथमे प्रहरे गते ।  
कृपाणपाणिरेकाकी तच्छ्मशानमगामहम् ॥ ६३  
तत्र दृष्ट्वा तमभ्यागां भिक्षुमर्चितमण्डलम् ।  
सोऽपि वीक्ष्याभ्यनन्दन्मामब्रवीच्च तदा शठः ॥ ६४  
मीलिताक्षः प्रसार्याङ्गं पत भूमाववाङ्मुखः ।  
राजन्नेवं भवेत्सिद्धिर्द्वयोरप्यावयोरिति ॥ ६५  
ततोऽहं प्रत्यवोचं तं त्वमेवं प्रथमं कुरु ।  
मह्यं दर्शय शिक्षित्वा विधास्यामि तथैव तत् ॥ ६६  
तच्छ्रुत्वा श्रमणो मूढस्तथा भुवि स चापतत् ।  
छिन्नं तस्य च निस्त्रिंशप्रहारेण मया शिरः ॥ ६७  
अथान्ततरिक्षादुदभूद्भारती साधु भूपते ।  
त्वया हि भिक्षुः पापोऽयमुपहारीकृतोऽद्य यत् ॥ ६८  
यास्य साध्या भवेत्सा ते सिद्धाद्य गगने गतिः ।  
अहं धैर्येण तुष्टस्ते कामचारी धनाधिपः ॥ ६९  
तदस्मत्तो वृणीष्वान्यं वरं यमभिवाञ्छसि ।  
इत्युक्त्वा प्रकटीभूतं प्रणम्याहं तमब्रवम् ॥ ७०  
यदा त्वामर्थयिष्येऽहमुपयुक्तं तदा वरम् ।  
संस्मृतोपस्थितो भूत्वा भगवन्मे प्रदास्यसि ॥ ७१  
एवमस्त्विति मामुक्त्वा तिरोऽभूत्स धनाधिपः ।  
लब्धसिद्धिश्च रभसात्स्वमन्दिरमगामहम् ॥ ७२  
इत्युक्तस्ते स्ववृत्तान्तस्तत्कुबेरवरेण मे ।  
कार्या मदनमालायास्तेनास्याः प्रत्युपक्रिया ॥ ७३  
तद्बुद्धिवर गच्छ त्वं तावत्पाटलिपुत्रकम् ।  
वेषच्छन्नं समादाय राजपुत्रपरिच्छदम् ॥ ७४  
अहं च कृत्वा प्रत्यग्रां प्रियायाः प्रत्युपक्रियाम् ।  
पुनरागमनायेह तत्रैवैष्यामि सम्प्रति ॥ ७५  
एवमुक्त्वा स सचिवं विक्रमादित्यभूपतिः ।  
दिनकृत्यं स कृत्वा तं व्यसृजत्सपरिच्छदम् ॥ ७६  
तथेति च गते तस्मिंस्तां निनाय निशां नृपः ।  
भाविविश्लेषसोत्कण्ठः समं मदनमालया ॥ ७७  
सापि दूरीभवन्तं तं शंसतेवान्तरात्मना ।  
आलिङ्गती मुहुः सोत्का नास्यां निद्रामगान्निशि ॥ ७८  
ततः प्रातः स राजा तु विहितावश्यकक्रियः ।  
नित्यदेवार्चनागारं विवेशैको जपच्छलात् ॥ ७९  
तत्र वैश्रवणं देवं संस्मृतोपस्थितं च सः ।  
वरं प्राक्प्रतिपन्नं तं प्रणम्यैवमयाचत ॥ ८०  
प्रयच्छ देव तेनाद्य वरेणाङ्गीकृतेन मे ।  
सौवर्णान्पञ्च महतः पुरुषांस्तानिहाक्षयान् ॥ ८१  
येषामिष्टोपभोगाय च्छिद्यमानान्यनारतम् ।  
तादृशान्येव जायन्ते तान्यङ्गानि पुनः पुनः ॥ ८२  
एवं भवन्तु तद्रूपाः पुरुषास्ते यथेच्छसि ।  
इत्युक्त्वा स धनाध्यक्षो जगामादर्शनं क्षणात् ॥ ८३  
राजापि तत्क्षणं सोऽत्र देवागारे ददर्श तान् ।  
स्थितानकस्मात्सौवर्णान्महतः पञ्च पूरुषान् ॥ ८४  
ततः प्रविष्टो निरगात्स्वां प्रतिज्ञामविस्मरन् ।  
द्यामुत्पत्य ययौ तावत्पुरं पाटलिपुत्रकम् ॥ ८५  
तत्राभिनन्दितोऽमात्यैः पौरैरन्तःपुरैश्च सः ।  
तस्थौ कार्याणि कुर्वाणः प्रतिष्ठानस्थया धिया ॥ ८६  
तावच्चात्र प्रतिष्ठाने प्राविशत्तस्य सा प्रिया ।  
चिरप्रविष्टं तं कान्तं वीक्षितुं देवसद्म तत् ॥ ८७  
प्रविष्टा तत्र नाद्राक्षीत्प्रियं तं नृपतिं क्वचित् ।  
अद्राक्षीत्तु महोच्छ्रायान्सौवर्णान्पञ्च पूरुषान् ॥ ८८  
तान्दृष्ट्वा तमनासाद्य दुःखिता सा व्यचिन्तयत् ।  
नूनं विद्याधरः कोऽपि गन्धर्वो वा स मे प्रियः ॥ ८९  
यः संविभज्य मामेभिः पुम्भिरुत्पत्य खं गतः ।  
तदेतैर्भारतुल्यैः किं तद्वियुक्ता करोम्यहम् ॥ ९०  
इति सञ्चिन्त्य पृच्छन्ती निजं परिजनं मुहुः ।  
तत्प्रवृत्तिं विनिर्गत्य तत्र बभ्राम सर्वतः ॥ ९१  
न च लेभे रतिं क्वापि हर्म्योद्यानगुहादिषु ।  
विलपन्ती वियोगार्ता शरीरत्यागसम्मुखी ॥ ९२  
मा विषादं कृथा देवि कोऽपि कामचरो हि सः ।  
देवो यदृच्छया भूयो भव्या त्वामभ्युपैष्यति ॥ ९३  
इत्यादिभिः प्रदत्तास्थैर्वाक्यैः परिजनेन सा ।  
आश्वासिता कथमपि प्रतिज्ञामकरोदिमाम् ॥ ९४  
षण्मासमध्ये यदि मे न स दास्यति दर्शनम् ।  
दत्तसर्वस्वया वह्नौ प्रवेष्टव्यं ततो मया ॥ ९५  
इति प्रतिज्ञयात्मानं संस्तभ्याभूत्ततश्च सा ।  
अन्वहं ददती दानं ध्यायन्ती तं स्ववल्लभम् ॥ ९६  
एकदा स्वर्णपुंसां च तेषामेकस्य सा भुजौ ।  
छेदयित्वा द्विजातिभ्यो ददौ दानैकतत्परा ॥ ९७  
द्वितीयेऽह्नि च साद्राक्षीत्तादृशावेव तस्य तौ ।  
रात्रिमध्ये समुत्पन्नौ भुजौ सञ्जातविस्मया ॥ ९०  
ततः क्रमेण सान्येषां भुजौ दानार्थमच्छिनत् ।  
उत्पेदिरे च सर्वेषां पुनस्तेषां तथैव ते ॥ ९९  
अथ तानक्षयान्द्रष्ट्वा विप्रेभ्यो वेदसङ्ख्यया ।  
अध्येतृभ्यो ददौ छित्त्वा तद्भुजान्सा शुभान्वहम् ॥ १००  
दिनैश्चाल्पैर्गता दिक्षु श्रुत्वा तां ख्यातिमाययौ ।  
तत्र सङ्ग्रामदत्ताख्यो विप्रः पाटलिपुत्रकात् ॥ १०१  
स दरिद्रश्चतुर्वेदो गुणैर्युक्तस्तदन्तिकम् ।  
प्रतिग्रहार्थी प्राविक्षत्तदा द्वाःस्थनिवेदितः ॥ १०२  
सा तस्मै वेदसङ्ख्याकान्ददौ सौवर्णपुम्भुजान् ।  
अर्चिताय व्रतक्षामैरङ्गैर्विरहपाण्डुरैः ॥ १०३  
ततः स विप्रो दुःखार्ताच्छ्रुत्वा तत्परिवारितः ।  
तद्वृत्तान्तं महाघोरप्रतिज्ञान्तमशेषतः ॥ १०४  
हृष्टो विषण्णश्चारोप्य सौवर्णानुष्ट्रयोर्द्वयोः ।  
भुजानेतान्निवासं स्वं ययौ पाटलिपुत्रकम् ॥ १०५  
अराजरक्षिते क्षेमं नास्मिन्मे काञ्चने भवेत् ।  
इति तत्र स सञ्चिन्त्य प्रविश्यास्थानवर्तिनम् ॥ १०६  
नृपतिं विक्रमादित्यं ब्राह्मणः स व्यजिज्ञपत् ।  
इहैवास्मि महाराज वास्तव्यो नगरे द्विजः ॥ १०७  
सोऽहं दरिद्रो वित्तार्थी प्रयातो दक्षिणापथम् ।  
प्राप्तः परं प्रतिष्ठानं नरसिंहस्य भूपतेः ॥  
तत्र प्रतिग्रहार्थी सन्प्रख्यातयशसो गृहम् ।  
अहं मदनमालाया गणिकाया गतोऽभवम् ॥ १०९  
तस्याः सकाशे दिव्यो हि कोऽप्युषित्वा चिरं पुमान् ।  
गतः क्वाप्यक्षयान्दत्त्वा पुरुषान्पञ्च काञ्चनान्॥ ११०  
ततस्तद्विप्रयोगार्ता जीवितं विषवेदनाम् ।  
देहं निष्फलमायास नाहारं चौरयातनाम् ॥ १११  
मन्यमाना गतधृतिः कथञ्चिदनुजीविभिः ।  
आश्वास्यमाना व्यधित प्रतिज्ञां सा मनस्विनी ॥ ११२  
यदि षण्मासमध्ये मां न स सम्भावयिष्यति ।  
तन्मयाग्नौ प्रवेष्टव्यं दौर्भाग्योपहतात्मना ॥ ११३  
इति बद्धप्रतिज्ञा सा मरणाध्यवसायिनी ।  
ददात्यनुदिनं दानं सुमहत्सुकृतैषिणी ॥ ११४  
सा च दृष्टा मया देव विशृङ्खलपदस्थितिः ।  
अनाहारकृशेनापि शरीरेणातिशोभिता ॥ ११५  
दानतोयार्द्रितकरा मिलितालिकुलाकुला ।  
दुःस्थिता कामकरिणो मदावस्थेव देहिनी ॥ ११६  
मन्ये निन्द्यश्च वन्द्यश्च स कामो यो जहाति ताम् ।  
कान्तो येन विना सा च तनुं त्यजति सुन्दरी ॥ ११७  
तयात्र मह्यं चत्वारः स्वर्णाः पुरुषबाहवः ।  
चतुर्वेदाय विधिवत्प्रदत्ता वेदसङ्ख्यया ॥ ११८  
तत्सुसत्त्रगृहं कृत्वा स्वधर्ममिह सेवितुम् ।  
इच्छामि तत्र देवेन साहाय्यं मे विधीयताम् ॥ ११९  
इति तस्य मुखाच्छ्रुत्वा प्रियावार्तां द्विजस्य सः ।  
सद्योऽभूद्विक्रमादित्यस्तदाक्षिप्तमना नृपः ॥ १२०  
आदिश्य च प्रतीहारं द्विजस्यास्येष्टसिद्धये ।  
विचिन्त्य दृढरागां च तां तृणीकृतजीविताम् ॥ १२१  
प्रतिज्ञासिद्धिसाहाय्ये सहसोत्कः स्वकामिनीम् ।  
गणयित्वाल्पशेषं च तस्या देहव्ययावधिम् ॥ १२२  
सत्वरं मन्त्रिनिक्षिप्तराज्यो गत्वा विहायसा ।  
प्रतिष्ठानं स नृपतिः प्रियावेश्म विवेश तत् ॥ १२३  
तत्र ज्योत्स्नाच्छवसनां विबुधार्पितवैभवाम् ।  
कृशामपश्यत्कान्तां तां पर्वणीन्दुकलामिव ॥ १२४  
सापि नेत्रसुधासारमतर्कितमुपस्थितम् ।  
दृष्ट्वा मदनमाला तमुद्भ्रान्तेवाभवत्क्षणम् ॥ १२५  
आलिङ्गन्तीं ततो भूयः पलायनभयादिव ।  
कण्ठे भुजलतापाशमर्पयामास तस्य सा ॥ १२६  
किं मामनागसं त्यक्त्वा गतवानसि निष्कृप ।  
इत्युवाच च तं बाष्पघर्घराक्षरया गिरा ॥ १२७  
एहि वक्ष्यामि रहसीत्युक्त्वा सोऽभ्यन्तरं रहः ।  
तया सह ययौ राजा परिवाराभिनन्दितः ॥ १२८  
तत्रात्मानं प्रकाश्यास्यै स्ववृत्तान्तमवर्णयत् ।  
नरसिंहनृपं युक्त्या जेतुमत्रागमद्यथा ॥ १२९  
यथा प्रपञ्चबुद्धिं च हत्वा खेचरतां ययौ ।  
यथा वरं धनाध्यक्षात्प्राप्य संव्यभजच्च ताम् ॥ १३०  
यथा च ब्राह्मणाद्वार्तां श्रुत्वा तत्रागतः पुनः ।  
तत्सर्वमा प्रतिज्ञार्थादुक्त्वा भूयो जगाद ताम् ॥ १३१  
तत्प्रिये नरसिंहोऽयमजेयोऽतिबली बलैः ।  
द्वन्द्वयुद्धेन च मया साकमेष नियुध्यते ॥ १३२  
भूचरं द्युचरो भूत्वा न चैनं हतवानहम् ।  
अधर्मयुद्धेन जयं को हीच्छेत्क्षत्त्रियो भवन् ॥ १३३  
तन्मे प्रतिज्ञासाध्यं यद्वन्दिभिर्द्वारवर्तिनः ।  
आवेदनं नृपस्यास्य तत्र साहायकं कुरु ॥ १३४  
एतच्छ्रुत्वैव धन्यास्मीत्युक्त्वा राज्ञामुना सह ।  
सम्मन्त्र्य गणिकाथ स्वानाहूयोवाच वन्दिनः ॥ १३५  
नरसिंहो यदा राजा गृहमेष्यति मे तदा ।  
द्वारसन्निहितैर्भाव्यं भवद्भिर्दत्तदृष्टिभिः ॥ १३६  
देव भक्तोऽनुरक्तश्च नरसिंहनृपस्त्वयि ।  
इति वाच्यं च युष्माभिस्तस्य प्रविशतो मुहुः ॥ १३७  
कः स्थितोऽत्रेति यदि च प्रक्ष्यत्युत्प्रेक्ष्य तत्क्षणम् ।  
स्थितोऽत्र विक्रमादित्य इति वक्तव्य एव सः ॥ १३८  
इत्युक्त्वा तान्विसृज्याथ प्रतीहारी जगाद सा ।  
नरसिंहो न राजात्र निषेध्यः प्रविशन्निति ॥ १३९  
एवं कृत्वा पुनः प्राप्तप्राणनाथा यथासुखम् ।  
तस्थौ मदनमाला सा निःसङ्ख्यं ददती वसु ॥ १४०  
ततः श्रुत्वातिदानं तत्सौवर्णपुरुषोद्भवम् ।  
नरसिंहनृपो हित्वाप्यागाद्द्रष्टुं स तद्गृहम् ॥ १४१  
प्रतीहारानिषिद्धस्य तस्य प्रविशतोऽत्र च ।  
आ बहिर्द्वारतस्तारमूचुः सर्वेऽपि बन्दिनः ॥ १४२  
नरसिंहो नृपो देव प्रणतो भक्तिमानिति ।  
तच्च शृण्वन्स सामर्षः सशङ्कश्चाभवन्नृपः ॥ १४३  
पृष्ट्वा च कः स्थितोऽत्रेति बुद्ध्वा तत्र स्थितं च तम् ।  
राजानं विक्रमादित्यं क्षणमेवमचिन्तयत् ॥ १४४  
तदिदं प्राक्प्रतिज्ञातं द्वारि मद्विनिवेदनम् ।  
निर्व्यूढममुना राज्ञा प्रसह्यान्तः प्रविश्य मे ॥ १४५  
अहो राजायमोजस्वी येनाद्यैवमहं जितः ।  
न च वध्यो बलेनासावेकाकी मे गृहागतः ॥ १४६  
तत्तावत्प्रविशामीति नरसिंहो विचिन्त्य सः ।  
विवेशाभ्यन्तरं राजा बन्दिवृन्दनिवेदितः ॥ १४७  
प्रविष्टं तं च दृष्ट्वैव सस्मितं सस्मिताननः ।  
उत्थाय विक्रमादित्यः कण्ठे जग्राह भूपतिम् ॥ १४८  
अथोपविष्टौ तौ द्वावप्यन्योन्यकुशलं नृपौ ।  
तस्यां मदनमालायां पार्श्वस्थायामपृच्छताम् ॥ १४९  
कथाक्रमाच्च पप्रच्छ विक्रमादित्यमत्र सः ।  
नरसिंहः कुतोऽत्रेमे सुवर्णपुरुषा इति ॥ १५०  
ततोऽत्र विक्रमादित्यो निहतश्रमणाधमम् ।  
साधिताकाशगमनं वित्तेश्वरवरेण च ॥ १५१  
सम्प्राप्ताक्षयसौवर्णमहापुरुषपञ्चकम् ।  
कृत्स्नं कथितवानस्मै स्ववृत्तान्तं तमनुतम् ॥ १५२  
नरसिंहोऽथ मत्वा तं महाशक्तिं नभश्चरम् ।  
अपापबुद्धिं वृतवान्मित्रत्वाय नृपो नृपम् ॥ १५३  
प्रतिपन्नसुहृत्त्वं च कृताचारविधिं तदा ।  
राजधानीं निजां नीत्वा स्वोपचारैरुपाचरत् ॥ १५४  
सम्मान्य प्रहितस्तेन राज्ञा च स नृपः पुनः ।  
गृहं मदनमालाया विक्रमादित्य आययौ ॥ १५५  
अथ स निजौजःप्रतिमासम्पादितदुस्तरप्रतिज्ञार्थः ।  
गन्तुं चकार चेतो निजनगरं विक्रमादित्यः ॥ १५६  
तेन समं सा जिगमिषुरसहा विरहस्य मदनमालापि ।  
त्यक्ष्यन्ती तं देशं ब्राह्मणसादकृत वसतिं स्वाम् ॥ १५७  
ततस्तया साकमनन्यचित्तया तदीयहस्त्यश्वपदात्यनुद्रुतः ।  
स विक्रमादित्यनरेन्द्रचन्द्रमा निजं पुरं पाटलिपुत्रकं ययौ ॥ १५८  
तत्र तेन सह बद्धसौहृदस्तस्थिवान्स नरसिंहभूभृता ।  
अन्वितो मदनमालया तया प्रेममुक्तनिजदेशया सुखम् ॥ १५९  
इति देव भक्त्युदारसत्त्वो दृढरक्तश्च विलासिनीजनोऽपि ।  
अवरोधसमो महीपतीनां किमुतान्यः कुलजः पुरन्ध्रिलोकः ॥ १६०  
इत्थं निशम्य मरुभूतिमुखादुदारामेतां कथां स नरवाहनदत्तभूपः ।  
विद्याधरोत्तमकुलप्रभवा च सास्य रत्नप्रभा नववधूर्व्यधित प्रमोदम् ॥ १६१  
इति महाकविश्रीसोमदेवभट्टविरचिते कथासरित्सागरे रत्नप्रभालम्बके चतुर्थस्तरङ्गः ।