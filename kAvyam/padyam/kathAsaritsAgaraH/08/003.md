---
title: ००३

---
ततो मयसुनीथौ तौ गत्वा सूर्यप्रभश्च सः ।  
कश्यपस्याश्रमात्तस्मात्सम्प्रापुः सर्व एव ते ॥ १  
सङ्गमं चन्द्रभागाया ऐरावत्याश्च यत्र ते ।  
स्थिताः सूर्यप्रभस्यार्थे राजानो मित्रबान्धवाः ॥ २  
प्राप्तं सूर्यप्रभं ते च दृष्ट्वा तत्र स्थिता नृपाः ।  
रुदन्तोऽग्रे समुत्तस्थुर्विषण्णा मरणोन्मुखाः ॥ ३  
चन्द्रप्रभादर्शनजां तेषामाशङ्क्य दुःखिताम् ।  
सूर्यप्रभोऽखिलं तेभ्यो यथावृत्तं शशंस तत् ॥ ४  
तथापि विग्नाः पृष्टास्ते तेन कृच्छ्रादवर्णयन् ।  
तस्य भार्यापहरणं विहितं श्रुतशर्मणा ॥ ५  
तत्पराभवदुःखाच्च देहत्यागोद्यमं निजम् ।  
वारितं दिव्यया वाचा तथैवास्मै न्यवेदयत् ॥ ६  
ततः सूर्यप्रभस्तत्र प्रतिज्ञामकरोत्क्रुधा ।  
यदि ब्रह्मादयः सर्वेऽप्यभिरक्षन्ति तं सुराः ॥ ७  
तथाप्युन्मूलनीयो मे श्रुतशर्मा स निश्चितम् ।  
परदारापहरणे छद्मप्रागल्भ्यवाञ्शठः ॥ ८  
एवं कृतप्रतिज्ञश्च गन्तुं तद्विजयाय सः ।  
लग्नं निश्चितवान्दृष्टं गणकैः सप्तमेऽहनि ॥ ९  
ततस्तं निश्चितं ज्ञात्वा गृहीतविजयोद्यमम् ।  
द्रढयित्वा पुनर्वाचा प्राह सूर्यप्रभं मयः ॥ १०  
सत्यं कृतोद्यमस्त्वं चेत्तद्वदामि मया तदा ।  
मायां प्रदर्श्य नीत्वा ते पाताले स्थापिताः प्रियाः ॥ ११  
एवं त्वं विजयोद्योगं करोषि रभसादिति ।  
नैवमेव तथा ह्यग्निर्ज्वलेद्वातेरितो यथा ॥ १२  
तदेहि यामः पातालं प्रियास्ते दर्शयामि ताः ।  
एवं मयवचः श्रुत्वा ननन्दुः सर्व एव ते ॥ १३  
प्राक्तनेन च तेनैव प्रविश्य विवरेण ते ।  
जग्मुश्चतुर्थं पातालं मयासुरपुरःसराः ॥ १४  
तत्रैकतो वासगृहान्मयः सूर्यप्रभाय ताः ।  
भार्या मदनसेनाद्या आनीयासौ समर्पयत् ॥ १५  
गृहीत्वा तास्तथान्याश्च पत्नीस्ताः सोऽसुरात्मजाः ।  
ययौ सूर्यप्रभो द्रष्टुं प्रह्लादं मयवाक्यतः ॥ १६  
मयाच्छ्रुतवरप्राप्तिः प्रणतं तं च सोऽसुरः ।  
आत्तायुधोऽथ जिज्ञासुः कृतकक्रोधमभ्यधात् ॥ १७  
श्रुतं मया दुराचार यत्कन्या द्वादश त्वया ।  
भ्रात्रार्जिता मेऽपहृतास्तत्त्वां हन्म्येष पश्य माम् ॥ १८  
तच्छ्रुत्वा निर्विकारस्तं पश्यन्सूर्यप्रभोऽब्रवीत् ।  
मच्छरीरं त्वदायत्तमविनीतं प्रशाधि माम् ॥ १९  
इत्युक्तवन्तं प्रह्लादो विहस्य तमुवाच सः ।  
प्रेक्षितोऽसि मया यावद्दर्पलेशोऽपि नास्ति ते ॥ २०  
वरं गृहाण तुष्टोऽस्मीत्युक्तस्तेन तथेति सः ।  
भक्तिं गुरुषु शम्भौ च वव्रे सूर्यप्रभो वरम् ॥ २१  
ततस्तुष्टेषु सर्वेषु तस्मै सूर्यप्रभाय सः ।  
प्रह्लादो यामिनीं नाम द्वितीयां तनयां ददौ ॥ २२  
सहायत्वे च पुत्रौ द्वौ तस्यादात्सोऽसुरेश्वरः ।  
ततः सर्वैः सहामीलपार्श्वं सूर्यप्रभो ययौ ॥ २३  
सोऽपि श्रुतवरप्राप्तितुष्टस्तस्मै सुखावतीम् ।  
ददौ द्वितीयां तनयां साहाय्ये च सुतद्वयम् ॥ २४  
ततः सभाजयन्नन्यान्साहाय्यायासुराधिपान् ।  
स्थितः सूर्यप्रभः सोऽत्र तेष्वहःसु प्रियासखः ॥ २५  
तिस्रः सुनीथभार्याश्च स्वभार्याश्च नृपात्मजाः ।  
सर्वाः सगर्भाः सञ्जाता मयादिसहितोऽशृणोत् ॥ २६  
पृष्टाश्च दोहदं तुल्यं शशंसुरखिला अपि ।  
महाहवदिदृक्षां ता ननन्दाथ मयासुरः ॥ २७  
एतासु दिष्ट्या सम्भूता असुरा ये पुरा हताः ।  
तेन जातोऽभिलाषोऽयमेतासामिति सोऽवदत् ॥ २८  
एवं ययुः षड्दिवसाः सप्तमे ते रसातलात् ।  
भार्यादियुक्ता निर्जग्मुः सर्वे सूर्यप्रभादयः ॥ २९  
उत्पातमाया विघ्नाय या तेषां दर्शितारिभिः ।  
सा सुवासकुमारेण स्मृतायातेन नाशिता ॥ ३०  
ततश्चान्द्रप्रभं पृथ्वीराज्ये रत्नप्रभं शिशुम् ।  
अभिषिच्य समारूढभूतासनविमानकाः ॥ ३१  
सर्वे विद्याधरेन्द्रस्य सुमेरोस्ते निकेतनम् ।  
ययुर्मयगिरा पूर्वगङ्गातीरतपोवनम् ॥ ३२  
तत्र तान्सौहृदप्राप्तान्स सुमेरुरपूजयत् ।  
मयोक्ताशेषवृत्तान्तः पूर्वाज्ञां शाम्भवीं स्मरन् ॥ ३३  
तद्देशस्थाश्च ते स्वं स्वं सैन्यं सूर्यप्रभादिकाः ।  
कार्त्स्न्येनानाययामासुर्बन्धूंश्च सुहृदस्तथा ॥ ३४  
आययुः प्रथमं सूर्यप्रभस्य श्वशुरात्मजाः ।  
राजपुत्रा मयादिष्टा विद्याः संसाध्य सोद्यमाः ॥ ३५  
तेषां हरिभटादीनां षोडशानां रथायुतम् ।  
द्वे चायुते पदातीनामेकैकस्यानुगं बलम् ॥ ३६  
तदनु स्थितसङ्केता आजग्मुर्दैत्यदानवाः ।  
श्वशुर्याः श्वशुरा मित्त्राण्यन्ये चैतस्य बान्धवाः ॥ ३७  
हृष्टरोमा महामायः सिंहदंष्ट्रः प्रकम्पनः ।  
तन्तुकच्छो दुरारोहः सुमायो वज्रपञ्जरः ॥ ३८  
धूमकेतुः प्रमथनो विकटाक्षश्च दानवः ।  
बहवोऽन्येऽपि चाजग्मुरा सप्तमरसातलात् ॥ ३९  
कश्चिद्रथानामयुतेः सप्तभिः कश्चिदष्टभिः ।  
कश्चित्षड्भिस्त्रिभिः कश्चिद्योऽतिस्वल्पोऽयुतेन सः ॥ ४०  
पदातीनां त्रिभिर्लक्षैः कश्चिल्लक्षद्वयेन च ।  
कश्चित्कश्चित्तु लक्षेण लक्षार्धेनाधमस्तु यः ॥ ४१  
एकैकस्य च हस्त्यश्वमागात्तदनुसारतः ।  
असङ्ख्यमाययौ चान्यत्सैन्यं मयसुनीथयोः ॥ ४२  
सूर्यप्रभस्य चामेयमाजगाम निजं बलम् ।  
वसुदत्तादिभूपानां सुमेरोश्च तथैव च ॥ ४३  
ततो मयासुरोऽपृच्छच्चिन्तितोपस्थितं मुनिम् ।  
तं सुवासकुमाराख्यं सह सूर्यप्रभादिभिः ॥ ४४  
विक्षिप्तमेतद्भगवन्सैन्यं नेहोपलक्ष्यते ।  
तद्ब्रूहि कुत्र विस्तीर्णं युगपद्दृश्यतामिति ॥ ४५  
इतो योजनमात्रेऽस्ति कलापग्रामसञ्ज्ञकः ।  
प्रदेशस्तत्र विस्तीर्णे गत्वैतत्प्रविलोक्य ताम् ॥ ४६  
इत्युक्ते तेन मुनिना तद्युक्ताः ससुमेरुकाः ।  
ययुः कलापग्रामं तं सर्वे ते स्वबलैः सह ॥ ४७  
तत्रोन्नतस्थानगता ददृशुस्ते पृथक्पृथक् ।  
सन्निवेश्यासुराणां च नृपाणां च वरूथिनीः ॥ ४८  
ततः सुमेरुराह स्म श्रुतशर्मा बलाधिकः ।  
सन्ति विद्याधरावीशास्तस्य ह्येकोत्तरं शतम् ॥ ४९  
तेषां च पृथगेकैको राज्ञां द्वात्रिंशतः पतिः ।  
तदस्तु भित्त्वा कांश्चित्तान्मेलयिष्याम्यहं तव ॥ ५०  
तत्प्रातरेतद्गच्छामः स्थानं वल्मीकसञ्ज्ञितम् ।  
फाल्गुनस्यासिता प्रातरष्टमी हि महातिथिः ॥ ५१  
तस्यां चोत्पद्यते तत्र लक्षणं चक्रवर्तिनः ।  
तूर्णं विद्याधरा यान्ति तत्कृते चात्र तां तिथिम् ॥ ५२  
एवं सुमेरुणा प्रोक्ते सैन्यसंविधिना दिनम् ।  
नीत्वा प्रातर्ययुस्तत्ते वल्मीकं सबला रथैः ॥ ५३  
तत्र ते दक्षिणे सानौ हिमाद्रेर्निनदद्बलाः ।  
निविष्टा ददृशुः प्राप्तान्बहून्विद्याधराधिपान् ॥ ५४  
ते च विद्याधरास्तत्र कुण्डेष्वादीपितानलाः ।  
होमप्रवृत्ता अभवञ्जपव्यग्राश्च केचन ॥ २  
ततः सूर्यप्रभोऽप्यत्र वह्निकुण्डं महद्व्यधात् ।  
स्वयं जज्वाल तत्राग्निस्तस्य विद्याप्रभावतः ॥ ५६  
तद्दृष्ट्वा तुष्टिरुत्पेदे सुमेरोर्मत्सरः पुनः ।  
विद्याधराणामुदभूत्तदैकस्तमभाषत ॥ ५७  
विद्याधरेन्द्रतां त्यक्त्वा धिक्सुमेरोऽनुवर्तसे ।  
सूर्यप्रभाभिधमिमं कथं धरणिगोचरम् ॥ ५८  
तच्छ्रुत्वा स सुमेरुस्तं सकोपं निरभर्त्सयत् ।  
सूर्यप्रभं च तन्नाम पृच्छन्तमिदमब्रवीत् ॥ ५९  
अस्ति विद्याधरो भीमनामा तस्य च गेहिनीम् ।  
ब्रह्माकामयत स्वैरं तत एषोऽभ्यजायत ॥ ६०  
गुप्तं यद्ब्रह्मणो जातो ब्रह्मगुप्तस्तदुच्यते ।  
अत एवैतदेतस्य स्वजन्मसदृशं वचः ॥ ६१  
इत्युक्त्वाकारि तेनापि वह्निकुण्डं सुमेरुणा ।  
ततः सूर्यप्रभस्तेन सहाहौषीद्धुताशनम् ॥ ६२  
क्षणाच्च भूमिविवरादुज्जगामातिभीषणः ।  
..... कस्मादजगरो महान् ॥ ६३  
तं ग्रहीतुमधावत्स विद्याधरपतिर्मदात् ।  
ब्रह्मगुप्ताभिधानोऽथ सुमेरुर्येन गर्हितः ॥ ६४  
स तेनाजगरेणात्र मुखफूत्कारवायुना ।  
नीत्वा हस्तशते क्षिप्तो न्यपतज्जीर्णपर्णवत् ॥ ६५  
ततस्तेजःप्रभो नाम तं जिघृक्षुरुपागमत् ।  
सर्पं विद्याधराधीशः सोऽप्यक्षेपि तथामुना ॥ ६६  
ततस्तं दुष्टदमनो नाम विद्याधरेश्वरः ।  
उपागात्सोऽपि निःश्वासेनान्यवत्तेन चिक्षिपे ॥ ६७  
ततो विरूपशक्त्याख्यः खेचरेन्द्रस्तमभ्यगात् ।  
सोऽपि तेन तथैवास्तः श्वासेन तृणहेलया ॥ ६८  
अथाभ्यधावतां तद्वदङ्गारकविजृम्भकौ ।  
राजानौ युगपत्तौ च दूरे श्वासेन सोऽक्षिपत् ॥ ६९  
एवं विद्याधराधीशाः क्रमात्सर्वेऽपि तेन ते ।  
क्षिप्ताः कथञ्चिदुत्तस्थुरङ्गैरश्मावचूर्णितैः ॥ ७०  
ततो दर्पेण तं सर्पं श्रुतशर्माभ्युपेयिवान् ।  
जिघृक्षुः सोऽपि तेनात्र चिक्षिपे श्वासमारुतैः ॥ ७१  
अदूरपतितः सोऽथ पुनरुत्थाय धावितः ।  
तेन दूरतरं नीत्वा श्वासेनाक्षेपि भूतले ॥ ७२  
विलक्षे चूर्णिताङ्गेऽस्मिन्नुत्थिते श्रुतशर्मणि ।  
सूर्यप्रभोऽहेर्ग्रहणे प्रेषितोऽभूत्सुमेरुणा ॥ ७३  
पश्यतैषोऽप्यजगरं ग्रहीतुमिममुत्थितः ।  
अहो इमे निर्विचारा मर्कटा इव मानुषाः ॥ ७४  
अन्येन क्रियमाणं यत्पश्यन्त्यनुहरन्ति तत् ।  
इति विद्याधराः सूर्यप्रभं ते जहसुस्तदा ॥ ७५  
तेषां प्रहसतामेव गत्वा सूर्यप्रभेण सः ।  
स्तिमितास्यो गृहीतश्च कृष्टश्चाजगरो बिलात् ॥ ७६  
तत्क्षणं प्रतिपेदे स भुजगस्तूणरत्नताम् ।  
मूर्ध्निं सूर्यप्रभस्यापि पुष्पवृष्टिर्दिवोऽपतत् ॥ ७७ तु. महाभारतम् द्रोणपर्व ८१.१४  
सूर्यप्रभाक्षयं तूणरत्नं सिद्धमिदं तव ।  
तद्गृहाणैतदित्युच्चैर्दिव्या वागुदभूत्तदा ॥ ७८  
ततो विद्याधरा म्लानिं ययुः सूर्यप्रभोऽग्रहीत् ।  
तूणं मयसुनीथौ च सुमेरुश्चाभजन्मुदम् ॥ ७९  
श्रुतशर्मणि यातेऽथ विद्याधरबलान्विते ।  
एत्य सूर्यप्रभं दूतस्तदीय इदमभ्यधात् ॥ ८०  
त्वां समादिशति श्रीमाञ्च्छ्रुतशर्मा प्रभुर्यथा ।  
समर्पयैतत्तूणं मे कार्यं चेज्जीवितेन ते ॥ ८१  
सूर्यप्रभोऽथ प्रत्याह दूतेदं ब्रूहि गच्छ तम् ।  
स्वदेह एव भविता तूणस्ते मच्छरावृतः ॥ ८२  
एतत्प्रतिवचः श्रुत्वा गते दूते पराङ्मुखे ।  
प्राहसन्रभसोक्तिं तां सर्वे ते श्रुतशर्मणः ॥ ८३  
सूर्यप्रभोऽथ सानन्दमाश्लिष्योचे सुमेरुणा ।  
दिष्ट्याद्य शाम्भवं वाक्यं फलितं तदसंशयम् ॥ ८४  
तूणरत्ने हि सिद्धेऽस्मिन्सिद्धा ते चक्रवर्तिता ।  
तदेहि साधयेदानीं धनूरत्नं निराकुलः ॥ ८५  
एतत्सुमेरोः श्रुत्वा ते तस्मिन्नेवाग्रयायिनि ।  
सूर्यप्रभादयो जग्मुर्हेमकूटाचलं ततः ॥ ८६  
पार्श्वे तस्योत्तरे ते च मानसाख्यं सरोवरम् ।  
प्रापुः समुद्रनिर्माणे विधातुरिव वर्णकम् ॥ ८७  
मुखानि दिव्यनारीणां क्रीडन्तीनां जलान्तरे ।  
निह्नुवानं मरुद्धूतैरुत्फुल्लैः कनकाम्बुजैः ॥ ८८  
आलोकयन्ति यावच्च सरसस्तस्य ते श्रियम् ।  
तावत्तत्राययुः सर्वे श्रुतशर्मादयोऽपि ते ॥ ८९  
ततः सूर्यप्रभस्ते च होमं चक्रुर्घृताम्बुजैः ।  
क्षणाच्चात्रोदगाद्धोरो मेघस्तस्मात्सरोवरात् ॥ ९०  
स व्याप्य गगनं मेघो महद्वर्षमवासृजत् ।  
तन्मध्ये च पपातैको नागः कालोऽम्बुदात्ततः ॥ ९१  
सुमेरुवाक्याच्चोत्थाय गाढं सूर्यप्रभेण यत् ।  
गृहीतो विध्यमानोऽपि तत्स नागोऽभवद्धनुः ॥ ९२  
तस्मिन्धनुष्ट्वमापन्ने द्वितीयोऽभ्रात्ततोऽपतत् ।  
नागो विषाग्निवित्रासनश्यन्निःशेषखेचरः ॥ ९३  
सोऽपि सूर्यप्रभेणात्र गृहीतस्तेन पूर्ववत् ।  
धनुर्गुणत्वं सम्प्राप मेघश्चाशु ननाश सः ॥ ९४  
सूर्यप्रभामितबलं सिद्धमेतद्धनुस्तव ।  
अच्छेद्यश्च गुणोऽप्येष रत्ने एते गृहाण तत् ॥ ९५  
इत्यश्रावि च वाग्दिव्या पुष्पवृष्टिपुरःसरा ।  
सूर्यप्रभश्च सगुणं धनूरत्नं तदग्रहीत् ॥ ९६  
श्रुतशर्माप्यगाद्विग्नः सानुगः स तपोवनम् ।  
सूर्यप्रभोऽथ सर्वे च हर्षमापुर्मयादयः ॥ ९७  
पृष्टोऽथ धनुरुत्पत्तिं तैः सुमेरुरुवाच सः ।  
इह कीचकवेणूनां दिव्यमस्ति वनं महत् ॥ ९८  
ततो ये कीचकाश्छित्त्वा क्षिप्यन्तेऽत्र सरोवरे ।  
महान्त्येतानि दिव्यानि सम्पद्यन्ते धनूंषि ते ॥ ९९  
साधितानि च तान्येव देवैस्तैस्तैः पुरात्मनः ।  
असुरैरथ गन्धर्वस्तथा विद्याधरोत्तमैः ॥ १००  
भिन्नानि तेषां नामानि चक्रवर्तिधनूंषि तु ।  
अत्रामृतबलाख्यानि निक्षिप्तानि पुरा सुरैः ॥ १०१  
तानि चैतैः परिक्लेशैः सिध्यन्ति शुभकर्मणाम् ।  
केषाञ्चिदीश्वरेच्छातो भविष्यच्चक्रवर्तिनाम् ॥ १०२  
तच्च सूर्यप्रभस्यैतत्सिद्धमद्य महद्धनुः ।  
स्वोचितानि वयस्यास्तत्साधयन्त्वस्य तान्यमी ॥ १०३  
येषां हि सिद्धविद्यानां वीराणामस्ति योग्यता ।  
यथानुरूपं भव्यानां सिध्यन्त्यद्यापि तानि हि ॥ १०४  
एतत्सुमेरुवचनं श्रुत्वा सूर्यप्रभस्य ते ।  
वयस्याः कीचकवनं तत्प्रभासादयो ययुः ॥ १०५  
तद्रक्षकं च राजानं चण्डदण्डं विजित्य ते ।  
आनीय कीचकांस्तत्र निदधुः सरसोऽन्तरे ॥ १०६  
तत्तीरोपोषितानां च जपतां जुह्वतां तथा ।  
सिध्यन्ति स्म धनूंष्येषां सप्ताहात्सत्त्वशालिनाम् ॥ १०७  
प्राप्तैस्तैरुक्तवृत्तान्तैर्मयाद्यैश्च सहाथ सः ।  
आगात्सूर्यप्रभस्तावत्तत्सुमेरोस्तपोवनम् ॥ १०८  
तत्रोवाच सुमेरुस्तं जितो वेणुवनेश्वरः ।  
त्वन्मित्त्रैश्चण्डदण्डो यदजेयोऽपि तदद्भुतम् ॥ १०९  
तस्यास्ति मोहिनी नाम विद्या तेन स दुर्जयः ।  
नूनं सा स्थापिता तेन प्रधानस्य रिपोः कृते ॥ ११०  
अतः प्रयुक्ता नैतेषु त्वद्वयस्येषु सम्प्रति ।  
सकृदेव हि सा तस्य फलदा न पुनः पुनः ॥ १११  
गुरावेव हि सा तेन प्रभावावेक्षणाय भोः ।  
प्रयुक्ताभूदतः शापस्तेन दत्तोऽस्य तादृशः ॥ ११२  
तच्चिन्त्यमेतद्विद्यानां प्रभावो हि दुरासदः ।  
तत्कारणं च भवता पृच्छ्यतां भगवान्मयः ॥ ११३  
अस्याग्रे किमहं वच्मि कः प्रदीपो रवेः पुरः ।  
एवं सुमेरुणा सूर्यप्रभस्योक्ते मयोऽब्रवीत् ॥ ११४  
सत्यं सुमेरुणोक्तं ते सङ्क्षेपाच्छृणु वच्म्यदः ।  
अव्यक्तात्प्रभवन्तीह तास्ताः शक्त्यनुशक्तयः ॥ ११५  
तत्रोद्गतः प्राणशक्तेर्नादो बिन्दुपथाश्रितः ।  
विद्यादिमन्त्रतामेति परतत्त्वकलान्वितः ॥ ११६  
तासां च मन्त्रविद्यानां ज्ञानेन तपसापि वा ।  
सिद्धाज्ञया वा सिद्धानां प्रभावो दुरतिक्रमः ॥ ११७  
तत्पुत्र सर्वविद्यास्ते सिद्धा द्वाभ्यां तु हीयसे ।  
मोहिनीपरिवर्तिन्यौ न विद्ये साधिते त्वया ॥ ११८  
याज्ञवल्क्यश्च ते वेत्ति तद्गच्छ प्रार्थयस्व तम् ।  
एवं मयोक्त्या तस्यर्षेर्ययौ सूर्यप्रभोऽन्तिकम् ॥ ११९  
स मुनिस्तं च सप्ताहं निवास्य भुजगह्रदे ।  
अग्निमध्ये त्र्यहं चैव तपश्चर्यामकारयत् ॥ १२०  
ददौ सोढाहिदंशस्य सप्ताहाच्चास्य मोहिनीम् ।  
विद्यां विसोढवह्नेश्च त्र्यहाद्विपरिवर्तिनीम् ॥ १२१  
प्राप्तविद्यस्य भूयोऽपि वह्निकुण्डप्रवेशनम् ।  
तस्यादिदेश स मुनिः स तथेत्यकरोच्च तत् ॥ १२२  
तत्क्षणं च महापद्मविमानं तस्य कामगम् ।  
अभूदुपनतं सूर्यप्रभस्य गगनेचरम् ॥ १२३  
अष्टोत्तरेण पत्राणां पुराणां च शतेन यत् ।  
अलङ्कृतं महारत्नैर्नानारूपैर्विनिर्मितम् ॥ १२४  
चक्रवर्तिविमानं ते सिद्धमेतदमुष्य च ।  
पुरेष्वन्तःपुराण्येषु सर्वेषु स्थापयिष्यसि ॥ १२५  
येन तान्यप्रधृष्याणि भविष्यन्ति भवद्द्विषाम् ।  
इत्यन्तरिक्षाद्धीरं तमुवाचाथ सरस्वती ॥ १२६  
ततः स याज्ञवल्क्यं तं गुरुं प्रह्वो व्यजिज्ञपत् ।  
आदिश्यतां प्रयच्छामि कीदृशीं दक्षिणामिति ॥ १२७  
निजाभिषेककाले मां स्मरेरेषैव दक्षिणा ।  
गच्छ तावत्स्वकं सैन्यमिति तं सोऽब्रवीन्मुनिः ॥ १२८  
नत्वा ततस्तं स मुनिं विमानं चाधिरुह्य तत् ।  
तत्सुमेरुनिवासस्थं सैन्यं सूर्यप्रभो ययौ ॥ १२९  
तत्राख्यातस्ववृत्तान्तं ससुनीथसुमेरवः ।  
सिद्धविद्याविमानं तमभ्यनन्दन्मयादयः ॥ १३०  
ततः सुनीथः सस्मार तं सुवासकुमारकम् ।  
स चागत्य मयादींस्ताञ्जगादैवं सराजकान् ॥ १३१  
सिद्धं विमानं विद्याश्च सर्वाः सूर्यप्रभस्य तत् ।  
उदासीनाः किमद्यापि स्थिताः स्थ रिपुनिर्जये ॥ १३२  
तच्छ्रुत्वा स मयोऽवादीद्युक्तं भगवतोदितम् ।  
किं तु प्राक्प्रेष्यतां दूतो नीतिस्तावत्प्रयुज्यताम् ॥ १३३  
एवं मयासुरेणोक्ते सोऽब्रवीन्मुनिपुत्रकः ।  
अस्त्वेवं का क्षतिस्तर्हि प्रहस्तः प्रेष्यतामयम् ॥ १३४  
एष सप्रतिभो वाग्मी गतिज्ञः कार्यकालयोः ।  
कर्कशश्च सहिष्णुश्च सर्वदूतगुणान्वितः ॥ १३५  
इति तद्वचनं सर्वे श्रद्धाय व्यसृजंस्ततः ।  
प्रहस्तं दत्तसन्देशं दौत्याय श्रुतशर्मणे ॥ १३६  
तस्मिन्गतेऽब्रवीत्सूर्यप्रभस्तान्निखिलान्निजान् ।  
श्रूयतां यन्मया दृष्टमपूर्वं स्वप्नकौतुकम् ॥ १३७  
जानेऽद्य क्षीयमाणायां पश्यामि रजनावहम् ।  
यावन्महाजलौघेन वयं सर्वे ह्रियामहे ॥ १३८  
ह्रियमाणाश्च नृत्यामो न मज्जामः कथञ्चन ।  
अथौघः स परावृत्तः प्रतिकूलेन वायुना ॥ १३९  
ततः केनापि पुरुषेणैत्य ज्वलिततेजसा ।  
उद्धृत्य वह्नौ क्षिप्ताः स्मो न च दह्यामहेऽग्निना ॥ १४०  
एत्याथ मेघो रक्तौघं प्रवृष्टस्तेन चासृजा ।  
व्याप्ता दिशस्ततो निद्रा नष्टा मे निशया सह ॥ १४१  
इत्युक्तवन्तं तं स्माह स सुवासकुमारकः ।  
आयासपूर्वोऽभ्युदयः स्वप्नेनानेन सूचितः ॥ १४२  
यो जलौघः स सङ्ग्रामो धैर्यं तद्यदमज्जनम् ।  
नृत्यतां ह्रियमाणानां जलैस्तत्परिवर्तकः ॥ १४३  
यो युष्माकं मरुत्सोऽपि शरणः कोऽपि रक्षिता ।  
यश्चोद्धर्ता ज्वलत्तेजाः पुमान्साक्षात्स शङ्करः ॥ १४४  
क्षिप्ताः स्थाग्नौ च यत्तेन तन्न्यस्ताः स्थ महामृद्धे ।  
मेघोदयस्ततो यच्च स भूयोऽपि भयागमः ॥ १४५  
रक्तौघवर्षणं यच्च तद्भयस्य विनाशनम् ।  
दिशां यद्रक्तपूर्णत्वमृद्धिः सा महती च वः ॥ १४६  
स्वप्नश्चानेकधान्यार्थो यथार्थोऽपार्थ एव च ।  
यः सद्यः सूचयत्यर्थमन्यार्थः सोऽभिधीयते ॥। १४७  
प्रसन्नदेवतादेशरूपः स्वप्नो यथार्थकः ।  
गाढानुभवचिन्तादिकृतमाहुरपार्थकम् ॥ १४८  
रजोमूढेन मनसा बाह्यार्थविमुखेन हि ।  
जन्तुर्निद्रावशः स्वप्नं तैस्तैः पश्यति कारणैः ॥ १४९  
चिरशीघ्रफलत्वं च तस्य कालविशेषतः ।  
एष रात्र्यन्तदृष्टस्तु स्वप्नः शीघ्रफलप्रदः ॥ १५०  
एतन्मुनिकुमारात्ते श्रुत्वा तस्मात्सुनिर्वृताः ।  
उत्थाय दिनकर्तव्यं व्यधुः सूर्यप्रभादयः ॥ १५१  
तावत्प्रहस्तः प्रत्यागाच्छ्रुतशर्मसकाशतः ।  
पृष्टो मयादिभिश्चैवं यथावृत्तमवर्णयत् ॥ १५२  
इतो गतोऽहं तरसा त्रिकूटाचलवर्तिनीम् ।  
तां त्रिकूटपताकाख्यां नगरीं हेमनिर्मिताम् ॥ १५३  
तस्यां प्रविश्य चापश्यमहं क्षत्तृनिवेदितः ।  
वृतं तं श्रुतशर्माणं तैस्तैर्विद्याधराधिपैः ॥ १५४  
पित्रा त्रिकूटसेनेन तथा विक्रमशक्तिना ।  
धुरन्धुरेण चान्यैश्च शूरैर्दामोदरादिभिः ॥ १५५  
उपविश्याथ तमहं श्रुतशर्माणमभ्यधाम् ।  
श्रीमता प्रहितः सूर्यप्रभेणाहं त्वदन्तिकम् ॥ १५६  
सन्दिष्टं तेन चेदं ते प्रसादाद्धूर्जटेर्मया ।  
विद्या रत्नानि भार्याश्च सहायाश्चैव साधिताः ॥ १५७  
तदेहि मिल सैन्ये मे सहैतैः खेचरेश्वरैः ।  
निहन्ताहं विरुद्धानां रक्षिता नमतां पुनः ॥ १५८  
या चागम्या हृताज्ञाते सुनीथतनया त्वया ।  
कामचूडामणिः कन्या मुञ्च तामशुभं हि तत् ॥ १५९  
एवं मयोक्ते सर्वे ते क्रुद्धास्तत्रैवमभ्यधुः ।  
को नाम स यदस्मासु दर्पात्सन्दिशतीदृशम् ॥ १६०  
मर्त्येषु सन्दिशत्वेवं कस्तु विद्याधरेषु सः ।  
वराको मानुषो भूत्वाप्येवं दृप्यन्विनङ्क्ष्यति ॥ १६१  
तच्छ्रुत्वोक्तं मया किं किं को नाम स निशम्यताम् ।  
स हरेणेह युष्माकं चक्रवर्ती विनिर्मितः ॥ १६२  
मर्त्यो वा यदि तन्मर्त्यैर्देवत्वमपि साधितम् ।  
विद्याधरैश्च मर्त्यस्य तस्य दृष्टः पराक्रमः ॥ १६३  
नाशश्चेहागते तस्मिन्कदाचिद्वो हि दृश्यते ।  
इत्येवोक्ते मया कुद्धा सा सभा क्षोभमाययौ ॥ १६४  
अधावतां च हन्तुं मां श्रुतशर्मधुरन्धरौ ।  
एवं पश्यामि शौर्यं वामित्यवोचमहं च तौ ॥ १६५  
ततो दामोदरेणैतावुत्थाय विनिवारितौ ।  
शान्तं दूतश्च विप्रश्च न वध्य इति जल्पता ॥ १६६  
ततो विक्रमशक्तिर्मामवादीद्गच्छ दूत भोः ।  
त्वत्स्वामीव हि सर्वेऽपि वयमीश्वरनिर्मिताः ॥ १६७  
तदायातु स पश्यामस्तस्यातिथ्यक्षमा वयम् ।  
एवं सगर्वं तेनोक्ते विहसन्नहमब्रवम् ॥ १६८  
हंसाः पद्मवने तावन्नादं कुर्वन्ति सुस्थिताः ।  
यावत्पश्यन्ति नायान्तं मेघमाच्छादिताम्बरम् ॥ १६९  
इत्युक्त्वोत्थाय सावज्ञं निर्गत्याहमिहागतः ।  
एतत्प्रहस्ताच्छ्रुत्वा तैस्तुष्टिः प्रापि मयादिभिः ॥ १७०  
निश्चित्य चाहवोद्योगं सर्वे सेनापतिं व्यधुः ।  
प्रभासमथ ते सूर्यप्रभाद्या रणदुर्मदम् ॥ १७१  
सर्वे च रणदीक्षायां ते सुवासकुमारतः ।  
निदेशं प्राप्य तदहः प्राविशन्नियतव्रताः ॥ १७२  
रात्रौ सूर्यप्रभश्चात्र व्रतशय्यागृहान्तरम् ।  
प्रविष्टामैक्षतापूर्वामनिद्रो वरकन्यकाम् ॥ १७३  
सा तस्य व्याजसुप्तस्य प्रसुप्तसचिवस्य च ।  
स्वैरं निकटमागत्य सखीमाह सहस्थिताम् ॥ १७४  
यदि सुप्तस्य विश्रान्तविलासापीयमीदृशी ।  
रूपशोभास्य तत्कीदृक्प्रबुद्धस्य भवेत्सखि ॥ १७५  
तदस्तु न प्रबोध्योऽसौ पूरितं कौतुकं दृशोः ।  
अधिकं हि निबद्धेन किमत्र हृदयेन मे ॥ १७६  
भविष्यत्यस्य सङ्ग्रामः समं हि श्रुतशर्मणा ।  
तत्तत्र को विजानाति भविता किल कस्य किम् ॥ १७७  
प्राणव्ययाय शूराणां जायते हि रणोत्सवः ।  
तत्रास्यास्तु शिवं तावत्ततो ज्ञास्यामहे पुनः ॥ १७८  
कामचूडामणिर्येन किं च व्योमविहारिणा ।  
दृष्टा तस्यास्य हृदयं मादृशी का नु रञ्जयेत् ॥ १७९  
एवं तयोक्ते सावादीत्तत्सखी किं ब्रवीष्यदः ।  
असङ्गो हृदयस्यास्मिन्नायत्तश्चण्डि किं तव ॥ १८०  
येन दृष्टेन हृदयं कामचूडामणेर्हृतम् ।  
सोऽन्यस्या न हरेत्कस्या यदि साक्षादरुन्धती ॥ १८१  
विद्यावशाच्च कल्याणं वेत्सि किं नास्य सङ्गरे ।  
एतस्य भार्याश्चोक्ताः स्थ सिद्धैः सच्चक्रवर्तिनः ॥ १८२  
कामचूडामणिस्त्वं च सुप्रभा चैकगोत्रजा ।  
एष्वेव परिणीता च दिनेष्वेतेन सुप्रभा ॥ १८३  
तत्किमस्याशिवं युद्धे नहि सिद्धवचो मृषा ।  
किं चाहृतं सुप्रभया चित्तं यस्यास्य तस्य किम् ॥ १८४  
नाहरेद्भवती त्वं हि रूपेणाभ्यधिकानघे ।  
बान्धवापेक्षया वा ते विकल्पो यदि तन्न सत् ॥ १८५  
भर्तारं हि विना नान्यः सतीनामस्ति बान्धवः ।  
एतत्सखीवचः श्रुत्वा सावोचद्वरकन्यका ॥ १८६  
सत्यं सखि त्वया प्रोक्तं न कार्यं मेऽन्यबन्धुभिः ।  
सङ्ख्ये चास्यार्यपुत्रस्य जयं जाने स्वविद्यया ॥ १८७  
सिद्धानि चास्य रत्नानि विद्याश्चाद्यापि किं पुनः ।  
नैतस्यौषधयः सिद्धास्तेन मे दूयते मनः ॥ १८८  
चन्द्रपादगिरौ ताश्च सर्वाः सन्ति गुहान्तरे ।  
सिध्यन्ति पुण्यभाजश्च चक्रवर्तिन एव ताः ॥ १८९  
तदेष साधयेद्गत्वा तत्र सर्वौषधीर्यदि ।  
भद्र तत्स्याद्यदासन्नः प्रातरस्य महाहवः ॥ १९०  
एतच्छ्रुत्वाखिलं त्यक्त्वा व्याजनिद्रां स उत्थितः ।  
सूर्यप्रभः सविनयं तामुवाचात्र कन्यकाम् ॥ १९१  
दर्शितोऽतीव मुग्धाक्षि पक्षपातो मयि त्वया ।  
तदेष तत्र गच्छामि कासि त्वमिति शंस मे ॥ १९२  
एतच्छ्रुत्वा श्रुतं सर्वमनेनेति त्रपानता ।  
तूष्णीं बभूव सा कन्या तत्सखी तु जगाद सा ॥ १९३  
एषा विद्याधरेन्द्रस्य सुमेरोरनुजात्मजा ।  
कन्या विलासिनी नाम त्वद्दर्शनसकौतुका ॥ १९४  
एवमुक्तवतीमेव तां सखीं सा विलासिनी ।  
एहि सम्प्रति गच्छाव इत्युक्त्वा प्रययौ ततः ॥ १९५  
ततः प्रभासादिभ्यस्तत्प्रबोध्य तदुदीरितम् ।  
सूर्यप्रभः स्वमन्त्रिभ्यः शशंसौषधिसाधनम् ॥ १९६  
विससर्ज प्रहस्तं च योग्यं तत्साधनाय सः ।  
तदाख्यातुं सुनीथस्य सुमेरोश्च मयस्य च ॥ १९७  
तैरागतैः श्रद्दधानैः समं स सचिवान्वितः ।  
निशि सूर्यप्रभः प्रायाच्चन्द्रपादाचलं प्रति ॥ १९८  
गच्छतां च क्रमात्तेषामुत्तस्थुर्मार्गरोधिनः ।  
यक्षगुह्यककूष्माण्डा विघ्ना नानायुधोद्यताः ॥ १९९  
कांश्चिदस्त्रैर्विमोह्यैतान्कांश्चित्संस्तभ्य विद्यया ।  
चन्द्रपादगिरिं तं ते प्रापुः सूर्यप्रभादयः ॥ २२०  
तत्रैषां तद्गुहाद्वारप्राप्तानां शाङ्करा गणाः ।  
एत्य प्रवेशं रुरुधुर्विचित्रविकृताननाः ॥ २०१  
एतैः सह न योद्धव्यं कुप्येद्धि भगवान्हरः ।  
तन्नामाष्टसहस्रेण तमेव वरदं स्तुमः ॥ २०२  
तेनैव ते प्रसीदन्ति तद्गणा इत्यवोचत ।  
स सुवासकुमारस्तानथ सूर्यप्रभादिकान् ॥ २०३  
ततस्तथेति सर्वे ते तथैव हरमस्तुवन् ।  
स्वामिस्तुतिप्रसन्नाश्च तान्वदन्ति स्म ते गणाः ॥ २०४  
मुक्तेयं वो गुहास्ताभिर्गृहीतास्यां महौषधीः ।  
सूर्यप्रभेण त्वेतस्यां न प्रवेष्टव्यमात्मना ॥ २०५  
प्रभासः प्रविशत्वेतामेतस्य सुगमा ह्यसौ ।  
एतद्गणवचः सर्वे ते तथेत्यनुमेनिरे ॥ २०६  
ततः प्रविशतस्तस्य प्रभासस्य तदैव सा ।  
गुहा बद्धान्धकारापि सुप्रकाशा किमप्यभूत् ॥ २०७  
उत्थाय च महाघोररूपा अप्यत्र राक्षसाः ।  
चत्वारः किङ्करा ऊचुः प्रणताः प्रविशेति तम् ॥ २०८  
अथ प्रविश्य सङ्गृह्य दिव्याः सप्तौषधीः स ताः ।  
प्रभासो निर्गतः सूर्यप्रभाय निखिला ददौ ॥ २०९  
महाप्रभावाः सप्तैताः सिद्धाः सूर्यप्रभाद्य ते ।  
ओषध्य इति तत्कालं गगनादुदगाद्वचः ॥ २१०  
तच्छ्रुत्वा मुदिताः सूर्यप्रभाद्याः सर्व एव ते ।  
स्वसैन्यमाययुः क्षिप्रं सुमेर्वास्पदमाश्रितम् ॥ २११  
तत्रापृच्छत्सुनीथोऽथ तं सुवासकुमारकम् ।  
मुने सूर्यप्रभं हित्वा प्रभासः किं प्रवेशितः ॥ २१२  
गुणैर्गुहायां किं चैष किङ्करैरपि सत्कृतः ।  
एतच्छ्रुत्वा स सर्वेषु शृण्वत्सु मुनिरभ्यधात् ॥ २१३  
श्रूयतां कथयाम्येतत्प्रभासो हितकृत्परम् ।  
सूर्यप्रभस्यात्मभूतो न भेदोऽस्त्यनयोर्द्वयोः ॥ २१४  
किं च प्रभासेन समो नान्यः शौर्यप्रभाववान् ।  
अस्ति प्राग्जन्मसुकृतैरेतदीया च सा गुहा ॥ २१५  
योऽयं यादृक्पुरा चाभूत्तदिदं कथयामि वः ।  
बभूव नमुचिर्नाम पूर्वं दानवसत्तमः ॥ २१६  
यस्य दानप्रसक्तस्य महावीरस्य नाभवत् ।  
अदेयमहितायापि याचमानाय किञ्चन ॥ २१७  
दशवर्षसहस्राणि स तप्त्वा धूमपस्तपः ।  
लोहाश्मकाष्ठावध्यत्वं विरिञ्चात्प्राप्तवान्वरम् ॥ २१८  
ततोऽसकृद्विजित्येन्द्रं कान्दिशीकं स तं व्यधात् ।  
तत्प्रार्थ्य कश्यपर्षिस्तं देवैः सन्धिमकारयत् ॥ २१९  
अथ विश्रान्तवैरास्ते सम्मन्त्र्यैव सुरासुराः ।  
दुग्धाम्भोनिधिमभ्येत्य ममन्थुर्मन्दराद्रिणा ॥ २२०  
ततोऽच्युतादयो भागान्कमलाप्रभृतीन्यथा ।  
प्रापुस्तथोच्चैःश्रवसं हयं नमुचिराप्तवान् ॥ २२१$  
अन्ये देवासुराश्चान्यान्प्रदिष्टान्ब्रह्मणा पृथक् ।  
लेभिरे विविधान्भागान्मथ्यमानार्णवोत्थितान् ॥ २२२  
मन्थपर्यन्तलब्धे च त्रिदशैरमृते हृते ।  
तेषामथासुराणां च पुनर्वैरमजायत ॥ २२३  
ततो देवासुररणे जघ्ने यो योऽसुरः सुरैः ।  
आघ्रायोच्चैःश्रवास्तं तं जीवयामास तत्क्षणम् ॥ २२४  
अजेया जज्ञिरे तेन देवानां दैत्यदानवाः ।  
ततो विषण्णं वक्ति स्म रहः शक्रं बृहस्पतिः ॥ २२५  
एकस्तवात्रोपायोऽस्ति तं कुरुष्वाविलम्बितम् ।  
स्वयं याचस्व गत्वा त्वं नमुचिं तं हयोत्तमम् ॥ २२६  
विपक्षायापि तुभ्यं तं स हयं न न दास्यति ।  
खण्डयिष्यति नाजन्मसञ्चितं दातृतायशः ॥ २२७  
इत्युक्तो देवगुरुणा महेन्द्रस्त्रिदशैः सह ।  
गत्वा ययाचे नमुचिं तमुच्चैःश्रवसं हयम् ॥ २२८  
न मे पराङ्मुखो गच्छत्यर्थी तत्रापि वासवः ।  
तदस्मै नमुचिर्भूत्वा दद्यां नाहं कथं हयम् ॥ २२९  
जगत्सु दातृताकीर्तिर्या मया चिरमर्जिता ।  
सा चेन्म्लानिं गता तन्मे किं श्रिया जीवितेन वा ॥ २३०  
इति सञ्चिन्त्य शक्राय तमुच्चैःश्रवसं ददौ ।  
वार्यमाणोऽपि शुक्रेण नमुचिं स महाशयः ॥ २३१  
दत्ताश्वमथ विश्वास्य तं गाङ्गेन जघान सः ।  
शस्त्राद्यवध्यं फेनेन वज्रन्यस्तेन वृत्रहा ॥ २३२  
अहो दुरन्ता संसारे भोगतृष्णा यया हृताः ।  
अनौचित्यादकीर्तेश्च देवा अपि न बिभ्यति ॥ २३३  
तद्बुद्ध्वा तस्य नमुचेर्दनुर्माता तपोबलात् ।  
चकार दुःखसन्तप्ता सङ्कल्पं शोकशान्तये ॥ २३४  
स एव मे पुनर्गर्भे सम्भूयान्नमुचिर्बली ।  
भूयाच्च सर्वदेवानामजेयः संयुगेष्विति ॥ २३५  
ततः स तस्याः सम्भूय गर्भे जातोऽसुरः पुनः ।  
सर्वरत्नमयो नाम्ना प्रबलो बलयोगतः ॥ २३६  
सोऽपि तप्ततपाः प्रीणन्प्राणैरप्यर्थिनः कृती ।  
शतकृत्वो जिगायेन्द्रं प्रबलो दानवेश्वरः ॥ २३७  
ततः सम्मन्त्र्य देवास्तमुपेत्यैवं ययाचिरे ।  
देहं पुरुषमेधार्थमस्मभ्यं देहि सर्वथा ॥ २३८  
तच्छ्रुत्वा स रिपुभ्योऽपि तेभ्यो देहमदान्निजम् ।  
प्राणानुदारा विसृजन्त्यर्थिनो न पराङ्मुखान् ॥ २३९  
ततः स खण्डशो देवैः कृतः प्रबलदानवः ।  
मनुष्यलोके जातोऽद्य प्रभासवपुषा पुनः ॥ २४०  
तदेवमादौ नमुचिस्ततोऽभूत्प्रबलश्च सः ।  
सैष प्रभासस्तत्पुण्यप्रभावाद्दुर्जयोऽरिभिः ॥ २४१  
या च सम्बन्धिनी तस्य प्रबलस्यौषधीगुहा ।  
तेन प्रभासस्यात्मीया वश्या सास्य सकिङ्करा ॥ २४२  
तदधश्चास्ति पाताले मन्दिरं प्रबलस्य तत् ।  
यत्र द्वादश सन्त्यस्य मुख्यभार्याः स्वलङ्कृताः ॥ २४३  
विविधानि च रत्नानि नानाप्रहरणानि च ।  
चिन्तामणिश्च लक्षं च योधानां तुरगास्तथा ॥ २४४  
तत्प्रभासस्य सम्बन्धि सर्वमस्य पुरार्जितम् ।  
तदीदृशः प्रभासोऽयं नास्येदं किञ्चिदद्भुतम् ॥ २४५  
एव ततो मुनिकुमारकतो निशम्य सूर्यप्रभप्रभृतयः समयप्रभासाः ।  
रत्नाद्यवाप्तुमथ तत्प्रययुस्तदैव पातालगं प्रबलवेश्मबिलप्रवेशम् ॥ २४६  
तेन प्रविश्य परिगृह्य च पूर्वपत्नीश्चिन्तामणिं च तुरगानसुरांश्च योधान् ।  
निर्गत्य चात्तनिखिलद्रविणः स एकः सूर्यप्रभं किमपि तोषितवान्प्रभासः ॥ २४७  
अथ समयसुनीथः सप्रभासः सुमेरुप्रभृतिभिरनुयातो राजभिर्मन्त्रिभिश्च ।  
द्रुतमभिमतसिद्धिं प्राप्य सूर्यप्रभोऽसौ पुनरपि निजसेनासन्निवेशं तमागात् ॥ २४८  
तत्र सोऽसुरनराधिपादिषु स्वस्ववासकगतेषु तेषु तम् ।  
रात्रिशेषमनयत्कुशास्तरे सन्निगृह्य रणदीक्षितः पुनः ॥ २४९  
इति महाकविश्रीसोमदेवभट्टविरचिते कथासरित्सागरे सूर्यप्रभलम्बके तृतीयस्तरङ्गः ।