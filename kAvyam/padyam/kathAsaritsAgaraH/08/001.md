---
title: ००१

---
चलत्कर्णानिलोद्भूतसिन्दूरारुणिताम्बरः ।  
जयत्यकालेऽपि सृजन्सन्ध्यामिव गजाननः ॥ १  
एवं वत्सेश्वरसुतः कौशाम्ब्यां स पितुर्गृहे ।  
नरवाहनदत्तस्ता भार्याः प्राप्यावसत्सुखम् ॥  
एकदा पितुरास्थाने स्थितश्च पुरुषं दिवः ।  
अवतीर्यागतं तत्र दिव्यरूपं ददर्श सः ॥ ३  
प्रणतं तं च सत्कृत्य पित्रा साकं क्षणान्तरे ।  
कस्त्वं किमागतोऽसीति पृष्टवान्सोऽप्यथाब्रवीत् ॥ ४  
अस्तीह वज्रकूटाख्यं पृष्ठे हिमवतः पुरम् ।  
वज्रसारमयत्वाद्यत्ख्यातमन्वर्थनामकम् ॥ ५५  
तत्र वज्रप्रभाख्योऽहमासं विद्याधराधिपः ।  
वज्रनिर्मितदेहत्वान्नामान्वर्थं तथैव मे ॥ ६  
मन्निर्मिते यथाकालं भक्तः संश्चक्रवर्तिनि ।  
अजेयस्त्वं विपक्षाणां मत्प्रसादाद्भविष्यसि ॥ ७  
इति चाहं तपस्तुष्टेनादिष्टः शम्भुना यदा ।  
तदा प्रभोः प्रणामार्थमागतोऽस्मीह साम्प्रतम् ॥ ८  
वत्सराजसुतो दिव्यं कल्पं कामांशसम्भवः ।  
नरवाहनदत्तो नः शशिशेखरनिर्मितः ॥ ९  
मर्त्योऽप्युभयवेद्यर्धचक्रवर्ती भविष्यति ।  
इति विद्याप्रभावेण विज्ञातं ह्यधुना मया ॥ १०  
आसीच्च दिव्यं कल्पं नः पुरा मर्त्योऽप्यनुग्रहात् ।  
शार्वात्सूर्यप्रभो नाम चक्रवर्तीह यद्यपि ॥ ११  
तथाप्यभूत्स एकस्मिन्वेद्यर्धे दक्षिणे प्रभुः ।  
उत्तरे श्रुतशर्माख्यश्चक्रवर्ती त्वभूत्तदा ॥ १२  
उभयोस्तु तयोरेकः कल्पस्थायी द्युचारिणाम् ।  
चक्रवर्त्यत्र भविता देव एवातिपुण्यवान् ॥ १३  
इत्युक्तवन्तं वत्सेशसहितस्तं कुतूहलात् ।  
नरवाहनदत्तः स प्राह विद्याधरं पुनः ॥ १४  
कथं विद्याधरैश्वर्यं मानुषेण सता पुरा ।  
प्राप्तं सूर्यप्रभेणेति त्वया नः कथ्यतामिति ॥ १५  
ततो विविक्ते देवीनां मन्त्रिणां सन्निधौ च सः ।  
राजा वज्रप्रभो वक्तुं कथां तामुपचक्रमे ॥ १६  
शाकलं नाम मद्रेषु बभूव नगरं पुरा ।  
चन्द्रप्रभाख्यस्तत्रासीद्राजाङ्गारप्रभात्मजः ॥ १७  
आह्लादकारी विश्वस्य नाम्नान्वर्थोऽपि यो भवन् ।  
सन्तापकारी शत्रूणां बभूव ज्वलनप्रभः ॥ १८  
कीर्तिमत्यभिधानायां तस्य देव्यामजायत ।  
पुत्रो नृपस्यातिशुभैर्लक्षणैः सूचितोदयः ॥ १९  
एष सूर्यप्रभो नाम राजा जातः पुरारिणा ।  
भावी विद्याधराधीशचक्रवर्ती विनिर्मितः ॥ २०  
इत्युच्चचार गगनात्तस्मिञ्जाते स्फुटं वचः ।  
सुधावर्षं श्रवणयोश्चन्द्रप्रभमहीभृतः ॥ २१  
ततस्तस्य पुरारातिप्रसादोत्सवशालिनः ।  
सूर्यप्रभः स ववृधे राजपुत्रः पितुर्गृहे ॥ २२  
बाल एव च विद्यानां कलानां च क्रमेण सः ।  
सर्वासां सुमतिः पास्युपासितगुरुर्ययौ ॥ २३  
पूर्णषोडशवर्षं च गुणैरावर्जितप्रजम् ।  
यौवराज्येऽभ्यषिञ्चत्तं पिता चन्द्रप्रभोऽथ सः ॥ २४  
स एव मन्त्रिपुत्रांश्च निजांस्तस्मै समर्पयत ।  
भासप्रभाससिद्धार्थप्रहस्तप्रभृतीन्बहून् ॥ २५  
तैः समं युवराजत्वधुरं तस्मिंश्च बिभ्रति ।  
आजगामैकदा तत्र मयो नाम महासुरः ॥ २६  
आस्थाने च स तं चन्द्रप्रभं सूर्यप्रभे स्थिते ।  
उपेत्य रचितातिथ्यं जगादैवं मयो नृपम् ॥ २७  
राजन्विद्याधरेशानां चक्रवर्ती त्रिशूलिना ।  
अयं विनिर्मितो भावी पुत्रः सूर्यप्रभस्तव ॥ २८  
तत्किं न साधयत्येष विद्यास्तत्प्राप्तिदायिनीः ।  
एतदर्थं विसृष्टोऽहमिह देवेन शम्भुना ॥ २९  
अनुजानीहि तद्यावन्नीत्वैनं शिक्षयाम्यहम् ।  
विद्याधरेन्द्रताहेतुं विद्यासाधनसत्क्रियाम् ॥ ३०  
एतस्य परिपन्थी हि कार्येऽस्फिखेचरेश्वरः ।  
विद्यते श्रुतशर्माख्यः सोऽपि शक्रेण निर्मितः ॥ ३१  
सिद्धविद्याप्रभावस्तु सहास्माभिर्विजित्य तम् ।  
एष विद्याधराधीशचक्रवर्तित्वमाप्स्यति ॥ ३२  
एवं मयेनाभिहिते राजा चन्द्रप्रभोऽब्रवीत् ।  
धन्याः स्मः पुण्यवानेष यथेच्छं नीयतामिति ॥ ३३  
ततस्तमामन्त्र्य नृपं तदनुज्ञानमाशु तम् ।  
सूर्यप्रभं स सामात्यं पातालं नीतवान्मयः ॥ ३४  
तत्रोपदिष्टवांस्तस्मै स तपांसि तथा यथा ।  
राजपुत्रः स सामात्यो विद्याः शीघ्रमसाधयत् ॥ ३५  
विमानसाधनं तस्मै तथैवोपदिदेश सः ।  
तेन भूतासनं नाम स विमानमुपार्जयत् ॥ ३६  
तद्विमानाधिरूढं तं सिद्धविद्यं समन्त्रिकम् ।  
सूर्यप्रभं स पातालान्मयः स्वपुरमानयत् ॥ ३७  
प्रापय्य पित्रोः पार्श्वं च तं जगाद व्रजाम्यहम् ।  
त्वं सिद्धिभोगान्भुङ्क्ष्वेह यावदेष्याम्यहं पुनः ॥ ३८  
इत्यूचिवानात्तपूजो जगाम स मयासुरः ।  
ननन्द विद्यासिद्ध्या च सूनोश्चन्द्रप्रभो नृपः ॥ ३९  
सोऽथ सूर्यप्रभो विद्याप्रभावात्सचिवैः सह ।  
नानादेशान्विमानेन सदा बभ्राम लीलया ॥ ४०  
यत्र यत्र च या या तमपश्यद्राजकन्यका ।  
तत्र तत्र स्वयं वव्रे सा सा तं काममोहिता ॥ ४१  
एका मदनसेनाख्या ताम्रलिप्त्यां महीपतेः ।  
सुता वीरभटाख्यस्य कन्या लोकैकसुन्दरी ॥ ४२  
द्वितीया सुभटाख्यस्य तनया चन्द्रिकावती ।  
अपरान्ताधिराजस्य सिद्धैर्नीत्वोज्झितान्यतः ॥ ४३  
काञ्चीनगर्या नृपतेः कुम्भीराख्यस्य चात्मजा ।  
ख्याता वरुणसेनाख्या तृतीया रूपशालिनी ॥ ४४  
लावाणकाधिराजस्य पौरवाख्यस्य भूपतेः ।  
सुता सुलोचना नाम चतुर्थी चारुलोचना ॥ ४५  
चीनदेशपते राज्ञः सुरोहस्यात्मसम्भवा ।  
हारिहेमावदाताङ्गी विद्युन्मालेति पञ्चमी ॥ ४६  
कान्तिसेनस्य नृपतेः श्रीकण्ठविषयप्रभोः ।  
सुता कान्तिमती नाम षष्ठी कान्तिजिताप्सराः ॥ ४७  
जनमेजयभूपस्य कौशाम्बीनगरीपतेः ।  
तनया परपुष्टाख्या सप्तमी मञ्जुभाषिणी ॥ ४८  
अविज्ञातहृतानां च तासां बुद्ध्वापि बान्धवाः ।  
विद्याबलोद्धते तस्मिन्नासन्वेतसवृत्तयः ॥ ४९  
ताभिश्चोपात्तविद्याभिः समं युगपदारमत् ।  
विद्याविरचितानेकदेहः सूर्यप्रभोऽत्र सः ॥ ५०  
नभोविहारसङ्गीतपानगोष्ठयादिभिस्तथा ।  
चिक्रीड सहितस्ताभिः प्रहस्ताद्यैश्च मन्त्रिभिः ॥ ५१  
दिव्यचित्रकलाभिज्ञो लिखन्विद्याधराङ्गनाः ।  
कुर्वंश्च नर्मवक्रोक्तीः कोपयामास ताः प्रियाः ॥ ५२  
रेमे च तासां वदनैः सभ्रूभङ्गारुणेक्षणैः ।  
वचनैश्च सकम्पौष्ठपुटविस्खलिताक्षरैः ॥ ५२  
सदारस्ताम्रलिप्तीं च गत्वोद्यानेषु खेचरः ।  
स राजसूनुर्व्यहरत्समं मदनसेनया ॥ ५४  
स्थापयित्वा प्रियाश्चात्र भूतासनविमानगः ।  
जगाम वज्रसाराख्यं प्रहस्तैकसखः पुरम् ॥ ५५  
जग्राह तत्र तनयां राज्ञो रम्भस्य पश्यतः ।  
रक्तां तारावलीं नाम दह्यमानां स्मराग्निना ॥ ५६  
आययौ ताम्रलिप्तीं च पुनस्तत्राप्युपाहरत् ।  
अपरां राजतनयां कन्यां नाम्ना विलासिनीम् ॥ ५७  
तदर्थं कुपितायातं तस्या भ्रातरमुद्धतम् ।  
स सहस्रायुधं नाम विद्यया स्तम्भितं व्यधात् ॥ ५८  
मातुलं च सहायातं तस्य संस्तभ्य सानुगम् ।  
चक्रे मुण्डितमूर्धानं तत्कान्ताहरणैषिणम् ॥ ५९  
भार्याबन्धू इति क्रुद्धोऽप्यवधीन्न स तावुभौ ।  
दर्पभङ्गविलक्षौ तु विहस्य प्रतिमुक्तवान् ॥ ६०  
ततः स नवभिः सूर्यप्रभः कान्ताभिरन्वितः ।  
पित्राहूतो विमानेन स्वपुरं शाकलं ययौ ॥ ६१  
ततश्चास्य पितुश्चन्द्रप्रभभूमिभृतोऽन्तिकम् ।  
प्राहिणोत्ताम्रलिप्तीतो दूतं वीरभटो नृपः ॥ ६२  
सन्दिदेश च पुत्रेण तव मेऽपहृते सुते ।  
तदस्तु विद्यासिद्धो हि श्लाघ्य एष पतिस्तयोः ॥ ६३  
स्नेहश्च यदि वोऽस्मासु तदिहागच्छताधुना ।  
विवाहाचारसत्कारसख्यं यावद्विदध्महे ॥ ६४  
एतच्छ्रुत्वा स सत्कृत्य दूतं निश्चितवांस्तदा ।  
श्व एव तत्र गमनं राजा चन्द्रप्रभो द्रुतम् ॥ ६५  
सत्यत्वनिश्चयं ज्ञातुं राज्ञो वीरभटस्य तु ।  
प्रहस्तं प्राहिणोन्मत्वा दूरं दूतगमागमौ ॥ ६६  
स प्रहस्तो जवाद्गत्वा दृष्ट्वा वीरभटं च तम् ।  
नृपं दृष्ट्वा च तत्कार्यं तच्छ्रद्धितसुपूजितः ॥ ६७  
तस्मै सविस्मयायोक्त्वा प्रभूणां प्रातरागसम् ।  
मुहूर्तेनाययौ चन्द्रप्रभपार्श्वं विहायसा ॥ ६८  
शशंस तस्मै राज्ञे च सज्जं वीरभटं स्थितम् ।  
सोऽपि तं सचिवं सूनोस्तुष्टो राजाभ्यपूजयत् ॥ ६९  
ततः कीर्तिमतीदेव्या सह चन्द्रप्रभः प्रभुः ।  
सूर्यप्रभो विलासिन्या तथा मदनसेनया ॥ ७०  
भूतासनविमानं तदारुह्य सपरिच्छदौ ।  
सामात्यौ चापरेद्युस्तौ प्रातः प्रययतुस्ततः ॥ ७१  
अह्नः प्रहरमात्रेण ताम्रलिप्तीमवापतुः ।  
दृश्यमानौ जनैर्व्योम्नि कौतुकोत्क्षिप्तलोचनैः ॥ १  
नभस्तलावतीर्णौ च कृतप्रत्युद्गमेन तौ ।  
राज्ञा वीरभटेनैतां समं विविशतुः पुरीम् ॥ ७३  
चन्दनोदकसंसिक्तचारुरथ्या पदे पदे ।  
कटाक्षैः पौरनारीणां प्रकीर्णेन्दीवरामिव ॥ ७४  
तत्र सम्बन्धिजामात्रोः कृत्वा वीरभटस्तयोः ।  
पूजां यथावत्तनयाविवाहप्रक्रियां व्यधात् ॥ ७५  
विशुद्धस्य हि भाराणां सहस्रं काञ्चनस्य च ।  
भृतं च शतमुष्ट्राणां रत्नाभरणभारकैः ॥ ७६  
उष्ट्रपञ्चशतीं नानावस्त्रभाराभिपूरिताम् ।  
वाजिनां च सहस्राणि सप्त पञ्च च दन्तिनाम् ॥ ७७  
रूपाभरणयुक्तानां सहस्रं वारयोषिताम् ।  
वेद्यां दुहित्रोः प्रददौ राजा वीरभटस्तयोः ॥ ७८  
सूर्यप्रभस्य जामातुस्तत्पितुश्च तयोः पुनः ।  
उपचारं स सद्रत्नैश्चकार विषयैस्तथा ॥ ९  
तन्मन्त्रिणो यथावच्च प्रहस्तादीनमानयत् ।  
चकार सोत्सवं हृष्यदशेषनगरीजनम् ॥ ८०  
सूर्यप्रभश्च तत्रासीत्पितृयुक्तः प्रियासखः ।  
तत्कालं विविधाहारपानगेयादिभोगभुक् ॥ ८१  
तावच्च तत्र रम्भस्य सकाशाद्वज्ररात्रतः ।  
आगाद्दूतः स चास्थाने जगाद स्वप्रभोर्वचः ॥ ८२  
विद्याबलावलिप्तेन युवराजेन नः कृतः ।  
सूर्यप्रभेण तनयाहरणोत्थः पराभवः ॥ ८३  
अद्य च ज्ञातमस्माभिर्यद्वीरभटभूभृतः ।  
प्रतिपन्नाः स्थ सन्धाने समानव्यसनस्य नः ॥ ८४  
तथैव चानुमन्यध्वे यद्यस्मत्सन्धिमाशु तत् ।  
इहाप्यागम्यतां नो चेन्मृत्युना नोऽत्र निष्कृतिः ॥ ८५  
तच्छ्रुत्वा तं च सम्मान्य दूतं वीरभटार्चितः ।  
प्रहस्तं सोऽब्रवीद्राजा तत्र चन्द्रप्रभः पुनः ॥ ८६  
त्वमेव गच्छ तं रम्भमस्मद्वाक्यादिदं वद ।  
किं तप्यसे वृथा भावी चक्रवर्ती हि निर्मितः ॥ ८७  
विद्याधराणां गिरिशेनैष सूर्यप्रभोऽधुना ।  
अस्यैतास्त्वत्सुताद्याश्च भार्याः सिद्धैरुदाहृताः ॥ ८८  
तत्प्राप्ता ते सुता स्थानं कर्कशस्त्वं तु नार्थितः ।  
तत्प्रीयस्व सखा नस्त्वमेष्यामोऽत्राप्यमी वयम् ॥ ८९  
इति राज्ञोक्तसन्देशः प्रहस्तो गगनेन सः ।  
गत्वा प्रहरमात्रेण वज्ररात्रमवाप तत् ॥ ९०  
तत्र रम्भाय सन्देशमुक्त्वा तेनानुमोदितः ।  
तथैवागत्य सोऽवादीद्राज्ञे चन्द्रप्रभाय तत् ॥ ९१  
चन्द्रप्रभोऽथ सचिवं प्रभासं प्रेष्य शाकलात् ।  
आनाययत्तां रम्भस्य पार्श्वं तारावलीं सुताम् ॥ ९२  
ततो ययौ विमानेन सह सूर्यप्रभेण सः ।  
राज्ञा वीरभटेनापि सर्वैश्चान्यैः सुसेवितः ॥ ९३  
वज्ररात्रं च सम्प्राप मार्गोन्मुखजनाकुलम् ।  
रम्भेणाभ्युद्गतस्तस्य राजधानीं विवेश सः ॥ ९४  
तत्र रम्भोऽप्यसौ क्लृप्तविवाहप्रक्रियोत्सवः ।  
असङ्ख्यहेमहस्त्यश्वरत्नादि दुहितुर्ददौ ॥ ९५  
जामातरं च स तथा सूर्यप्रभमुपाचरत् ।  
यथा तस्य निजा भोगाः सर्वै विस्मृतिमाययुः ॥ ९६  
यावच्च तत्र ते तिष्ठन्त्युत्सवानन्दिताः सुखम् ।  
तावद्रम्भान्तिकं काञ्चीनगर्या दूत आययौ ॥ ९७  
स तस्माच्छ्रुतसन्देशो रम्भश्चन्द्रप्रभं नृपम् ।  
प्राह काञ्चीश्वरो राजा कुम्भीराख्योऽस्ति मेऽग्रजः ॥ ९८  
तेनाप्तः प्रेषितो मेऽद्य दूतो वक्तुमिदं वचः ।  
मम सूर्यप्रभेणादौ सुता नीता ततस्तव ॥ ९९  
कृतं चाद्य त्वया सख्यं तैः सहेति मया श्रुतम् ।  
तन्ममापि तथैव त्वं सख्यं तैः सह साधय ॥ १००  
आयान्तु ते मम गृहं यावत्सूर्यप्रभाय ताम् ।  
स्वहस्तेनार्पयामीह सुतां वरुणसेनिकाम् ॥ १०१  
इत्येषाभ्यर्थना तस्य क्रियतामिति वादिनः ।  
रम्भस्य श्रद्दधे चन्द्रप्रभो राजा तदा वचः ॥ १०२  
प्रहस्तं प्रेक्ष्य च क्षिप्रं शाकलात्तामनाययत् ।  
पुराद्वरुणसेनां स कुम्भीरस्यान्तिकं पितुः ॥ १०३  
अन्येद्युश्च विमानेन स च सूर्यप्रभश्च सः ।  
रम्भो वीरभटः सर्वे काञ्चीं ते सानुगा ययुः ॥ १०४  
कुम्भीराभ्युद्गतास्तां च नानारत्नचितां पुरीम् ।  
काञ्चीं काञ्चीमिव भुवः प्राविशन्गुणगुम्फिताम् ॥ १०५  
तत्र तां विधिना दत्त्वा सुतां सूर्य्प्रभाय सः ।  
वरवध्वोरदाद्भूरि कुम्भीरो द्रविणं तयोः ॥ १०६  
निर्वृत्ते च विवाहेऽत्र भुक्तोत्तरसुखस्थितम् ।  
चन्द्रप्रभमुवाचैवं प्रहस्तः सर्वसन्निधौ ॥ १०७  
देव श्रीकण्ठविषये प्रभ्रमन्गतवानहम् ।  
तत्र प्रसङ्गदृष्टो मां कान्तिसेननृपोऽब्रवीत् ॥ १०८  
सूर्यप्रभो ममादाय सुतां कान्तिमतीं हृताम् ।  
गृहमेतु करिष्यामि विधिवत्तस्य सत्क्रियाम् ॥ १०९  
नो चेत्त्यक्ष्याम्यहं देहं दुहितृस्नेहमोहितः ।  
इत्युक्तस्तेन तत्राहं प्रस्तावे च मयोदितम् ॥ ११०  
एवमुक्ते प्रहस्तेन राजा चन्द्रप्रभोऽभ्यधात् ।  
गच्छ कान्तिमतीं तर्हि तां प्रापय तदन्तिकम् ॥ १११  
ततस्तत्र वयं याम इत्युक्तस्तेन भूभृता ।  
तदैव नभसा गत्वा प्रहस्तस्तत्तथाकरोत् ॥ ११२  
प्रातश्च ते सकुम्भीराः सर्वै चन्द्रप्रभादयः ।  
श्रीकण्ठविषयं जग्मुर्विमानेन द्युगामिना ॥ ११३  
तत्राप्यग्रागतो राजा कान्तिसेनः स्वमन्दिरम् ।  
तावत्प्रवेश्य दुहितुर्व्यधादुद्वाहमङ्गलम् ॥ ११४  
ददौ तस्यै तदा कान्तिमत्यै सूर्यप्रभाय च ।  
आश्चर्यजननं राज्ञाममितं रत्नसञ्चयम् ॥ ११५  
ततः स्थितेषु तेष्वत्र नानाभोगोपसेविषु ।  
सर्वेषु दूतः कौशाम्ब्या आगत्यैवमभाषत ॥ ११६  
जनमेजयभूपालो ब्रवीति भवतामिदम् ।  
हृता केनापि नचिरं परपुष्टेति मे सुता ॥ ११७  
ज्ञातं चेहाद्य यत्प्राप्ता हस्तं सूर्यप्रभस्य सा ।  
तत्तया सह सोऽस्माकं गृहमायात्वशङ्कितः ॥ ११८  
सत्कृत्य प्रेषयिष्यामि सभार्यं तं यथाविधि ।  
अन्यथा शत्रवो यूयं मम युष्माकमप्यहम् ॥ ११९  
इत्युक्त्वा स्वामिवचनं दूतस्तूष्णीं बभूव सः ।  
अथ चन्द्रप्रभः सर्वानेकान्ते क्षितिपोऽब्रवीत् ॥ १२०  
कथमेवं सदर्पोक्तेर्गम्यते तस्य वेश्मनि ।  
तच्छ्रुत्वा तस्य सिद्धार्थनामा मन्त्र्येवमभ्यधात् ॥ १२१  
नान्यथा देव मन्तव्यं वक्तुमेवं हि सोऽर्हति ।  
स हि राजा महादाता पण्डितः सत्कुलोद्गतः ॥ १२२  
शूरोऽश्वमेधयाजी च सदैवान्यापराजितः ।  
विरुद्धं किं नु तेनोक्तं यथावस्त्वभिधायिना ॥ १२३  
शत्रुतोदाहृता या वा सा वासवकृतेऽधुना ।  
तद्गन्तव्यं गृहे तस्य सत्यसन्धो नृपो हि सः ॥ १२४  
तदपि प्रेष्यतां कश्चित्तस्य चित्तोपलब्धये ।  
इति सिद्धार्थवचनं सर्वे श्रद्दधुरत्र ते ॥ १२५  
ततो जिज्ञासितुं चन्द्रप्रभस्तं जनमेजयम् ।  
प्रहस्तं व्यसृजत्तं च दूतं तस्याप्यमानयत् ॥ १२६  
प्रहस्तश्च स गत्वा तं कौशाम्बीशं ससंविदम् ।  
विधायानीय तल्लेखं चन्द्रप्रभमतोषयत् ॥ १२७  
सोऽपि राजा तमेवाशु प्रहस्तं प्रेष्य शाकलात् ।  
जनमेजयपार्श्वं तां परपुष्टामनाययत् ॥ १२८  
ततश्चन्द्रप्रभाद्यास्ते सूर्यप्रभपुरोगमाः ।  
सकान्तिसेनाः कौशाम्बीं विमानेनागमन्नृपाः ॥ १२९  
तत्र सम्बन्धिजामातृमुखान्प्रत्युद्गमादिना ।  
प्रह्वस्तान्पूजयामास स राजा जनमेजयः ॥ १३०  
ददौ च कृत्वा दुहितुर्विवाहविधिसत्क्रियाम् ।  
पञ्च हस्तिसहस्राणि लक्षं च वरवाजिनाम् ॥ १३१  
रत्नकाञ्चनसद्वस्त्रकर्पूरागरुपूरितैः ।  
भारैर्भृतानामुष्ट्राणां सहस्राण्यपि पञ्च सः ॥ १३२  
चक्रे च वाद्यनृत्तैकमयं लोकमहोत्सवम् ।  
पूजितब्राह्मणवरं मानिताखिलराजकम् ॥ १३३  
तावच्चाशङ्कितं तत्र नभः पिञ्जरतां ययौ ।  
रक्तारुणत्वमभ्यर्णभावि शंसदिवात्मनः ॥ १३४  
तुमुलाकुलशब्दाश्च बभूवुः सहसा दिशः ।  
भीता इवागतं दृष्ट्वा परसैन्यं विहायसा ॥ १३५  
तावच्च तत्क्षणं वातुं प्रवृत्तोऽभून्महानिलः ।  
खेचरैः सह युद्धाय भूचरानुत्क्षिपन्निव ॥ १३६  
क्षणाच्च ददृशे व्योम्नि विद्याधरबलं महत् ।  
दीप्तिद्योतितदिक्चक्रमुद्यन्नादं महाजवम् ॥ १३७  
तन्मध्ये चातिसुभगं विद्याधरकुमारकम् ।  
एकं सूर्यप्रभाद्यास्ते पश्यन्ति स्म सुविस्मिताः ॥ १३८  
आषाढेश्वरतनयो दामोदर एष जयति युवराजः ।  
रे मर्त्य धरणिगोचर सूर्यप्रभ निपत पादयोरस्य ॥ १३९  
प्रणम च रे जनमेजय भवता दत्ता सुता किमस्थाने ।  
आराधय तमिमं तद्देवं नैषोऽन्यथा क्षमते ॥' १४०  
इति तस्मिन्क्षणे विद्याधरबन्दी ततोऽम्बरात् ।  
तस्य दामोदरस्याग्राद्व्याजहारोच्चया गिरा ॥ १४१  
तच्छ्रुत्वा दृष्टतत्सैन्यो गृहीत्वा खड्गचर्मणी ।  
सूर्यप्रभो नभः क्रोधादुत्पपात स्वविद्यया ॥ १४२  
अनूत्पेतुश्च सचिवास्तस्य सर्वे धृतायुधाः ।  
प्रहस्तश्च प्रभासश्च भासः सिद्धार्थ एव च ॥ १४३  
प्रज्ञाढ्यः सर्वदमनो वीतभीतिः शुभङ्करः ।  
विद्याधराणां तैः साकं प्रावर्तत महाहवः ॥ १४४  
सूर्यप्रभश्चाभ्यधावद्यतो दामोदरस्ततः ।  
खड्गेनाघ्नन्रिपून्गृह्णञ्च्छस्त्राणि स्वचर्मणा ॥ १४५  
ते जनाः कति सङ्ख्ये च लक्षसङ्ख्या नभश्चराः ।  
समत्वमेव विविदुर्युध्यमानाः परस्परम् ॥ १४६  
बभुः खड्गलताश्चात्र साकुला रुधिरारुणाः ।  
पतन्त्यः शूरकायेषु कृतान्तस्येव दृष्टयः ॥ १४७  
विद्याधराश्च धरणौ भियेव शरणार्थिनः ।  
शिरोभिश्च शरीरैश्च पेतुश्चन्द्रप्रभाग्रतः ॥ १४८  
सूर्यप्रभो बभौ लोकदृष्टया खेचरश्रिया ।  
सिन्दूरेणेव कीर्णेन नभोऽभूदसृजारुणम् ॥ १४९  
सूर्यप्रभश्च सम्प्राप्य युयुधे तेन सम्मुखम् ।  
खड्गचर्मधरेणैव सह दामोदरेण सः ॥ १५०  
युध्यमानश्च करणप्रयोगेण प्रविश्य तम् ।  
खड्गखण्डितचर्माणं रिपुं भूमावपातयत् ॥ १५१  
छेत्तुमिच्छति यावच्च शिरस्तस्य विवेल्लतः ।  
तावदागत्य नभसा हुङ्कारो विष्णुना कृतः ॥ १५२  
तच्छ्रुत्वा वीक्ष्य च हरिं नम्रस्तद्गौरवेण सः ।  
दामोदरममुञ्चत्तं वधात्सूर्यप्रभस्ततः ॥ १५३  
वधमुक्तं तमादाय भक्तं क्वापि ययौ हरिः ।  
भगवान्स हि सद्भक्तमिहामुत्र च रक्षति ॥ १५४  
दामोदरानुगास्ते च ययुः सर्वे यतस्ततः ।  
सूर्यप्रभोऽपि गगनात्पितुः पार्श्वमवातरत् ॥ १५५  
सामात्यमक्षतप्राप्तं पिता चन्द्रप्रभस्य तम् ।  
अभ्यनन्दन्नृपाश्चान्ये तुष्टुवुर्दृष्टविक्रमम् ॥ १५६  
ततोऽत्र यावत्सर्वे ते हृष्टास्तत्कथया स्थिताः ।  
आगात्सुभटसम्बन्धी तावद्दूतोऽपरस्ततः ॥ १५७  
स च चन्द्रप्रभस्यैव लेखमग्रे समर्पयत् ।  
तमुद्धाट्य च सिद्धार्थः सदस्येवमवाचयत् ॥ १५८  
श्रीमानुन्नतवंशमौक्तिकमणिश्चन्द्रप्रभो भूपती  
राजा श्रीसुभटेन सादरमिदं श्रीकोङ्कणाद्बोध्यतै ।  
नीता मे तनयापहृत्य रजनौ सत्त्वेन केनापि या  
सा प्राप्ता तव सूनुनेत्यवगतं यत्तेन तुष्टा वयम् ॥ १५९  
तद्युक्तेन सुतेन तेन सह तत्सूर्यप्रभेणोद्यमो  
युष्माभिः क्रियतामनर्गलमिहाप्यस्मद्गृहाभ्यागमे ।  
यावत्तां परलोकतः पुनरिव प्रत्यागतामात्मजां  
पश्यामश्च विवाहकार्यमधुना कुर्मश्च तस्या वयम् ॥ १६०  
इत्यत्र वाचिते लेखे सिद्धार्थेन तथेति सः ।  
राजा चन्द्रप्रभो दूतं सच्चकार जहर्ष च ॥ १६१  
आनाययच्च सुभटस्यान्तिकं चन्द्रिकावतीम् ।  
तत्सुतामपरान्तं तं प्रहस्त प्रेष्य सत्वरम् ॥ १६२  
प्रातश्च जग्मुः सर्वे ते कृत्वा सूर्यप्रभं पुरः ।  
अपरान्तं विमानेन जनमेजयसंयुताः ॥ १६३  
तत्र तान्सुभटो राजा दुहितृप्राप्तिनन्दितः ।  
भृशमानर्च चक्रे च सुतापरिणयोत्सवम् ॥ १६४  
ददौ च चन्द्रिकावत्यै सोऽस्यै रत्नादिकं तथा ।  
यथा वीरभटाद्यास्ते स्वदत्तेन ललज्जिरे ॥ १६५  
ततः सूर्यप्रभे तत्र स्थिते श्वशुरवेश्मनि ।  
आगात्पौरवसम्बन्धी दूतो लावाणकादपि ॥ १६६  
सोऽपि चन्द्रप्रभमिदं निजस्वामिवचोऽभ्यधात् ।  
सुता सुलोचना नीता श्रीमत्सूर्यप्रभेण मे ॥ १६७  
ततो मे नैव सन्तापस्तद्युक्तः किं तु मद्गृहम् ।  
आनीयतां स युष्माभिराचारं यद्विदध्महे ॥ १६८  
तच्छ्रुत्वैव मुदाभ्यर्च्य दूतं चन्द्रप्रभो नृपः ।  
आनाययत्प्रहस्तेन पितुः पार्श्वं सुलोचनाम् ॥ १६९  
ततः ससुभटाः सर्वे सह सूर्यप्रभेण ते ।  
लावाणकं विमानेन ययुर्ध्यातोपगामिना ॥ १७०  
तत्रोद्वाहोत्सवं कृत्वा सूर्यप्रभसुलोचने ।  
रत्नैरपूरयत्सोऽपि पौरवोऽर्चितराजकः ॥ १७१  
तेनोपचर्यमाणेषु सुखस्थेष्वत्र तेषु च ।  
प्रजिघाय सुरोहोऽपि दूतं चीननरेश्वरः ॥ १७२  
सोऽप्यन्यवद्दूतमुखेनार्थयामास पार्थिवः ।  
हृतकन्यस्तया साकं तेषामागमनं गृहे ॥ १७३  
ततश्चन्द्रप्रभो राजा हृष्टस्तस्यापि तां सुताम् ।  
विद्युन्मालां प्रहस्तेनानाययामास केतनम् ॥ १७४  
अन्येद्युश्च विमानेन सहसूर्यप्रभा ययुः ।  
चन्द्रप्रभाद्याः सर्वे ते चीनदेशं सपौरवाः ॥ १७५  
तत्राग्रे निर्गतो राजा निजकोट्टं प्रवेश्य तान् ।  
स सुरोहोऽपि दुहितुश्चक्रे वैवाहिकं विधिम् ॥ १७६  
अदाच्च विद्युन्मालायै तस्यै सूर्यप्रभाय च ।  
असङ्ख्यहेमहस्त्यश्वरत्नचीनांशुकादिकम् ॥ १७७  
तस्थुश्च तत्र ते तैस्तैर्भोगैश्चन्द्रप्रभादयः ।  
दिनानि कतिचित्सर्वे सुरोहाभ्यर्चितास्तदा ॥ १७८  
आसीत्सूर्यप्रभश्चात्र विलसद्धनयौवनः ।  
प्रावृट्कालो यथा विद्युन्मालया शोभितस्तया ॥ १७९  
एवं स बुभुजे तत्र तत्र श्वशुरवेश्मनि ।  
तत्तत्कान्तासखः सूर्यप्रभो भोगान्सबान्धवः ॥ १८०  
ततः सम्मन्त्र्य सिद्धार्थप्रमुखैः सचिवैः सह ।  
क्रमाद्वीरभटादींस्तानश्वीयसहितान्नृपान् ॥ १८१  
विसृज्य निजदेशेषु तं सुरोहमहीपतिम् ।  
आमन्त्र्य तत्सुतायुक्तः पितृभ्यां सह सानुगः ॥ १८२  
भूतासनविमानं तदारुह्य व्योमवर्त्मना ।  
स्वं स सूर्यप्रभः प्रायाच्छालकं नगरं कृती ॥ १८३  
क्वचिन्नृत्तासङ्गः क्वचिदपि च सङ्गीतकरसः  
क्वचित्पानक्रीडा क्वचन सुदृशां मण्डनविधिः ।  
क्वचिल्लब्धाभीष्टस्तुतिमुखरवैतालिकरवः  
पुरे तस्मिन्नासीत्प्रमद इति तस्यागमनजः ॥ १८४  
तत्रान्या पितृवेश्मसु स्थितवतीरानाय्य स स्वप्रिया  
दत्तैस्तत्पितृभिर्गजाश्वनिवहैस्ताभिः सहैवागतः ।  
नानारत्नसुपूर्णभारविनतैरुष्ट्रैश्च सङ्ख्यातिगै-  
र्लीलादर्शितदिग्जयोत्थविभवश्चक्रे प्रजाकौतुकम् ॥ १८५  
बहुवसु भूरिनिधानं तेन महाभोगिना तदाध्युषितम् ।  
सुरधनदभुजगनगरैः कृतमिव तच्छाकलं विबभौ ॥ १८६  
ततो मदनसेनया सह स तत्र सूर्यप्रभो  
यथाभिमतभोगभुक्सकलपूर्णसम्पत्सुखी ।  
उवास पितृसंयुतः ससचिवोऽन्यपत्नीयुतः  
कृतागमनसंविदं मयमुदीक्षमाणोऽन्वहम् ॥ १८७  
इति महाकविश्रीसोमदेवभट्टविरचिते कथासरित्सागरे सूर्यप्रभलम्बके प्रथमस्तरङ्गः ।