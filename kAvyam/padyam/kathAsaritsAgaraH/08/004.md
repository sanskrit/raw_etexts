---
title: ००४

---
ततः प्रातः समं सैन्यैः स सुमेरुतपोवनात् ।  
तस्मात्सूर्यप्रभः प्रायाच्छ्रुतशर्मजिगीषया ॥ १  
तन्निवासस्य निकटं त्रिकूटाद्रेरवाप्य च ।  
आवासितोऽभूत्तत्रस्थं बलेनोत्सार्य तद्बलम् ॥ २  
आवासिते च तत्रास्मिन्ससुमेरुमयादिके ।  
आस्थानस्थे त्रिकूटेशसम्बन्धी दूत आययौ ॥ ३  
स चागत्य जगादैवं सुमेरुं खेचरेश्वरम् ।  
श्रुतशर्मपिता राजा तव सन्दिष्टवानिदम् ॥ ४  
दूरस्थस्य न तेऽस्माभिराचारो जातुचित्कृतः ।  
अद्यास्मद्विषयं प्राप्तः स त्वं प्राघुणिकैः सह ॥ ५  
तदातिथ्यमिदानीं वो विधास्यामो यथोचितम् ।  
श्रुत्वैतं शत्रुसन्देशं सुमेरुः प्रत्युवाच तम् ॥ ६  
साधु नास्मत्समं पात्रमतिथिं प्राप्स्यथापरम् ।  
आतिथ्यं न परे लोके दास्यतीहैव तत्फलम् ॥ ७  
तदिमे वयमातिथ्यं क्रियतामित्युदाहृते ।  
सुमेरुणा तथैवागात्स दूतः स्वं प्रभुं प्रति ॥ ८  
अथोन्नतप्रदेशस्थास्ते तु सूर्यप्रभादयः ।  
सैन्यानि ददृशुः स्वानि निविष्टानि पृथक्पृथक् ॥ ९  
ततः सुनीथः पितरं स्वमुवाच मयासुरम् ।  
प्रविभागं रथादीनामस्मत्सैन्येऽत्र शंस नः ॥ १०  
एवं करोमि शृणुतेत्युक्त्वाङ्गुल्या निदर्शयन् ।  
दानवेन्द्रः स सर्वज्ञो वक्तुमेवं प्रचक्रमे ॥ ११  
असौ सुबाहुर्निर्घातो मुष्टिको गोहरस्तथा ।  
प्रलम्बश्च प्रमाथश्च कङ्कटः पिङ्गलोऽपि च ॥ १२  
वसुदत्तादयश्चैते राजानोऽर्धरथा इमे ।  
अङ्कुरी सुविशालश्च दण्डिभूषणसोमिलाः ॥ १३  
उन्मत्तको देवशर्मा पितृशर्मा कुमारकः ।  
एते सहरिदत्ताद्याः सर्वे पूर्णरथा मताः ॥ १४  
प्रकम्पनो दर्पितश्च कुम्भीरो मातृपालितः ।  
महाभटः सोग्रभटो वीरस्वामी सुराधरः ॥ १५  
भण्डीरः सिंहदत्तश्च गुणवर्मा सकीटकः ।  
भीमो भयङ्करश्चेति सर्वेऽमी द्विगुणा रथाः ॥ १६  
विरोचनो वीरसेनो यज्ञसेनोऽथ खुज्जरः ।  
इन्द्रवर्मा शबरकः क्रूरकर्मा निरासकः ॥ १७  
भवेयुस्त्रिगुणा एते रथा राजसुताः सुत ।  
सुशर्मा बाहुशाली च विशाखः क्रोधनोऽप्ययम् ॥ १८  
प्रचण्डश्चेत्यमी राजपुत्रा रथचतुर्गुणाः ।  
जुञ्जरी वीरवर्मा च प्रवीरवर एव च ॥ १९  
सुप्रतिज्ञोऽमरारामश्चण्डदत्तोऽथ जालिकः ।  
त्रयः सिंहभटव्याघ्रभटशत्रुभटा अपि ॥ २०  
राजानो राजपुत्राश्च रथाः पञ्चगुणा अमी ।  
उग्रवर्मा त्वयं राजपुत्रः स्यात्षड्गुणो रथः ॥ २१  
राजपुत्रो विशाखश्च सुतन्तुः सुगमोऽपि च ।  
नरेन्द्रशर्मा चेत्येते रथाः सप्तगुणा मताः ॥ २२  
महारथः पुनरयं सहस्रायुनृपात्मजः ।  
महारथानां यूथस्य शतानीकस्त्वयं पतिः ॥ २३  
सुभासहर्षविमलाः सूर्यप्रभवयस्यकाः ।  
महाबुद्ध्यचलाख्यौ च प्रियङ्करशुभङ्करौ ॥ २४  
एते महारथा यज्ञरुचिधर्मरुची तथा ।  
एवं विश्वरुचिर्भासः सिद्धार्थश्चेत्यमी त्रयः ॥ २५  
सूर्यप्रभस्य सचिवाः स्युर्महारथयूथपाः ।  
प्रहस्तश्च महार्थश्च तस्यातिरथयूथपौ ॥ २६  
यूथपौ रथयूथानां प्रज्ञाढ्यस्थिरबुद्धिकौ ।  
दानवः सर्वदमनस्तथा प्रमथनोऽप्यसौ ॥ २७  
धूमकेतुः प्रवहणो वज्रपञ्जर एव च ।  
कालचक्रो मरुद्वेगो रथातिरथपा अमी ॥ २८  
प्रकम्पनः सिंहनादो रथारिरथयूथपौ ।  
महामायः काम्बलिकः कालकम्पनकोऽप्ययम् ॥ २९  
प्रहृष्टरोमा चेत्येते चत्वारोऽप्यसुराधिपाः ।  
पुत्रातिरथयूथाधिपतीनामधिपा इमे ॥ ३०  
सूर्यप्रभसमश्चायं प्रभासः सैन्यनायकः ।  
सुमेरुतनयश्चैष श्रीकुञ्जरकुमारकः ॥ ३१  
द्वौ महारथयूथाधिपतियूथाधिपाविमौ ।  
इत्येतेऽस्मद्बलेऽन्ये च शूराः स्वैः स्वैर्बलैर्वृताः ॥ ३२  
परसैन्येऽधिकाः सन्ति तथाप्यस्मद्बलस्य ते ।  
न पर्याप्ता भविष्यन्ति सप्रसादे महेश्वरे ॥ ३३  
इति यावत्सुनीथं तं ब्रवीति स मयासुरः ।  
श्रुतशर्मपितुः पार्श्वाद्दूतोऽन्यस्तावदाययौ ॥ ३४  
स चोवाच त्रिकूटाधिपतिरेवं ब्रवीति वः ।  
सङ्ग्रामो नाम शूराणामुत्सवो हि महानयम् ॥ ३५  
तस्यैषा सङ्कटा भूमिस्तस्मादागम्यतामितः ।  
यामः कलापग्रामाख्यं प्रदेशं विपुलान्तरम् ॥ ३६  
एतच्छ्रुत्वा सुनीथाद्याः सैन्यैः सह तथेति ते ।  
सर्वे कलापग्रामं तं सूर्यप्रभयुता ययुः ॥ ३७  
श्रुतशर्मादयस्तेऽपि तथैव समरोन्मुखाः ।  
तमेव देशमाजग्मुर्विद्याधरबलैर्वृताः ॥ ३८  
श्रुतशर्मबले दृष्ट्वा गजान्सूर्यप्रभादयः ।  
आनाययन्गजानीकं स्वं विमानाधिरोपितम् ॥ ३९  
ततः सेनापतिश्चक्रे सेनायां श्रुतशर्मणः ।  
दामोदरो महासूचिव्यूहं विद्याधरोत्तमः ॥ ४०  
तत्र पार्श्वे स्वयं तस्थौ श्रुतशर्मा समन्त्रिकः ।  
अग्रे दामोदरश्चासीदन्यत्रान्ये महारथाः ॥ ४१  
सैन्ये सूर्यप्रभस्यापि प्रभासोऽनीकिनीपतिः ।  
अर्धचन्द्रं व्यधाद्व्यूहं मध्ये तस्याभवत्स्वयम् ॥ ४२  
स कुञ्जरकुमारश्च प्रहस्तश्चास्य कोणयोः ।  
सूर्यप्रभसुनीथाद्यास्तस्थुः सर्वेऽत्र पृष्ठतः ॥ ४३  
सुमेरौ तत्समीपस्थे ससुवासकुमारके ।  
आहन्यन्त रणातोद्यान्युभयोरपि सैन्ययोः ॥ ४४  
तावच्च गगनं देवैः सङ्ग्रामं द्रष्टुमागतैः ।  
सेन्द्रैः सलोकपालैश्च साप्सरस्कैरपूर्यत ॥ ८५५  
आययौ चात्र विश्वेशः शङ्करः पार्वतीयुतः ।  
देवताभिर्गणैर्भूतैर्मातृभिश्चाप्यनुद्रुतः ॥ ४६  
आगाच्च भगवान्ब्रह्मा सावित्र्यादिभिरन्वितः ।  
मूर्तैर्वेदैश्च शास्त्रैश्च निखिलैश्च महर्षिभिः ॥ ४७  
आजगाम च देवीभिर्लक्ष्मीकीर्तिजयादिभिः ।  
धृतचक्रायुधो देवः पक्षिराजरथो हरिः ॥ ४८  
सभार्यः कश्यपोऽप्यागादादित्या वसवोऽपि च ।  
यक्षराक्षसनागेन्द्राः प्रह्लादाद्यास्तथासुराः ॥ ४९  
तैरावृते नभोभागे शस्त्रसम्पातदारुणः ।  
प्रावर्तत महानादः सङ्ग्रामः सेनयोस्तयोः ॥ ५०  
दिक्चक्रे बाणजालेन घनेनाच्छादिते तदा ।  
अन्योन्यशरसङ्घर्षजातानलतडिल्लते ॥ ५१  
शस्त्रक्षतगजाश्वौघरक्तधारावपूरिताः ।  
वीरकायवहद्ग्राहा निर्ययुः शोणितापगाः ॥ ५२  
नृत्यतां तरतां रक्ते नदतां चोत्सवाय सः ।  
शूराणां फेरवाणां च भूतानां चाभवद्रणः ॥ ५३  
शान्ते तुमुलसङ्ग्रामे निहतासङ्ख्यसैनिके ।  
लक्ष्यमाणे विभागे च शनैः स्वपरसैन्ययोः ॥ ५४  
प्रतिपक्षप्रवीराणां प्रयुद्धानां सुमेरुतः ।  
नामादौ श्रूयमाणे च क्रमास्सूर्यप्रभादिभिः ॥ ५५  
पूर्वं सुबाहोर्नृपतेर्विद्याधरपतेस्तथा ।  
अट्टहासाभिधानस्य द्वन्द्वयुद्धमभूद्द्वयोः ॥ ५६  
सुचिरं युध्यमानस्य तस्य विद्धस्य सायकैः ।  
अट्टहासोऽर्धचन्द्रेण सुबाहोरच्छिनच्छिरः ॥ ५७  
दृष्ट्वा सुबाहुं निहतं मुष्टिकोऽभ्यापतत्क्रुधा ।  
सोऽपि तेनाट्टहासेन हृदि बाणहतोऽपतत् ॥ ५८  
मुष्टिके निहते क्रुद्धः प्रलम्बो नाम भूपतिः ।  
अभिधाव्याट्टहासं तं शरवर्षैरयोधयत् ॥ ५९  
अट्टहासोऽपि तत्सैन्यं हत्वा हत्वा च मर्मणि ।  
प्रलम्बमपि तं वीरं रथपृष्ठे न्यपातयत् ॥ ६०  
वीक्ष्य प्रलम्बं निहतं मोहनो नाम भूपतिः ।  
सन्निपत्याट्टहासं तं ताडयामास सायकैः ॥ ६१  
ततोऽट्टहासस्तं छिन्नकोदण्डं हतसारथिम् ।  
दृढप्रहाराभिहतं पातयामास मोहनम् ॥ ६२  
दृष्ट्वाट्टहासेन हतांश्चतुरश्चतुरेण तान् ।  
श्रुतशर्मबलं हर्षादुन्ननाद जयोन्मुखम् ॥ ६३  
तद्दृष्ट्वा कुपितो हर्षः सूर्यप्रभवयस्यकः ।  
ससैन्यमभ्यधावत्तमट्टहासं ससैनिकः ॥ ६४  
निवार्य च शरैस्तस्य शरान्सैन्यं निहत्य च ।  
व्यापाद्य सारथिं द्विस्त्रिर्धनुश्छित्त्वा च सध्वजम् ॥ ६५  
हर्षो यदट्टहासस्य निर्बिभेद शरैः शिरः ।  
तेनासौ रुधिरोद्गारी निपपात रथाद्भुवि ॥ ६६  
अट्टहासे हते तादृक्क्षोभोऽभूदत्र संयुगे ।  
क्षणादर्धावशेषं तद्येन जज्ञे बलद्वयम् ॥ ६७  
निपेतुरेव निहतास्तत्राश्वगजपत्तयः ।  
रणमूर्धनि चोत्तस्थुः कबन्धा एव केवलम् ॥ ६८  
ततो विकृतदंष्ट्राख्यो हर्षं विद्याधरेश्वरः ।  
एत्याट्टहासनिधनक्रुद्धो बाणैरवाकिरत् ॥ ६९  
हर्षोऽपि तस्य निर्धूय शरान्सध्वजसारथीन् ।  
हत्वा रथाश्वांश्चिच्छेद शिरो ललितकुण्डलम् ॥ ७०  
हते विकृतदंष्ट्रे तु चक्रवाल इति श्रुतः ।  
राजा विद्याधरो हर्षमभ्यधावदमर्षितः ॥ ७१  
स युध्यमानमवधीदसकृच्छिन्नकार्मुकम् ।  
चक्रवालो युधि श्रान्तं हर्षं शीर्णापरायुधम् ॥ ७२  
तत्क्रोधादेत्य नृपतिः प्रमाथस्तमयोधयत् ।  
सोऽप्यहन्यत तेनाथ चक्रवालेन संयुगे । । ७३  
तथैव तेन चात्रान्येऽप्येकशो धाविताः क्रमात् ।  
चत्वारश्चक्रवालेन राजमुख्या निपातिताः ॥ ७४  
कङ्कटश्च विशालश्च प्रचण्डश्चाङ्कुरी तथा ।  
तद्दृष्ट्वाभ्यपतत्क्रोधान्निर्घातो नाम तं नृपः ॥ ५  
तौ चक्रवालनिर्घातौ युध्यमानौ चिरं क्रमात् ।  
अन्योन्यचूर्णितरथावभूतां पादचारिणो ॥ ७६  
असिचक्रधरौ द्वावप्याकोपमिलितौ च तौ ।  
खड्गाहतिद्विधाभूतमूर्धानौ भुवि पेततुः ॥ ७७  
विपन्नौ वीक्ष्य तौ वीरौ विषण्णेऽपि बलद्वये ।  
रणाग्रमाययौ विद्याधरेन्द्रः कालकम्पनः ॥ ७८  
राजपुत्रोऽभ्यधावच्च तं प्रकम्पननामकः ।  
स कालकम्पनेनात्र क्षणात्तेन न्यपात्यत ॥ ७९  
तस्मिन्निपतिते तस्य पञ्चान्येऽभ्यपतन्रथाः ।  
जालिकश्चण्डदत्तश्च गोपकः सोमिलोऽपि च ॥ ८०  
पितृशर्मा च सर्वे ते शरांस्तस्मिन्सहामुचन् ।  
स तु पञ्चापि तान्कालकम्पनो विरथीकृतान् ॥ ८१  
जघान युगपद्विध्यन्नाराचैर्हृदि पञ्चभिः ।  
प्रणेदुः खेचरास्तेन व्यषीदन्मनुजासुराः ॥ ८२  
ततोऽभ्यधावन्नपरे चत्वारस्तं रथाः समम् ।  
उन्मत्तकः प्रशस्तश्च विलम्बकधुरन्धरौ ॥ ८३  
स तानप्यवधीत्कालकम्पनो लीलयाखिलान् ।  
तथैव धावितानन्यान्षड्रथान्निजघान सः ॥ ८४  
तेजिकं गेयिकं चैव वेगिलं शाखिलं तथा ।  
भद्रङ्करं दण्डिनं च भूरिसैन्यान्महारथान् ॥ ०५  
अपरांश्च पुनः पञ्च सोऽवधीन्मिलितान्युधि ।  
भीमभीषणकुम्भीरविकटान्सविलोचनान् ॥ ८६  
तद्दृष्ट्वा कदनं कालकम्पनेन कृतं रणे ।  
अधावत्सुगणो नाम राजपुत्रोऽस्य सम्मुखः ॥ ८७  
स तेन तावद्विदधे समं युद्धमुभावपि ।  
हताश्वसारथी यावद्विरथौ तौ बभूवतुः ॥ ८८  
ततस्तं खड्गयुद्धेन सुगणं पादचारिणम् ।  
स कालकम्पनः पादचार्येव भुवि जघ्निवान् ॥ ८९  
तावच्च मानुषैर्विद्याधराणां सममाहवम् ।  
असम्भाव्यं विलोक्येव खिन्नोऽस्तं प्रययौ रविः ॥ ९०  
रक्ताम्बुपूरभरितं न परं समराङ्गणम् ।  
यावत्सन्ध्याकृतपदं ययौ व्योमापि शोणताम् ॥ ९१  
कबन्धैः सह भूतेषु सन्ध्यानृत्तोद्यतेष्वथ ।  
संहृत्य युद्धं ययतुः स्वनिवेशाय ते बले ॥ ९२  
श्रुतशर्मबले तस्मिन्दिने वीरा हतास्त्रयः ।  
त्रयस्त्रिंशत्प्रवीरास्तु बले सौर्यप्रभे हताः ॥ ९३  
तेन बान्धवमित्त्रादिनिधनेन सुदुर्मनाः ।  
सूर्यप्रभस्त्रियामां तामासीदन्तःपुरैर्विना ॥ ९४  
अनिद्र एव सचिवैः सह सङ्ग्रामसङ्कथाः ।  
तास्ताः कुर्वन्निनायैतां पुनर्युद्धोन्मुखो निशाम् ॥ ९५  
तद्भार्याश्च मिलन्ति स्म हतबान्धवदुःखिताः ।  
एकत्र तस्यां रजनावन्योन्याश्वासनागताः ॥ ९६  
रुदितावसरेऽप्यत्र कथा नानाविधा व्यधुः ।  
स्त्रीणां न स क्षणो यत्र न कथा स्वपराश्रया ॥ ९७  
तत्प्रसङ्गेन तत्रैका राजपुत्रीदमब्रवीत् ।  
आश्चर्यमार्यपुत्रोऽद्य कथं सुप्तो निरङ्गनः ॥ ९८  
तच्छ्रुत्वा व्याजहारान्या सङ्ग्रामे स्वजनक्षयात् ।  
दुःखितो ह्यार्यपुत्रोऽद्य रमते स्त्रीजने कथम् ॥ ९९  
ततोऽपरा ब्रवीति स्म प्राप्नोत्यभिनवां यदि ।  
वरकन्यां स तद्दुःखं विस्मरत्यधुनैव तत् ॥ १००  
अथेतराब्रवीन्मैव यद्यपि स्त्रीषु लम्पटः ।  
तथापि न स दुःखेऽस्मिन्नीदृशः स्यात्तथाविधः ॥ १०१  
इति तासु वदन्तीषु जगादैका सविस्मयम् ।  
ब्रूत स्त्रीलम्पटः कस्मादार्यपुत्रो बतेदृशः ॥ १०२  
आहितास्वपि भार्यासु भूयसीषु नवा नवाः ।  
अनिशं राजपुत्रीर्यत्स गृह्णन्नैव तुष्यति ॥ १०३  
एतच्छ्रुत्वा विदग्धैका तासु नाम्ना मनोवती ।  
उवाच श्रूयतां येन राजानो बहुवल्लभाः ॥ १०४  
देशरूपवयश्चेष्टाविज्ञानादिविभेदतः ।  
भिन्ना गुणा वरस्त्रीणां नैका सर्वगुणान्विता ॥ १०५  
कर्णाटलाटसौराष्ट्रमध्यदेशादिदेशजाः ।  
योषा देशसमाचारै रञ्जयन्ति निजैर्निजैः ॥ १०६  
काश्चिद्धरन्ति सुदृशः शारदेन्दुनिभैर्मुखैः ।  
अन्याः कनककुम्भाभैः स्तनैरुन्नतसंहतैः ॥ १०७  
स्मरसिंहासनप्रख्यैरपरा जघनस्थलैः ।  
इतराश्चेतरैरङ्गैः स्वसौन्दर्यमनोरमैः ॥  
काचित्काञ्चनगौराङ्गी प्रियङ्गुश्यामलापरा ।  
अन्या रक्तावदाता च दृष्ट्वैव हरतीक्षणे ॥ १०९  
काचित्प्रत्यग्रसुभगा काचित्सम्पूर्णयौवना ।  
काचित्प्रौढत्वसुरसा प्रसरद्विभ्रमोज्जवला ॥ ११०  
हसन्ती शोभते काचित्काचित्कोपेऽपि हारिणी ।  
व्रजन्ती गजवत्कापि हंसवत्कापि राजते ॥ १११  
आलपन्त्यमृतेनेव काचिदासिञ्चति श्रुतिम् ।  
सभ्रूविलास पश्यन्ती स्वभावाद्भाति काचन ॥ ११२  
नृत्तेन रोचते काचित्काचिद्गीतेन राजते ।  
वीणादिवादनज्ञानेनान्या कान्ता च रोचते ॥ ११३  
काचिद्बाह्यरताभिज्ञा काचिदाभ्यन्तरप्रिया ।  
प्रसाधनोज्ज्वला काचित्काचिद्वैदग्ध्यशोभिता ॥ ११४  
भर्तृचित्तग्रहाभिज्ञा चान्या सौभाग्यमश्नुते ।  
कियद्वा वच्मि बहवोऽप्यन्येऽन्यासां पृथग्गुणाः ॥ ११५  
तदेवमिह कस्याश्चिद्गुणः कोऽपि वरस्त्रियः ।  
न तु सर्वगुणाः सर्वास्त्रिलोक्यामपि काश्चन ॥ ११६  
अतो नानारसास्वादलब्धकक्ष्याः किलेश्वराः ।  
आहृत्याप्याहरन्त्येव भार्या नवनवाः सदा ॥ ११७  
उत्तमास्तु न वाञ्छन्ति परदारान्कथञ्चन ।  
तन्नार्यपुत्रस्यैष स्याद्दोषो नेर्ष्या च नः क्षमा ॥ ११८  
एवमाद्या मनोवत्या प्रोक्ताः सूर्यप्रभाङ्गनाः ।  
अन्या मदनसेनाद्यास्तथैवोचुः कथाः क्रमात् ॥ ११९  
ततोऽतिरसतश्च ता विगतयन्त्रणानर्गलाः परस्परमुपादिशन्सुरतकार्यतन्त्राण्यपि ।  
प्रसङ्गमिलिताः कथाप्रसरसक्तचित्ता मिथस्तदस्ति न किमप्यहो यदिह नोद्वमन्ति स्त्रियः ॥ १२०  
अथ कथमपि दीर्घा सा कथा चात्र तासामवसितिमुपयाता सा च रात्रिः क्रमेण ।  
तिमिरविगमवेलावेक्षणैकाभिकाङ्क्षो रिपुबलविजिगीषोस्तत्र सूर्यप्रभस्य ॥ १२१  
इति महाकविश्रीसोमदेवभट्टविरचिते कथासरित्सागरे सूर्यप्रभलम्बके चतुर्थस्तरङ्गः ।