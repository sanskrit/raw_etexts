---
title: ००७

---
सप्तमस्तरङ्गः ।  
ततः सूर्यप्रभः प्रातरुत्थाय सचिवैः सह ।  
दानवादिबलैः सर्वैर्युतो युद्धभुवं ययौ ॥ १  
आययौ श्रुतशर्मा च विद्याधरबलैर्वृतः ।  
आजग्मुश्च पुनर्द्रष्टुं सर्वे देवासुरादयः ॥ २  
सैन्ये द्वे अपि ते व्यूहावर्धचन्द्रौ च चक्रतुः ।  
प्रावर्तत ततो युद्धं बलयोरुभयोस्तयोः ॥ ३  
सशब्दमभिधावन्तो निकृन्तन्तः परस्परम् ।  
पत्त्रारूढाः प्रजविनो युद्ध्यन्ते स्म शरा अपि ॥ ४  
कोषाननाग्रनिर्याताः सुदीर्घाः पीतशोणिताः ।  
लीलाः खड्गलता रेजु कृतान्तरसना इव ॥ ५  
शरोत्फुल्लमुखाम्भोजसम्पतच्चक्रसंहति ।  
राजहंसक्षयायासीत्तदाहवमहासरः ॥ ६  
उत्फलद्भिः पतद्भिश्च निर्लूनैः शूरमूर्धभिः ।  
कृतान्तकन्दुकक्रीडासन्निभा समिदाबभौ ॥ ७  
क्षतजासेकनिर्धूतधूलिध्वान्ते रणाजिरे ।  
महारथानामभवन्द्वन्द्वयुद्धान्यमर्षिणाम् ॥ ८  
आसीत्सूर्यप्रभस्यात्र सङ्ग्रामः श्रुतशर्मणा ।  
दामोदरेण च समं प्रभासस्याहवोऽभवत् ॥ ९  
महोत्पात्तेन साकं च सिद्धार्थो युयुधे तदा ।  
प्रहस्तो ब्रह्मगुप्तेन सङ्गमेन च वीतभीः ॥ 8.7.१०  
प्रज्ञाढ्यश्चन्द्रगुप्तेनाप्यक्रमेण प्रियङ्करः ।  
युयुधे सर्वदमनः सहैवातिबलेन च ॥ ११  
धुरन्धरेण युयुधे स कुञ्जरकुमारकः ।  
अन्ये महारथाश्चान्यैरयुध्यन्त पृथक्पृथक् ॥ १२  
तत्र पूर्वं महोत्पातः प्रतिहत्य शरैः शरान् ।  
सिद्धार्थस्य धनुश्छित्त्वा जघानाश्वान्ससारथीन् ॥ १३  
विरथः सोऽपि सिद्धार्थो धावित्वा तस्य तं क्रुधा ।  
अयोदण्डेन महता साश्वं रथमचूर्णयत् ॥ १४  
ततस्तं पादचारी स सिद्धार्थः पादचारिणम् ।  
बाहुयुद्धेन धरणौ महोत्पातमपातयत् ॥ १५  
यावच्चेच्छति निष्पेष्टुं स तं तावत्स खेचरः ।  
भगेन रक्षितः पित्रा प्रोत्थाय प्रययौ रणात् ॥ १६  
प्रहस्तब्रह्मगुप्तौ चाप्यन्योन्यं विरथीकृतौ ।  
करणैः खड्गयुद्धेन युध्येते स्म पृथग्विधैः ॥ १७  
प्रहस्तश्चासिनिर्लूनचर्माणं करणक्रमात् ।  
युक्त्या तं पातयामास ब्रह्मगुप्तं भुवस्तले ॥ १८  
पतितस्य शिरस्तस्य स यावच्छेत्तुमिच्छति ।  
तावन्निवारितो दूरात्पित्रास्य ब्रह्मणा स्वयम् ॥ १९  
सुतान्रक्षितुमायाता यूयं न प्रेक्षितुं रणम् ।  
इत्युक्त्वा दानवा सर्वे देवान्विजहसुस्तदा ॥ 8.7.२०  
तावद्वीतभयश्छिन्नधन्वानं हतसारथिम् ।  
जघान हृदये विद्ध्वा प्रद्युम्नास्त्रेण सङ्क्रमम् ॥ २१  
प्रज्ञाढ्यश्चन्द्रगुप्तं च पदातिं रथयोः क्षयात् ।  
पदातिः खड्गयुद्धेन न्यवधीत्कृत्तमस्तकम् ॥ २२  
ततः पुत्रवधक्रुद्धः स्वयमागत्य चन्द्रमाः ।  
प्रज्ञाड्यं योधयामास युद्धं चासीत्तयोः समम् ॥ २३  
प्रियङ्करश्च विरथो विरथं रथनाशतः ।  
एकखङ्गप्रहारेण करोति स्माक्रमं द्विधा ॥ २४  
छिन्ने धनुषि निक्षिप्तेनाङ्कुशेन हृदि क्षतम् ।  
हतवान्सर्वदमनो हेलयातिबलं रणे ॥ २५  
ततो धुरन्धरं तं च स कुञ्जरकुमारकः ।  
अस्त्रप्रत्यस्त्रयुद्धेन चकार विरथं मुहुः ॥ २६  
मुहुर्विक्रमशक्तिश्च तस्मै रथमढौकयत् ।  
ररक्ष सङ्कटे तं चाप्यस्त्रैरस्त्राणि वारयन् ॥ २७  
न कुञ्जरकुमारोऽथ धावित्वा महतीं शिलाम् ।  
क्रुद्धो विक्रमशक्तेर्द्राक्चिक्षेप स्यन्दनोपरि ॥ २८  
गते विक्रमशक्तौ च चूर्णितस्यन्दने ततः ।  
तयैव शिलया तं स धुरन्धरमचूर्णयत् ॥ २९  
सूर्यप्रभः प्रयुद्धोऽपि सहात्र श्रुतशर्मणा ।  
विरोचनवधक्रोधाज्जघानैकेषुणा दमम् ॥ 8.7.३०  
तत्कोधादश्विनौ देवौ युद्धायापतितौ शरैः ।  
सुनीथः प्रतिजग्राह तेषां युद्धमभून्महत् ॥ ३१  
स्थिरबुद्धिश्च सङ्ग्रामे शक्त्या हत्वा पराक्रमम्  
वसुभिस्तद्वधक्रुद्धैः सहाष्टाभिरयुध्यत ॥ ३२  
विरथीकृतभासं च प्रभासो वीक्ष्य मर्दनम् ।  
दामोदररणासक्तोऽप्येकेनेवेषुणावधीत् ॥ ३३  
प्रकम्पनोऽस्त्रयुद्धेन हत्वा तेजःप्रभं युधि ।  
युयुधे तद्वधक्रुद्धेनाग्निना सह दानवः ॥ ३४  
धूमकेतोश्च समरे यमदंष्ट्रं निजघ्नुषः ।  
कुपितेन यमेनाभूत्सह युद्धं सुदारुणम् ॥ ३५  
चूर्णयित्वा स शिलया सिंहदंष्ट्रः सुरोषणम् ।  
समं निर्ऋतिना युद्धे तद्वधामर्षशालिना ॥ ३६  
कालचक्रोऽपि चक्रेण चक्रे वायुबलं द्विधा ।  
अयुध्यत च तत्कोपाद्ज्ज्वलता वायुना सह ॥ ३७  
रूपैर्नागाद्रिवृक्षाणां महामायो विमोहदम् ।  
कुबेरदत्तं हतवांस्तार्क्ष्यवज्राग्निरूपधृत् ॥ ३८  
 ततः क्रुद्धः कुबेरोऽत्र तेन साकमयुध्यत ।  
एवमन्येऽप्ययुध्यन्त सुराः स्वांशवधक्रुधा ॥ ३९  
निजघ्निरेऽत्र चान्येऽपि ते ते विद्याधराधिपाः ।  
उत्पतद्भिः प्रतिपदं तैस्तैर्मनुजदानवैः ॥ 8.7.४०  
तावच्चात्र प्रभासस्य सह दामोदरेण तत् ।  
परस्परास्त्रप्रत्यस्त्र भीमं युद्धमवर्तत ॥ ४१  
अथ दामोदरश्छिन्नधन्वा निहतसारथिः ।  
आत्तान्यचापः सङ्गृह्य स्वयं रश्मीनयुध्यत ॥ ४२  
साधुवादप्रदं चास्य पप्रच्छेन्द्रोऽम्बुजासनम् ।  
हीयमानं प्रति कथं तुष्टोऽसि भगवन्निति ॥ ४३  
ततो ब्रह्मा जगादैनं कथं नैतस्य तुष्यते ।  
इयच्चिरं प्रभासेन सह योऽनेन युध्यते ॥ ४४  
दामोदर हरेरंशं विना कुर्यादिदं हि कः ।  
एकस्य हि प्रभासस्य सर्वेऽप्यल्पाः सुरा रणे ॥ ४५  
नमुचिर्नाम यो ह्यासीदसुरः सुरमर्दनः ।  
प्रबलाख्यस्ततो जज्ञे सर्वरत्नमयश्च यः ॥ ४६  
सैष प्रभासो जातोऽद्य पुत्रो भासस्य दुर्जयः ।  
भासोऽपि पूर्वमभवत्कालनेमिर्महासुरः ॥ ४७  
भूयो हिरण्यकशिपुस्ततो भूत्वा कपिञ्जलः ।  
सुमुण्डीकोऽसुरो योऽभूत्सोऽयं सूर्यप्रभोऽद्य च ॥ ४८  
हिरण्याक्षश्च योऽभूत्प्राक्स सुनीथासुरोऽप्ययम् ।  
प्रहस्ताद्याश्च येऽप्येते ते सर्वे दैत्यदानवाः ॥ ४९  
ये युष्माभिर्हतास्तेऽमी पुनर्जाता यतोऽसुराः ।  
मयादयोऽत एवामी पक्षमेषामुपाश्रिताः ॥ 8.7.५०  
सूर्यप्रभादिभिः स्विष्टरुद्रयज्ञप्रभावतः ।  
विस्रस्तबन्धनः पश्य बलिर्द्रष्टुमिहागतः ॥ ५१  
स्वं सत्यवचनं रक्षन्पातालेष्वेष तिष्ठति ।  
त्वद्राज्यकालपर्यन्तं ततश्चेन्द्रो भविष्यति ॥ ५२  
एते परिगृहीताश्च साम्प्रतं त्रिपुरारिणा ।  
तन्नायं जयकालो वः सन्धिं कुरुत किं ग्रहैः ॥ ५३  
इति यावत्सुरपतिं ब्रवीति कमलासनः ।  
तावत्प्रभासः प्रामुञ्चदस्त्रं पाशुपतं महत् ॥ ५४  
तद्दृष्ट्वा सर्वसंहारि रौद्रमस्त्रं विजृम्भितम् ।  
प्रमुक्तं हरिणा चक्रं सुतस्नेहात्सुदर्शनम् ॥ ५५  
ततः सरूपयोरासीद्युद्धं दिव्यास्त्रयोस्तयोः ।  
अकाण्डविश्वसंहारसम्भ्रान्तभुवनत्रयम् ॥ ५६  
अस्त्रं स्वं संहरैतत्त्वं यावत्त्वं संहराम्यहम् ।  
इत्युक्तो हरिणा सोऽथ प्रभासः प्रत्युवाच तम् ॥ ५७  
मुक्तमस्त्रं वृथा न स्यात्तत्प्रयातु पराङ्मुखः ।  
दामोदरो रणं हित्वा ततोऽस्त्रं संहराम्यहम् ॥ ५८  
इत्युक्ते तेन भगवानवादीत्तर्हि मानय ।  
चक्रं त्वमपि मे मा भूद्वैफल्यमुभयोरपि ॥ ५९  
एतच्छौरेर्वचः श्रुत्वा प्रभासः प्राह कालवित् ।  
एवमस्तु रथं हन्तु मम चक्रमिदं तव ॥ 8.7.६०  
तथेति हरिणा दामोदरे व्यावर्तिते रणात् ।  
प्रभासः सञ्जहारास्त्रं चक्रं चास्यापतद्रथे ॥ ६१  
आरुह्यान्यं रथं सोऽथ ययौ सूर्यप्रभान्तिकम् ।  
दामोदरोऽपि स प्रायाच्छ्रुतशर्मान्तिकं ततः ॥ ६२  
तावच्च वासवांशत्वदृप्तस्य क्षुतशर्मणः ।  
सूर्यप्रभस्य च द्वन्द्वयुद्धं काष्ठां परामगात् ॥ ६३  
श्रुतशर्मा प्रयुङ्के स्म यद्यदस्त्रं प्रयत्नतः ।  
प्रत्यस्त्रैः प्रतिहन्ति स्म तत्तत्सूर्यप्रभः क्षणात् ॥ ६४  
माया या या च तेनात्र प्रयुक्ता श्रुतशर्मणा ।  
सूर्यप्रभेण सा सास्य निहता प्रतिमायया ॥ ६५  
ततो ब्रह्मास्त्रममुचच्छ्रुतशर्मातिकोपतः ।  
सूर्यप्रभोऽपि प्रामुञ्चदस्त्रं पाशुपतं कृती ॥ ६६  
तेन रौद्रमहास्त्रेण ब्रह्मास्त्रं प्रतिहत्य तत् ।  
यावत्स दुष्प्रधर्मेण श्रुतशर्माभिभूयते ॥ ६७  
तावदिन्द्रप्रभृतिभिर्लोकपालैः समन्ततः ।  
वज्रादीनि प्रयुक्तानि परमास्त्राण्यमर्षिभिः ॥ ६८  
तत्तु पाशुपतं तानि जित्वा सर्वायुधान्यपि ।  
जज्वाल सुतरामस्त्रं श्रुतशर्मजिघांसया ॥ ६९  
ततः सूर्यप्रभः स्तुत्वा महास्त्रं तद्व्यजिज्ञपत् ।  
मा वधीः श्रुतशर्माणं बद्ध्वा त्वं तं समर्पय ॥ 8.7.७०  
ततः प्रसह्य निःशेषैः सन्नद्धमभवत्सुरैः ।  
तज्जिगीषावशाच्चान्यैः प्रेक्षकैरसुरैरपि ॥ ७१  
तत्क्षणं वीरभद्राख्यः शम्भुना प्रेरितो गणः ।  
आगत्यैव तदादेशमिन्द्रादिभ्योऽब्रवीदिदम् ॥ ७२  
यूयं प्रेक्षितुमायातास्तद्योद्धुं वः क्रमोऽत्र कः ।  
मर्यादालङ्घनाच्चान्यदपि स्यादसमञ्जसम् ॥ ७३  
एतच्छ्रुत्वाब्रुवन्देवा हन्यन्ते च हताश्च नः ।  
सर्वेषामत्र तनयास्तन्न युध्यामहे कथम् ॥ ७४  
दुस्त्यजो हि सुतस्नेहस्तदवश्यं प्रतिक्रिया ।  
तन्निहन्तृषु कर्तव्या यथाशक्त्यत्र कोऽक्रमः ॥ ७५  
इत्युक्तवत्सु देवेषु वीरभद्रे ततो गते ।  
सुराणामसुराणां च प्रावर्तत महारणः ॥ ७६  
सुनीथः सममश्विभ्यां प्रज्ञाढ्यश्च सहेन्दुना ।  
स्थिरबुद्धिश्च वसुभिः कालचक्रश्च वायुना ॥ ७७  
प्रकम्पनोऽग्निना सिंहदंष्ट्रो निर्ऋतिना तथा ।  
वरुणेन प्रथमनो धूमकेतुर्यमेन च ॥ ७८  
महामायः स च तदा धनाधिपतिना सह ।  
अयुध्यतास्त्रप्रत्यस्त्रैरन्योन्यैश्च समं सुरैः ॥ ७९  
पर्यन्ते परमास्त्रं च यो यो यद्यत्सुरोऽक्षिपत् ।  
तस्य तस्य हरस्तत्तद्धुङ्कारेण व्यनाशयत् ॥ 8.7.८०  
धनदस्तूद्यतगदः साम्ना शर्वेण वारितः ।  
भग्नास्त्राश्च सुरास्ते ते परित्यज्याहवं ययुः ॥ ८१  
ततः सूर्यप्रभं शक्रः स्वयं क्रोधादयोधयत् ।  
शरौघममुचत्तस्मिंस्तानि तान्यायुधानि च ॥ ८२  
सूर्यप्रभश्च निर्धूय तदस्त्राण्यवहेलया ।  
आकर्णाकृष्टनाराचशतेनेन्द्रमताडयत् ॥ ८३  
ततः क्रुद्धः स कुलिशं जग्राह च सुराधिपः ।  
हुङ्कारं चाकरोदुद्रः कुलिशं च ननाश तत् ॥ ८४  
ततः पराङ्मुखे याते शक्रे नारायणः स्वयम् ।  
प्रभासं योधयामास क्रोधात्कोटीमुखैः शरैः ॥ ८५  
अस्त्राण्यन्यानि चाप्यस्त्रैर्निष्कम्पो युयुधे समम् ।  
हताश्वो विरथीभूतोऽप्यारुह्यान्यं रथं च सः ॥ ८६  
तेन दैत्यारिणा सार्धं निर्विशेषमयुध्यत ।  
ततः प्रकुपितो देवो ज्वलच्चक्रं मुमोच सः ॥ ८७  
प्रभासोऽप्यभिमन्त्र्यैव दिव्यं खड्गं प्रमुक्तवान् ।  
तयोरायुधयोर्युध्यमानयोर्वीक्ष्य चक्रतः ॥ ८८  
हीयमानं शनैः खड्गं हुङ्कारं कृतवान्हरः ।  
तेन ते खड्गचक्रे द्वे अन्तर्धानमुपेयतुः ॥ ८९  
ततो ननन्दुरसुरा विषीदन्ति स्म चामराः ।  
सूर्यप्रभे लब्धजये बद्धे च श्रुतशर्मणि ॥ 8.7.९०  
संस्तुत्याराधयामासुरथ देवा वृषध्वजम् ।  
ततस्तुष्टः सुरानेवमादिदेशाम्बिकापतिः ॥ ९१  
सूर्यप्रभ प्रतिज्ञातं वर्जयित्वार्थ्यतां वरः ।  
देव यत्ते प्रतिज्ञातं कः शक्तः कर्तुमन्यथा ॥ ९२  
किं त्वस्माभिः प्रतिज्ञातं यदस्य श्रुतशर्मणः ।  
सत्यं तदप्यस्तु विभो मा भूद्वंशक्षयश्च नः ॥ ९३  
इत्युक्त्वा विरतान्देवान्भगवानेवमादिशत् ।  
सन्धौ कृते भवत्येतत्सन्धिश्चैवमिहास्तु वः ॥ ९४  
सूर्यप्रभं प्रणमतु श्रुतशर्मा सहानुगः ।  
ततस्तथा वदिष्यामो यथोभयहितं भवेत् ॥ ९५  
इतीश्वरवचो देवाः प्रतिपद्य तथेति च ।  
सूर्यप्रभस्य विदधुः श्रुतशर्माणमानतम् ॥ ९६  
ततस्तयोर्मिथस्त्यक्तवैरयोः कण्ठलग्नयोः ।  
सन्धिं देवासुराश्चक्रुः शान्तवैराः परस्परम् ॥ ९७  
अथ शृण्वत्सु निखिलेष्वसुरेषु सुरेषु च ।  
उवाच भगवाञ्शम्भुः सूर्यप्रभमिदं वचः ॥ ९८  
कुरु दक्षिणवेद्यर्धे चक्रवर्तित्वमात्मनः ।  
उत्तरस्मिंस्तु वेद्यर्धे देहि तच्छ्रुतशर्मणे ॥ ९९  
प्राप्तव्यमचिरात्पुत्र त्वया हीतश्चतुर्गुणम् ।  
साम्राज्यं किन्नरादीनामशेषाणां द्युचारिणाम् ॥ 8.7.१००  
तस्मिन्प्राप्ते च दद्यास्त्वं वेद्यर्धमपि दक्षिणम् ।  
तत्कुञ्जरकुमाराय सविशेषपदे स्थितः ॥ १०१  
ये चात्र निहता वीराः समित्युभयपक्षयोः ।  
उत्तिष्ठन्त्यक्षतैरङ्गैर्जीवन्तः सर्व एव ते ॥ १०२  
इत्युक्त्वान्तर्दधे शम्भुः सर्वे चोत्तस्थुरक्षताः ।  
सुप्तप्रबुद्धा इव ते येऽत्राभूवन्रणे हताः ॥ १०३  
अथ सूर्यप्रभो मूर्ध्नि धृतशाम्भवशासनः ।  
गत्वा विविक्तं विस्तीर्णं भूमिभागमरिन्दमः ॥ १०४  
उपविष्टो महास्थाने श्रुतशर्माणमागतम् ।  
निजसिंहासनार्धे तमुपावेशितवान्स्वयम् ॥ १०५  
तद्वयस्याः प्रभासाद्या वयस्याः श्रुतशर्मणः ।  
दामोदराद्याश्च तयोः पार्श्वयोः समुपाविशन् ॥ १०६  
उपाविशत्सुनीथश्च मयश्चान्ये च दानवाः ।  
आसनेषु यथार्हेषु तथा विद्याधरेश्वराः ॥ १०७  
ततस्तत्राययुः सप्तपातालपतयोऽखिलाः ।  
प्रह्लादप्रमुखा दैत्यदानवेन्द्राः प्रहर्षतः ॥ १०८  
शक्रश्च लोकपालादियुतो गुरुपुरःसरः ।  
विद्याधरः सुमेरुश्च स सुवासकुमारकः ॥ १०९  
दनुप्रभृतयः सर्वाश्चाययुः कश्यपाङ्गनाः ।  
भूतासनविमानेन भार्याः सूर्यप्रभस्य च ॥ 8.7.११०  
सर्वेष्वेषु कृतान्योन्यप्रीत्याचारोपवेशिषु ।  
सिद्धिर्नाम सखी दन्वास्तद्वाक्येनैवमभ्यधात् ॥ १११  
भो भोः सुरासुरा देवी दनुर्युष्मान्ब्रवीत्यसौ ।  
अस्मिन्प्रीतिसमाजे यत्सौमनस्यं सुखं च नः ॥ ११२  
तद्ब्रूत यदि युष्माभिरनुभूतं कदाचन ।  
तदन्योन्यं न कर्तव्यो विरोधो दुःखदारुणः ॥ ११३  
हिरण्याक्षादिभिर्ज्येष्ठैर्द्युराज्याय कृतः स यैः ।  
ते गताः शक्र एवाद्य ज्येष्ठस्तत्का विरोधिता ॥ ११४  
निर्वैरसुखितास्तस्माद्वर्तध्वमितरेतरम् ।  
अस्माकं येन सन्तोषः शिवं च जगतां भवेत् ॥ ११५  
इति सिद्धिमुखाच्छ्रुत्वा भगवत्या दनोर्वचः ।  
शक्रेण वीक्षितमुखो बृहस्पतिरुवाच ताम् ॥ ११६  
नानुबन्धोऽस्ति देवानामसुरान्प्रति कश्चन ।  
विकुर्वते न यद्येते मिथ्या देवानिमान्प्रति ॥ ११७  
इत्युक्ते देवगुरुणा दानवेन्द्रो मयोऽब्रवीत् ।  
स्याद्विकारोऽसुराणां चेत्तद्दद्यान्नमुचिः कथम् ॥ ११८  
उच्चैःश्रवसमिन्द्राय मृतसञ्जीवनं हयम् ।  
प्रबलश्च शरीरं स्वं सुरेभ्यः कथमर्पयेत् ॥ ११९  
त्रैलोक्यं हरये दत्त्वा विशेत्कारां कथं बलिः ।  
अयोदेहः कथं देहं दद्याद्वा विश्वकर्मणे ॥ 8.7.१२०  
अधिकं वा कियद्वच्मि नित्यसम्भाविनोऽसुराः ।  
छद्मना चेन्न बाध्यन्ते तदेषां नास्ति विक्रिया ॥ १२१  
एवं मयासुरेणोक्ते सिद्ध्यावोचि तथा यथा ।  
प्रीतिं देवासुराश्चकुर्मिथः कण्ठग्रहोत्तरम् ॥ १२२  
तावद्भवान्या प्रहिता प्रतीहारी जयाभिधा ।  
अत्रागात्पूजिता सर्वैः सुमेरुमवदच्च सा ॥ १२३  
देव्याहं प्रेषिता त्वां प्रत्यादिष्टं च तया तव ।  
अस्ति ते कन्यका नाम्ना कामचूडामणिः सुता ॥ १२४  
सूर्यप्रभाय तां देहि शीघ्रं भक्ता हि सा मम ।  
इत्युक्तो जयया प्रह्वः सुमेरुः प्रत्युवाच ताम् ॥ १२५  
यदादिशति देवी मां परमोऽनुग्रहो ह्ययम् ।  
दैवेनाप्ययमेवार्थः प्रागादिष्टो ममाभवत् ॥ १२६  
एवं सुमेरुणा प्रोक्ता प्राह सूर्यप्रभं जया ।  
त्वयैषा सर्वभार्याणां कर्तव्योपरिवर्तिनी ॥ १२७  
सर्वाभ्योऽभिमतान्याभ्यस्तवाप्येषा भविष्यति ।  
इत्यादिष्टं तवाप्यद्य देव्या गौर्या प्रसन्नया ॥ १२८  
इत्युक्त्वान्तर्दधे सूर्यप्रभेणाभ्यर्चिता जया ।  
अत्रैवाह्नि सुमेरुश्च लग्नं निश्चितवान्द्रुतम् ॥ १२९  
वेदीमकारयत्सोऽत्र सद्रत्नस्तम्भकुट्टिमाम् ।  
युक्तां तद्रश्मिजालेन पिहितेनेव वह्निना ॥ 8.7.१३०  
आनाययामास च तां कामचूडामणिं सुताम् ।  
निपीयमानलावण्यां लोलैर्देवासुरेक्षणैः ॥ १३१  
उमा हिमवतो जाता जाता चेयं सुमेरुतः ।  
इतीव तत्समानेन सौन्दर्येण समाश्रिताम् ॥ १३२  
ततो वेदीं समारोप्य कृतकौतुकशोभिताम् ।  
प्रसाधिता सुमेरुस्तां ददौ सूर्यप्रभाय सः ॥ १३३  
सूर्यप्रभश्च जग्राह कामचूडामणेस्तदा ।  
दनुप्रभृतिभिर्बद्धकङ्कणं पाणिपङ्कजम् ॥ १३४  
ददौ लाजविसर्गे च प्रथमे तत्क्षणागता ।  
जया भवानीप्रहिता दिव्यां मालामनश्वरीम् ॥ १३५  
सुमेरुश्चाप्यनर्घाणि रत्नानि प्रददौ तदा ।  
ऐरावणात्समुत्पन्नं दिव्यं च वरवारणम् ॥ १३६  
द्वितीये लाजमोक्षे च जया रत्नावलीमदात् ।  
यया कण्ठस्थया मृत्युः क्षुत्तृष्णा च न बाधते ॥ १३७  
सुमेरुश्च ददाति स्म द्विगुणं रत्नसञ्चयम् ।  
उच्चैःश्रवःप्रसूतं च हयरत्नमनुत्तमम् ॥ १३८  
लाजमोक्षे तृतीये च ददावेकावलीं जया ।  
यौवनं क्षीयते नैव यया कण्ठावलग्नया ॥ १३९  
सुमेरुस्त्रिगुणं राशिं रत्नानां प्रवितीर्य च ।  
दत्तवान्गुलिकां दिव्यां सर्वसिद्ध्युपयोगिनीम् ॥ 8.7.१४०  
ततो विवाहे निर्वृत्ते सुमेरुः ससुरासुरान् ।  
विद्याधरान्देवमातः सर्वानेवं व्यजिज्ञपत् ॥ १४१  
भोक्तव्यमद्य युष्माभिः सर्वैरेव गृहे मम ।  
अनुग्रहश्च कर्तव्यो बद्धो मूर्ध्नि मयाञ्जलिः ॥ १४२  
एवमभ्यर्थनां तस्य सुमेरोः सर्व एव ते ।  
यावन्नेच्छन्ति तावच्च नन्दी तत्रागतोऽभवत् ॥ १४३  
स तानवादीत्प्रणतानादिष्टं वस्त्रिशूलिना ।  
गृहे सुमेरोर्भोक्तव्यमेष ह्यस्मरपरिग्रहः ॥ १४४  
एतदन्नेषु भुक्तेषु तृप्तिः स्याच्छाश्वती च वः ।  
इति नन्दिमुखाच्छ्रुत्वा सर्वे सत्प्रतिपेदिरे ॥ १४५  
ततोऽत्राजग्मुरमिताः शङ्करप्रहिता गणाः ।  
विनायकमहाकालवीरभद्राद्यधिष्ठिताः ॥ १४६  
ते च भोजनसज्जां तां वेदिं कृत्वा यथाक्रमम् ।  
तानुपावेशयन्देवद्युचरासुरमानुषान् ॥ १४७  
उपाहरन्त तेभ्यश्च विद्याक्लृप्तान्सुमेरुणा ।  
आहाराञ्शङ्करादिष्टकामधेनूद्भवांस्तथा ॥ १४८  
एकैकस्य यथार्हं च तस्थुरिच्छाविधायिनः ।  
वीरभद्रमहाकालभृङ्गिप्रभृतयः सुराः ॥ १४९  
पदे पदे च सन्तोषमिलद्दयुचरचारणम् ।  
तदा सङ्गीतकमभूद्दिव्यस्त्रीनृत्यसुन्दरम् ॥ 8.7.१५०  
आहारान्ते च सर्वेषां तेषां नन्दीश्वरादयः ।  
ददुर्दिव्यानि माल्यानि वस्त्राण्याभरणानि च ॥ १५१  
एवं सम्मान्य देवादीन्नन्दिप्रभृतयोऽखिलाः ।  
गणेश्वरा गणैः सर्वैः सह जग्मुर्यथागतम् ॥ १५२  
ततो देवासुराः सर्वे ताश्च तन्मातरो ययुः ।  
श्रुतशर्मादयस्ते चाप्यामन्त्र्य स्वं स्वमास्पदम् ॥ १५३  
सूर्यप्रभः सभार्यश्च सवयस्यवधूयुतः ।  
विमानेन ययावाद्यं तत्सुमेरुतपोवनम् ॥ १५४  
प्रेषयामास हर्षं च स्ववयस्यं महीभृताम् ।  
रत्नप्रभस्य च भ्रातुराख्यातुमुदयं निजम् ॥ १५५  
दिनान्ते च स सद्रत्नपर्यङ्कं साधुनिर्मितम् ।  
कामचूडामणेर्वध्वा वासवेश्म विवेश तत् ॥ १५६  
तत्रैतां च घनाश्लेषदशनच्छदखण्डनैः ।  
त्याजयित्वा शनैर्लज्जां नवोढासुलभां क्रमात् ॥ १५७  
अनिर्वाच्यं नवं मुग्धविदग्धमधुरं रतम् ।  
अनास्वादितमन्याभ्यः सिषेवे स तया सह ॥ १५८  
इदानीं बहिरन्यासां निवेशो हृदयेऽस्तु मे ।  
अन्तः पुनस्तवैकस्या इति तां चान्वरञ्जयत् ॥ १५९  
ततो रतान्तसुप्तस्य प्रियाश्लेषसुखावहा ।  
शनैः समाप्तिमगमन्निशा निद्रा च तस्य सा ॥ 8.7.१६०  
प्रभाते च स उत्थाय गत्वा सूर्यप्रभस्ततः ।  
आद्यास्ता रञ्जयामास निजभार्याः सह स्थिताः ॥ १६१  
तास्तं नववधूरक्तं यावत्परिहसन्ति च ।  
सनर्मवक्रमधुरस्निग्धमुग्धैर्वचःक्रमैः ॥ १६२  
द्वाःस्थेनावेदितस्तावदागत्य प्रणिपत्य च ।  
विद्याधरः सुषेणाख्यः कृतिनं तं व्यजिज्ञपत् ॥ १६३  
देव त्रिकूटनाथाद्यैः सर्वैर्विद्याधरेश्वरैः ।  
प्रेषितोऽहमिहैवं च देवं विज्ञापयन्ति ते ॥ १६४  
ऋषभाद्रौ तृतीयेऽह्नि ह्यभिषेकः शुभस्तव ।  
संवाद्यतां तत्सर्वेषामुद्यमोऽत्र विधीयताम् ॥ १६५  
तच्छ्रुत्वा प्रत्यवोचत्तं दूतं सूर्यप्रभस्तदा ।  
गच्छ त्रिकूटाधिपतिप्रभृतीन्ब्रूहि मद्गिरा ॥ १६६  
भवन्त एव कुर्वन्तु समारम्भं वदन्तु च ।  
आत्मनैव परं सज्जा वयमेते स्थिताः पुनः ॥ १६७  
सवादनं तु सर्वेषां करिष्यामो यथायथम् ।  
इत्यात्तप्रतिसन्देशः सुषेणः स ततो ययौ ॥ १६८  
सूर्यप्रभोऽपि चैकैकं प्रभासप्रभृतीन्सखीन् ।  
देवानां याज्ञवल्क्यादिमुनीनां भूभृतां तथा ॥ १६९  
विद्याधरासुराणां च विससर्ज पृथक्पृथक् ।  
निमन्त्रणाय सर्वेषां स्वाभिषेकमहोत्सवे ॥ 8.7.१७०  
स्वयं जगाम चैकाकी कैलासं पर्वतोत्तमम् ।  
हरस्य चाम्बिकायाश्च निमन्त्रणकृतोद्यमः ॥ १७१  
आरोहंश्च तमद्राक्षीच्छुभ्रभूतिसितं गिरिम् ।  
सेव्यं देवर्षिसिद्धानां द्वितीयमिव शङ्करम् ॥ १७२  
अर्धादधिकमारुह्य दुरारोहं ततः परम् ।  
स तं पश्यन्ददर्शात्र वैद्रुमं द्वारमेकतः ॥ १७३  
यदा प्रवेशं नैवात्र सिद्धिमानप्यवाप सः ।  
तदैकाग्रेण मनसा स्तौति स्म शशिशेखरम् ॥ १७४  
ततस्तद्द्वारमुद्घाट्य पुमान्गजमुखोऽब्रवीत् ।  
एहि प्रविश तुष्टस्ते हेरम्बो भगवानिति ॥ १७५  
ततः सूर्यप्रभस्तत्र प्रविश्यान्तः सविस्मयः ।  
उपविष्टे महाभोगे ज्योतीरसशिलातले ॥ १७६  
द्वादशादित्यसङ्काशमेकदंष्ट्रं गजाननम् ।  
लम्बोदरं त्रिनेत्रं च ज्वलत्परशुमुद्गरम् ॥ १७७  
विनायकं परिवृतं नानाप्राणिमुखैर्गणैः ।  
ददर्शाथ ववन्दे च पादयोः प्रणिपत्य तम् ॥ १७८  
सोऽपि तं विघ्नजित्प्रीतः पृष्ट्वागमनकारणम् ।  
आरोहानेन मार्गेणेत्यवोचत्स्निग्धया गिरा ॥ १७९  
तेन सूर्यप्रभः सोऽन्यामारूढः पञ्चयोजनीम् ।  
पद्मरागमयं द्वारमपश्यदपरं महत् ॥ 8.7.१८०  
अनवाप्तप्रवेशश्च तत्रापि स पिनाकिनम् ।  
देवं नामसहस्रेण तुष्टावानन्यमानसः ॥ १८१  
ततः कुमारपुत्रेण स्वयं द्वारं विवृत्य तत् ।  
उक्तात्मना विशाखाख्येनान्तः प्रावेश्यतात्र सः ॥ १८२  
प्रविष्टश्च ददर्शात्र स्कन्दं ज्वालानलद्युतिम् ।  
युक्तं शाखविशाखाद्यैः सदृशैः पञ्चभिः सुतैः ॥ १८३  
स जातमात्रकप्रह्वैर्दुष्टग्रहशिशुग्रहैः ।  
वृतं तं कोटिसङ्ख्याकैर्गणेशैश्चरणानतैः ॥ १८४  
तेनापि परितुष्टेन पृष्ट्वा कारणमागमे ।  
तस्मारोहणमार्गोऽत्र व्यादिष्टः शरजन्मना ॥ १८५  
एवं क्रमेण चान्यानि रत्नद्वाराणि पञ्च सः ।  
सभैरवमहाकालवीरभद्रेण नन्दिना ॥ १८६  
भृङ्गिणा चानुगैः साकं निरुद्धानि यथाक्रमम् ।  
अतीत्य प्राप पृष्ठेऽद्रेः स्फाटिकं द्वारमुत्तमम् ॥ १८७  
ततः स्तुवन्देवदेवं रुद्रेष्वेकेन सादरम् ।  
प्रवेशितस्तदद्राक्षीच्छम्भोः स्वर्गाधिकं पदम् ॥ १८८  
दिव्यगन्धवहद्वातं सदापुष्पफलद्रुमम् ।  
गन्धर्वारब्धसङ्गीतमप्सरोनृत्तसोत्सवम् ॥ १८९  
तत्रैकदेशे स्फटिकमयसिंहासने स्थितम् ।  
त्रिलोचनं शूलपाणिं स्वच्छस्फटिकसन्निभम् ॥ 8.7.१९०  
बद्धपिङ्गजटाजूटं चारुचन्द्रार्धशेखरम् ।  
पार्श्वस्थया गिरिजया भगवत्योपसेवितम् ॥ १९१  
सूर्यप्रभः स सानन्दः पश्यति स्म महेश्वरम् ।  
उपेत्य चापतत्तस्य सदेवीकस्य पादयोः ॥ १९२  
ततः पृष्ठे करं दत्त्वा तमुत्थाप्योपवेश्य च ।  
किमर्थमागतोऽसीति पप्रच्छ भगवान्हरः ॥ १९३  
प्रत्यासन्नोऽभिषेको मे सन्निधानं तदर्थये ।  
प्रभोस्तत्रेति तं सूर्यप्रभः प्रत्यब्रवीच्च सः ॥ १९४  
ततः शम्भुरुवाचैनमियान्क्लिष्टोऽसि तर्हि किम् ।  
सन्निधानाय किं पुत्र तत एवास्मि न स्मृतः ॥ १९५  
तदस्तु सन्निधास्येऽहमित्युक्त्वा भक्तवत्सलः ।  
सोऽन्तिकस्थितमाहूय गणमेकं समादिशत् ॥ १९६  
गच्छैतमभिषेकार्थमृषभं पर्वतं नय ।  
महाभिषेकस्थानं हि तदेषां चक्रवर्तिनाम् ॥ १९७  
इत्यादिष्टो भगवता स तं सूर्यप्रभं गणः ।  
प्रदक्षिणीकृतेशानमुत्सङ्गे प्रणतोऽग्रहीत् ॥ १९८  
नीत्वा संस्थापयामास तस्मिन्नृषभपर्वते ।  
स्वसिद्ध्या तत्क्षणेनैव ययौ चादर्शनं ततः ॥ १९९  
सूर्यप्रभस्य चात्रस्थस्याययुः स्ववयस्यकाः ।  
कामचूडामणिमुखा भार्या विद्याधराधिपाः ॥ 8.7.२००  
सेन्द्राश्च देवा असुराः समयाद्या महर्षयः ।  
श्रुतशर्मा सुमेरुश्च स सुवासकुमारकः ॥ २०१  
सूर्यप्रभश्च सर्वांस्तान्यथोचितममानयत् ।  
उक्तरुद्रादिवृत्तान्तमभ्यनन्दंश्च तेऽपि तम् ॥ २०२  
अथ विविधौषधिसहितं नदीनदाम्भोधितीर्थसम्भूतम् ।  
मणिकनकमयैः कुम्भैः स्वयमानिन्युर्जलं प्रभासाद्याः ॥ २०३  
तावद्गौरीसहितो भगवानत्राययौ पुरारातिः ।  
देवासुरविद्याधरनृपतिमहर्षिप्रणम्यमानाङ्घ्रिः ॥ २०४  
सर्वेषु तेषु सुरदानवखेचरेषु पुण्याहघोषमुखरेष्वखिलैर्जलैस्ते ।  
सूर्यप्रभं तमृषयो द्युचराधिराज्ये सिंहासने समुपवेशितमभ्यषिञ्चन् ॥ २०५  
बबन्ध पट्टं मुकुटं च तस्य स प्रहृष्य विज्ञानमयो मयासुरः ।  
ननाद तूर्यैः सह देवदुन्दुभिर्वराप्सरोनृत्तपुरःसरो दिवि ॥ २०६  
तां च महर्षिसमूहः स कामचूडामणिं समभिषिच्य ।  
सूर्यप्रभस्य विदधे तस्य समुचितां महादेवीम् ॥ २०७  
ततो गतेषु त्रिदशासुरेषु सूर्यप्रभो बन्धुसुहृद्वयस्यैः ।  
सहात्र विद्याधरचक्रवर्ती महाभिषेकोत्सवमाततान ॥ २०८  
दिनैश्च वेद्यर्धकमुत्तरं तद्दत्त्वा हरोक्तं श्रुतशर्मणे सः ।  
अन्याः प्रियाः प्राप्य समं वयस्यैर्भेजे चिरं खेचरराजलक्ष्मीम् ॥ २०९  
एवं हरप्रसादप्रभावतः प्रापि मानुषेणापि ।  
सूर्यप्रभेण पूर्वं विद्याधरचक्रवर्तित्वम् ॥ 8.7.२१०  
इति विद्याधरधुर्यो व्याख्याय कथां स वत्सराजाग्रे ।  
वज्रप्रभः प्रणम्य च नरवाहनदत्तमुद्ययौ गगनम् ॥ २११  
तस्मिन्गते च नरवाहनदत्तदेवो देव्या स्वया मदनमञ्चुकया समेतः ।  
वत्सेश्वरस्य पितुरास्त गृहे स वीरो विद्याधरेन्द्रपदलाभमुदीक्षमाणः ॥ २१२  
इति महाकविश्रीसोमदेवभट्टविरचिते कथासरित्सागरे सूर्यप्रभलम्बके सप्तमस्तरङ्गः ।  
समाप्तश्चायं सूर्यप्रभलम्बकोऽष्टमः ।