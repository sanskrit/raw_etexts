---
title: ००२

---
अत्रान्तरे द्विजयुवा शक्तिदेवः स दुर्मनाः ।  
अचिन्तयदभिप्रेतराजकन्यावमानितः ॥ १  
मयेह मिथ्याकनकपुरीदर्शनवादिना ।  
विमानना परं प्राप्ता न त्वसौ राजकन्यका ॥ २  
तदेतत्प्राप्तये तावद्भ्रमणीया मही मया ।  
यावत्सा नगरी दृष्टा प्राणैर्वापि गतं मम ॥ ३  
तां हि दृष्ट्वा पुरीमेत्य तत्पणोपार्जितां न चेत् ।  
लभेय राजतनयामेनां किं जीवितेन तत् ॥ ४  
एवं कृतप्रतिज्ञः सन्वर्धमानपुरात्ततः ।  
दक्षिणां दिशमालम्ब्य स प्रतस्थे तदा द्विजः ॥ ५५  
क्रमेण गच्छंश्च प्राप सोऽथ विन्ध्यमहाटवीम् ।  
विवेश च निजां वाञ्छामिव तां गहनायताम् ॥ ६  
तस्यां च मारुताधूतमृदुपादपपल्लवैः ।  
वीजयन्त्यामिवात्मानं तप्तमर्ककरोत्करैः ॥ '  
भूरिचौरपराभूतिदुःखादिव दिवानिशम् ।  
क्रोशन्त्यां तीव्रसिंहाविहन्यमानमृगारवैः ॥ ८  
स्वच्छन्दीच्छलदुद्दाममहामरुमरीचिभिः ।  
जिगीषन्त्यामिवात्युग्राण्यपि तेजांसि भास्वतः ॥ ९  
जलसङ्गतिहीनायामप्यहो सुलभापदि ।  
सततोल्लङ्घ्यमानायामपि दूरीभवद्भुवि ॥ १०  
दिवसैर्दूरमध्वानमतिक्रम्य ददर्श सः ।  
एकान्ते शीतलस्वच्छसलिलं सुमहत्सरः ॥ ११  
पुण्डरीकोच्छ्रितच्छत्त्रं प्रोल्लसद्धंसचामरम् ।  
कुर्वाणमिव सर्वेषां सरसामधिराजताम् ॥ १२  
तस्मिन्स्नानादि कृत्वा च तत्पार्श्वे पुनरुत्तरे ।  
अपश्यदाश्रमपदं सफलस्निग्धपादपम् ॥ १३  
तत्राश्वत्थतरोर्मूले निषण्णं तापसैर्वृतम् ।  
स सूर्यतपसं नाम स्थविरं मुनिमैक्षत ॥ १४  
स्ववयोब्दशतग्रन्थिसङ्ख्ययेवाक्षमालया ।  
जराधवलकर्णाग्रसंश्रयिण्या विराजितम् ॥ १५  
प्रणामपूर्वकं तं च मुनिमभ्याजगाम सः ।  
तेनाप्यतिथिसत्कारैर्मुनिना सोऽभ्यनन्द्यत ॥ १६  
अपृच्छ्यत च तेनैव संविभज्य फलादिभिः ।  
कुतः प्राप्तोऽसि गन्तासि क्व च भद्रोच्यतामिति ॥ १७  
वर्धमानपुरात्तावद्भगवन्नहमागतः ।  
गन्तुं प्रवृत्तः कनकपुरीमस्मि प्रतिज्ञया ॥ १८  
न जाने क्व भवेत्सा तु भगवान्वक्तु वेत्ति चेत् ।  
इति तं शक्तिदेवोऽपि स प्रह्वो मुनिमभ्यधात् ॥ १९  
वत्स वर्षशतान्यष्टौ ममाश्रमपदे त्विह ।  
अतिक्रान्तानि न च सा श्रुतापि नगरी मया ॥ २०  
इति तेनापि मुनिना गदितः स विषादवान् ।  
पुनरेवाब्रवीत्तर्हि मृतोऽस्मि क्ष्मां भ्रमन्निह ॥ २१  
ततः क्रमेण ज्ञातार्थः स मुनिस्तमभाषत ।  
यदि ते निश्चयस्तर्हि यदहं वच्मि तत्कुरु ॥ २२  
अस्ति काम्पिल्यविषयो योजनानां शतेष्वितः ।  
त्रिषु तत्रोत्तराख्यश्च गिरिस्तत्रापि चाश्रमः ॥ २३  
तत्रार्योऽस्ति मम भ्राता ज्येष्ठो दीर्घतपा इति ।  
तत्पार्श्वं व्रज जानीयात्स वृद्धो जातु तां पुरीम् ॥ २४  
एतच्छ्रुत्वा तथेत्युक्त्वा जातास्थ तत्र तां निशाम् ।  
नीत्वा प्रतस्थे स प्रातः शक्तिदेवो द्रुतं ततः ॥ २५  
क्लेशातिक्रान्तकान्तारशतश्चासाद्य तं चिरात् ।  
काम्पिल्यविषयं तस्मिन्नारुरोहोत्तरे गिरौ ॥ २६  
तत्र तं दीर्घतपसं मुनिमाश्रमवर्तिनम् ।  
दृष्ट्वा प्रणम्य च प्रीतः कृतातिथ्यमुपाययौ ॥ २७  
व्यजिज्ञपच्च कनकपुरीं राजसुतोदिताम् ।  
प्रस्थितोऽहं न जानामि भगवन्क्वास्ति सा पुरी ॥ २८  
सा च मेऽवश्यगन्तव्या ततस्तदुपलब्धये ।  
ऋषिणा सूर्यतपसा प्रेषितोऽस्मि तवान्तिकम् ॥ २९  
इत्युक्तवन्तं तं शक्तिदेवं सोऽप्यब्रवीन्मुनिः ।  
इयता वयसा पुत्र पुरी साद्य श्रुता मया ॥ ३०  
देशान्तरागतैः कैः कैर्जातः परिचयो न मे ।  
न च तां श्रुतवानस्मि दूरे तद्दर्शनं पुनः ॥ ३१  
जानाम्यहं च नियतं दवीयसि तया क्वचित् ।  
भाव्यं द्वीपान्तरे वत्स तत्रोपायं च वच्मि ते ॥ ३२  
अस्ति वारिनिधेर्मध्ये द्वीपमुत्स्थलसञ्ज्ञकम् ।  
तत्र सत्यव्रताख्योऽस्ति निषादाधिपतिर्धनी ॥ ३३  
तस्य द्वीपान्तरेष्वस्ति सर्वेष्वपि गतागतम् ।  
तेन सा नगरी जातु भवेद्दृष्टा श्रुतापि वा ॥ ३४  
तस्मात्प्रयाहि जलधेरुपकण्ठप्रतिष्ठितम् ।  
नगरं प्रथमं तावद्विटङ्कपुरसञ्ज्ञकम् ॥ ३५  
ततः केनापि वणिजा समं प्रवहणेन तत् ।  
निषादस्यास्पदं गच्छ द्वीपं तस्येष्टसिद्धये ॥ ३६  
इत्युक्तस्तेन मुनिना शक्तिदेवः स तत्क्षणम् ।  
तथेत्युक्त्वा तमामन्त्र्य प्रयाति स्म तदाश्रमात् ॥ ३७  
कालेन प्राप्य चोल्लङ्घ्य देशान्क्रोशान्वहंश्च सः ।  
वारिधेस्तीरतिलकं तद्विटङ्कपुरं परम् ॥ ३८  
तस्मिन्समुद्रदत्ताख्यमुत्स्थलद्वीपयायिनम् ।  
अन्विष्य वणिजं तेन सह सख्यं चकार सः ॥ ३९  
तदीयं यानपात्रं च समं तेनाधिरुह्य सः ।  
तत्प्रीतिपूर्णपाथेयः प्रतस्थेऽम्बुधिवर्त्मना ॥ ४०  
ततोऽल्पदेशे गन्तव्ये समुत्तस्थावशङ्कितम् ।  
कालो विद्युल्लताजिह्वो गर्जन्पर्जन्यराक्षसः ॥ ४१  
लघूनुन्नमयन्भावान्गुरूनप्यवपातयन् ।  
ववौ विधेरिवारम्भः प्रचण्डश्च प्रभञ्जनः ॥ ४२  
वाताहताश्च जलधेरुदतिष्ठन्महोर्मयः ।  
आश्रयाभिभवक्रोधादिव शैलाः सपक्षकाः ॥ ४३  
ययौ च तत्प्रवहणं क्षणमूर्ध्वमधः क्षणम् ।  
उच्छ्रायपातपर्यायं दर्शयद्धनिनामिव ॥ ४४  
क्षणान्तरे च वणिजामाक्रन्दैस्तीव्रपूरितम् ।  
भरादिव तदुत्पत्य वहनं समभज्यत ॥ ०१  
भग्ने च तस्मिंस्तत्स्वामी स वणिक्पतितोऽम्बुधौ ।  
तीर्णश्च फलकारूढः प्राप्यान्यद्वहनं चिरात् ॥ ४६  
शक्तिदेवं पतन्तं तु तं व्यात्तमुखकन्दरः ।  
अपरिक्षतसर्वाङ्गं महामत्स्यो निगीर्णवान् ॥ ४७  
स च मत्स्योऽब्धिमध्येन तत्कालं स्वेच्छया चरन् ।  
उत्स्थलद्वीपनिकटं जगाम विधियोगतः ॥ ४८  
तत्र तस्यैव कैवर्तपतेः सत्यव्रतस्य सः ।  
शफरग्राहिभिर्भृत्यैः प्राप्य दैवादगृह्यत ॥ ४९  
ते च तं सुमहाकायं निन्युराकृष्य कौतुकात् ।  
तदैव धीवरास्तस्य निजस्य स्वामिनोऽन्तिकम् ॥ ५०  
सोऽपि तं तादृशं दृष्ट्वा तैरेव सकुतूहलः ।  
पाठीनं पाटयामास भृत्यैः सत्यव्रतो निजैः ॥ ५१  
पाटितस्योदराज्जीवञ्शक्तिदेवोऽथ तस्य सः ।  
अनुभूतापराश्चर्यगर्भवासो विनिर्ययौ ॥ ५२  
निर्यातं च कृतस्वस्तिकारं तं च सविस्मयः ।  
युवानं वीक्ष्य पप्रच्छ दाशः सत्यव्रतस्ततः ॥ ५३  
कस्त्वं कथं कुतश्चैषा शफरोदरशायिता ।  
ब्रह्मंस्त्वयाप्ता कोऽयं ते वृत्तान्तोऽत्यन्तमद्भुतः ॥ ५४  
तच्छ्रुत्वा शक्तिदेवस्तं दाशेन्द्रं प्रत्यभाषत ।  
ब्राह्मणः शक्तिदेवाख्यो वर्धमानपुरादहम् ॥ ५५  
अवश्यगम्या कनकपुरी च नगरी मया ।  
अजानानश्च तां दूराद्भ्रान्तोऽस्मि सुचिरं भुवम् ॥ ५६  
ततो दीर्घतपोवाक्यात्सम्भाव्य द्वीपगां च ताम् ।  
तज्ज्ञप्तये दाशपतेरुत्स्थलद्वीपवासिनः ॥ ५७  
पार्श्वं सत्यव्रतस्याहं गच्छन्वहनभङ्गतः ।  
मग्नोऽम्बुधौ निगीर्णोऽहं मत्स्येन प्रापितोऽधुना ॥ ५८  
इत्युक्तवन्तं तं शक्तिदेवं सत्यव्रतोऽब्रवीत् ।  
सत्यव्रतोऽहमेवैतद्द्वीपं तच्चेदमेव ते ॥ ५९  
किं तु दृष्टा बहुद्वीपदृश्वनापि न सा मया ।  
नगरी त्वदभिप्रेता द्वीपान्तेषु श्रुता पुनः ॥ ६०  
इत्युक्त्वा शक्तिदेवं च विषण्णं वीक्ष्य तत्क्षणम् ।  
पुनरभ्यागतप्रीत्या तं स सत्यव्रतोऽभ्यधात् ॥ ६१  
ब्रह्मन्मा गा विषादं त्वमिहैवाद्य निशां वस ।  
प्रातः कञ्चिदुपायं ते विधास्यामीष्टसिद्धये ॥ ६२  
इत्याश्वास्य स तेनैव दाशेन प्रहितस्ततः ।  
सुलभातिथिसत्कारं द्विजो विप्रमठं ययौ ॥ ६३  
तत्र तद्वासिनैकेन कृताहारो द्विजन्मना ।  
विष्णुदत्ताभिधानेन सह चक्रे कथाक्रमम् ॥ ६४  
तत्प्रसङ्गाच्च तेनैव पृष्टस्तस्मै समासतः ।  
निजं देशं कुलं कृत्स्नं वृत्तान्तं च शशंस सः ॥ ६५  
तद्बुद्ध्वा परिरभ्यैनं विष्णुदत्तः स तत्क्षणम् ।  
बभाषे हर्षबाष्पाम्बुघर्घराक्षरजर्जरम् ॥ ६६  
दिष्ट्या मातुलपुत्रस्त्वमेकदेशभवश्च मे ।  
अहं च बाल्य एव प्राक्तस्माद्देशादिहागतः ॥ ६७  
तदिहैवास्व नचिरात्साधयिष्यति चात्र ते ।  
इष्टं द्वीपान्तरागच्छद्वणिक्कर्णपरम्परा ॥ ६८  
इत्युक्त्वान्वयमावेद्य विष्णुदत्तो यथोचितैः ।  
तं शक्तिदेवं तत्कालमुपचारैरुपाचरत् ॥ ६९  
शक्तिदेवोऽपि सम्प्राप विस्मृताध्वक्लमो मुदम् ।  
विदेशे बन्धुलाभो हि मरावमृतनिर्झरः ॥ ७०  
अमंस्त च निजाभीष्टसिद्धिमभ्यर्णवर्तिनीम् ।  
अन्तरापाति हि श्रेयः कार्यसम्पत्तिसूचकम् ॥ ७१  
ततो रात्रावनिद्रस्य शयनीये निषेदुषः ।  
अभिवाञ्छितसम्प्राप्तिगतचित्तस्य तस्य सः ॥ ७२  
शक्तिदेवस्य पार्श्वस्थो विष्णुदत्तः समर्थनम् ।  
विनोदपूर्वकं कुर्वन्कथां कथितवानिमाम् ॥ ७३  
पुराभूत्सुमहाविप्रो गोविन्दस्वामिसञ्ज्ञकः ।  
महाग्रहारे कालिन्द्या उपकण्ठनिवेशिनि ॥ ७४  
जायेते स्म च तस्य द्वौ सदृशौ गुणशालिनः ।  
अशोकदत्तो विजयदत्तश्चेति सुतौ क्रमात् ॥ ७५  
कालेन तत्र वसतां तेषामजनि दारुणम् ।  
दुर्भिक्षं तेन गोविन्दस्वामी भार्यामुवाच सः ॥ ७६  
अयं दुर्भिक्षदोषेण देशस्तावद्विनाशितः ।  
तन्न शक्नोम्यहं द्रष्टुं सुहृद्बान्धवदुर्गतिम् ॥ ७७  
दीयते च कियत्कस्य तस्मादन्नं यदस्ति नः ।  
तद्दत्त्वा मित्त्रबन्धुभ्यो व्रजामो विषयादितः ॥ ७८  
वाराणसीं च वासाय सकुटुम्बाः श्रयामहे ।  
इत्युक्त्या सोऽनुमतो भार्ययान्नमदान्निजम् ॥ ७९  
सदारसुतभृत्यश्च स देशात्प्रययौ ततः ।  
उत्सहन्ते नहि द्रष्टुमुत्तमाः स्वजनापदम् ॥ ८०  
गच्छंश्च मार्गे जटिलं भस्मपाण्डुं कपालिनम् ।  
सार्धचन्द्रमिवेशानं महाव्रतिनमैक्षत ॥ ८१  
उपेत्य ज्ञानिनं तं च नत्वा स्नेहेन पुत्रयोः ।  
शुभाशुभं स पप्रच्छ सोऽथ योगी जगाद तम् ॥ ८२  
पुत्रौ ते भाविकल्याणौ किं त्वेतेन कनीयसा ।  
ब्रह्मन्विजयदत्तेन वियोगस्ते भविष्यति ॥ ८३  
ततोऽस्याशोकदत्तस्य द्वितीयस्य प्रभावतः ।  
एतेन सह युष्माकं भूयो भावी समागमः ॥ ८४  
इत्युक्तस्तेन गोविन्दस्वामी स ज्ञानिना तदा ।  
सुखदुःखाद्भुताक्रान्तस्तमामन्त्र्य ततो ययौ ॥ ०५  
प्राप्य वाराणसीं तां च तद्बाह्ये चण्डिकागृहे ।  
दिनं तत्रातिचक्राम देवी पूजादिकर्मणा ॥ ८६  
सायं च तत्रैव बहिः सकुटुम्बस्तरोस्तले ।  
समावसत्कार्पटिकैः सोऽन्यदेशागतैः सह ॥ ८७  
रात्रौ च तत्र सुप्तेषु सर्वेष्वधिगताध्वसु ।  
श्रान्तेष्वास्तीर्णपर्णादिपान्थशय्यानिषादिषु ॥  
तदीयस्य विबुद्धस्य तस्याकस्मात्कनीयसः ।  
सूनोर्विजयदत्तस्य महाञ्शीतज्वरोऽजनि ॥ ८९  
स तेन सहसा भाविबन्धुविश्लेषहेतुना ।  
भयेनेव ज्वरेणाभूदूर्ध्वरोमा सवेपथुः ॥ ९०  
शीतार्तश्च प्रबोध्यैव पितरं स्वमुवाच तम् ।  
बाधते तात तीव्रो मामिह शीतज्वरोऽधुना ॥ ९१  
तन्मे समिधमानीय शीतघ्नं ज्वलयानलम् ।  
नान्यथा मम शान्तिः स्यान्नयेयं न च यामिनीम् ॥ ९२  
तच्छ्रुत्वा तं स गोविन्दस्वामी तद्वेदनाकुलः ।  
तावत्कुतोऽधुना वह्निर्वत्सेति च समभ्यधात् ॥ ९३  
नन्वयं निकटे तात दृश्यतेऽग्निर्ज्वलन्नितः ।  
भूयिष्ठेऽत्रैव तद्गत्वा किं नाङ्गं तापयाम्यहम् ॥ ९४  
तस्मात्सकम्पं हस्ते मां गृहीत्वा प्रापय द्रुतम् ।  
इत्युक्तस्तेन पुत्रेण पुनर्विप्रोऽपि सोऽब्रवीत् ॥ ९५  
श्मशानमेतदेषा च चिता ज्वलति तत्कथम् ।  
गम्यतेऽत्र पिशाचादिभीषणे त्वं हि बालकः ॥ ९६  
एतच्छ्रुत्वा पितुर्वाक्यं वत्सलस्य विहस्य सः ।  
वीरो विजयदत्तस्तं सावष्टम्भमभाषत ॥ ९७  
किं पिशाचादिभिस्तात वराकैः क्रियते मम ।  
किमल्पसत्त्वः कोऽप्यस्मि तदशङ्कं नयात्र माम् ॥ ९८  
इत्याग्रहाद्वदन्तं तं स पिता तत्र नीतवान् ।  
सोऽप्यङ्गं तापयन्बालश्चितामुपससर्प ताम् ॥ ९९  
ज्वलन्तीमनलज्वालाधूमव्याकुलमूर्धजाम् ।  
नृमांसग्राहिणीं साक्षादिव रक्षोधिदेवताम् ॥  
क्षणात्तत्र समाश्वस्य सोऽर्भकः पितरं च तम् ।  
चितान्तर्दृश्यते वृत्तं किमेतदिति पृष्टवान् ॥  
कपालं मानुषस्यैतच्चितायां पुत्र दह्यते ।  
इति तं प्रत्यवादीच्च सोऽपि पार्श्वस्थितः पिता ॥ १०२  
ततः स्वसाहसेनेव दीप्ताग्रेण निहत्य तम् ।  
कपालं स्फोटयामास काष्ठेनैकेन सोऽर्भकः ॥ १०३  
तेनोच्चैः प्रसृता तस्मान्मुखे तस्यापतद्वसा ।  
श्मशानवह्निना नक्तञ्चरीसिद्धिरिवार्पिता ॥ १०४  
तदास्वादेन बालश्च सम्पन्नोऽभूत्स राक्षसः ।  
ऊर्ध्वकेशः शिखोत्खातखड्गो दंष्ट्राविशङ्कटः ॥ १०५  
आकृष्य च कपालं तद्वसां पीत्वा लिलेह सः ।  
अस्थिलग्नानलज्वालालोलया निजजिह्वया ॥ १०६  
ततस्त्यक्तकपालः सन्पितरं निजमेव तम् ।  
गोविन्दस्वामिनं हन्तुमुद्यतासिरियेष सः ॥ १०७  
कपालस्फोट भो देव न हन्तव्यः पिता तव ।  
इत एहीति तत्कालं श्मशानादुदभूद्वचः ॥  
तच्छ्रुत्वा नाम लब्ध्वा च कपालस्फोट इत्यदः ।  
स बटुः पितरं मुक्त्वा रक्षोभूतस्तिरोदधे ॥ १०९  
तत्पिता सोऽपि गोविन्दस्वामी हा पुत्र हा गुणिन् ।  
हा हा विजयदत्तेति मुक्ताक्रन्दस्ततो ययौ ॥ ११०  
एत्य चण्डीगृहं तच्च प्रातः पत्न्यै सुताय च ।  
ज्यायसेऽशोकदत्ताय यथावृत्तं शशंस .सः ॥ १११  
ततस्ताभ्यां सहानभ्रविद्युदापातदारुणम् ।  
यथा शोकानलावेशमाजगाम स तापसः ॥ ११२  
यथा वाराणसीसंस्थो देवीसन्दर्शनागतः ।  
तत्रोपेत्य जनोऽप्यन्यो ययौ तत्समदुःखताम् ॥ ११३  
तावच्च देवीपूजार्थमागत्यैको महावणिक् ।  
अपश्यदत्र गोविन्दस्वामिनं तं तथाविधम् ॥ ११४  
समुद्रदत्तनामासावुपेत्याश्वास्य तं द्विजम् ।  
तदैव स्वगृहं साधुर्निनाय सपरिच्छदम् ॥ ११५  
स्नानादिनोपचारेण तत्र चैनमुपाचरत् ।  
निसर्गो ह्येष महतां यदापन्नानुकम्पनम् ॥ ११६  
सोऽपि जग्राह गोविन्दस्वामी पत्न्या समं धृतिम् ।  
महाव्रतिवचः श्रुत्वा जातास्थः सुतसङ्गमे ॥ ११७  
ततः प्रभृति चैतस्या वाराणस्यामुवास सः ।  
अभ्यर्थितो महाढ्यस्य तस्यैव वणिजो गृहे ॥ ११८  
तत्रैवाधीतविद्योऽस्य स सुतः प्राप्तयौवनः ।  
द्वितीयोऽशोकदत्ताख्यो बाहुयुद्धमशिक्षत ॥ ११९  
क्रमेण च ययौ तत्र प्रकर्षं स तथा यथा ।  
अजीयत न केनापि प्रतिमल्लेन भूतले ॥ १२०  
एकदा देवयात्रायां तत्र मल्लसमागमे ।  
आगादेको महामल्लः ख्यातिमान्दक्षिणापथात् ॥ १२१  
तेनात्र निखिला मल्ला राज्ञो वाराणसीपतेः ।  
प्रतापमुकुटाख्यस्य पुरतोऽन्ये पराजिताः ॥ १२२  
ततः स राजा मल्लस्य युद्धे तस्य समादिशत् ।  
आनाय्याशोकदत्तं तं श्रुतं तस्माद्वणिग्वरात् ॥ १२३  
सोऽपि मल्लो भुजं हत्वा हस्तेनारभताहवम् ।  
मल्लं चाशोकदत्तस्तु भुजं हत्वा न्यपातयत् ॥ १२४  
ततस्तत्र महामल्लनिपातोत्थितशब्दया ।  
युद्धभूम्यापि सन्तुष्य साधुवाद इवोदिते ॥ १२५  
स राजाशोकदत्तं तं तुष्टो रत्नैरपूरयत् ।  
चकार चात्मनः पार्श्ववर्तिनं दृष्टविक्रमम् ॥ १२६  
सोऽपि राज्ञः प्रियो भूत्वा दिनैः प्राप परां श्रियम् ।  
शेवधिः शूरविद्यस्य विशेषज्ञो विशाम्पतिः ॥ १२७  
सोऽथ जातु ययौ राजा चतुर्दश्यां बहिः पुरे ।  
सुप्रतिष्ठापितं दूरे देवमर्चयितुं शिवम् ॥ १२८  
कृतार्चनस्ततो नक्तं श्मशानस्यान्तिकेन सः ।  
आगच्छन्नशृणोदेतां तन्मध्यादुद्गता गिरम् ॥ १२९  
अहं दण्डाधिपेनेह मिथ्या वध्यानुकीर्तनात् ।  
द्वेषेण विद्धः शूलायां तृतीयं दिवसं प्रभो ॥ १३०  
अद्यापि च न निर्यान्ति प्राणा मे पापकर्मणः ।  
तद्देव तृषितोऽत्यर्थमहं दापय मे जलम् ॥ १३१  
तच्छ्रुत्वा कृपया राजा स पार्श्वस्थमुवाच तम् ।  
अशोकदत्तमस्याम्भः प्रहिणोतु भवानिति ॥ १३२  
कोऽत्र रात्रौ व्रजेद्देव तद्गच्छाम्यहमात्मना ।  
इत्युक्त्वाशोकदत्तः स गृहीत्वाम्भस्ततो ययौ ॥ १३३  
याते च स्वपुरीं राज्ञि स वीरो गहनान्तरम् ।  
महत्तरेण तमसा सर्वतोऽन्तरधिष्ठितम् ॥ १३४  
शिवावकीर्णपिशितप्रत्तसन्ध्यामहाबलि ।  
क्वचित्क्वचिच्चिताज्योतिर्दीप्रदीपप्रकाशितम् ॥ १३५५  
लसदुत्तालवेतालतालवाद्यं विवेश तत् ।  
श्मशानं कृष्णरजनीनिवासभवनोपमम् ॥ १३६  
केनाम्भो याचितं भूपादित्युच्चैस्तत्र स ब्रुवन् ।  
मया याचितमित्येवमशृणोद्वाचमेकतः ॥ १३७  
गत्वा तदनुसारेण निकटस्थं चितानलम् ।  
ददर्श तत्र शूलाग्रे विद्धं कञ्चित्स पूरुषम् ॥ १३८  
अधश्च तस्य रुदतीं सदलङ्कारभूषिताम् ।  
अदृष्टपूर्वां सर्वाङ्गसुन्दरीं स्त्रियमैक्षत ॥ १३९  
कृप्णपक्षपरिक्षीणे गतेऽस्तं रजनीपतौ ।  
चितारोहाय तद्रश्मिरम्यां रात्रिमिवागताम् ॥ १४०  
का त्वमम्ब कथं चेह रुदत्येवमवस्थिता ।  
इति पृष्टा च सा तेन योषिदेवं तमब्रवीत् ॥ १४१  
अस्याहं शूलविद्धस्य भार्या विगतलक्षणा ।  
निश्चिताशा स्थितास्मीह चितारोहे सहामुना ॥ १४२  
कञ्चित्कालं प्रतीक्षे च प्राणानामस्य निष्क्रमम् ।  
तृतीयेऽह्नि गतेऽप्यद्य यान्त्येतस्य हि नासवः ॥ १४३  
याचते च मुहुस्तोयमानीतं च मयेह तत् ।  
किं त्वहं नोन्नते शूले प्राप्नोम्यस्य मुखं सखे ॥ १४४  
इति तस्या वचः श्रुत्वा स प्रवीरोऽप्युवाच ताम् ।  
इदं त्वस्य नृपेणापि हस्ते मे प्रेषितं जलम् ॥ १४५  
तन्मे पृष्ठे पदं दत्त्वा देह्येतस्यैतदानने ।  
न परस्पर्शमात्रं हि स्त्रीणामापदि दूषणम् ॥ १४६  
एतच्छ्रुत्वा तथेत्यात्तजला दत्त्वा पदद्वयम् ।  
शूलमूलावनम्रस्य पृष्ठं तस्यारुरोह सा ॥ १४७  
क्षणाद्भुवि स्वपृष्ठे च रक्तबिन्दुष्वशङ्कितम् ।  
पतत्सु मुखमुन्नम्य स वीरो यावदीक्षते ॥ १४८  
तावत्स्त्रियमपश्यत्तां छित्त्वा छुरिकया मुहुः ।  
खादन्तीं तस्य मांसानि पुंसः शूलाग्रवर्तिनः ॥ १४९  
ततस्तां विकृतिं मत्वा क्रोधादाकृष्य स क्षितौ ।  
आस्फोटयिष्यञ्जग्राह पादे रणितनूपुरे ॥ १५०  
सापि तं तरसा पादमाक्षिप्यैव स्वमायया ।  
क्षिप्रं गगनमुत्पत्य जगाम क्वाप्यदर्शनम् ॥ १५१  
तस्य चाशोकदत्तस्य तत्पादान्मणिनूपुरम् ।  
तस्मादाकर्षणस्रस्तमवतस्थे करान्तरे ॥ १५२  
ततस्तां पेशलामादावधःकर्त्री च मध्यतः ।  
अन्ते विकारघोरां च दुर्जनैरिव सङ्गतिम् ॥ १५३  
नष्टां विचिन्तयन्पश्यन्हस्ते दिव्यं च नूपुरम् ।  
सविस्मयः साभितापः सहर्षश्च बभूव सः ॥ १५४  
ततः श्मशानतस्तस्मात्स जगामात्तनूपुरः ।  
निजगेहं प्रभाते च स्नातो राजकुलं ययौ ॥ १५५  
किं तस्य शूलविद्धस्य दत्तं वारीति पृच्छते ।  
राज्ञे स च तथेत्युक्त्वा तं नूपुरमुपानयत् ॥ १५६  
एतत्कुत इति स्वैरं पृष्टस्तेन स भूभृता ।  
तस्मै स्वरात्रिवृत्तान्तं शशंसाद्भुतभीषणम् ॥ १५७  
ततश्चानन्यसामान्यं सत्त्वं तस्यावधार्य सः ।  
तुष्टोऽप्यन्यगुणोत्कर्षात्तुतोष सुतरां नृपः ॥ १५८  
गृहीत्वा नृपुरं तं च गत्वा देव्यै ददौ स्वयम् ।  
हृष्टस्तत्प्राप्तिवृत्तान्तं तस्य च समवर्णयत् ॥ १५९  
सा तद्बुद्ध्वा च दृष्ट्वा च तं दिव्यं मणिनूपुरम् ।  
अशोकदत्तश्लाघैकतत्परा मुमुदे रहः ॥ १६०  
ततो जगाद तां राजा देवि जात्येव विद्यया ।  
सत्येनेव च रूपेण महतामप्ययं महान् ॥ १६१  
अशोकदत्तो भव्याया भर्ता च दुहितुर्यदि ।  
भवेन्मदनलेखायास्तद्भद्रमिति मे मतिः ॥ १६२  
वरस्यामी गुणाः प्रेक्ष्या न लक्ष्मीः क्षणभङ्गिनी ।  
तदेतस्मै प्रवीराय ददाम्येतां सुतामहम् ॥ १६३  
इति भर्तुर्वचः श्रुत्वा देवी सा सादरावदत् ।  
युक्तमेतदसौ ह्यस्या युवा भर्तानुरूपकः ॥ १६४  
सा च तेन मधूद्यानदृष्टेन हृतमानसा ।  
शून्याशया दिनेष्वेषु न शृणोति न पश्यति ॥ १६५  
तत्सखीतश्च तद्बुद्ध्वा सचिन्ताहं निशाक्षये ।  
सुप्ता जाने स्त्रिया स्वप्ने कयाप्युक्तास्मि दिव्यया ॥ १६६  
वत्से मदनलेखेयं देयान्यस्मै न कन्यका ।  
एषा ह्यशोकदत्तस्य भार्या जन्मान्तरार्जिता ॥ १६७  
तच्च श्रुत्वा प्रबुध्यैव गत्वा प्रत्यूष एव च ।  
स्वयं तत्प्रत्ययाद्वत्सां समाश्वासितवत्यहम् ॥ १६८  
इदानीं चार्यपुत्रेण स्वयमेव ममोदितम् ।  
तस्मात्समेतु तेनासौ वृक्षेणेवार्तवी लता ॥ १६९  
इत्युक्तः प्रियया प्रीतः स राजा रचितोत्सवः ।  
आहूयाशोकदत्ताय तस्मै तां तनयां ददौ ॥ १७०  
तयोश्च सोऽभूद्राजेन्द्रपुत्रीविप्रेन्द्रपुत्रयोः ।  
सङ्गमोऽन्योन्यशोभायै लक्ष्मीविनययोरिव ॥ १७१  
ततः कदाचिद्राजानं तं देवी वदति स्म सा ।  
अशोकदत्तानीतं तदुद्दिश्य मणिनूपुरम् ॥ १७२  
आर्यपुत्रायमेकाकी नूपुरो न विराजते ।  
अनुरूपस्तदेतस्य द्वितीयः परिकल्प्यताम् ॥ १७३  
तच्छ्रुत्वा हेमकारादीनादिदेश स भूपतिः ।  
नूपुरस्यास्य सदृशो द्वितीयः क्रियतामिति ॥ १७४  
ते तन्निरूप्य जगदुर्नेदृशो देव शक्यते ।  
अपरः कर्तुमेतद्धि दिव्यं शिल्पं न मानुषम् ॥ १७५  
रत्नानीद्दृंशि भूयांसि न भवन्त्येव भूतले ।  
तस्मादेष यतः प्राप्तस्तत्रैवान्यो गवेष्यताम् ॥ १७६  
एतच्छ्रुत्वा सदेवीके विषण्णे राज्ञि तत्क्षणम् ।  
अशोकदत्तस्तत्रस्थस्तद्दृष्ट्वा सहसाब्रवीत् ॥ १७७  
अहमेवानयाम्यस्य द्वितीयं नूपुरस्य ते ।  
एवं कृतप्रतिज्ञश्च राज्ञा साहसशङ्किना ॥ १७८  
स्नेहान्निवार्यमाणोऽपि निश्चयान्न चचाल सः ।  
गृहीत्वा नूपुरं तच्च श्मशानं स पुनर्ययौ ॥ १७९  
निशि कृष्णचतुर्दश्यां यत्रैव तमवाप्तवान् ।  
प्रविश्य तत्र च प्राज्यचिताधूममलीमसैः ॥ १८०  
पाशोपवेष्टितगलस्कन्धोल्लम्बितमानुषैः ।  
पादपैरिव रक्षोभिराकीर्णे पितृकानने ॥ १८१  
अपश्यन्पूर्वदृष्टां तां स्त्रियं तन्नूपुराप्तये ।  
उपायमेकं बुबुधे स महामांसविक्रयम् ॥ १८२  
तरुपाशाद्गृहीत्वाथ शवं बभ्राम तत्र सः ।  
विक्रीणानो महामांसं गृह्यतामिति घोषयन् ॥ १८३  
महासत्त्व गृहीत्वैतदेहि तावन्मया सह ।  
इति क्षणाच्च जगदे स दूरादेकया स्त्रिया ॥ १८४  
तच्छ्रुत्वा स तथैवैतामुपेत्यानुसरन्स्त्रियम् ।  
आरात्तरुतले दिव्यरूपां योषितमैक्षत ॥ १८५  
स्त्रीभिर्वृतामासनस्थां रत्नाभरणभासुराम् ।  
असम्भाव्यस्थितिं तत्र मरावम्भोजिनीमिव ॥ १८६  
स्त्रिया तयोपनीतश्च तामुपेत्य तथा स्थिताम् ।  
नृमांसमस्मि विक्रीणे गृह्यतामित्युवाच सः ॥ १८७  
भो महासत्त्व मूल्येन केनैतद्दीयते त्वया ।  
इति सापि तदाह स्म दिव्यरूपा किलाङ्गना ॥ १८८  
ततः स वीरो हस्तस्थं तमेकं मणिनूपुरम् ।  
सन्दर्श्य स्कन्धपृष्ठस्यप्रेतकायो जगाद ताम् ॥ १८९  
यो ददात्यस्य सदृशं द्वितीयं नूपुरस्य मे ।  
मांसं तस्य ददाम्येतदस्त्वसौ यदि गृह्यताम् ॥ १९०  
तच्छ्रुत्वा साप्यवादीत्तमस्त्यन्यो नूपुरो मम ।  
असौ मदीय एवैको नूपुरो हि हृतस्त्वया ॥ १९१  
सैवाहं या त्वया दृष्टा शूलविद्धस्य पार्श्वतः ।  
कृतान्यरूपा भवता परिज्ञातास्मि नाधुना ॥ १९२  
तत्किं मांसेन यदहं वच्मि ते तत्करोषि चेत् ।  
तद्द्वितीयं ददाम्यस्य तुल्यं तुभ्यं स्वनूपुरम् ॥ १९३  
इत्युक्तः स तदा वीरः प्रतिपद्य तदब्रवीत् ।  
यत्त्वं वदसि तत्सर्वं करोम्येव क्षणादिति ॥ १९४  
ततस्तस्मै जगादैवमा मूलात्सा मनीषितम् ।  
अस्ति भद्र त्रिघण्टाख्यं हिमवच्छिखरे पुरम् ॥ १९५  
तत्रासील्लम्बजिह्वाख्यः प्रवीरो राक्षसाधिपः ।  
तस्य विद्युच्छिखा नाम भार्याहं कामरूपिणी ॥ १९६  
स चैकस्यां सुतायां मे जातायां दैवतः पतिः ।  
प्रभोः कपालस्फोटस्य पुरतो निहतो रणे ॥ १९७  
ततो निजपुरं तन्मे प्रभुणा तेन तुष्यता ।  
प्रदत्तं तेन च सुखं स्थितास्मि ससुताधुना ॥ १९८  
सा च मद्दुहितेदानीमारूढा नवयौवनम् ।  
तत्प्रवीरवरप्राप्तिचिन्ता च मम मानसम् ॥ १९९  
अतस्तदा समं राज्ञा यान्तं त्वाममुना पथा ।  
दृष्ट्वा नक्तं चतुर्दश्यामिहस्थाहमचिन्तयम् ॥ २००  
अयं भव्यो युवा वीरो योग्यो मे दुहितुः पतिः ।  
तदेतत्प्राप्तये कञ्चिदुपायं किं न कल्पये ॥ २०१  
इति सङ्कल्प्य याचित्वा शूलविद्धवचोमिषात् ।  
जलं मध्येश्मशानं त्वमानीतोऽभूर्मया मृषा ॥ २०२  
मायादर्शितरूपादिप्रपञ्चालीकवादिनी ।  
विप्रलब्धवती चास्मि तत्र त्वां क्षणमात्रकम् ॥ २०३  
आकर्षणाय भूयस्ते युक्त्या चैकं स्वनूपुरम् ।  
सन्त्यज्य शृङ्खलापाशमिव याता ततोऽप्यहम् ॥ २०४  
अद्य चेत्थं मया प्राप्तो भवांस्तद्गृहमेत्य नः ।  
भजस्व मे सुतां किं च गृहाणापरनूपुरम् ॥ २०५  
इत्युक्तः स निशाचर्या तथेत्युक्त्वा तया सह ।  
वीरो गगनमार्गेण तत्सिद्ध्या तत्पुरं ययौ ॥ २०६  
सौवर्णं तदपश्यच्च शृङ्गे हिमवतः पुरम् ।  
नभोध्वखेदविश्रान्तमर्कबिम्बमिवाचलम् ॥ २०७  
रक्षोधिपसुतां तत्र नाम्ना विद्युत्प्रभां स ताम् ।  
स्वसाहसमहासिद्धिमिव मूर्तामवाप्तवान् ॥ २०८  
तया च सह तत्रैव कञ्चित्कालमुवास सः ।  
अशोकदत्तः प्रियया श्वश्रूविभवनिर्वृतः ॥ २०९  
ततो जगाद तां श्वश्रूं मह्यं तद्देहि नूपुरम् ।  
यतः सम्प्रति गन्तव्या पुरी वाराणसी मया ॥ २१०  
तत्र ह्येतत्प्रतिज्ञातं स्वयं नरपतेः पुरः ।  
एकत्वन्नूपुरस्पर्धिद्वितीयानयनं मया ॥ २११  
इत्युक्ता तेन सा श्वश्रूर्द्वितीयं तं स्वनूपुरम् ।  
तस्मै दत्त्वा पुनश्चैकं सुवर्णकमलं ददौ ॥ २१२  
प्राप्ताब्जनूपुरस्तस्मात्स पुरान्निर्ययौ ततः ।  
अशोकदत्तो वचसा नियम्यागमनं पुनः ॥ २१३  
तया श्वश्र्वैव चाकाशपथेन पुनरेव तम् ।  
श्मशानं प्रापितः सोऽभून्निजसिद्धिप्रभावतः ॥ २१४  
तरुमूले च तत्रैव स्थित्वा सा तं ततोऽब्रवीत् ।  
सदा कृष्णचतुर्दश्यामिह रात्रावुपैम्यहम् ॥ २१५  
तस्मान्निशि च भूयोऽपि त्वमेष्यसि यदा यदा ।  
तदा तदा वटतरोर्मूलात्प्राप्स्यसि मामितः ॥ २१६  
एतच्छ्रुत्वा तथेत्युक्त्वा तामामन्त्र्य निशाचरीम् ।  
अशोकदत्तः स ततो ययौ तावत्पितुर्गृहम् ॥ २१७  
कनीयः सुतविश्लेषदुःखद्वैगुण्यदायिना ।  
तादृशा तत्प्रवासेन पितरौ तत्र दुःखितौ ॥ २१८  
अतर्कितागतो यावदानन्दयति तत्क्षणात् ।  
तावत्स बुद्ध्वा श्वशुरस्तत्रैवास्याययौ नृपः ॥ २१९  
स तं साहसिकस्पर्शभीतैरिव सकण्टकैः ।  
अङ्गैः प्रणतमालिङ्ग्य मुमुदे भूपतिश्चिरम् ॥ १२०  
ततस्तेन समं राज्ञा विवेश नृपमन्दिरम् ।  
अशोकदत्तः स तदा प्रमोदो मूर्तिमानिव ॥ २२१  
ददौ राज्ञे स संयुक्तं तद्दिव्यं नूपुरद्वयम् ।  
कुर्वाणमिव तद्वीर्यस्तुति झणझणारवैः ॥ २२२  
अर्पयामास तच्चास्मै कान्तं कनकपङ्कजम् ।  
रक्षःकोषश्रियो हस्ताल्लीलाम्बुजमिवाहृतम् ॥ २२३  
पृष्टोऽथ कौतुकात्तेन राज्ञा देवीयुतेन सः ।  
अवर्णयद्यथावृत्तं स्वं कर्णानन्ददायि तत् ॥ २२४  
विचित्रचरितोल्लेखचमत्कारितचेतनम् ।  
प्राप्यते किं यशः शुभ्रमनङ्गीकृत्य साहसम् ॥ २२५  
एवं वदंस्ततस्तेन जामात्रा कृतकृत्यताम् ।  
मेने स राजा देवी च प्राप्तनूपुरयुग्मका ॥ २२६  
उत्सवातोद्यनिर्ह्रादि तदा राजगृहं च तत् ।  
अशोकदत्तस्य गुणानुद्गायदिव निर्बभौ ॥ २२७  
अन्येद्युश्च स राजा तत्स्वकृते सुरसद्मनि ।  
हेमाब्जं स्थापयामास सद्रौप्यकलशोपरि ॥ २२८  
उभौ कलशपद्मौ च शुशुभाते सितारुणौ ।  
यशःप्रतापाविव तौ भूपालाशोकदत्तयोः ॥ २२९  
तादृशौ च विलोक्यैतौ स हर्षोत्फुल्ललोचनः ।  
राजा माहेश्वरो भक्तिरसावेशादभाषत ॥ २३०  
अहो विभाति पद्मेन तुङ्गोऽयं कलशोऽमुना ।  
भूतिशुभ्रः कपर्दीव जटाजूटेन बभ्रुणा ॥ २३१  
अभविष्यद्द्वितीयं चेदीदृशं कनकाम्बुजम् ।  
अस्थापयिष्यतामुष्मिन्द्वितीये कलशेऽपि तत् ॥ २३२  
इति राजवचः श्रुत्वाशोकदत्तस्ततोऽब्रवीत् ।  
आनेष्याम्यहमम्भोजं द्वितीयमपि देव ते ॥ २३३  
तच्छ्रुत्वा न ममान्येन पङ्कजेन प्रयोजनम् ।  
अलं ते साहसेनेति राजापि प्रत्युवाच तम् ॥ २३४  
दिवसेष्वथ यातेषु हेमाब्जहरणैषिणि ।  
अशोकदत्ते सा भूयोऽप्यगात्कृष्णचतुर्दशी ॥ २३५  
तस्यां चास्य सुवर्णाब्जवाञ्छां बुद्ध्वा भयादिव ।  
द्युसरःस्वर्णकमले यातेऽस्तशिखरं रवौ ॥ २३६  
सन्ध्यारुणाभ्रपिशितग्रासगर्वादिव क्षणात् ।  
तमोरक्षःसु धावत्सु धूमधूम्रेषु सर्वतः ॥ २३७  
स्फुरद्दीपावलीदन्तमालाभास्वरमीषणे ।  
जृम्भमाणे महारौद्रे निशानक्तञ्चरीमुखे ॥ २३८  
प्रसुप्तराजपुत्रीकात्स्वैरं निर्गत्य मन्दिरात् ।  
अशोकदत्तः स ययौ श्मशानं पुनरेव तत् ॥ २३९  
तत्र तस्मिन्वटतरोर्मूलै तां पुनरागताम् ।  
ददर्श राक्षसीं श्वश्रूं विहितस्वागतादराम् ॥ २४०  
तया च सह भूयस्तदगमत्तन्निकेतनम् ।  
स युवा हिमवच्छृङ्गं मार्गोन्मुखवधूजनम् ॥ २४१  
कञ्चित्कालं समं वध्वा तत्र स्थित्वाब्रवीच्च ताम् ।  
श्वश्रूं देहि द्वितीयं मे कुतश्चित्कनकाम्बुजम् ॥ २४२  
तच्छ्रुत्वा साप्यवादीत्तं कुतोऽन्यत्पङ्कजं मम ।  
एतत्कपालस्फोटस्य विद्यतेऽस्मत्प्रभोः सरः ॥ २४३  
यत्रेदृशानि जायन्ते हेमाब्जानि समन्ततः ।  
तस्मात्तदेकं मद्भर्त्रे प्रीत्या पद्मं स दत्तवान् ॥ २४४  
एवं तयोक्ते सोऽवादीत्तर्हि तन्मां सरोवरम् ।  
नय यावत्स्वयं तस्मादादास्ये कनकाम्बुजम् ॥ २४५  
न शक्यमेतद्रक्षोभिर्दारुणैस्तद्धि रक्ष्यते ।  
एवं निषिद्धोऽपि तया निर्बन्धं न स तं जहौ ॥ २४६  
ततः कथञ्चिन्नीतश्च तया श्वश्र्वा ददर्श तत् ।  
दूरात्सरोवरं दिव्यं तुङ्गाद्रिकटकाश्रितम् ॥ २४७  
छन्नं निरन्तरोद्दण्डदीप्तहेमसरोरुहैः ।  
सततोन्मुखतापीतसङ्क्रान्तार्कप्रभैरिव ॥ २४८  
गत्वैव तत्र यावच्च पद्मान्यवचिनोति सः ।  
तावत्तद्रक्षिणो घोरा रुरुधुस्तं निशाचराः ॥ २४९  
सशस्त्रः सोऽवधीच्चैनानन्यानन्ये पलाय्य च ।  
गत्वा कपालस्फोटाय स्वामिने तन्न्यवेदयन् ॥ २५०  
स तद्बुद्ध्वैव कुपितस्तत्र रक्षःपतिः स्वयम् ।  
आगत्याशोकदत्तं तमपश्यल्लुण्ठिताम्बुजम् ॥ २५१  
कथं भ्राता ममाशोकदत्तः सोऽयमिहागतः ।  
इति प्रत्यभ्यजानाच्च तत्क्षणं तं सविस्मयः ॥ २५२  
ततः शस्त्रं समुत्सृज्य हर्षबाष्पाप्लुतेक्षणः ।  
धावित्वा पादयोः सद्यः पतित्वा च जगाद तम् ॥ २५३  
अहं विजयदत्ताख्यः सोदर्यः स तवानुजः ।  
आवां द्विजवरस्योभौ गोविन्दस्वामिनः सुतौ ॥ २५४  
इयच्चिरं च जातोऽहं दैवादीदृङ्निशाचरः ।  
चिताकपालदलनात्कपालस्फोटनामकः ॥ २५५  
त्वद्दर्शनादिदानी च ब्राह्मण्यं तत्स्मृतं मया ।  
गतं च राक्षसत्वं मे मोहाच्छादितचेतनम् ॥ २५६  
एवं विजयदत्तस्य वदतः परिरभ्य सः ।  
यावत्क्षालयतीवाङ्गं राक्षसीभावदूषितम् ॥ २५७  
अशोकदत्तो बाष्पाम्बुपूरैस्तावदवातरत् ।  
प्रज्ञप्तिकौशिको नाम विद्याधरगुरुर्दिवः ॥ २५८  
स तौ द्वावप्युपेत्यैव भ्रातरौ गुरुरब्रवीत् ।  
यूयं विद्याधराः सर्वे शापादेतां दशां गताः ॥ २५९  
अधुना च स शापो वः सर्वेषां शान्तिमागतः ।  
तद्गृह्णीत निजा विद्या बन्धुसाधारणीरिमाः ॥ २६०  
व्रजतं च निजं धाम स्वीकृतस्वजनौ युवाम् ।  
इत्युक्त्वा दत्तविद्योऽसौ तयोद्यामुद्ययौ गुरुः ॥ २६१  
तौ च विद्याधरीभूतौ प्रबुद्धौ जग्मतुस्ततः ।  
व्योम्ना तद्धिमवच्छृङ्गं गृहीतकनकाम्बुजौ ॥ २६२  
तत्र चाशोकदत्तस्तां रक्षःपतिसुतां प्रियाम् ।  
उपागात्साप्यभूत्क्षीणशापा विद्याधरी तदा ॥ २६३  
तया च साकं सुदृशा भ्रातरौ तावुभावपि ।  
वाराणसीं प्रययतुः क्षणाद्गगनगामिनौ ॥ २६४  
तत्र चोपेत्य पितरौ विप्रयोगाग्नितापितौ ।  
निरवापयतां सद्यो दर्शनामृतवर्षिणौ ॥ २६५  
अदेहभेदेऽप्याक्रान्तचित्रजन्मान्तरौ च तौ ।  
न पित्रोरेव लोकस्याप्युत्सवाय बभूवतुः ॥ २६६  
चिराद्विजयदत्तश्च गाढमाश्लिष्यतः पितुः ।  
भुजमध्यमिवात्यर्थं मनोरथमपूरयत् ॥ २६७  
ततस्तत्रैव तद्बुद्ध्वा प्रतापमुकुटोऽपि सः ।  
अशोकदत्तश्वशुरो राजा हर्षादुपाययौ ॥ २६८  
तत्सत्कृतश्च तद्राजधानीं सोत्कस्थितप्रियाम् ।  
अशोकदत्तः स्वजनैः सार्धं बद्धोत्सवामगात् ॥ २६९  
ददौ च कनकाब्जानि राज्ञे तस्मै बहूनि सः ।  
अभ्यर्थिताधिकप्राप्तिहृष्टः सोऽप्यभवन्नृपः ॥ २७०  
ततो विजयदत्तं तं सर्वेष्वत्र स्थितेषु सः ।  
पिता पप्रच्छ गोविन्दस्वामी साश्चर्यकौतुकः ॥ २७१  
तदा श्मशाने यामिन्यां राक्षसत्वं गतस्य ते ।  
अभवत्कीदृशो वत्स वृत्तान्तो वर्ण्यतामिति ॥ २७२  
ततो विजयदत्तस्तं बभाषे तात चापलात् ।  
प्रस्फोटितचितादीप्तकपालोऽहं विधेर्वशात् ॥ २७३  
मुखप्रविष्टया सद्यस्तद्वसाछटया तदा ।  
रक्षोभूतस्त्वया तावद्दृष्टो मायाविमोहितः ॥ २७४  
कपालस्फोट इत्येवं नाम कृत्वा हि राक्षसैः ।  
ततोऽन्यैरहमाहूतस्तन्मध्ये मिलितोऽभवम् ॥ २७५  
तैश्च नीतो निजस्यास्मि पार्श्वं रक्षःपतेः क्रमात् ।  
सोऽपि दृष्ट्वैव मां प्रीतः सेनापत्ये न्ययोजयत् ॥ २७६  
ततः कदाचिद्गन्धर्वानभियोक्तुं मदेन सः ।  
गतो रक्षःपतिस्तत्र सङ्ग्रामे निहतोऽरिभिः ॥ २७७  
तदैव प्रतिपन्नं च मद्भृत्यैर्मम शासनम् ।  
ततोऽहं रक्षसां राज्यमकार्षं तत्पुरे स्थितः ॥ २७८  
तत्राकस्माच्च हेमाब्जहेतोः प्राप्तस्य दर्शनात् ।  
आर्यस्याशोकदत्तस्य प्रशान्ता सा दशा मम ॥ २७९  
अनन्तरं यथास्माभिः शापमोक्षवशान्निजाः ।  
विद्याः प्राप्तास्तथार्यो वः कृत्स्नमावेदयिष्यति ॥ २८०  
एवं विजयदत्तेन तेन तत्र निवेदिते ।  
अशोकदत्तः स तदा तदामूलादवर्णयत् ॥ २८१  
पुरा विद्याधरौ सन्तौ गगनाद्गालवाश्रमे ।  
आवां स्नान्तीरपश्याव गङ्गायां मुनिकन्यकाः ॥ २८२  
तुल्याभिलाषास्ताश्चात्र वाञ्छन्तौ सहसा रहः ।  
बुद्ध्वा तद्बन्धुभिः क्रोधाच्छप्तौ स्वो दिव्यदृष्टिभिः ॥२८३  
पापाचारौ प्रजायेथां मर्त्ययोनौ युवामुभौ ।  
तत्रापि विप्रयोगश्च विचित्रो वां भविष्यति ॥ २८४  
मानुषागोचरे देशे विप्रकृष्टेऽप्युपागतम् ।  
एकं दृष्ट्वा द्वितीयो वां यदा प्रज्ञानमाप्स्यति ॥ २८५  
तदा विद्याधरगुरोर्विद्या प्राप्य भविष्यथः ।  
पुनर्विद्याधरौ युक्तौ शापमुक्तौ स्वबन्धुभिः ॥ २८६  
एवं तैर्मुनिभिः शप्तौ जातावावामुभाविह ।  
वियोगोऽत्र यथा भूतस्तत्सर्वं विदितं च वः ॥ २८७  
इदानीं पद्महेतोश्च श्वश्रूसिद्धिप्रभावतः ।  
रक्षःपतेः पुरं गत्वा प्राप्तोऽयं चानुजो मया ॥ २८८  
तत्रैव च गुरोः प्राप्य विद्याः प्रज्ञप्तिकौशिकात् ।  
सद्यो विद्याधरीभूय वयं क्षिप्रमिहागताः ॥ २८९  
इत्युक्त्वा पितरौ च तौ प्रियतमां तां चात्मजां भूपतेः  
सद्यः शापतमोविमोक्षमुदितो विद्याविशेषैर्निजैः ।  
तैस्तैः संव्यभजद्विचित्रचरितः सोऽशोकदत्तस्तदा  
येनैते सपदि प्रबुद्धमनसोऽजायन्त विद्याधराः ॥ २९०  
ततस्तमामन्त्र्य नृपं स साकं मातापितृभ्यां दयिताद्वयेन ।  
उत्पत्य धन्यो निजचक्रवर्तिधाम द्युमार्गेण जवी जगाम ॥ २९१  
तत्रालोक्य तमाज्ञां प्राप्य च तस्मादशोकवेग इति ।  
नाम स बिभ्रत्सोऽपि च तद्भ्राता विजयवेग इति ॥ २९२  
विद्याधरवरतरुणौ स्वजनानुगतावुभौ निजनिवासम् ।  
गोविन्दकूटसञ्ज्ञकमचलवरं भ्रातरौ ययतुः ॥ २९३  
सोऽप्याश्चर्यवशः प्रतापमुकुटो वाराणसीभूपतिः  
स्वस्मिन्देवकुले द्वितीयकलशन्यस्तैकहेमाम्बुजः ।  
तद्दत्तैरपरैः सुवर्णकमलैरभ्यर्चितत्र्यम्बक-  
स्तत्सम्बन्धमहत्तया प्रमुदितो मेने कृतार्थं कुलम् ॥ २९४  
एवं दिव्याः कारणेनावतीर्णा जायन्तेऽस्मिञ्जन्तवो जीवलोके ।  
सत्त्वोत्साहौ स्वोचितौ ते दधाना दुष्प्रापामप्यर्थसिद्धिं लभन्ते ॥ २९५  
तत्सत्त्वसागर भवानपि कोऽपि जाने देवांश एव भविता च यथेष्टसिद्धिः ।  
प्रायः क्रियासु महतामपि दुष्करासु सोत्साहता कथयति प्रकृतेर्विशेषम् ॥ २९६  
सापि त्वदीप्सिता ननु दिव्या राजात्मजा कनकरेखा ।  
बालान्यथा हि वाञ्छति कनकपुरीदर्शिनं कथं हि पतिम् ॥ २९७  
इति रहसि निशम्य विष्णुदत्तात्सरसकथाप्रकरं स शक्तिदेवः ।  
हृदि कनकपुरीविलोकनैषी धृतिमवलम्ब्य निनाय च त्रियामाम् ॥ २९८  
इति महाकविश्रीसोमदेवभट्टविरचिते कथासरित्सागरे चतुर्दारिकालम्बके द्वितीयस्तरङ्गः ।