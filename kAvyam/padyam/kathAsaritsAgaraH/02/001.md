---
title: ००१

---
इदं गुरुगिरीन्द्रजाप्रणयमन्दरान्दोलना-  
त्पुरा किल कथामृतं हरमुखाम्बुधेरुद्गतम् ।  
प्रसह्य रसयन्ति ये विगतविघ्नलब्धर्द्धयः  
पुरं दधति वैबुधीं भुवि भवप्रसादेन ते ॥  
गौरीनवपरिष्वङ्गे विभोः स्वेदाम्बु पातु वः ।  
नेत्राग्निभीत्या कामेन वारुणास्त्रमिवाहितम् ॥ १  
कैलासे धूर्जटेर्वक्त्रात्पुष्पदन्तं गणोत्तमम् ।  
तस्माद्वररुचीभूतात्काणभूतिं च भूतले ॥ २  
काणभूतेर्गुणाढ्यं च गुणाढ्यात्सातवाहनम् ।  
यत्प्राप्तं शृणुतेदं तद्विद्याधरकथाद्भुतम् ॥ ३  
अस्ति वत्स इति ख्यातो देशो दर्पोपशान्तये ।  
स्वर्गस्य निर्मितो धात्रा प्रतिमल्ल इव क्षितौ ॥ ४  
कौशाम्बी नाम तत्रास्ति मध्यभागे महापुरी ।  
लक्ष्मीविलासवसतिर्भूतलस्येव कर्णिका ॥ ५  
तस्यां राजा शतानीकः पाण्डवान्वयसम्भवः ।  
जनमेजयपुत्रोऽऽभूत्पौत्रो राज्ञः परीक्षितः ॥ ६  
अभिमन्युप्रपौत्रश्च यस्यादिपुरुषोऽर्जुनः ।  
त्रिपुरारिभुजस्तम्भदृष्टदोर्दण्डविक्रमः ॥ ७  
कलत्रं भूरभूत्तस्य राज्ञी विष्णुमती तथा ।  
एका रत्नानि सुषुवे न तावदपरा सुतम् ॥ ८  
एकदा मृगयासङ्गाद्भ्राम्यतश्चास्य भूपतेः ।  
अभूच्छाण्डिल्यमुनिना समं परिचयो वने ॥ ९  
सोऽस्य पुत्रार्थिनो राज्ञः कौशाम्बीमेत्य साधितम् ।  
मन्त्रपूतं चरुं राज्ञीं प्राशयन्मुनिसत्तमः ॥ १०  
ततस्तस्य सुतो जज्ञे सहस्रानीकसञ्ज्ञकः ।  
शुशुभे स पिता तेन विनयेन गुणो यथा ॥ ११  
युवराजं क्रमात्कृत्वा शतानीकोऽथ तं सुतम् ।  
सम्भोगैरेव राजाभून्न तु भूभारचिन्तनैः ॥ १२  
अथासुरैः समं युद्धे प्राप्ते साहायकेच्छया ।  
दूतस्तस्मै विसृष्टोऽभूद्राज्ञे शक्रेण मातलिः ॥ १३  
ततो युगन्धराख्यस्य हस्ते धूर्यस्य मन्त्रिणः ।  
सुप्रतीकाभिधानस्य मुख्यसेनापतेश्च सः ॥ १४  
समर्प्य पुत्रं राज्यं च निहन्तुमसुरान्रणे ।  
शक्रान्तिकं शतानीकः सह मातलिना ययौ ॥ १५  
असुरान्यमदंष्ट्रादीन्बहून्पश्यति वासवे ।  
हत्वा तत्रैव सङ्ग्रामे प्राप मृत्युं स भूपतिः ॥ १६  
मातल्यानीतदेहं च देवी तं नृपमन्वगात् ।  
राजलक्ष्मीश्च तत्पुत्रं सहस्रानीकमाश्रयत् ॥ १७  
चित्रं तस्मिन्समारूढे पित्र्यं सिंहासनं नृपे ।  
भरेण सर्वतो राज्ञां शिरांसि नतिमाययुः ॥ १८  
ततः शक्रः सुहृत्पुत्रं विपक्षविजयोत्सवे ।  
स्वर्गं सहस्रानीकं तं निनाय प्रेष्य मातलिम् ॥ १९  
स तत्र नन्दने देवान्क्रीडतः कामिनीसखान् ।  
दृष्ट्वा स्वोचितभार्यार्थी राजा शोकमिवाविशत् ॥ २०  
विज्ञायैतमभिप्रायं तमुवाचाथ वासवः ।  
राजन्नलं विषादेन वाञ्छेयं तव सेत्स्यति ॥ २१  
उत्पन्ना हि क्षितौ भार्या तुल्या ते पूर्वनिर्मिता ।  
इमं च शृणु वृत्तान्तमत्र ते वर्णयाम्यहम् ॥ २२  
पुरा पितामहं द्रष्टुमगच्छं तत्सभामहम् ।  
विधूमो नाम पश्चाच्च ममैको वसुरागमत् ॥ २३  
स्थितेष्वस्मासु तत्रैव विरिञ्चं द्रष्टुमप्सराः ।  
आगादलम्बुषा नाम वातविस्रंसितांशुका ॥ २४  
तां दृष्ट्वैव स कामस्य वशं वसुरुपागमत् ।  
साप्यप्सरा झगित्यासीत्तद्रूपाकृष्टलोचना ॥ २५  
तदालोक्य ममापश्यन्मुखं कमलसम्भवः ।  
अभिप्रायं विदित्वास्य तावहं शप्तवान्क्रुधा ॥ २६  
मर्त्यलोकेऽवतारोऽस्तु युवयोरविनीतयोः ।  
भविष्यथश्च तत्रैव युवां भार्यापती इति ॥ २७  
स वसुस्त्वं समुत्पन्नः सहस्रानीकभूपते ।  
शतानीकस्य तनयो भूषणं शशिनः कुले ॥ २८  
साप्यप्सरा अयोध्यायां कृतवर्मनृपात्मजा ।  
जाता मृगावती नाम सा ते भार्या भविष्यति ॥ २९  
इतीन्द्रवाक्यपवनैरुद्भूतो हृदि भूपतेः ।  
सस्नेहे तस्य झगिति प्राज्वलन्मदनानलः ॥ ३०  
ततः सम्मान्य शक्रेण प्रेषितस्तद्रथेन सः ।  
सह मातलिना राजा प्रतस्थे स्वां पुरीं प्रति ॥ ३१  
गच्छन्तं चाप्सराः प्रीत्या तमुवाच तिलोत्तमा ।  
राजन्वक्ष्यामि ते किञ्चित्प्रतीक्षस्व मनागिति ॥ ३२  
तदश्रुत्वैव हि ययौ स तां ध्यायन्मृगावतीम् ।  
ततः सा लज्जिता कोपात्तं शशाप तिलोत्तमा ॥ ३३  
यया हृतमना राजन्न शृणोषि वचो मम ।  
तस्याश्चतुर्दशसमा वियोगस्ते भविष्यति ॥ ३४  
मातलिस्तच्च शुश्राव स च राजा प्रियोत्सुकः ।  
ययौ रथेन कौशाम्बीमयोध्यां मनसा पुनः ॥ ३५  
ततो युगन्धरादिभ्यो मन्त्रिभ्यो वासवाच्छ्रुतम् ।  
मृगावतीगतं सर्वं शशंसोत्सुकया धिया ॥ ३६  
याचितुं तां स कन्यां च तत्पितुः कृतवर्मणः ।  
अयोध्यां प्राहिणोद्दूतं कालक्षेपासहो नृपः ॥ ३७  
कृतवर्मा च तद्दूताच्छ्रुत्वा सन्देशमभ्यधात् ।  
हर्षाद्देव्यै कलावत्यै ततः साप्येनमब्रवीत् ॥ ३८  
राजन्सहस्रानीकाय देयावश्यं मृगावती ।  
इममर्थं च मे स्वप्ने जाने कोऽप्यवदद्द्विजः ॥ ३९  
अथ हृष्टो मृगावत्या नृत्तगीतादिकौशलम् ।  
रूपं चाप्रतिमं तस्मै दूतायादर्शयन्नपः ॥४०  
ददौ तां च स कान्तानां कलानामेकमास्पदम् ।  
कृतवर्मा सुतां तस्मै राज्ञे मूर्तिमिवैन्दवीम् ॥ ४१  
परस्परगुणावाप्त्यै स श्रुतप्रज्ञयोरिव ।  
अभूत्सहस्रानीकस्य मृगावत्याश्च सङ्गमः ॥ ४२  
अथ तस्याचिराद्राज्ञो मन्त्रिणां जज्ञिरे सुताः ।  
जज्ञे युगन्धरस्यापि पुत्रो यौगन्धरायणः ॥ ४३  
सुप्रतीकस्य पुत्रश्च रुमण्वानित्यजायत ।  
योऽस्य नर्मसुहृत्तस्य पुत्रोऽजनि वसन्तकः ॥ ४४  
ततस्तस्यापि दिवसैः सहस्रानीकभूपतेः ।  
बभार गर्भमापाण्डुमुखी राज्ञी मृगावती ॥ ४५  
ययाचे साथ भर्तारं दर्शनातृप्तलोचनम् ।  
दोहदं रुधिरापूर्णलीलावापीनिमज्जनम् ॥ ४६  
स चेच्छां पूरयन्राज्ञ्या लाक्षादिरसनिर्भराम् ।  
चकार धार्मिको राजा वापीं रक्तावृतामिव ॥ ४७  
तस्यां स्नान्तीमकस्माच्च लाक्षालिप्तां निपत्य ताम् ।  
गरुडान्वयजः पक्षी जहारामिषशङ्कया ॥ ४८  
पक्षिणा क्वापि नीतां तामन्वेष्टुमिव तत्क्षणम् ।  
ययौ सहस्रानीकस्य धैर्यं विह्वलचेतसा ॥ ४९  
प्रियानुरक्तं चेतोऽपि नूनं तस्य पतत्त्रिणा ।  
जह्रे येन स निःसञ्ज्ञः पपात भुवि भूपतिः ॥ ५०  
क्षणाच्च लब्धसञ्ज्ञेऽस्मिन्राज्ञि बुद्ध्वा प्रभावतः ।  
अवतीर्य द्युमार्गेण तत्र मातलिराययौ ॥ ५१  
स राजानं समाश्वास्य सावधिं प्राग्यथा श्रुतम् ।  
तस्मै तिलोत्तमाशापं कथयित्वा ततोऽगमत् ॥ ५२  
हा प्रिये पूर्णकामा सा जाता पापा तिलोत्तमा ।  
इत्यादि च स शोकार्तो विललाप महीपतिः ॥ ५३  
विज्ञातशापवृत्तान्तो बोधितश्च स मन्त्रिभिः ।  
कथञ्चिज्जीवितं दध्रे पुनः सङ्गमवाञ्छया ॥ ५४  
तां च राज्ञीं स पक्षीन्द्रः क्षणान्नीत्वा मृगावतीम् ।  
जीवन्तीं वीक्ष्य तत्याज दैवादुदयपर्वते ॥ ५५  
त्यक्त्वा तस्मिन्गते चाथ राज्ञी शोकभयाकुला ।  
ददर्शानाथमात्मानं दुर्गमाद्रितटस्थितम् ॥ ५६  
एकाकिनीमेकवस्त्रां क्रन्दन्तीमथ तां वने ।  
ग्रासीकर्तुं प्रवृत्तोऽभूदुत्थायाजगरो महान् ॥ ५७  
निहत्याजगरं तं च शुभोदर्का तथैव सा ।  
दिव्येन मोचिता पुंसा दृष्टनष्टेन केनचित् ॥ ५८  
ततो वनगजस्याग्रे सा स्वयं मरणार्थिनी ।  
आत्मानमक्षिपत्सोऽपि ररक्ष दययेव ताम् ॥ ५९  
चित्रं यच्छ्वापदोऽप्येनां पतितामपि गोचरे ।  
नावधीदथवा किं हि न भवेदीश्वरेच्छया ॥ ६०  
अथ प्रपाताभिमुखी बाला गर्भभरालसा ।  
स्मरन्ती तं च भर्तारं मुक्तकण्ठं रुरोद सा ॥ ६१  
तच्छ्रुत्वा मुनिपुत्रोऽथ तत्रैकस्तां समाययौ ।  
आगतः फलमूलार्थं शुचं मूर्तिमतीमिव ॥ ६२  
स च पृष्ट्वा यथावृत्तमाश्वास्य च कथञ्चन ।  
जमदग्न्याश्रमं राज्ञीं निनायैनां दयार्द्रधीः ॥ ६३  
तत्र मूर्तमिवाश्वासं जमदग्निं ददर्श सा ।  
तेजसा स्थिरबालार्कं कुर्वाणमुदयाचलम् ॥ ६४  
सोऽपि तां पादपतितां मुनिराश्रितवत्सलः ।  
राज्ञीं वियोगदुःखार्तां दिव्यदृष्टिरभाषत ॥ ६५  
इह ते जनिता पुत्रि पुत्रो वंशधरः पितुः ।  
भविष्यति च भर्ता ते सङ्गमो मा शुचं कृथाः ॥ ६६  
इत्युक्ता मुनिना साध्वी सा जग्राह मृगावती ।  
आश्रमेऽवस्थितिं तस्मिन्नाशां च प्रियसङ्गमे ॥ ६७  
ततश्च दिवसैस्तत्र श्लाघनीयमनिन्दिता ।  
सत्सङ्गतिरिवाचारं पुत्ररत्नमसूत सा ॥ ६८  
श्रीमानुदयनो नाम्ना राजा जातो महायशाः ।  
भविष्यति च पुत्रोऽस्य सर्वविद्याधराधिपः ॥ ६९  
इत्यन्तरिक्षादुदभूत्तस्मिन्काले सरस्वती ।  
आदधाना मृगावत्याश्चित्तविस्मृतमुत्सवम् ॥ ७०  
क्रमादुदयनः सोऽथ बालस्तस्मिंस्तपोवने ।  
अवर्धत निजैः सार्धं वयस्यैरिव सद्गुणैः ॥ ७१  
कृत्वा क्षत्रोचितान्सर्वान्संस्काराञ्जमदग्निना ।  
व्यनीयत स विद्यासु धनुर्वेदे च वीर्यवान् ॥ ७२  
कृष्ट्वा च स्वकरान्माता तस्य स्नेहान्मृगावती ।  
सहस्रानीकनामाङ्कं चकार कटकं करे ॥ ७३  
हरिणाखेटके जातु भ्राम्यन्नुदयनोऽथ सः ।  
शबरेण हठाक्रान्तमटव्यां सर्पमैक्षत ॥ ७४  
सदयः सुन्दरे तस्मिन्सर्पे तं शबरं च सः ।  
उवाच मुच्यतामेष सर्पो मद्वचनादिति ॥ ७५  
ततः स शबरोऽवादीज्जीविकेयं मम प्रभो ।  
कृपणोऽहं हि जीवामि भुजगं खेलयन्सदा ॥ ७६  
विपन्ने पन्नगे पूर्वं मन्त्रौषधिबलादयम् ।  
वष्टब्धश्च मया लब्धश्चिन्वतैतां महाटवीम् ॥ ७७  
श्रुत्वेत्युदयनस्त्यागी दत्त्वास्मै शबराय तम् ।  
कटकं जननीदत्तं स तं सर्पममोचयत् ॥ ७८  
गृहीतकटके याते शबरे पुरतो गतिम् ।  
कृत्वा स भुजगः प्रीतो जगादोदयनं तदा ॥ ७९  
वसुनेमिरिति ख्यातो ज्येष्ठो भ्रातास्मि वासुकेः ।  
इमां वीणां गृहाण त्वं मत्तः संरक्षितात्त्वया ॥ ८०  
तन्त्रीनिर्घोषरम्यां च श्रुतिभागविभाजिताम् ।  
ताम्बूलीश्च सहाम्लानमालातिलकयुक्तिभिः ॥ ८१  
तद्युक्तो जमदग्नेस्तं नागोत्क्षिप्तः स चाश्रमम् ।  
आगादुदयनो मातुर्दृशि वर्षन्निवामृतम् ॥ ८२  
अत्रान्तरे स शबरोऽप्यटवीं प्राप्य पर्यटन् ।  
आदायोदयनात्प्राप्तं कटकं तद्विधेर्वशात् ॥ ८३  
विक्रीणानश्च तत्तत्र राजनामाङ्कमापणे ।  
वष्टभ्य राजपुरुषैर्निन्ये राजकुलं च सः ॥ ८४  
कुतस्त्वयेदं कटकं सम्प्राप्तमिति तत्र सः ।  
राज्ञा सहस्रानीकेन स्वयं शोकादपृच्छत ॥ ८५  
अथोदयाद्रौ सर्पस्य ग्रहणात्प्रभृति स्वकम् ।  
कटकप्राप्तिवृत्तान्तं शबरः स जगाद तम् ॥ ८६  
तद्बुद्ध्वा शबराद्दृष्ट्वा दयितावलयं च तम् ।  
विचारदोलामारोहत्सहस्रानीकभूपतिः ॥ ८७  
क्षीणः शापः स ते राजन्नुदयाद्रौ च सा स्थिता ।  
जमदग्न्याश्रमे जाया सपुत्रा ते मृगावती ॥ ८८  
इति दिव्या तदा वाणी नन्दयामास तं नृपम् ।  
विप्रयोगनिदाघार्तं वारिधारेव बर्हिणम् ॥ ८९  
अथोत्कण्ठादीर्घे कथमपि दिनेऽस्मिन्नवसिते तमेवाग्रे कृत्वा शबरमपरेद्युः स नृपतिः ।  
सहस्रानीकस्तां सरभसमवाप्तुं प्रियतमां प्रतस्थे तत्सैन्यैः सममुदयशैलाश्रमपदम् ॥ ९०  
इति महाकविश्रासोमदेवभट्टविरचिते कथासरित्सागरे कथामुखलम्बके प्रथमस्तरङ्गः ।