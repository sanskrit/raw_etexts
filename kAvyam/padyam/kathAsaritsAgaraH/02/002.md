---
title: ००२

---
गत्वाथ दूरमध्वानं राजा वसतिमग्रहीत् ।  
दिने तस्मिन्स कस्मिंश्चिदरण्यसरसस्तटे ॥ १  
शयनीयगतः श्रान्तस्तत्र सेवारसागतम् ।  
सायं सङ्गतकं नाम जगाद कथकं नृपः ॥ १  
कथामाख्याहि मे काञ्चिद्धृदयस्य विनोदिनीम् ।  
मृगावतीमुखाम्भोजदर्शनोत्सवकाङ्क्षिणः ॥ ३  
अथ सङ्गतकोऽवादीद्देव किं तप्यसे वृथा ।  
आसन्न एव देव्यास्ते क्षीणशापः समागमः ॥ ४  
संयोगा विप्रयोगाश्च भवन्ति बहवो नृणाम् ।  
तथा चात्र कथामेकां कथयामि शृणु प्रभो ॥ ५  
मालवे यज्ञसोमाख्यो द्विजः कश्चिदभूत्पुरा ।  
तस्य च द्वौ सुतौ साधोर्जायेते स्म जनप्रियौ ॥ ६  
एकस्तयोरभून्नाम्ना कालनेमिरिति श्रुतः ।  
द्वितीयश्चापि विगतभय इत्याख्ययाभवत् ॥ ७  
पितरि स्वर्गते तौ च भ्रातरौ तीर्णशैशवौ ।  
विद्याप्राप्त्यै प्रययतुः पुरं पाटलिपुत्रकम् ॥ ८  
तत्रैवोपात्तविद्याभ्यामुपाध्यायो निजे सुते ।  
देवशर्मा ददौ ताभ्यां मूर्ते विद्ये इवापरे ॥ ९  
अथान्यान्वीक्ष्य तानाढ्यन्गृहस्थानीर्ष्यया श्रियम् ।  
होमैः स साधयामास कालनेमिः कृतव्रतः ॥ १०  
सा च तुष्टा सती साक्षादेवं श्रीस्तमभाषत ।  
भूरि प्राप्स्यसि वित्तं च पुत्रं च पृथिवीपतिम् ॥ ११  
किं त्वन्ते चौरसदृशो वधस्तव भविष्यति ।  
हुतमग्नौ त्वया यस्मादमर्षकलुषात्मना ॥ १२  
इत्युक्त्वान्तर्दधे लक्ष्मीः कालनेमिरपि क्रमात् ।  
महाधनोऽभूत्किं चास्य दिनैः पुत्रोऽप्यजायत ॥ १३  
श्रीवरादेष सम्प्राप्त इति नाम्ना तमात्मजम् ।  
श्रीदत्तमकरोत्सोऽपि पिता पूर्णमनोरथः ॥ १४  
क्रमात्स वृद्धिं सम्प्राप्तः श्रीदत्तो ब्राह्मणोऽपि सन् ।  
अस्त्रेषु बाहुयुद्धेषु बभूवाप्रतिमो भुवि ॥ १५  
कालनेमेरथ भ्राता तीर्थार्थी सर्पभक्षिताम् ।  
भार्यामुद्दिश्य विगतभयो देशान्तरं ययौ ॥ १६  
श्रीदत्तोऽपि गुणज्ञेन राज्ञा वल्लभशक्तिना ।  
तत्र विक्रमशक्तेः स स्वपुत्रस्य कृतः सखा ॥ १७  
राजपुत्रेण तेनास्य सहवासोऽभिमानिना ।  
बाल्ये दुर्योधनेनेव भीमस्यासीत्तरस्विना ॥ १८  
द्वावेतस्याथ मित्रत्वं विप्रस्यावन्तिदेशजौ ।  
क्षत्रियौ बाहुशाली च वज्रमुष्टिश्च जग्मतुः ॥ १९  
बाहुयुद्धजिताश्चान्ये दाक्षिणात्या गुणप्रियाः ।  
स्वयंवरसुहृत्त्वेन मन्त्रिपुत्रास्तमाश्रयन् ॥ २०  
महाबलव्याघ्रभटावुपेन्द्रबल इत्यपि ।  
तथा निष्ठुरको नाम सौहार्दं तस्य चक्रिरे ॥ २१  
कदाचिदथ वर्षासु विहर्तुं जाह्नवीतटे ।  
श्रीदत्तः सह तैर्मित्त्रै राजपुत्रसखो ययौ ॥ २२  
स्वभृत्यास्तत्र तं चक्रुर्निजं राजसुतं नृपम् ।  
श्रीदत्तोऽपि स तत्कालं राजा मित्रैरकल्प्यत ॥ २३  
तावता जातरोषेण राजपुत्रेण तेन सः ।  
विप्रवीरो रणायाशु समाहूतो मदस्पृशा ॥ २४  
स तेन बाहुयुद्धेन श्रीदत्तेनाथ निर्जितः ।  
चकार हृदि वध्यं तु वर्द्धमानं कलङ्कितः ॥ २५  
ज्ञात्वा च तमभिप्रायं राजपुत्रस्य शङ्कितः ।  
श्रीदत्तः सह तैर्मित्त्रैस्तत्समीपादपासरत् ॥ २६  
उपसर्पन्स चापश्यद्गङ्गामध्यगता स्त्रियम् ।  
ह्रियमाणां जलौघेन सागरस्थामिव श्रियम् ॥ २७  
ततश्चावततारैतामुद्धर्तुं जलमध्यतः ।  
षड्बाहुशालिप्रमुखान्स्थापयित्वा तटे सखीन् ॥ २८  
तां च केशेष्वपि प्राप्तां निमग्नां दूरमम्भसि ।  
अनुसर्तुं स्त्रियं सोऽपि वीरस्तत्रैव मग्नवान् ॥ २९  
निमज्ज्य चं ददर्शात्र स श्रीदत्तः क्षणादिति ।  
शैवं देवकुलं दिव्यं न पुनर्वारि न स्त्रियम् ॥ ३०  
तद्दृष्ट्वा महदाश्चर्यं श्रान्तो नत्वा वृषध्वजम् ।  
उद्याने सुन्दरे तत्र तां निनाय विभावरीम् ॥ ३१  
प्रातश्च देवमीशानं सा पूजयितुमागता ।  
ददृशे तेन मूर्तेव रूपश्रीः स्त्रीगुणान्विता ॥ ३२  
ईश्वरं पूजयित्वा च सा ततो निजमन्दिरम् ।  
ययाविन्दुमुखी सोऽपि श्रीद्त्तोऽनुजगाम ताम् ॥ ३३  
ददर्श मन्दिरं तच्च तस्याः सुरपुरोपमम् ।  
प्रविवेश च सम्भ्रान्ता सावमानेव मानिनी ॥ ३४  
साप्यसम्भाषमाणैव तमन्तर्वासवेश्मनि ।  
तन्वी न्यषीदत्पर्यङ्के स्त्रीसहस्रोपसेविता ॥ ३५  
श्रीदत्तोऽपि स तत्रैव निषसाद तदन्तिके ।  
अथाकस्मात्प्रववृते तया साध्व्या प्ररोदितुम् ॥ ३६  
निपेतुः स्तनयोस्तस्याः सन्तप्ता बाष्पबिन्दवः ।  
श्रीदत्तस्य च तत्कालं कारुण्यं हृदये गतम् ॥ ३७  
ततः स चैनां पप्रच्छ का त्वं दुःखं च किं तव ।  
वद सुन्दरि शक्तोऽहं तन्निवारयितुं यतः ॥ ३८  
ततः कथञ्चित्सावादीद्वयं दैत्यपतेर्बले ।  
पौत्र्यो दशशतं तासां ज्येष्ठा विद्युऽत्प्रभेत्यहम् ॥ ३९  
स नः पितामहो नीतो विष्णुना दीर्घबन्धनम् ।  
पिता च बाहुयुद्धेन हतस्तेनैव शौरिणा ॥ ४०  
तं हत्वा तेन च निजात्पुरान्निर्वासिता वयम् ।  
प्रवेशरोधकृत्तत्र सिंहश्च स्थापितोऽन्तरे ॥ ९४१  
आवृतं तत्पदं तेन दुःखेन हृदयं च नः ।  
स च यक्षः कुबेरस्य शापात्सिंहत्वमागतः ॥ ४२  
मर्त्यैश्चाभिभवस्तस्य शापान्तः कथितः पुरा ।  
पुरप्रवेशोपायार्थे विज्ञप्तो विष्णुरादिशत् ॥ ४३  
अतः स शत्रुरस्माकं केसरी जीयतां त्वया ।  
तदर्थमेव चानीतो मया वीर भवानिह ॥ ४४  
मृगाङ्ककाख्यं खड्गं च जितात्तस्मादवाप्स्यसि ।  
पृथिवीं यत्प्रभावेण जित्वा राजा भविष्यसि ॥ ४५  
तच्छ्रुत्वा स तथेत्यत्र श्रीदत्तोऽतीततद्दिनः ।  
अन्येद्युर्दैत्यकन्यास्ताः कृत्वाग्रे तत्पुरं ययौ ॥ ४६  
जिगाय बाहुयुद्धेन तत्र तं सिंहमुद्धतम् ।  
सोऽपि शापविमुक्तः सन्बभूव पुरुषाकृतिः ॥ ४७  
दत्त्वा चास्मै स खड्गं स्वं तुष्टः शापान्तकारिणे ।  
सहासुराङ्गनादुःखभारेणादर्शनं ययौ ॥ ४८  
सोऽथ सानुजया साकं श्रीदत्तो दैत्यकन्यया ।  
बहिर्गतमिवानन्तं तद्विवेश पुरोत्तमम् ॥ ४९  
अङ्गुलीयं विषघ्नं च सास्मै दैत्यसुता ददौ ।  
ततः सोऽत्र स्थितस्तस्यां साभिलाषोऽभवद्युवा ॥ ५०  
साथ युक्त्या जगादैनं वाप्यां स्नानमितः कुरु ।  
आदायैनं च मज्जेस्त्वं खड्गं ग्राहभयापहम् ॥ ५१  
तथेति वाप्यां मग्नः सञ्श्रीदत्तो जाह्नवीतटात् ।  
तस्मादेव समुत्तस्थौ यस्मात्पूर्वमवातरत् ॥ ५२  
खड्गाङ्गुलीयके पश्यन्पातालादुत्थितोऽथ सः ।  
विषण्णो विस्मितश्चासीद्वञ्चितोऽसुरकन्यया ॥ ५३  
ततस्तान्सुहृदोऽन्वेष्टुं स्वगृहाभिमुखं ययौ ।  
गच्छन्निष्ठुरकाख्यं च मित्त्रं मार्गे ददर्श सः ॥ ५४  
स चोपेत्य प्रणम्याथ नीत्वैकान्ते च सत्वरम् ।  
तं पृष्टस्वजनोदन्तमेवं निष्ठुरकोऽब्रवीत् ॥ ५५  
गङ्गान्तस्त्वां तदा मग्नमन्विष्य दिवसान्बहून् ।  
स्वशिरांसि शुचा छेत्तुमभूम वयमुद्यताः ॥ ५६  
न पुत्राः साहसं कार्यं जीवन्नेष्यति वः सखा ।  
इत्यन्तरिक्षाद्वाणी नस्तमुद्योगं न्यवारयत् ॥ ५७  
ततश्च त्वत्पितुः पार्श्वमस्माकं प्रतिगच्छताम् ।  
मार्गे सत्वरमभ्येत्य पुमानेकोऽब्रवीदिदम् ॥ ५८  
नगरं न प्रवेष्टव्यं युष्माभिरिह साम्प्रतम् ।  
यतो वल्लभशक्तिः स विपन्नोऽत्र महीपतिः ॥ ५९  
दत्तो विक्रमशक्तिश्च राज्ये सम्भूय मन्त्रिभिः ।  
प्राप्तराज्यः स चान्येद्युः कालनेमेरगाद्गृहम् ॥ ६०  
श्रीदत्तः क्व स ते पुत्र इति चामर्षनिर्भरः ।  
तमपृच्छत्स चाप्येनं नाहं वेद्मीत्यभाषत ॥ ६१  
प्रच्छादितोऽमुना पुत्र इति तेन निषूदितः ।  
कालनेमिः स शूलायां राज्ञा चौर इति क्रुधा ॥ ६२  
तद्दृष्ट्वा तस्य भार्यायाः स्वयं हृदयमस्फुटत् ।  
पापं पापान्तराक्षेपक्रूरं हि क्रूरकर्मणाम् ॥ ६३  
तेन चान्विष्यते हन्तुं सोऽपि विक्रमशक्तिना ।  
श्रीदत्तस्तद्वयस्याश्च यूयं तद्गम्यतामितः ॥ ६४  
इति तेनोदिताः पुंसा शोकार्तास्ते निजां भुवम् ।  
बाहुशाल्यादयः पञ्च सम्मन्त्र्योज्जयिनीं गताः ६५  
प्रच्छन्नः स्थापितश्चाहं त्वदर्थमिह तैः सखे ।  
तदेहि तावद्गच्छावस्तत्रैव सुहृदन्तिकम् ॥ ६६  
एवं निष्ठुरकाच्छ्रुत्वा पितरावनुशोच्य सः ।  
निदधे प्रतिकारास्थामिव खड्गे दृशं मुहुः ॥ ६७  
कालं प्रतीक्षमाणोऽथ वीरो निष्ठुरकान्वितः ।  
प्रतस्थे तान्सखीन्प्राप्तुं स तामुज्जयिनीं पुरीम् ॥ ६८  
आमज्जनान्तं वृत्तान्तं सख्युस्तस्य च वर्णयन् ।  
श्रीदत्तः स ददर्शैकां क्रोशन्तीमबलां पथि ॥ ६९  
अबला भ्रष्टमार्गाहं मालवं प्रस्थितेति ताम् ।  
ब्रुवन्तीं दयया सोऽथ सहप्रस्थायिनीं व्यधात् ॥ ७०  
तया दयानुरोधाच्च स्त्रिया निष्ठुरकान्वितः ।  
कस्मिंश्चिच्छून्यनगरे दिने तस्मिन्नुवास सः ॥ ७१  
तत्र रात्रावकस्माच्च मुक्तनिद्रो ददर्श ताम् ।  
स्त्रियं निष्ठुरकं हत्वा हर्षात्तन्मांसमश्नतीम् ॥ ७२  
उदतिष्ठत्समाकृष्य सोऽथ खड्गं मृगाङ्ककम् ।  
सापि स्त्री राक्षसीरूपं घोरं स्वं प्रत्यपद्यत ॥ ७३  
स च केशेषु जग्राह निहन्तुं तां निशाचरीम् ।  
तत्क्षणं दिव्यरूपत्वं सम्प्राप्ता तमुवाच सा ॥ ७४  
मा मां वधीर्महाभाग मुञ्च नैवास्मि राक्षसी ।  
अयमेवंविधः शापो ममाभूत्कौशिकान्मुनेः ॥  
तपस्यतो हि तस्याहं धनाधिपतिनामुना ।  
विघ्नाय प्रेषिता पूर्वं तत्पदप्राप्तिकाङ्क्षिणः ॥ ७६  
ततः कान्तेन रूपेण तं क्षोभयितुमक्षमा ।  
लज्जिता त्रासयन्त्येनमकार्षं भैरवं वपुः ॥ ७७  
तद्दृष्ट्वा स मुनिः शापं सदृशं मय्यथो दधे ।  
राक्षसी भव पापे त्वं निघ्नन्ती मानुषानिति ॥ ७८  
त्वत्तः केशग्रहे प्राप्ते शापान्तं मे स चाकरोत् ।  
इत्यहं राक्षसीभावमिमं कष्टमुपागमम् ॥ ७९  
मयैव नगरं चैतद्ग्रस्तमद्य च मे चिरात् ।  
त्वया कृतः स शापान्तस्तगृहाणाधुना वरम् ॥ ८०  
इति तस्या वचः श्रुत्वा श्रीदत्तः सादरोऽभ्यधात् ।  
किमन्येन वरेणाद्य जीवत्वेष सखा मम ॥ ८१  
एवमस्त्विति सा चास्मै वरं दत्त्वा तिरोदधे ।  
अक्षताङ्गः स चोत्तस्थौ जीवन्निष्ठुरकः पुनः ॥ ८२  
तेनैव सह च प्रातः प्रहृष्टो विस्मितश्च सः ।  
ततः प्रतस्थे श्रीदत्तः प्राप चोज्जयिनीं क्रमात् ॥ ८३  
तत्र सम्भावयामास सखीन्मार्गोन्मुखान्स तान् ।  
दर्शनेन यथायातो नीलकण्ठानिवाम्बुदः । ८४  
कृतातिथ्यविधिश्चासौ स्वगृहं बाहुशालिना ।  
नीतोऽभूत्कथिताशेषनिजवृत्तान्तकौतुकः ॥ ८५  
तत्रोपचर्यमाणः सन्पितृभ्यां बाहुशालिनः ।  
स उवास समं मित्रैः श्रीदत्तः स्वगृहे यथा ॥ ८६  
कदाचित्सोऽथ सम्प्राप्ते मधुमासमहोत्सवे ।  
यात्रामुपवने द्रष्टुं जगाम सखिभिः सह ॥ ८७  
तत्र कन्यां ददर्शैकां राज्ञः श्रीबिम्बकेः सुताम् ।  
आगतामाकृतिमतीं साक्षादिव मधुश्रियम् ॥ ८८  
सा मृगाङ्कवती नाम हृदयं तस्य तत्क्षणम् ।  
विवेश दत्तमार्गेव दृष्ट्यास्य सविकासया ॥ ८९  
तस्या अपि मुहुः स्निग्धा प्रथमप्रेमशंसिनी ।  
न्यस्ता तं प्रति दूतीव दृष्टिश्चक्रे गतागतम् ॥ ९०  
प्रविष्टां वृक्षगहनं तामपश्यन्नथ क्षणात् ।  
श्रीदत्तः शून्यहृदयो दिशोऽपि न ददर्श सः ॥ ९१  
ज्ञातं मया ते हृदयं सखे मापह्नवं कृथाः ।  
तदेहि तत्र गच्छावो यत्र राजसुता गता ॥ ९२  
इत्युक्तश्चेङ्गितज्ञेन सुहृदा बाहुशालिना ।  
तथेति स ययौ तस्याः सन्निकर्षं सुहृत्सखः ॥ ९३  
हा कष्टमहिना दष्टा राजपुत्रीति तत्क्षणम् ।  
आक्रन्द उदभूत्तत्र श्रीदत्तहृदयज्वरः ॥ ९४  
विषघ्नमङ्गुलीयं च विद्या च सुहृदोऽस्य मे ।  
अस्तीति गत्वा जगदे कञ्चुकी बाहुशालिना ॥ ९५  
स च तत्क्षणमभ्येत्य कञ्चुकी चरणानतः ।  
निकटं राजदुहितुः श्रीदत्तमनयद्द्रुतम् ॥ ९६  
सोऽपि तस्यास्तदङ्गुल्यां निचिक्षेपाङ्गुलीयकम् ।  
ततो जजाप विद्यां च तेन प्रत्युज्जिजीव सा ॥ ९७  
अथ सर्वजने हृष्टे श्रीदत्तस्तुतितत्परे ।  
तत्रैव ज्ञातवृत्तान्तो राजा बिम्बकिराययौ ॥ ९८  
तेनासौ सखिभिः सार्धमगृहीताङ्गुलीयकः ।  
प्रत्याजगाम श्रीदत्तो भवनं बाहुशालिनः ॥ ९९  
तत्र तस्मै सुवर्णादि यत्प्रीतः प्राहिणोन्नृपः ।  
तद्बाहुशालिनः पित्रे समग्रं स समर्पयत् ॥ १००  
अथ तां चिन्तयन्कान्तां स तथा पर्यतप्यत ।  
यथा किङ्कार्यतामूढा वयस्यस्तस्य जज्ञिरे ॥ १०१  
ततो भावनिका नाम राजपुत्र्याः प्रिया सखी ।  
अङ्गुलीयार्पणव्याजात्तस्यान्तिकमुपाययौ ॥ १०२  
उवाच चैनं मत्सख्यास्तस्याः सुभग साम्प्रतम् ।  
त्वं वा प्राणप्रदो भर्ता मृत्युर्वाप्येष निश्चयः ॥ १०३  
इत्युक्ते भावनिकया श्रीदत्तः स च सापि च ।  
बाहुशाली च तेऽन्ये च मन्त्रं सम्भूय चक्रिरे ॥ १०४  
हरामो निभृतं युक्त्या राजपुत्रीमिमां वयम् ।  
निवासहेतोर्गुप्तं च गच्छामो मथुरामितः ॥ १०५  
इति सम्मन्त्रिते सम्यक्कार्यसिद्ध्यै च संविदि ।  
अन्योन्यं स्थापितायां सा ययौ भावनिका ततः ॥ १०६  
अन्येद्युर्बाहुशाली च वयस्यत्रितयान्वितः ।  
वणिज्याव्यपदेशेन जगाम मथुरां प्रति ॥ १०७  
स गच्छन्स्थापयामास वाहनानि पदे पदे ।  
राजपुत्र्यभिसाराय गूढानि चतुराणि च ॥ १०८  
श्रीदत्तोऽपि ततः काचिद्दुहित्रा सहितां स्त्रियम् ।  
सायं राजसुतावासे पाययित्वा मधु न्यधात् ॥ १०९  
ततोऽत्र दीपोद्देशेन दत्त्वाग्निं वासवेश्मनि ।  
प्रच्छन्नं भावनिकया निन्ये राजसुता बहिः ॥ ११०  
तत्क्षणं तां च सम्प्राप्य श्रीदत्तः स बहिः स्थितः ।  
प्राक्प्रस्थितस्य निकटं प्राहिणोद्बाहुशालिनः ॥ १११  
ददौ मित्रद्वयं चास्याः पश्चाद्भावनिकां तथा ।  
तन्मन्दिरे च दग्धा सा क्षीबा स्त्री सुतया सह ॥ ११२  
लोकस्तु तां सखीयुक्तां मेने दग्धां नृपात्मजाम् ।  
प्रातश्च पूर्ववत्तत्र श्रीदत्तो ददृशे जनैः ॥ ११३  
ततो रात्रौ द्वितीयस्यां स गृद्दीतमृगाङ्ककः ।  
श्रीदत्तः प्रययौ पूर्वप्रस्थितां तां प्रियां प्रति ॥ ११४  
तया च रात्र्यातिक्रम्य दूरमध्वानमुत्सुकः ।  
विन्ध्याटवीमथ प्राप स प्रातः प्रहरे गते ॥ ११५  
तत्रादावनिमित्तानि पश्चात्पथि ददर्श तान् ।  
सर्वान्प्रहाराभिहतान्सहभावनिकान्सखीन् ॥ ११६  
ते च दृष्ट्वा निजगदुस्तं सम्भ्रान्तमुपागतम् ।  
मुषिताः स्मो निपत्याद्य बह्वश्वारोहसेनया ॥ ११७  
एकेन चाश्वारोहेण राजपुत्री भयाकुला ।  
अस्मास्वेतदवस्थेषु नीताश्वमधिरोप्य सा ॥ ११८  
दूरं न यावन्नीता च तावद्गच्छानया दिशा ।  
अस्माकमन्तिके मा स्थाः सर्वथाभ्यधिका च सा ॥ ११९  
इति तैः प्रेषितो मित्त्रैर्मुहुः पश्यन्विवृत्य सः ।  
जवेन राजतनयां श्रीदत्तोऽनुससार ताम् ॥ १२०  
गत्वा सुदूरं लेभे च तामश्वारोहवाहिनीम् ।  
युवानमेकं तन्मध्ये क्षत्रियं स ददर्श च ॥ १२१  
तेनोपरि तुरङ्गस्य गृहीतां तां नृपात्मजाम् ।  
अपश्यच्च ययौ चास्य क्षत्रयूनोऽन्तिकं क्रमात् ॥ १२२  
सान्त्वेन राजपुत्रीं ताममुञ्चन्तं च पादतः ।  
अश्वादाक्षिप्य दृषदि श्रीदत्तस्तमचूर्णयत् ॥ १२३  
तं हत्वा च तमेवाश्वमारुह्य निजघान तान् ।  
अन्यानपि बहून्क्रुद्धानश्वारोहान्प्रधावितान् ॥ १२४  
हतशेषास्ततस्ते च तद्दृष्ट्वा तस्य तादृशम् ।  
वीरस्यामानुषं वीर्यं पलाय्य सभयं ययुः ॥ १२५  
स चापि तुरगारूढो राजपुत्र्या तया सह ।  
मृगाङ्कवत्या श्रीदत्तः प्रययौ तान्सखीन्प्रति ॥ १२६  
स्तोकं गत्वा च तस्याश्वः सङ्ग्रामे व्रणितो भृशम् ।  
सभार्यस्यावतीर्णस्य पपात प्राप पञ्चताम् ॥ १२७  
तत्कालं चास्य तत्रैव सा मृगाङ्कवती प्रिया ।  
त्रासायासपरिश्रान्ता तृषार्ता समपद्यत ॥ १२८  
स्थापयित्वा च तां तत्र गत्वा दूरमितस्ततः ।  
जलमन्विष्यतश्चास्य सवितास्तमुपाययौ ॥ १२९  
ततः स लब्धेऽपि जले मार्गनाशवशाद्भ्रमन् ।  
चक्रवाकवदुत्कूजंस्तां निनाय निशां वने ॥ १३०  
प्रातः प्राप च तत्स्थानं पतिताश्वोपलक्षितम् ।  
न च तत्र क्वचित्कान्तां राजपुत्रीं ददर्श ताम् ॥ १३१  
ततः स मोहाद्विन्यस्य भुवि खड्गं मृगाङ्ककम् ।  
वृक्षाग्रमारुरोहैनामवेक्षितुमितस्ततः ॥ १३२  
तत्क्षणं तेन मार्गेण कोऽप्यगाच्छबराधिपः ।  
स चागत्यैव जग्राह वृक्षमूलान्मृगाङ्ककम् ॥ १३३  
तं दृष्ट्वापि स वृक्षाग्रादवतीर्यैव पृष्टवान् ।  
प्रियाप्रवृत्तिमत्यार्तः श्रीदत्तः शबराधिपम् ॥ १३४  
इतस्त्वं गच्छ मत्पल्लीं जाने सा तत्र ते गता ।  
अहं तत्रैव चैष्यामि दास्याम्यसिमिमं च ते ॥ १३५  
इत्युक्त्वा प्रेषितस्तेन शबरेण स चोत्सुकः ।  
श्रीदत्तस्तां ययौ पल्लीं तदीयैः पुरुषैः सह ॥ १३६  
श्रमं तावद्विमुञ्चेति तत्रोक्तः पुरुषैश्च तैः ।  
प्राप्य पल्लीपतेर्गेहं श्रान्तो निद्रां क्षणाद्ययौ ॥ १३७  
प्रबुद्धश्च ददर्श स्वौ पादौ निगडसंयुतौ ।  
अलब्धतद्गती कान्ताप्राप्त्युपायोद्यमाविव ॥ १३८  
अथ क्षणं दत्तसुखां क्षणान्तरविमाथिनीम् ।  
देवस्येव गतिं तत्र तस्थौ शोचन्स तां प्रियाम् ॥ १३९  
एकदा तमुवाचैत्य चेटी मोचनिकाभिधा ।  
आगतोऽसि महाभाग कुत्रेह बत मृत्यवे ॥ १४०  
कार्यसिद्ध्यै स हि क्वापि प्रयातः शबराधिपः ।  
आगत्य चण्डिकायास्त्वामुपहारी करिष्यति ॥ १४१  
एतदर्थं हि तेन त्वमितो विन्ध्याटवीतटात् ।  
प्राप्य युक्त्या विसृज्येह नीतः सम्प्रति बन्धनम् ॥ १४२  
भगवत्युपहारत्वे यत एवासि कल्पितः ।  
अत एव सदा वस्त्रैर्भोजनैश्चोपचर्यसे ॥ १४३  
एकस्तु मुक्त्युपायस्ते विद्यते यदि मन्यसे ।  
अस्त्यस्य सुन्दरी नाम शबराधिपतेः सुता ॥ १४४  
अत्यर्थं सा च दृष्ट्वा त्वां जायते मदनातुरा ।  
तां भजस्व वयस्यां मे ततः क्षेममवाप्स्यसि ॥ १४५  
तथेत्युक्तो विमुक्त्यर्थी स श्रीदत्तस्तथेति ताम् ।  
गान्धर्वविधिना गुप्तं भार्यां व्यधित सुन्दरीम् ॥ १४६  
रात्रौ रात्रौ च सा तस्य बन्धनानि न्यवारयत् ।  
अचिराच्च सगर्भा सा सुन्दरी समपद्यत ॥ १४७  
तत्सर्वमथ तन्माता बुद्ध्वा मोचनिकामुखात् ।  
जामातृस्नेहतो गत्वा स्वैरं श्रीदत्तमब्रवीत् ॥ १४८  
पुत्र श्रीचण्डनामासौ कोपनः सुन्दरीपिता ।  
न त्वां क्षमेत तद्गच्छ विस्मर्तव्या न सुन्दरी ॥ १४९  
इत्युक्त्वा मोचितः श्वश्र्वा खड्गं श्रीचण्डहस्तगम् ।  
सुन्दर्यै निजमावेद्य श्रीदत्तः प्रययौ ततः ॥ १५०  
विवेश चाद्यां तामेव चिन्ताक्रान्तो निजाटवीम् ।  
मृगाङ्कवत्याः पदवीं तस्या जिज्ञासितुं पुनः ॥ १५१  
निमित्तं च शुभं दृष्ट्वा तमेवोद्देशमाययौ ।  
यत्रास्याश्वो मृतः सोऽथ यत्र सा हारिता वधूः ॥ १५२  
तत्र चैकं ददर्शाराल्लुब्धकं सम्मुखागतम् ।  
दृष्ट्वा च पृष्टवांस्तस्याः प्रवृत्तिं हरिणीदृशः ॥ १५३  
किं श्रीद्त्तस्त्वमित्युक्तो लुब्धकेन च तत्र सः ।  
स एव मन्दभाग्योऽहमित्युवाच विनिःश्वसन् ॥ १५४  
ततः स लुब्धकोऽवादीत्तर्हि वच्मि सखे शृणु ।  
दृष्टा सा ते मया भार्या क्रन्दन्ती त्वामितस्ततः ॥ १५५  
पृष्ट्वा ततश्च वृत्तान्तमाश्वास्य च कृपाकुलः ।  
निजां पल्लीमितोऽरण्याद्दीनां तां नीतवानहम् ॥ १५६  
तत्र चालोक्य तरुणान्पुलिन्दान्सभयेन सा ।  
मथुरानिकटं ग्रामं नीता नागस्थलं मया ॥ १५७  
तत्र च स्थापिता गेहे स्थविरस्य द्विजन्मनः ।  
विश्वदत्ताभिधानस्य न्यासीकृत्य सगौरवम् ॥ १५८  
ततश्चाहमिहायातो बुद्ध्वा त्वन्नाम तन्मुखात् ।  
तामन्वेष्टुं ततो गच्छ शीघ्रं नागस्थलं प्रति ॥ १५९  
इत्युक्तो लुब्धकेनाशु स श्रीदत्तस्ततो ययौ ।  
तं च नागस्थलं प्रापदपरेद्युर्दिनात्यये ॥ १६०  
भवनं विश्वदत्तस्य प्रविश्याथ विलोक्य तम् ।  
ययाचे देहि मे भार्यां लुब्धकस्थापितामिति ॥ १६१  
तच्छ्रुत्वा विश्वदत्तस्तं श्रीदत्तं निजगाद सः ।  
मथुरायां सुहृन्मेऽस्ति ब्राह्मणो गुणिनां प्रियः ॥ १६२  
उपाध्यायश्च मन्त्री च शूरसेनस्य भूपतेः ।  
तस्य हस्ते त्वदीया सा गृहिणी स्थापिता मया ॥ १६३  
भयं हि विजनो ग्रामो न तद्रक्षाक्षमो भवेत् ।  
तत्प्रातस्तत्र गच्छ त्वमद्य विश्रम्यतामिह ॥ १६४  
इत्युक्तो विश्वदत्तेन स नीत्वात्रैव तां निशाम् ।  
प्रातः प्रतस्थे प्रापच्च मथुरामपरे दिने ॥ १६९  
दीर्घाध्वमलिनस्तस्मिन्नगरे बहिरेव सः ।  
स्नानं चक्रे परिश्रान्तो निर्मले दीर्घिकाजले ॥ १६६  
तत एवाम्बुमध्याच्च वस्त्रं चौरनिवेशितम् ।  
प्राप्तवानञ्चलग्रन्थिबद्धहारमशङ्कितम् ॥ १६७  
अथ तद्वस्त्रमादाय स तं हारमलक्षयन् ।  
प्रियां दिदृक्षुः श्रीदत्तो विवेश मथुरां पुरीम् ॥ १६८  
तत्र तत्प्रत्यभिज्ञाय वस्त्रं हारमवाप्य च ।  
स चौर इत्यवष्टभ्य निन्ये नगररक्षिभिः ॥ १६९  
दर्शितश्च तथाभूतो नगराधिपतेश्च तैः ।  
तेनाप्यावेदितो राज्ञे राजाप्यस्यादिशद्वधम् ॥ १७०  
ततो वध्यभुवं हन्तुं नीयमानं ददर्श तम् ।  
सा मृगाङ्कवती दूरात्पश्चात्प्रहतडिण्डिमम् ॥ १७१  
सोऽयं मे नीयते भर्ता वधायेति ससम्भ्रमम् ।  
सा गत्वा मन्त्रिमुख्यं तमब्रवीद्यद्गृहे स्थिता ॥ १७२  
निवार्य वधकान्सोऽथ मन्त्री विज्ञप्य भूपतिम् ।  
श्रीदत्तं मोचयित्वा तं वधादानाययद्गृहम् ॥ १७३  
कथं सोऽयं पितृव्यो मे गत्वा देशान्तरं पुरा ।  
इहैव दैवाद्विगतभयः प्राप्तोऽद्य मन्त्रिताम् ॥ १७४  
इति तं मन्त्रिणं सोऽथ श्रीदत्तस्तद्गृहागतः ।  
प्रत्यभिज्ञातवान्पृष्ट्वा पपातास्य च पादयोः ॥ १७५  
सोऽपि तं प्रत्यभिज्ञाय भ्रातुः पुत्रं सविस्मयः ।  
कण्ठे जग्राह सर्वं च वृत्तान्तं परिपृष्टवान् ॥ १७६  
ततस्तस्मै स निखिलं श्रीदत्तः स्वपितुर्वधात् ।  
आरभ्य निजवृत्तान्तं पितृव्याय न्यवेदयत् ॥ १७७  
सोऽपि मुक्त्वाश्रु विजने भ्रातुः पुत्रं तमभ्यधात् ।  
अधृतिं मा कृथाः पुत्र मम सिद्धा हि यक्षिणी ॥ १७८  
पञ्च वाजिसहस्राणि हेमकोटीश्च सप्त सा ।  
प्रादान्मह्यमपुत्राय तत्तवैवाखिलं धनम् ॥ १७९  
इत्युक्त्वा स पितृव्यस्तां श्रीदत्तायार्पयत्प्रियाम् ।  
श्रीदत्तोऽप्यात्तविभवस्तत्र तां परिणीतवान् ॥ १८०  
ततश्च तस्थौ तत्रैव सङ्गतः कान्तया तया ।  
मृगाङ्कवत्या सानन्दो रात्र्येव कुमुदाकरः ॥ १८१  
बाहुशाल्यादिचिन्ता तु तस्याभूत्पूर्णसम्पदः ।  
इन्दोः कलङ्कलेखेव हृदि मालिन्यदायिनी ॥ १८२  
एकदा स पितृव्यस्तं रहः श्रीदत्तमभ्यधात् ।  
पुत्र राज्ञः सुतास्त्यस्य शूरसेनस्य कन्यका ॥ १८३  
मया चावन्तिदेशे सा नेया दातुं तदाज्ञया ।  
तत्तेनैवापदेशेन हृत्वा तुभ्यं ददामि ताम् ॥ १८४  
ततस्तदनुगे प्राप्ते बले सति च मामके ।  
यद्राज्यं ते श्रियादिष्टं तत्प्राप्स्यस्यचिरादिति ॥ १८५  
निश्चित्यैतच्च तां कन्यां गृहीत्वा ययतुस्ततः ।  
श्रीदत्तस्तत्पितृव्यश्च ससैन्यौ सपरिग्रहौ ॥ १८६  
ततो विन्ध्याटवीमेतौ प्राप्तमात्रावतर्कितौ ।  
चौरसेनातिमहती रुरोध शरवर्षिणी ॥ १८७  
प्रहारमूर्च्छितं बद्ध्वा श्रीदत्तं भग्नसैनिकम् ।  
निन्युश्चौराः स्वपल्लीं ते स्वीकृत्य सकलं धनम् ॥ १८८  
ते च तं प्रापयामासुश्चण्डिकासद्म भीषणम् ।  
उपहाराय घण्टानां नादैर्मृत्युरिवाह्वयत् ॥ १०९  
तत्रापश्यच्च तं पत्नी सा पल्लीपतिपुत्रिका ।  
सुन्दरी द्रष्टुमायाता देवी बालसुतान्विता ॥ १९०  
निषिद्धवत्या मध्यस्थान्दस्यूनानन्दपूर्णया ।  
स श्रीदत्तस्तया साकं तन्मन्दिरमथाविशत् ॥ १९१  
तदैव पल्लीराज्यं तत्प्राप पित्रा यदर्पितम् ।  
प्रागेवानन्यपुत्रेण सुन्दर्यै गच्छता दिवम् ॥ १९२  
तं च चौरसमाक्रान्तं सपितृव्यपरिच्छदम् ।  
सकलत्रं च लेभेऽसौ तं खड्गं च मृगाङ्ककम् ॥ १९३  
तत्रैव शूरसेनस्य सुतां तां परिणीय च ।  
श्रीदत्तोऽपि महान्राजा नगरे समपद्यत ॥ १९४  
प्रजिघाय स दूतांश्च ततः श्वशुरयोस्तयोः ।  
बिम्बकेस्तस्य तस्यापि शूरसेनस्य भूपतेः ॥ १९५  
तमुपाजग्मतुस्तौ च सेनासमुदयान्वितौ ।  
तं विज्ञायैव सम्बन्धं मुदा दुहितृवत्सलौ ॥ १९६  
तेऽपि रूढव्रणाः स्वस्थास्तद्वियुक्ता वयस्यकाः ।  
बाहुशालिप्रभृतयस्तद्बुद्वा तमुपाययुः ॥ १९७  
अथ श्वशुरसंयुक्तो गत्वा तं पितृघातिनम् ।  
चक्रे विक्रमशक्तिं स वीरः क्रोधानलाहुतिम् ॥ १९८  
ततश्च साब्धिवलयां श्रीदत्तः प्राप्य मेदिनीम् ।  
ननन्द विरहोत्तीर्णः स मृगाङ्कवतीसखः ॥ १९९  
इत्थं नरपते दीर्घवियोगव्यसनार्णवम् ।  
तरन्ति च लभन्ते च कल्याणं धीरचेतसः ॥ २००  
इति सङ्गतकाच्छ्रुत्वा कथां स दयितोत्सुकः ।  
तां निनाय निशां मार्गे सहस्रानीकभूपतिः ॥ २०१  
ततो मनोरथारूढः पुरः प्रहितमानसः ।  
प्रातः सहस्रानीकोऽसौ प्रतस्थे स्वां प्रियां प्रति ॥ २०२  
दिनैः कतिपयैस्तं च जमदग्नेरवाप सः ।  
मृगैरपि परित्यक्तचापलं शान्तमाश्रमम् ॥ २०३  
ददर्श कल्पितातिथ्यं जमदग्निं च तत्र तम् ।  
प्रणतः पावनालोकमाकारं तपसामिव ॥ २०४  
स च तस्मै मुनी राज्ञे सपुत्रां तां समर्पयत् ।  
चिरान्मृगावतीं राज्ञीं सानन्दामिव निर्वृतिम् ॥ २०५  
शापान्ते तच्च दम्पत्योस्तयोरन्योन्यदर्शनम् ।  
आनन्दबाष्पपूर्णायां ववर्षेवामृतं दृशि ॥ २०६  
तत्पूर्वदर्शनं पुत्रमालिङ्ग्योदयनं स तम् ।  
मुमोच नृपतिः कृच्छ्राद्रोमाञ्चेनेव कीलितम् ॥ २०७  
ततः सोदयनां राज्ञीं तामादाय मृगावतीम् ।  
आ तपोवनमुद्वाष्पैरनुयातो मृगैरपि ॥ २०८  
आमन्त्र्य जमदग्निं च प्रतस्थे स्वां पुरीं प्रति ।  
प्रशान्तादाश्रमात्तस्मात्सहस्रानीकभूपतिः ॥ २०९  
शृण्वन्विरहवृत्तानि प्रियाया वर्णयंश्च सः ।  
उत्तोरणपताकां तां कौशाम्बीं प्राप्तवान्क्रमात् ॥ २१०  
समं च पत्नीपुत्राभ्यां प्रविवेश स तां पुरीम् ।  
पीयमान इवोत्पक्ष्मराजिभिः पौरलोचनैः ॥ २११  
अभ्यषिञ्चच्च तं तत्र झगित्युदयनं सुतम् ।  
यौवराज्ये महाराजः प्रेर्यमाणः स तद्गुणैः ॥ २१२  
स्वमन्त्रिपुत्रांस्तस्मै स मन्त्रहेतोः समर्पयत् ।  
वसन्तकरुमण्वन्तौ तथा यौगन्धरायणम् ॥ २१३  
एभिर्मन्त्रिवरैरेष कृत्स्नां प्राप्स्यति मेदिनीम् ।  
इति वागुदभूद्दिव्या पुष्पवृक्षा समं तदा ॥ २१४  
ततः सुते न्यस्तभरः स राजा चिरकाङ्क्षितम् ।  
जीवलोकसुखं भेजे मृगावत्या तया सह ॥ २१५  
अथ तस्य जरां प्रशान्तिदूतीमुपयातां क्षितिपस्य कर्णमूलम् ।  
सहसैव विलोक्य जातकोपा बत दूरे विषयस्पृहा बभूव ॥ २१६  
ततस्तं कल्याणं तनयमनुरक्तप्रकृतिकं निवेश्य स्वे राज्ये जगदुदयहेतोरुदयनम् ।  
सहस्रानीकोऽसौ सचिवसहितः सप्रियतमो महाप्रस्थानाय क्षितिपतिरगच्छद्धिमगिरिम् ॥ २१७  
इति महाकविश्रीसोभदेवभट्टविरचिते कथासरित्सागरे कथामुखलम्बके द्वितीयस्तरङ्गः ।