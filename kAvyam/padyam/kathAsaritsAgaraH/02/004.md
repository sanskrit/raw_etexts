---
title: ००४

---
अत्रान्तरे स वत्सेशप्रतिदूतस्तदब्रवीत् ।  
गत्वा प्रतिवचश्चण्डमहासेनाय भूभृते ॥ १  
सोऽपि चण्डमहासेनस्तच्छ्रुत्वैव व्यचिन्तयत् ।  
स तावदिह नायाति मानी वत्सेश्वरो भृशम् ॥ २  
कन्या हि तत्र न प्रेष्या भवेदेवं हि लाघवम् ।  
तस्माद्बद्ध्वैव तं युक्त्या नृपमानाययाम्यहम् ॥ ३  
इति सञ्चिन्त्य सम्मन्त्र्य स राजा मन्त्रिभिः सह ।  
अकारयत्स्वसदृशं महान्तं यन्त्रहस्तिनम् ॥ ४  
तं चान्तर्वीरपुरुषैः कृत्वा छन्नैरधिष्ठितम् ।  
विन्ध्याटव्यां स निदधे राजा यन्त्रमयं गजम् ॥ ५  
तत्र तं चारपुरुषाः पश्यन्ति स्म विदूरतः ।  
गजबन्धरसासक्तवत्सराजोपजीविनः ॥ ६  
ते च त्वरितमागत्य वत्सराजं व्यजिज्ञपन् ।  
देव दृष्टो गजोऽस्माभिरेको विन्ध्यवने भ्रमन् ॥ ७  
अस्मिन्नियति भूलोके नैव योऽन्यत्र दृश्यते ।  
वर्ष्मणा व्याप्तगगनो विन्ध्याद्रिरिव जङ्गमः ॥ ८  
ततश्चारवचः श्रुत्वा वत्सराजो जहर्ष सः ।  
तेभ्यः सुवर्णलक्षं च प्रददौ पारितोषिकम् ॥ ९  
तं चेद्गजेन्द्रं प्राप्स्यामि प्रतिमल्लं नडागिरेः ।  
ततश्चण्डमहासेनो वश्यो भवति मे ध्रुवम् ॥ १०  
ततो वासवदत्तां तां स स्वयं मे प्रयच्छति ।  
इति सञ्चिन्तयन्सोऽथ राजा तामनयन्निशाम् ॥ ११  
प्रातश्च मन्त्रिवचनं न्यक्कृत्वा गजतृष्णया ।  
पुरस्कृत्यैव तांश्चारान्ययौ विन्ध्याटवीं प्रति ॥ १२  
प्रस्थानलग्नस्य फलं कन्यालाभं सबन्धनम् ।  
यदूचुर्गणकास्तस्य तत्स नैव व्यचारयत् ॥ १३  
प्राप्य विन्ध्याटवीं तस्य गजस्य क्षोभशङ्कया ।  
वत्सराजः स सैन्यानि दूरादेव न्यवारयत् ॥ १४  
चारमात्रसहायस्तु वीणां घोषवतीं दधत् ।  
निजव्यसनविस्तीर्णां तां विवेश महाटवीम् ॥ १५  
विन्ध्यस्य दक्षिणे पार्श्वे दूराचारैः प्रदर्शितम् ।  
गजं सत्यगजाभासं तं ददर्श स भूपतिः ॥ १६  
एकाकी वादयन्वीणां चिन्तयन्बन्धनानि सः ।  
मधुरध्वनि गायंश्च शनैरुपजगाम तम् ॥ १७  
गान्धर्वदत्तचित्तत्वात्सन्ध्याध्वान्तवशाच्च सः ।  
न तं वनगजं राजा मायागजमलक्षयत् ॥ १८  
सोऽपि हस्ती तमुत्कर्णतालो गीतरसादिव ।  
उपेत्योपेत्य विचलन्दूरमाकृष्टवान्नृपम् ॥ १९  
ततोऽकस्माच्च निर्गत्य तस्माद्यन्त्रमयाद्गजात् ।  
वत्सेश्वरं तं सन्नद्धाः पुरुषाः पर्यवारयन् ॥ २०  
तान्दृष्ट्वा नृपतिः कोपादाकृष्टच्छुरिकोऽथ सः ।  
अग्रस्थान्योधयन्नन्यैरेत्य पश्चादगृह्यत ॥ २१  
सङ्केतमिलितैश्चान्यैर्योधास्तैः सैनिकैः सह ।  
निन्युर्वत्सेश्वरं चण्डमहासेनान्तिकं च तम् ॥ २२  
सोऽपि चण्डमहासेनो निर्गत्याग्रे कृतादरः ।  
वत्सेशेन समं तेन विवेशोज्जयिनीं पुरीम् ॥ २३  
स तत्र ददृशे पौरैरवमानकलङ्कितः ।  
शशीव लोचनानन्दो वत्सराजो नवागतः ॥ २४  
ततोऽस्य गुणरागेण वधमाशङ्क्य तत्र ते ।  
पौराः सम्भूय सकलाश्चक्रुर्मरणनिश्चयम् ॥ २५  
न मे वत्सेश्वरो वध्यः सन्धेय इति तान्ब्रुवन् ।  
सोऽथ चण्डमहासेनः पौरान्क्षोभादवारयत् ॥ २६  
ततो वासवदत्तां तां सुतां तत्रैव भूपतिः ।  
वत्सराजाय गान्धर्वशिक्षाहेतोः समर्पयत् ॥ २७  
उवाच चैनं गान्धर्वं त्वमेतां शिक्षय प्रभो ।  
ततः प्राप्स्यसि कल्याणं मा विषादं कृथा इति ॥ २८  
तस्य दृष्ट्वा तु तां कन्यां वत्सराजस्य मानसम् ।  
तथा स्नेहाक्तमभवन्न यथा मन्युमैक्षत ॥ २९  
तस्याश्च चक्षुर्मनसी सह तं प्रति जग्मतुः ।  
हिया चक्षुर्निववृते मनस्तु न कथञ्चन ॥ ३०  
अथ वासवदत्तां तां गापयंस्तद्गतेक्षणः ।  
तत्र गान्धर्वशालायां वत्सराज उवास सः ॥ ३१  
अङ्के घोषवती तस्य कण्ठे गीतश्रुतिस्तथा ।  
पुरो वासवदत्ता च तस्थौ चेतोविनोदिनी ॥ ३२  
सा च वासवदत्तास्य परिचर्यापराभवत् ।  
लक्ष्मीरिव तदेकाग्रा बद्धस्याप्यनपायिनी ॥ ३३  
अत्रान्तरे च कौशाम्ब्यां वत्सराजानुगे जने ।  
आवृत्ते तं प्रभुं बुद्ध्वा बद्धं राष्ट्रं प्रचुक्षुभे ॥ ३४  
उज्जयिन्यामवस्कन्दं दातुमैच्छन्समन्ततः ।  
वत्सेश्वरानुरागेण क्रुद्धाः प्रकृतयस्तदा ॥ ३५  
नैव चण्डमहासेनो बलसाध्यो महान्हि सः ।  
न चैवं वत्सराजस्य शरीरे कुशलं भवेत् ॥ ३६  
तस्मान्न युक्तोऽवस्कन्दो बुद्धिसाध्यमिदं पुनः ।  
इति प्रकृतयः क्षोभान्न्यवार्यन्त रुमण्वता ॥ ३७  
ततोऽनुरक्तमालोक्य राष्ट्रमव्यभिचारि तत् ।  
रुमण्वदादीनाह स्म धीरो यौगन्धरायणः ॥ ३८  
इहैव सर्वैर्युष्माभिः स्थातव्यं सततोद्यतैः ।  
रक्षणीयमिदं राष्ट्रं काले कार्यश्च विक्रमः ॥ ३९  
वसन्तकद्वितीयश्च गत्वाहं प्रज्ञया स्वया ।  
वत्सेशं मोचयित्वा तमानयामि न संशयः ॥ ४०  
जलाहतौ विशेषेण वैद्युताग्नेरिव द्युतिः ।  
आपदि स्फुरति प्रज्ञा यस्य धीरः स एव हि ॥ ४१  
प्राकारभञ्जनान्योगांस्तथा निगडभञ्जनान् ।  
अदर्शनप्रयोगांश्च जानेऽहमुपयोगिनः ॥ ४२  
इत्युक्त्वा प्रकृतीः कृत्वा हस्तन्यस्ता रुमण्वतः ।  
यौगन्धरायणः प्रायात्कौशाम्ब्याः सवसन्तकः ॥ ४३  
प्रविवेश च तेनैव सह विन्ध्यमहाटवीम् ।  
स्वप्रज्ञामिव सत्ताढ्यां स्वनीतिमिव दुर्गमाम् ॥ ४४  
तत्र वत्सेशमित्त्रस्य विन्ध्यप्राग्भारवासिनः ।  
गृहं पुलिन्दकाख्यस्य पुलिन्दाधिपतेरगात् ॥ ४५  
तं सज्जं स्थापयित्वा च पथा तेनागमिष्यतः ।  
वत्सराजस्य रक्षार्थं भूरिसैन्यसमन्वितम् ॥ ४६  
गत्वा वसन्तकसखस्ततो यौगन्धरायणः ।  
उज्जयिन्यां महाकालश्मशानं प्राप स क्रमात् ॥ ४७  
विवेश तच्च वेतालैः क्रव्यगन्धिभिरावृतम् ।  
इतस्ततस्तमःश्यामैश्चिताधूमैरिवापरैः ॥ ४८  
तत्रैनं दर्शनप्रीतो मित्रभावाय तत्क्षणम् ।  
योगेश्वराख्यो वृतवानभ्येत्य ब्रह्मराक्षसः ॥ ४९  
तेनोपदिष्टया युक्त्या ततो यौगन्धरायणः ।  
न चकारात्मनः सद्यो रूपस्य परिवर्तनम् ॥ ५०  
बभूव तेन विकृतः कुब्जो वृद्धश्च तत्क्षणात् ।  
उन्मत्तवेषः खल्वाटो हास्यसञ्जननः परम् ॥ ५१  
तयैव युक्त्या स तदा सिरानद्धपृथूदरम् ।  
चक्रे वसन्तकस्यापि रूपं दन्तुरदुर्मुखम् ॥ ५२  
ततो राजकुलद्वारमादौ प्रेष्य वसन्तकम् ।  
विवेशोज्जयिनीं तां स तादृग्यौगन्धरायणः ॥ ५३  
नृत्यन्गायंश्च तत्रासौ बटुभिः परिवारितः ।  
दृष्टः सकौतुकं सर्वैर्ययौ राजगृहं प्रति ॥ ५४  
तत्र राजावरोधानां तेनासौ कृतकौतुकः ।  
अगाद्वासवदत्तायाः शनैः श्रवणगोचरम् ॥ ५५  
सा तमानाययामास चेटिकां प्रेष्य सत्वरम् ।  
गान्धर्वशालां नर्मैकसादरं हि नवं वयः ॥ ५६  
स च तत्र गतो वृद्धं वत्सराजं ददर्श तम् ।  
उन्मत्तवेषो विगलद्वाष्पो यौगन्धरायणः ॥ ५७  
चकार तस्मै सञ्ज्ञां च वत्सराजाय सोऽपि तम् ।  
प्रत्यभिज्ञातवान्राजा वेषप्रच्छन्नमागतम् ॥ ५८  
ततो वासवदत्तां च तच्चेटीः प्रति चात्मनः ।  
अदर्शनं युक्तिबलाद्व्यधाद्यौगन्धरायणः ॥ ५९  
राजा त्वेको ददर्शैनं ताश्च सर्वाः सविस्मयम् ।  
वदन्ति स्म गतोऽकस्मादुन्मत्तः क्वाप्यसाविति ॥ ६०  
तच्छ्रुत्वा तं च दृष्ट्वाग्रे मत्वा योगबलेन तत् ।  
युक्त्या वासवदत्तां तां वत्सराजोऽब्रवीदिदम् ॥ ६१  
गत्वा सरस्वतीपूजामादायागच्छ दारिके ।  
तच्छ्रुत्वा सा तथेत्युक्त्वा सवयस्या विनिर्ययौ ॥ ६२  
यथोचितमुपेत्याथ ददौ वत्सेश्वराय सः ।  
यौगन्धरायणस्तस्मै योगान्निगडभञ्जननान् ॥ ६३  
अन्यान्वासवदत्ताया वीणातन्त्रीनियोजितान् ।  
वशीकरणयोगांश्च राज्ञेऽस्मै स समार्पयत् ॥ ६४  
व्यजिज्ञपच्च तं राजन्निहायातो वसन्तकः ।  
द्वारि स्थितोऽन्यरूपेण तं कुरुष्वान्तिके द्विजम् ॥ ६५  
यदा वासवदत्तेयं त्वयि विस्रम्भमेष्यति ।  
तदा वक्ष्यामि यदहं तत्कुर्यास्तिष्ठ साम्प्रतम् ॥ ६६  
इत्युक्त्वा निर्ययौ शीघ्रं ततो यौगन्धरायणः ।  
अगाद्वासवदत्ता च पूजामादाय तत्क्षणात् ॥ ६७  
सोऽथ तामवदद्राजा बहिर्द्वारि द्विजः स्थितः ।  
सरस्वत्यर्चने सोऽस्मिन्दक्षिणार्थे प्रवेश्यताम् ॥ ६८  
तथेति द्वारदेशात्स तत्र वासवदत्तया ।  
विरूपामाकृतिं बिभ्रदानाय्यत वसन्तकः ॥ ६९  
स चानीतस्तमालोक्य वत्सेशमरुदच्छुचा ।  
ततश्चाप्रतिभेदाय स राजा निजगाद तम् ॥ ७०  
हे ब्रह्मन्रोगवैरूप्यं सर्वमेतदहं तव ।  
निवारयामि मा रोदीस्तिष्ठेहैव ममान्तिके ॥ ७१  
महान्प्रसादो देवेति स चोवाच वसन्तकः ।  
सोऽथ तं विकृतं दृष्ट्वा राजा स्मितमुखोऽभवत् ॥ ७२  
तच्चालोक्याशयं बुद्ध्वा तस्य सोऽपि वसन्तकः ।  
हसति स्माधिकोद्भूतविरूपाननवैकृतः ॥ ७३  
तं हसन्तं तथा दृष्ट्वा क्रीडनीयकसन्निभम् ।  
तत्र वासवदत्तापि जहास च तुतोष च ॥ ७४  
ततः सा नर्मणा बाला तं पप्रच्छ वसन्तकम् ।  
किं विज्ञानं विजानासि भो ब्रह्मन्कथ्यतामिति ॥ ७५  
कथाः कथयितुं देवि जानामीति स चावदत् ।  
कथां कथय तर्ह्येकामिति सापि ततोऽब्रवीत् ॥ ७६  
ततस्तां राजतनयां रञ्जयन्स वसन्तकः ।  
हास्यवैचित्रसरसामिमामकथयत्कथाम् ॥ ७७  
अस्तीह मथुरा नाम पुरी कंसारिजन्मभूः ।  
तस्यां रूपणिकेत्यासीत्ख्याता वारविलासिनी ॥ ७८  
तस्या मकरदंष्ट्राख्या माताभूद्वृद्धकुट्टनी ।  
तद्गुणाकृष्यमाणानां यूनां दृशि विषच्छटा ॥ ७९  
पूजाकाले सुरकुलं स्वनियोगाय जातु सा ।  
गता रूपणिका दूरादेकं पुरुषमैक्षत ॥ ८०  
स दृष्टः सुभगस्तस्या विवेश हृदयं तथा ।  
यथा मात्रा कृतास्तेऽस्मादुपदेशा विनिर्ययुः ॥ ८१  
चेटिकामथ सावादीद्गच्छ मद्वचनादमुम् ।  
पुरुषं ब्रूहि मद्गेहे त्वयाद्यागम्यतामिति ॥ ८२  
तथेति चेटिका सा च गत्वा तस्मै तदब्रवीत् ।  
ततः स किञ्चिद्विमृशन्पुरुषस्तामभाषत ॥ ८३  
लोहजङ्घाभिधानोऽस्मि ब्राह्मणो नास्ति मे धनम् ।  
तदाढ्यजनलभ्ये हि कोऽहं रूपणिकागृहे ॥ ८४  
न धनं वाच्छ्यते त्वत्तः स्वामिन्येत्युदिते तया ।  
स लोहजङ्घस्तद्वाक्यं तथेति प्रत्यपद्यत ॥ ८५  
ततश्चेटीमुखाद्बुद्ध्वा तच्च सा गृहमुत्सुका ।  
गत्वा रूपणिका तस्थौ तन्मार्गन्यस्तलोचना ॥ ८६  
क्षणाच्च लोहजङ्घोऽथ तस्या मन्दिरमाययौ ।  
कुतोऽयमिति कुट्टन्या दृष्टो मकरदंष्ट्रया ॥ ८७  
सापि रूपणिका दृष्ट्वा स्वयमुत्थाय सादरा ।  
वासवेश्मान्तरं हृष्टा कण्ठे लग्ना निनाय तम् ॥ ८८  
तत्र सा लोहजङ्घस्य तस्य सौभाग्यसम्पदा ।  
वशीकृता सती नान्यत्फलं जन्मन्यमन्यत ॥ ८९  
ततस्तया निवृत्तान्यपुरुषासङ्गया सह ।  
यथासुखं स तत्रैव तस्थौ तन्मन्दिरे युवा ॥ ९०  
तद्दृष्ट्वा शिक्षिताशेषवेषयोषिज्जगाद ताम् ।  
माता मकरदंष्ट्रा सा खिन्ना रूपणिकां रहः ॥ ९१  
किमयं निर्धनः पुत्रि सेव्यते पुरुषस्त्वया ।  
शवं स्पृशन्ति सुजना गणिका न तु निर्धनम् ॥ ९२  
क्वानुरागः क्व वेश्यात्वमिति ते विस्मृतं कथम् ।  
सन्ध्येव रागिणी वेश्या न चिरं पुत्रि दीप्यते ॥ ९३  
नटीव कृत्रिमं प्रेम गणिकार्थाय दर्शयेत् ।  
तदेनं निर्धनं मुञ्च मा कृथा नाशमात्मनः ॥ ९४  
इति मातुर्वचः श्रुत्वा रुषा रूपणिकाब्रवीत् ।  
मैवं वादीर्मम ह्येष प्राणेभ्योऽप्यधिकः प्रियः ॥ ९५  
धनमस्ति च मे भूरि किमन्येन करोम्यहम् ।  
तदम्ब नैव वक्तव्या भूयोऽप्येवमहं त्वया ॥ ९६  
तच्छ्रुत्वा लोहजङ्घस्य निर्वासनविधौ क्रुधा ।  
तस्थौ मकरदंष्ट्रा सा तस्योपायं विचिन्वती ॥ ९७  
अथ मार्गागतं कञ्चित्क्षीणकोषं ददर्श सा ।  
राजपुत्रं परिवृतं पुरुषैः शस्त्रपाणिभिः ॥ ९८  
उपगम्य द्रुतं तं च नीत्वैकान्ते जगाद सा ।  
निर्धनेन ममैकेन कामुकेनावृतं गृहम् ॥ ९९  
तत्त्वमागच्छ तत्राद्य तथा च कुरु येन सः ।  
गृहान्मम निवर्तेत मदीयां च सुतां भज ॥ १००  
तथेति राजपुत्रोऽथ प्रविवेश स तद्गृहम् ।  
तस्मिन्क्षणे रूपणिका तस्थौ देवकुले च सा ॥ १०१  
लोहजङ्घश्च तत्कालं बहिः क्वापि स्थितोऽभवत् ।  
क्षणान्तरे च निःशङ्कस्तत्रैव समुपाययौ ॥ १०२  
तत्क्षणं राजपुत्रस्य तस्य भृत्यैः प्रधाव्य सः ।  
दृढं पादप्रहाराद्यैः सर्वेष्वङ्गेष्वताड्यत ॥ १०३  
ततस्तैरेव चामेध्यपूर्णे क्षिप्तः स खातके ।  
लोहजङ्घः कथमपि प्रपलायितवांस्ततः ॥ १०४  
अथागता रूपणिका तद्बुद्ध्वा शोकविह्वला ।  
साभूद्वीक्ष्याथ स ययौ राजपुत्रो यथागतम् ॥ १०५  
लोहजङ्घोऽपि कुट्टन्या प्रसह्य स खलीकृतः ।  
गन्तुं प्रववृते तीर्थं प्राणांस्त्यक्तुं वियोगवान् ॥ १०६  
गच्छन्नटव्यां सन्तप्तः कुट्टनीमन्युना हृदि ।  
त्वचि च ग्रीष्मतापेन च्छायामभिललाष सः ॥ १०७  
तरुमप्राप्नुवन्सोऽथ लेभे हस्तिकलेवरम् ।  
जघनेन प्रविश्यान्तर्निर्मांसं जम्बुकैः कृतम् ॥ १०८  
चर्मावशेषे तत्रान्तः परिश्रान्तः प्रविश्य सः ।  
लोहजङ्घो ययौ निद्रां प्रविशद्वातशीतले ॥ १०९  
अथाकस्मात्समुत्थाय क्षणेनैव समन्ततः ।  
मेघः प्रववृते तत्र धारासारेण वर्षितुम् ॥ ११०  
तेन निर्विवरं प्राप सङ्कोचं हस्तिचर्म तत् ।  
क्षणाच्च तेन मार्गेण जलौघो भृशमाययौ ॥ १११  
तेनापहृत्य गङ्गायामक्षेपि गजचर्म तत् ।  
तज्जलौघेन नीत्वा च समुद्रान्तर्न्यधीयत ॥ ११२  
तत्र दृष्ट्वा च तच्चर्म निपत्यामिषशङ्कया ।  
हृत्वाब्धेः पारमनयत्पक्षी गरुडवंशजः ॥ ११३  
तत्र चञ्च्वा विदार्यैतद्गजचर्म विलोक्य च ।  
अन्तःस्थं मानुषं पक्षी पलाय्य स ततो ययौ ॥ ११४  
ततश्च चर्मणस्तस्मात्पक्षिसंरम्भबोधितः ।  
तच्चञ्चुरचितद्वाराल्लोहजङ्घो विनिर्ययौ ॥ ११५  
दृष्ट्वा समुद्रपारस्थमात्मानं च सविस्मयः ।  
अनिद्रस्वप्नमिव तत्स समग्रममन्यत ॥ ११६  
अथ द्वौ राक्षसौ तत्र घोरौ भीतो ददर्श सः ।  
तौ चापि राक्षसौ दूराच्चकितौ तमपश्यताम् ॥ ११७  
रामात्पराभवं स्मृत्वा तं तथैव च मानुषम् ।  
दृष्ट्वा तीर्णाम्बुधि भूयस्तौ भयं हृदि चक्रतुः ॥ ११८  
सम्मन्त्र्य च तयोर्मध्यादेको गत्वा तदैव तम् ।  
विभीषणाय प्रभवे यथादृष्टं न्यवेदयत् ॥ ११९  
दृष्टरामप्रभावः सन्सोऽपि राजा विभीषणः ।  
मानुषागमनाद्भीतो राक्षसं तमभाषत ॥ १२०  
गच्छ मद्वचनाद्भद्र प्रीत्या तं ब्रूहि मानुषम् ।  
आगम्यतां गृहेऽस्माकं प्रसादः क्रियतामिति ॥ १२१  
तथेत्यागत्य तत्तस्मै स्वप्रभुप्रार्थनावचः ।  
चकितो लोहजङ्घाय शशंस स च राक्षसः ॥ १२२  
सोऽप्यङ्गीकृत्य तद्विप्रो लोहजङ्घः प्रशान्तधीः ।  
तेनैव सद्वितीयेन सह लङ्कां ततोऽगमत् ॥ १२३  
तस्यां च दृष्टसौवर्णतत्तत्प्रासादविस्मितः ।  
प्रविश्य राजभवनं स ददर्श विभीषणम् ॥ १२४  
सोऽपि पप्रच्छ राजा तं कृतातिथ्यः कृताशिषम् ।  
ब्रह्मन्कथमिमां भूमिमनुप्राप्तो भवानिति ॥ १२५  
ततः स धूर्तोऽवादीत्तं लोहजङ्घो विभीषणम् ।  
विप्रोऽहं लोहजङ्घाख्यो मथुरायां कृतस्थितिः ॥ १२६  
सोऽहं दारिद्र्यसन्तप्तस्तत्र नारायणाग्रतः ।  
निराहारः स्थितोऽकार्षं गत्वा देवकुलं तपः ॥ १२७  
विभीषणान्तिकं गच्छ मद्भक्तः स हि ते धनम् ।  
दास्यतीत्यादिशत्स्वप्ने ततो मां भगवान्हरिः ॥ १२८  
क्वाहं बिभीषणः क्वेति मयोक्ते स पुनः प्रभुः ।  
समादिशद्व्रजाद्यैव तं द्रक्ष्यसि विभीषणम् ॥ १२९  
इत्युक्तः प्रभुणा सद्यः प्रबुद्धोऽहमिहाम्बुधेः ।  
पारेऽवस्थितमात्मानमपश्यं वेद्मि नापरम् ॥. १३०  
इत्युक्तो लोहजङ्घेन लङ्कामालोक्य दुर्गमाम् ।  
सत्यं दिव्यप्रभावोऽयमिति मेने बिभीषणः ॥ १३१  
तिष्ठ दास्यामि ते वित्तमित्युक्त्वा ब्राह्मणं च तम् ।  
मत्वा च रक्षसां हस्ते तमप्रेष्यं नृघातिनाम् ॥ १३२  
तत्रस्थात्स्वर्णमूलाख्याद्गिरेः सम्प्रेक्ष्य राक्षसान् ।  
आनाययत्पक्षिपोतं गरुडान्वयसम्भवम् ॥ १३३  
तं चास्मै लोहजङ्घाय मथुरायां गमिष्यते ।  
तत्कालमेव प्रददौ वशीकाराय वाहनम् ॥ १३४  
लोहजङ्घोऽपि लङ्कायां वाहयन्नधिरुह्य तम् ।  
कञ्चित्कालं विशश्राम स विभीषणसत्कृतः ॥ १३५  
एकदा तं च पप्रच्छ राक्षसेन्द्रं सकौतुकः ।  
लङ्कायां काष्ठमय्येषा कथं सर्वैव भूरिति ॥ १३६  
तच्छ्रुत्वा स च तद्वृत्तं तमुवाच विभीषणः ।  
यदि ते कौतुकं ब्रह्मंस्तदिदं शृणु वच्मि ते ॥ १३७  
पुरा प्रतिज्ञोपनतां नागानां दासभावतः ।  
निष्क्रष्टुकामो जननीं गरुडः कश्यपात्मजः ॥ १३८  
तन्मूल्यभूतां देवेभ्यः सुधामाहर्तुमुद्यतः ।  
बलस्य हेतोर्भक्ष्यार्थी स्वपितुर्निकटं ययौ ॥ १३९  
स चैनं याचितोऽवादीन्महान्तौ गजकच्छपौ ।  
अब्धौ स्तः पुत्र तौ भुङ्क्ष्व गच्छ शापच्युताविति ॥ १४०  
ततः स गरुडो गत्वा भक्ष्यावादाय तावुभौ ।  
महतः कल्पवृक्षस्य शाखायां समुपाविशत् ॥ १४१  
तां च शाखां भरात्सद्यो भग्नां चञ्च्वा बभार सः ।  
अधःस्थिततपोनिष्ठवालखिल्यानुरोधतः ॥ १४२  
लोकोपमर्दभीतेन तेनाथ पितुराज्ञया ।  
आनीय विजने त्यक्ता सा शाखेह गरुत्मता ॥ १४३  
तस्याः पृष्ठे कृता लङ्का तेन काष्ठमयीह भूः ।  
एतद्विभीषणाच्छ्रुत्वा लौहजङ्घस्तुतोष सः ॥ १४४  
ततस्तस्मै महार्घाणि रत्नानि सुबहूनि च ।  
विभीषणो ददाति स्म मथुरां गन्तुमिच्छते ॥ १४५  
भक्त्या च देवस्य हरेर्मथुरावर्तिनः कृते ।  
हस्तेऽस्याब्जगदाशङ्खचक्रान्हेममयान्ददौ ॥ १४६  
तद्गृहीत्वाखिलं तस्मिन्विभीषणसमर्पिते ।  
आरुह्य विहगे लक्षं योजनानां प्रयातरि ॥ १४७  
उत्पत्य व्योममार्गेण लङ्कायास्तीर्णवारिधिः ।  
स लोहजङ्घो मथुरामक्लेशेनाजगाम ताम् ॥ १४८  
तस्यां शून्ये विहारे च बाह्ये व्योम्नोऽवतीर्य सः ।  
स्थापयामास रत्नौघं तं बबन्ध च पक्षिणम् ॥ १४९  
आपणे रत्नमेकं च गत्वा विक्रीतवांस्ततः ।  
अथ वस्त्राङ्गरागादि क्रीतवान्भोजनं तथा ॥ १५०  
तद्विहारे च तत्रैव भुक्त्वा दत्त्वा च पक्षिणे ।  
वस्त्राङ्गरागपुष्पाद्यैरात्मानं तैरभूषयत् ॥ १५१  
प्रदोषे चाययौ तस्यास्तत्रैवारुह्य पक्षिणि ।  
गृहं रूपणिकायास्ताः शङ्खचक्रगदा वहन् ॥ १५२  
तत्रोपरि ततः स्थित्वा स्थानवित्खे चरंश्च सः ।  
शब्दं चकार गम्भीरं रहःस्थां श्रावयन्प्रियाम् ॥ १५३  
तं च श्रुत्वैव निर्याता सापश्यद्रत्नराजितम् ।  
एनं नारायणाकल्पं व्योम्नि रूपणिका निशि ॥ १५४  
अहं हरिरिहायातस्त्वदर्थमिति तेन सा ।  
उक्ता प्रणम्य वक्ति स्म दयां देवः करोत्विति ॥ १५५  
अथावतीर्य संयम्य लोहजङ्घो विहङ्गमम् ।  
विवेश वासभवनं स तया कान्तया सह ॥ १५६  
तत्र सम्प्राप्तसम्भोगः स निष्क्रम्य क्षणान्तरे ।  
तथैव विहगारूढो जगाम नभसा ततः ॥ १५७  
देवता विष्णुभार्याहं मर्त्यैः सह न मन्त्रये ।  
इति रूपणिका प्रातस्तस्थौ मौनं विधाय सा ॥ १५८  
कस्मादेवंविधं पुत्रि वर्तसे कथ्यतां त्वया ।  
इत्यपृच्छत सा मात्रा ततो मकरदंष्ट्रया ॥ १५९  
निर्बन्धपृष्टा तस्यै च सा मात्रे मौनकारणम् ।  
शशंस रात्रिवृत्तान्तं दापयित्वान्तरे पटम् ॥ १६०  
सा तच्छ्रुत्वा ससन्देहा स्वयं तं कुट्टनी निशि ।  
ददर्श विहगारुढं लोहजङ्घं ततः क्षणम् ॥ १६१  
प्रभाते च पटान्तःस्थामेत्य रूपणिकां रहः ।  
प्रह्वा मकरदंष्ट्रा सा कुट्टनीति व्यजिज्ञपत् ॥ १६२  
देवस्यानुग्रहात्पुत्रि त्वं देवीत्वमिहागता ।  
अहं च तेऽत्र जननी तन्मे देहि सुताफलम् ॥ १६३  
वृद्धानेनैव देहेन यथा स्वर्गं व्रजाम्यहम् ।  
तथा देवस्य विज्ञप्तिं कुरुष्वानुगृहाण माम् ॥ १६४  
तथेति सा रूपणिका तमेवार्थं व्यजिज्ञपत् ।  
व्याजविष्णुं पुनर्नक्तं लोहजङ्घमुपागतम् ॥ १६५  
ततः स देववेषस्तां लोहजङ्घोऽब्रवीत्प्रियाम् ।  
पापा ते जननी स्वर्गं व्यक्तं नेतुं न युज्यते ॥ १६६  
एकादश्यां पुनः प्रातर्द्वारमुद्धाट्यते दिवि ।  
तत्र च प्रविशन्त्यग्रे बहवः शाम्भवा गणाः ॥ १६७  
तन्मध्ये कृततद्वेषा त्वन्मातासौ प्रवेश्यते ।  
तदस्याः पञ्चचूडं त्वं क्षुरक्लृप्तं शिरः कुरु ॥ १६८  
कण्ठं करङ्कमालाढ्यं पार्श्वं चैकं सकज्जलम् ।  
अन्यत्सिन्दूरलिप्तं च कुर्वस्या वीतवाससः ॥ १६९  
एवं ह्येनां गणाकारां सुखं स्वर्गं नयाम्यहम् ।  
इत्युक्त्वा स क्षणं स्थित्वा लोहजङ्घस्ततोऽगमत् ॥ १७०  
प्रातश्च सा रूपणिका यथोक्तं तमकारयत् ।  
वेषं मातुरथैषापि तस्थौ स्वर्गैकसम्मुखी ॥ १७१  
आययौ च पुनस्तत्र लोहजङ्घो निशामुखे ।  
सा च रूपणिका तस्मै मातरं तां समर्पयत् ॥ १७२  
ततः स विहगारूढस्तामादायैव कुट्टनीम् ।  
नग्नां विकृतवेषां च जवादुदपतन्नभः ॥ १७३  
गगनस्थश्च तत्रैव प्रांशुं देवकुलाग्रतः ।  
स ददर्श शिलास्तम्भं चक्रेणोपरि लाञ्छितम् ॥ १७४  
तस्य पृष्ठे स चक्रैकसालम्बे तां न्यवेशयत् ।  
खलिकारप्रतीकारपताकामिव कुट्टनीम् ॥ १७५  
इह तिष्ठ क्षणं यावत्सान्निध्यानुग्रहं भुवि ।  
गत्वा करोमीत्युक्त्वा च तस्या दृष्टिपथाद्ययौ ॥ १७६  
ततस्तत्रैव देवाग्रे दृष्ट्वा जागरणागतान् ।  
रात्रौ यात्रोत्सवे लोकान्गगनादेवमब्रवीत् ॥ १७७  
हे लोका इह युष्माकमुपर्यद्य पतिष्यति ।  
सर्वसंहारिणी मारी तदेत शरणं हरिम् ॥ १७८  
श्रुत्वैतां गगनाद्वाणीं भीताः सर्वेऽपि तत्र ते ।  
माथुरा देवमाश्रित्य तस्थुः स्वस्त्ययनादृताः ॥ १७९  
सोऽपि व्योम्नोऽवतीर्यैव लोहजङ्घोऽवलोकयन् ।  
तस्थावदृष्टस्तन्मध्ये देववेषं निवार्य तम् ॥ १८०  
अद्यापि नागतो देवो न च स्वर्गमहं गता ।  
इति च स्तम्भपृष्ठस्था कुट्टन्येवमचिन्तयत् ॥ १८१  
अक्षमैवोपरि स्थातुं श्रावयन्ती जनानधः ।  
हा हाहं पतितास्मीति सा चक्रन्द च बिभ्यती ॥ १८२  
तच्छ्रुत्वा पतिता सेयं मारीत्याशङ्क्य चाकुलाः ।  
देवि मा मा पतेत्यूचुस्ते देवाग्रगता जनाः ॥ १८३  
ततः सबालवृद्धास्ते माथुरास्तां विभावरीम् ।  
मारीपातभयोद्भ्रान्ता कथमप्यत्यवाहयन् ॥ १८४  
प्रातश्च दृष्ट्वा स्तम्भस्थां कुट्टनीं तां तथाविधाम् ।  
प्रत्यभिज्ञातवान्सर्वः पौरलोकः सराजकः ॥ १८५  
अतिक्रान्तभये तत्र जातहासेऽखिले जने ।  
आययौ श्रुतवृत्तान्ता तत्र रूपणिकाथ सा ॥ १८६  
सा च दृष्ट्वा सवैलक्ष्या स्तम्भाग्राज्जननीं निजाम् ।  
तामवातारयत्सद्यस्तत्रस्थैश्च जनैः सह ॥ १८७  
ततः सा कुट्टनी तत्र सर्वैस्तैः सकुतूहलैः ।  
अपृच्छ्यत यथावृत्तं सापि तेभ्यः शशंस तत्॥ १८८  
ततः सिद्धादिचरितं तन्मत्वाद्भुतकारकम् ।  
सराजविप्रवणिजो जनास्ते वाक्यमब्रुवन् ॥ १८९  
येनेयं विप्रलब्धा हि वञ्चितानेककामुका ।  
प्रकटः सोऽस्तु तस्येह पट्टबन्धो विधीयते ॥ १९०  
तच्छ्रुत्वा लोहजङ्घः स तत्रात्मानमदर्शयत् ।  
पृष्टश्चामूलतः सर्वं वृत्तान्तं तमवर्णयत् ॥ १९१  
ददौ च तत्र देवाय शङ्खचक्राद्युपायनम् ।  
विभीषणेन प्रहितं जनविस्मयकारकम् ॥ १९२  
अथ तस्य सपदि पट्टं बद्ध्वा सन्तुष्य माथुराः सर्वे ।  
स्वाधीनां रूपणिकां राजादेशेन तां चक्रुः ॥ १९३  
ततश्च तत्र प्रियया समं तदा समृद्धकोषो बहुरत्नसञ्चयैः ।  
स लोहजङ्घः प्रतिकृत्य कुट्टनीनिकारमन्युं न्यवसद्यथासुखम् ॥ १९४  
इत्यन्यरूपस्य वसन्तकस्य मुखात्समाकर्ण्य कथामवापि ।  
बद्धस्य वत्साधिपतेः समीपे तोषः परो वासवदत्तयान्तः ॥ १९५  
इति महाकविश्रीसोमदेवभट्टविरचिते कथासरित्सागरे कथापीठलम्बके चतुर्थस्तरङ्गः ।