---
title: ००३

---
ततः सोमप्रभा प्रातस्तद्विनोदोपपादिनीम् ।  
न्यस्तदारुमयानेकमायासद्यन्त्रपुत्रिकाम् ॥ १  
करण्डिकां समादाय सा नभस्तलचारिणी ।  
तस्याः कलिङ्गसेनाया निकटं पुनराययौ ॥ २  
कलिङ्गसेनाप्यालोक्य तामानन्दाश्रुनिर्भरा ।  
उत्थाय कण्ठे जग्राह पार्श्वासीनामुवाच च ॥ ३  
त्वदीयमुखपूर्णेन्दुदर्शनेन विना सखि ।  
तमोमयी त्रियामाद्य शतयामेव मे गता ॥ ४  
तज्जन्मान्तरसम्बन्धः कीदृशः स्यात्त्वया मम ।  
यस्यायं परिणामोऽद्य त्वं देवि वेत्सि चेद्वद ॥ ५  
तच्छ्रुत्वा राजपुत्रीं तामेवं सोमप्रभाब्रवीत् ।  
ईदृङ्मे नास्ति विज्ञानं नहि जातिं स्मराम्यहम् ॥ ६  
न चात्र मुनयोऽभिज्ञाः केचित्तु यदि जानते ।  
तैः कृत तादृशं पूर्वं परतत्त्वविदश्च ते ॥ ७  
एवमुक्तवतीं भूयः प्रेमविश्रम्भपेशलम् ।  
कलिङ्गसेना पप्रच्छ विजने तां सकौतुका ॥  
ब्रूहि मे सखि कस्येह देवजातेः पितुस्त्वया ।  
जन्मनालङ्कृतो वंशो मुक्तयेव सुवृत्तया ॥ ९  
जगत्कर्णामृतं किं च तव नाम सुलक्षणे ।  
करण्डिका किमर्थेयमस्यामस्ति च वस्तु किम् ॥ १०  
एवं कलिङ्गसेनायाः श्रुत्वा सप्रणयं वचः ।  
सोमप्रभा सा सर्वं तत्क्रमाद्वक्तुं प्रचक्रमे ॥ ११  
अस्ति त्रिजगति ख्यातो मयो नाम महासुरः ।  
आसुरं भावमुत्सृज्य शौरिं स शरणं श्रितः ॥ १२  
तेन दत्ताभयश्चक्रे स च वज्रभृतः सभाम् ।  
दैत्याश्च देवपक्षोऽयमिति तं प्रति चुक्रुधुः ॥ १३  
तद्भयात्तेन विन्ध्याद्रौ मायाविवरमन्दिरम् ।  
अगम्यमसुरेन्द्राणां बह्वाश्चर्यमयं कृतम् ॥ १४  
तस्यावां द्वे दुहितरौ मयस्य ब्रह्मचारिणी ।  
ज्येष्ठा स्वयम्प्रभा नाम कुमारी तदुहस्थिता ॥ १५  
अहं सोमप्रभा नाम कनिष्ठा सा त्वहं सखि ।  
नलकूबरसञ्ज्ञाय दत्ता धनदसूनवे ॥ १६  
पित्रा च शिक्षितास्मीह मायायन्त्राण्यनेकधा ।  
त्वत्प्रीत्या चेयमानीता पूर्णा तव करण्डिका ॥ १७  
इत्युक्त्वादर्शयत्तस्याः प्रोद्घाट्य बहुकौतुकाः ।  
सोमप्रभा काष्ठमयीः स्वमायायन्त्रपुत्रिकाः ॥ १८  
कीलिकाहतिमात्रेण काचिद्गत्वा विहायसा ।  
तदाज्ञया पुष्पमालामादाय द्रुतमाययौ ॥ १९  
काचित्तथैव पानीयमानिनाय यदृच्छया ।  
काचिन्ननर्त काचिच्च कथालापमथाकरोत् ॥ २०  
इत्यादिभिर्महाश्चर्यैः कञ्चित्कालं विनोद्य ताम् ।  
सुरक्षितां स्थापयित्वा तां च यन्त्रकरण्डिकाम् ॥ २१  
कलिङ्गसेनामामन्त्र्य सोत्का सोमप्रभा ततः ।  
ययौ भर्तृपरायत्ता नभसा निजमन्दिरम् ॥ २२  
कलिङ्गसेनाप्याश्चर्यदर्शनध्वस्तया क्षुधा ।  
प्रहृष्टा तदहस्तस्थौ सर्वाहारपराङ्मुखी ॥ २३  
तद्दृष्ट्वा च ततस्तस्या जननी रोगशङ्किनी ।  
आनन्दाख्येन भिषजा निरूप्याविकलोदिता ॥ २४  
कुतोऽपि हेतोर्हर्षेण नष्टास्याः क्षुन्न रोगतः ।  
उत्फुल्लनेत्रं वक्त्येतदस्या हसदिवाननम् ॥ २५  
इत्युक्ता भिषजा हर्षहेतुं तज्जननी च सा ।  
पप्रच्छ तां यथावृत्तं सापि तस्यै तदब्रवीत् ॥ २६  
ततः श्लाघ्यसखी सङ्गहृष्टां मत्वाभिनन्द्य च ।  
आहारं कारयामास जननी तां यथोचितम् ॥ २७  
अथान्येद्युरुपागत्य विदितार्था क्रमेण सा ।  
कलिङ्गसेनां तामेवं रहः समप्रभाभ्यधात् ॥ २८  
मया त्वत्सख्यमावेद्य त्वत्पार्श्वागमनेऽन्वहम् ।  
अनुज्ञा ज्ञानिनो भर्तुर्गृहीता विदितार्थतः ॥ २९  
तस्मात्त्वमप्यनुज्ञाता पितृभ्यां भव साम्प्रतम् ।  
येन स्वैरं मया साकं निःशङ्का विहरिष्यसि ॥ ३०  
एवमुक्तवतीं हस्ते तां गृहीत्वैव तत्क्षणम् ।  
कलिङ्गसेना स्वपितुर्मातुश्च निकटं ययौ ॥ ३१  
तत्र नामान्वयाख्यानपूर्वं चैतामदर्शयत् ।  
पित्रे कलिङ्गदत्ताय राज्ञे सोमप्रभां सखीम् ॥ ३२  
मात्रे च तारादत्तायै तथैवैतामदर्शयत् ।  
तौ च दृष्ट्वा यथाख्यानमेनामभिननन्दतुः ॥ ३३  
ऊचतुश्चाकृतिप्रीतौ दम्पती तावुभौ ततः ।  
सत्कृत्य दुहितृस्नेहात्तां महासुरसुन्दरीम् ॥ ३४  
वत्से कलिङ्गसेनेयं हस्ते तव समर्पिता ।  
तदिदानीं यथाकाममुभे विहरतां युवाम् ॥ ३५  
एतत्तयोर्वचो द्वे चाप्यभिनन्द्य निरीयतुः ।  
समं कलिङ्गसेना च सा च सोमप्रभा ततः ॥ ३६  
जग्मतुश्च विहाराय विहारं राजनिर्मितम् ।  
आनिन्यतुश्च तां तत्र मायायन्त्रकरण्डिकाम् ॥ ३७  
ततो यन्त्रमयं यक्षं गृहीत्वा प्राहिणोत्तदा ।  
सोमप्रभा स्वप्रयोगाद्बुद्धार्चानयनाय सा ॥ ३८  
स यक्षो नभसा गत्वा दूरमध्वानमाययौ ।  
आदाय मुक्तासद्रत्नहेमाम्बुरुहसञ्चयम् ॥ ३९  
तेनाभिपूज्य सुगतान्भासयामास तत्र सा ।  
सोमप्रभा सनिलयान्सर्वाश्चर्यप्रदायिना ॥ ४०  
तद्बुद्ध्वागत्य दृष्ट्वा च विस्मितो महिषीसखः ।  
राजा कलिङ्गदत्तस्तामपृच्छद्यन्त्रचेष्टितम् ॥ ४१  
ततः सोमप्रभावादीद्राजन्नेतान्यनेकधा ।  
मायायन्त्रादिशिल्पानि पित्रा सृष्टानि मे पुरा ॥ ४२  
यथा चेदं जगद्यन्त्रं पञ्चभूतात्मकं तथा ।  
यन्त्राण्येतानि सर्वाणि शृणु तानि पृथक्पृथक् ॥ ४३  
पृध्वीप्रधानं यन्त्र यद्द्वारादि पिदधाति तत् ।  
पिहितं तेन शक्नोति न चोद्धाटयितुं परः ॥ ४४  
आकारस्तोययन्त्रोत्थः सजीव इव दृश्यते ।  
तेजोमयं तु यद्यन्त्रं तज्ज्वालाः परिमुञ्चति ॥ ४५  
वातयन्त्रं च कुरुते चेष्टा गत्यागमादिकाः ।  
व्यक्तीकरोति चालापं यन्त्रमाकाशसम्भवम् ॥ ४६  
मया चैतान्यवाप्तानि तातात्किं त्वमृतस्य यत् ।  
रक्षकं चक्रयन्त्रं तत्तातो जानाति नापरः ॥ ४७  
इति तस्या वदन्त्यास्तद्वचः श्रद्दधतामिव ।  
मध्याह्ने पूर्यमाणानां शङ्खानामुदभूद्ध्वनिः ॥ ४८  
ततः स्वोचितमाहारं दातुं विज्ञाप्य तं नृपम् ।  
प्राप्यानुज्ञां विमाने तां सानुगां यन्त्रनिर्मिते ॥ ४९  
कलिङ्गसेनामादाय प्रतस्थे गगनेन सा ।  
सोमप्रभा पितृगृहं ज्येष्ठायाः स्वसुरन्तिकम् ॥ ५०  
क्षणाच्च प्राप्य विन्ध्याद्रिवर्ति तत्पितृमन्दिरम् ।  
तस्याः स्वयम्प्रभायाश्च पार्श्वं तामनयत्स्वसुः ॥ ५१  
तत्रापश्यज्जटाजूटमालिनीं तां स्वयम्प्रभाम् ।  
कलिङ्गसेना लम्बाक्षमालां सा ब्रह्मचारिणीम् ॥ ५२  
सुसिताम्बरसंवीतां हसन्तीमिव पार्वतीम् ।  
कामभोगमहाभोगगृहीतोग्रतपःक्रियाम् ॥ ५३  
सापि सोमप्रभाख्यातां प्रणतां तां नृपात्मजाम् ।  
स्वयम्प्रभा कृतातिथ्या संविभेजे फलाशनैः ॥ ५४  
सखि भुक्तैः फलैरेतैर्जरा ते न भविष्यति ।  
विनाशिन्यस्य रूपस्य पद्मस्येव हिमाहतिः ॥ ५५  
एतदर्थमिह स्नेहादानीता भवती मया ।  
इति सोमप्रभा चैतां राजपुत्रीमभाषत ॥ ५६  
ततः कलिङ्गसेनात्र तान्यभुङ्क्त फलानि सा ।  
सद्योऽमृतरसासारसिक्ताङ्गीव बभूव च ॥ ५७  
ददर्श च पुरोद्यानं भ्रमन्ती तत्र कौतुकात् ।  
ससुवर्णाब्जवापीकं सुधास्वादुफलद्रुमम् ॥ ५८  
हैमचित्रखगाकीर्णं सन्मणिस्तम्भविभ्रमम् ।  
भित्तिबुद्धिकरं शून्ये भित्तौ शून्यप्रतीतिदम् ॥ ५९  
जले स्थलधियं कुर्वत्स्थले च जलबुद्धिकृत् ।  
लोकान्तरमिवापूर्वं मयमायाविनिर्मितम् ॥ ६०  
प्रविष्टपूर्वं प्लवगैः पुरा सीतागवेषिभिः ।  
स्वयम्प्रभाप्रसादेन चिरात्सम्प्राप्तनिर्गमैः ॥ ६१  
ततस्तदद्भुतपुरप्रकामालोकविस्मिताम् ।  
अजराभाजनीभूतां तामापृच्छ्य स्वयम्प्रभाम् ॥ ६२  
कलिङ्गसेनामारोप्य यन्त्रे भूयो विहायसा ।  
सोमप्रभा तक्षशिलामानिनाय स्वमन्दिरम् ॥ ६३  
तत्र सा तद्यथावस्तु पित्रोः सर्वमवर्णयत् ।  
कलिङ्गसेना तौ चापि परं सन्तोषमीयतुः ॥ ६४  
इत्थं तयोर्द्वयोः सख्योर्गच्छत्सु दिवसेष्वथ ।  
ऊचे कलिङ्गसेनां तामेवं सोमप्रभैकदा ॥ ६५  
यावन्न परिणीता त्वं तावत्सख्यं मम त्वया ।  
त्वद्भर्तृभवने पश्चान्मम स्यादागमः कुतः ॥ ६६  
न दृश्यो हि सखीभर्ता नाङ्गीकार्यः कथञ्चन ।  
अवेर्वृकीव स्नुषायाः श्वश्रूर्मांसानि खादति ॥ ६७  
तथा च शृणु वच्म्येतां कीर्तिसेनाकथां तव ।  
.... ॥ ६८  
पुरे पाटलिपुत्राख्ये धुर्यो धनवतां वणिक् ।  
नाम्ना यथार्थेन पुरा धनपालित इत्यभूत् ॥ ६९  
कीर्तिसेनाभिधाना च तस्याजायत कन्यका ।  
रूपेणानन्यसदृशी प्राणेभ्योऽप्यधिकप्रिया ॥ ७०  
सा च तेन समानाय मगधेषु महर्द्धये ।  
देवसेनाभिधानाय दत्ताभूद्वणिजे सुता ॥ ७१  
तस्य चातिसुवृत्तस्य देवसेनस्य दुर्जनी ।  
विपन्नजनकस्यासीज्जननी स्वामिनी गृहे ॥ ७२  
सा स्नुषां कीर्तिसेनां तां पश्यन्ती पतिसम्मताम् ।  
क्रुधा ज्वलन्ती पुत्रस्य परोक्षमकदर्थयत् ॥ ७३  
कीर्तिसेना च सा पत्युर्वक्तुं नैव शशाक तत् ।  
कष्टा हि कुटिलश्वश्रूपरतन्त्रवधूस्थितिः ॥ ७४  
एकदा स पतिस्तस्या देवसेनो वणिज्यया ।  
गन्तुं प्रववृते बन्धुप्रेरितो वलभीं पुरीम् ॥ ५  
ततः सा कीर्तिसेना तं पतिमेवमभाषत ।  
इयच्चिरं मया नैतदार्यपुत्र तवोदितम् ॥ ७६  
कदर्थयति मामेषा तवाम्बा त्वय्यपि स्थिते ।  
त्वयि तु प्रोषिते किं मे कुर्यादिति न वेद्म्यहम् ॥ ७७  
तच्छ्रुत्वा स समुद्भ्रान्तस्तत्स्नेहात्सभयः शनैः ।  
देवसेनस्तदा गत्वा मातरं प्रणतोऽब्रवीत् ॥ ७८  
कीतिसेनाधुना हस्ते तवाम्ब प्रस्थितस्य मे ।  
नास्या निःस्नेहता कार्या कुलीनतनया ह्यसौ ॥ ७९  
तच्छ्रुत्वा कीर्तिसेनां तामाहूयोद्वर्तितेक्षणा ।  
तं देवसेनं माता सा तत्कालं समभाषत ॥ ८०  
कृतं मया किं पृच्छैतामेव त्वां प्रेरयत्यसौ ।  
गृहभेदकरी पुत्र मम तु द्वौ युवां समौ ॥ ८१  
श्रुत्वैतच्छान्तचित्तोऽभूत्तत्कृते स वणिग्वरः ।  
व्याजसप्रणयैर्वाक्यैर्जनन्या यो न वञ्च्यते ॥ ८२  
कीर्तिसेना तु सा तूष्णीमासीदुद्वेगसस्मिता ।  
देवसेनस्तु सोऽन्येद्युः प्रतस्थे वलभीं वणिक् ॥ ८३  
ततस्तद्विरहक्लेशजुषस्तस्याः क्रमेण सा ।  
तन्माता कीर्तिसेनाया दासीः पार्श्वान्न्यवारयत् ॥ ८४  
कृत्वा च गृहचारिण्या स्वचेटया सह संविदम् ।  
आनाय्याभ्यन्तरं गुप्तं तां विवस्त्रां चकार सा ॥ ८१२  
पापे हरसि मे पुत्रमित्युक्त्वा सकचग्रहम् ।  
पादैर्दन्तैर्नखैश्चैतां चेट्या सममपाटयत् ॥ ८६  
चिक्षेप चैनां भूगेहे सपिधाने दृढार्गले ।  
तत्रत्येऽभ्युद्धृताशेषपूर्वजातार्थसञ्चये ॥ ८७  
न्यधाच्च तस्यास्तत्रान्तः प्रत्यहं सा दिनात्यये ।  
पापा तादृगवस्थाया भक्तस्यार्धशरावकम् ॥ ८८  
अचिन्तयच्च दूरस्थे पत्यावेवं सता स्वयम् ।  
इमां व्युत्थाय यातेति वक्ष्यामि दिवसैरिति ॥ ८९  
इत्थं भूमिगृहे क्षिप्ता श्वश्र्वा पापकृता तया ।  
सुखार्हा रुदती तत्र कीर्तिसेना व्यचिन्तयत् ॥ ९०  
आढ्यः पतिः कुले जन्म सौभाग्यं साधुवृत्तता ।  
तदप्यहो मम श्वश्रूप्रसादादीदृशी विपत् ॥ ९१  
एतदर्थं च निन्दन्ति कन्यानां जन्म बान्धवाः ।  
श्वश्रूननन्दृसन्त्रासमसौभाग्यादिदूषितम् ॥ ९२  
इति शोचन्त्यकस्मात्सा कीर्तिसेना खनित्रकम् ।  
लेभेऽस्माद्भूगृहाद्धात्रा मनःशल्यमिवोद्धृतम् ॥ ९३  
अयोमयेन तेनात्र सुरुङ्गां निचखान सा ।  
तावद्यावत्तयोत्तस्थे दैवात्स्वाद्वासवेश्मनः ॥ ९४  
ददर्श च प्रदीपेन प्राक्तनेनाथ तद्गृहम् ।  
अक्षीणेन कृतालोका धर्मेणेव निजेन सा ॥ ९५  
आदायातश्च वस्त्राणि स्वं वर्णं च निशाक्षये ।  
निर्गत्यैव ततो गुप्तं जगाम नगराद्बहिः ॥ ९६  
एवंविधाया गन्तुं मे न युक्तं पितृवेश्मनि ।  
किं वक्ष्ये तत्र लोकश्च प्रत्येष्यति कथं मम ॥ ९७  
अतः स्वयुक्त्या गन्तव्यं पत्युरेवान्तिकं मया ।  
इहामुत्र च साध्वीनां पतिरेका गतिर्यतः ॥ ९८  
इत्यालोच्य चकारात्र तडागाम्बुकृताप्लवा ।  
राजपुत्रस्य वेषं सा कीर्तिसेना सुबृंहितम् ॥ ९९  
ततो गत्वापणे दत्त्वा किञ्चिन्मूल्येन काञ्चनम् ।  
कस्यापि वणिजो गेहे दिने तस्मिन्नुवास सा ॥ १००  
अन्येद्युस्तत्र चक्रे च वलभीं गन्तुमिच्छता ।  
समुद्रसेननाम्ना सा वणिजा सह संस्तवम् ॥ १०१  
तेन साकं सभृत्येन प्राप्तुं प्राक्प्रस्थितं पतिम्।  
सद्राजपुत्रवेषा सा प्रतस्थे वलभीं प्रति ॥ १०२  
जगाद तं च वणिजं गोत्रजैरस्मि बाधितः ।  
तत्त्वया सह गच्छामि वलभीं स्वजनान्तिकम् ॥ १०३  
तच्छ्रुत्वा स वणिक्पुत्रो मार्गे पर्यचरच्च ताम् ।  
राजपुत्रो ध्रुवं भव्यः कोऽप्यसाविति गौरवात् ॥ १०४  
ययौ च स वणिक्सार्थः पुरस्कृत्याटवीपथम् ।  
बहुशुल्कभयत्यक्तमार्गान्तरजनाश्रितम् ॥ १०५  
दिनैः प्राप्याटवीद्वारं सायं सार्थे कृतस्थितौ ।  
चक्रे कृतान्तदूतीव शब्दं भयकरं शिवा ॥ १०६  
तदभिज्ञे वणिग्लोके चौराद्यापातशङ्किनि ।  
हस्ते गृहीतशस्त्रेषु सर्वतो रिपुरक्षिषु ॥ १०७  
ध्वान्ते धावति दस्यूनामग्रयायिबलोपमे ।  
कीर्तिसेना तदालोक्य पुंवेषा सा व्यचिन्तयत् ॥ १०८  
अहो दुष्कृतिनां कर्म सन्तानेनैव वर्धते ।  
पश्य श्वश्रूकृता व्यापदिहापि फलिता मम ॥ १०९  
प्रथमं मृत्युनेवाहं श्वश्रूकोपेन भक्षिता ।  
प्रविष्टा भूगृहं पश्चाद्गर्भवासमिवापरम् ॥ ११०  
दैवात्ततोऽपि निष्क्रान्ता जातेव पुनरप्यहम् ।  
इहाद्यागत्य सम्प्राप्ता भूयो जीवितसंशयम् ॥ १११  
चौरैर्यदि हतास्मीह तच्छ्वश्रूर्मम वैरिणी ।  
अन्यासक्ता गता क्वापीत्यभिधास्यति मे पतिम् ॥ ११२  
स्त्रीति ज्ञातास्मि केनापि हृतवस्त्रान्तरा यदि ।  
ततो मृत्युर्मम श्रेयान्न पुनः शीलविप्लवः ॥ ११३  
तेन चात्मैव मे रक्ष्यो नापेक्ष्योऽयं सुहृद्वणिक् ।  
सतीधर्मो हि सुस्त्रीणां चिन्त्यो न सुहृदादयः ॥ ११४  
इति निश्चित्य सा प्राप चिन्वती तरुमध्यगम् ।  
गर्तं गृहाकृतिं दत्तं कृपयेवान्तरं भुवा ॥ ११५  
तत्र प्रविश्य चाच्छाद्य तृणपर्णादिभिस्तनुम् ।  
तस्थौ सन्धार्यमाणा सा पतिसङ्गमवाञ्छया ॥ ११६  
ततो निशीथे सहसा निपत्यैवोद्यतायुधा ।  
चौरसेना सुमहती सार्थं वैष्टयति स्म तम् ॥ ११७  
निनदद्दस्युकालाभ्रं शस्त्रज्वालाचिरप्रभम् ।  
ततः सरुधिरासारं तत्राभूद्युद्धदुर्दिनम् ॥ ११८  
हत्वा समुद्रसेनं च सानुगं तं वणिक्पतिम् ।  
बलिनोऽथ ययुश्चौरा गृहीतधनसञ्चयाः ॥ ११९  
तदा च कीर्तिसेना सा श्रुतकोलाहला बलात् ।  
यन्न मुक्तासुभिस्तत्र कारणं केवलो विधिः ॥ १२०  
ततो निशायां यातायामुदिते तिग्मतेजसि ।  
निर्जगाम च सा तस्माद्गर्ताद्विटपमध्यतः ॥ १२१  
कामं भर्त्रेकभक्तानामविस्खलिततेजसाम् ।  
देवता एव साध्वीनां त्राणमापदि कुर्वते ॥ १२२  
यत्तत्र निर्जनेऽरण्ये सिंहो दृष्ट्वापि तां जहौ ।  
न परं यावदभ्येत्य कुतश्चित्कोऽपि तापसः ॥ १२३  
पृष्टोदन्तां समाश्वास्य जलपानं कमण्डलोः ।  
दत्त्वोपदिश्य पन्थानं तस्याः क्वापि तिरोदधे ॥ १२४  
ततस्तृप्तामृतेनेव क्षुत्पिपासाविनाकृता ।  
तापसोक्तेन मार्गेण प्रतस्थे सा पतिव्रता ॥ १२५  
अथास्तशिखरारूढं प्रसारितकरं रविम् ।  
रात्रिमेकां क्षमस्वेति वदन्तमिव वीक्ष्य सा ॥ १२६  
महतोऽरण्यवृक्षस्य गृहाभं मूलकोटरम् ।  
विवेश पिदधे चास्य द्वारमन्येन दारुणा ॥ १२७  
प्रदोषे च ददर्शात्र द्वारच्छिद्रान्तरेण सा ।  
राक्षसीमागतां घोरां बालकैरन्वितां सुतैः ॥ १२८  
तीर्णान्यविपदद्याहमनया भक्षितेति सा ।  
त्रस्ता यावत्तरौ तावदारूढा तत्र राक्षसी ॥ १२९  
अन्वारूढाश्च तत्पुत्रास्तत्र तां किल राक्षसीम् ।  
अब्रुवन्नम्ब नः किञ्चिद्भक्ष्यं देहीति तत्क्षणम् ॥ १३०  
ततः सा राक्षसी बालांस्तानुवाचाद्य पुत्रकाः ।  
महाश्मशानं गत्वापि भक्ष्यं नासादितं मया ॥ १३१  
याचितो डाकिनीसङ्घोऽप्यत्र भागमदान्न मे ।  
तत्खेदादथ विज्ञप्य याचितो भैरवो मया ॥ १३२  
स च नामान्वयौ पृष्ट्वा देवो मामेवमादिशत् ।  
भयङ्करि कुलीनासि खरदूषणवंशजा ॥ १३३  
तदितो नातिदूरस्थं वसुदत्तपुरं व्रज ।  
तत्रास्ते वसुदत्ताख्यो राजा धर्मपरो महान् ॥ १३४  
यः कृत्स्नामटवीमेतां पर्यन्तस्थोऽभिरक्षति ।  
स्वयं गृह्णाति शुल्कं च निगृह्णाति च तस्करान् ॥ १३५  
तस्याटव्यां च मृगयाश्रमसुप्तस्य भूपतेः ।  
अज्ञातैव प्रविष्टान्तः कर्णे शतपदी लघु ॥ १३६  
सा च कालेन बहुशः प्रसूतास्य शिरोन्तरे ।  
तेन रोगेण राजासौ स्नायुशेषोऽद्य वर्तते ॥ १३७  
वैद्याश्चास्य न तं व्याधिं विदन्त्यन्योऽपि कोऽपि चेत् ।  
न ज्ञास्यति ततश्चैष दिनैरल्पैर्विपत्स्यते ॥ १३८  
तस्य मांसानि भुञ्जीथा विपन्नस्य स्वमायया ।  
भक्षितैस्तैर्हि षण्मासान्परितृप्ता भविष्यसि ॥ १३९  
इत्थं मे भैरवेणापि संविभागः ससंशयः ।  
कालवांश्चाद्य विहितस्तत्पुत्राः किं करोम्यहम् ॥ १४०  
एवं तयोक्ता राक्षस्या पुत्रास्ते तामथाब्रुवन् ।  
ज्ञातापनीते रोगेऽस्मिन्किं स राजाम्ब जीवति ॥ १४१  
कथं च तादृशो रोगो वद तस्यापनीयते ।  
एवमुक्तवतस्तान्सा तनयान्राक्षसी जगौ ॥ १४२  
ज्ञातापनीते रोगेऽस्मिञ्जीवत्येव स भूपतिः ।  
श्रूयतां च यथा सोऽस्य महारोगोऽपनीयते ॥ १४३  
शिरः पूर्वं घृताभ्यक्तं तस्य न्यस्तोष्णसर्पिषा ।  
कृत्वा मध्याह्नकठिने स्थापितस्यातपे चिरम् ॥ १४४  
निवेश्य कर्णकुहरे सुषिरां वंशनाडिकाम् ।  
शीताम्बुघटपृष्ठस्थशरावच्छिद्रसङ्गिनीम् ॥ १४५  
तेन स्वेदातपक्लान्ता निर्गत्यास्य शिरोन्तरात् ।  
कर्णरन्ध्रेण तेनैव वंशनाडीं प्रविश्य ताम् ॥ १४६  
घटे शीताभिलाषिण्यः शतपद्यः पतन्ति ताः ।  
एवं स नृपतिस्तस्मान्महारोगाद्विमुच्यते ॥ १४७  
इत्युक्त्वा राक्षसी पुत्रान्वृक्षस्थान्विरराम सा ।  
कीर्तिसेना च तत्सर्वमशृणोत्कोटरस्थिता ॥ १४८  
श्रुत्वा च चिन्तयामास निस्तरिष्यामि चेदितः ।  
तद्गत्वैवैतया युक्त्या जीवयिष्यामि तं नृपम् ॥ १४९  
एतामेवाटवीं सोऽल्पशुल्कः प्रान्तस्थितोऽवति ।  
तत्सौकर्याच्च वणिजः सर्वे यान्त्यमुना पथा ॥ १५०  
एतत्समुद्रसेनोऽपि स्वर्गामी सोऽब्रवीद्वणिक् ।  
तदेतेनैव मार्गेण स मे भर्तागमिष्यति ॥ १५१  
अतो गत्वाटवीप्रान्ते वसुदत्तपुरे नृपम् ।  
रोगादुत्तार्य तत्रस्था प्रतीक्षे भर्तुरागमम् ॥ १५२  
एयं विचिन्तयन्ती सा कृच्छ्रात्तामनयन्निशाम् ।  
प्रातर्नष्टेषु रक्षःसु निरगात्कोटरात्ततः ॥ १५३  
क्रमात्ततोऽटवीमध्ये यान्ती पुरुषवेषभृत् ।  
प्राप्तेऽपराह्णे गोपालमेकं साधुं ददर्श सा ॥ १५४  
तत्सौकुमार्यदूराध्वदर्शनार्द्रीकृतं च तम् ।  
पप्रच्छोपेत्य सा कोऽयं प्रदेशः कथ्यतामिति ॥ १५५  
सोऽपि गोपालकोऽवादीद्वसुदत्तस्य भूपतेः ।  
वसुदत्तपुरं नाम पुरमेतत्पुरः स्थितम् ॥ १५६  
राजापि स महात्मात्र मुमूर्षुर्व्याधितः स्थितः ।  
तच्छ्रुत्वा कीर्तिसेना तं गोपालकमभाषत ॥ १५७  
यदि मां नयते कश्चिद्राज्ञस्तस्यान्तिकं ततः ।  
अहं तं तस्य जानामि निवारयितुमामयम् ॥ १५८  
तच्छ्रुत्वैवावदद्गोपः पुरेऽत्रैव व्रजाम्यहम् ।  
तदायाहि मया साकं यावद्यत्नं करोमि ते ॥ १५९  
तथेत्युक्तवतीं तां च कीर्तिसेनां तदैव सः ।  
वसुदत्तपुरं गोपः पुंवेषां नयति स्म ताम् । । १६०  
तच्च तत्र तथा वस्तु निवेद्यार्ताय तत्क्षणात् ।  
प्रतीहाराय कल्याणलक्षणां तां समर्पयत् ॥ १६१  
प्रतीहारोऽपि राजानं विज्ञप्यैव तदाज्ञया ।  
प्रवेशयामास स तां तस्यान्तिकमनिन्दिताम् ॥ १६२  
राजा च सोऽत्र रोगार्तस्तां दृष्ट्वैवाद्भुताकृतिम् ।  
आश्वस्तो वसुदत्तोऽभूद्वेत्त्यात्मैव हिताहितम् ॥ १६३  
उवाच चैतां पुंवेषां यदीमामपनेष्यसि ।  
रुजमेतत्प्रदास्यामि राज्यार्धं ते सुलक्षण ॥ १६४  
जाने जहार पृष्ठान्मे स्वप्ने स्त्री कृष्णकम्बलम् ।  
तन्निश्चितमिमं रोगं हरिष्यति भवान्मम ॥ १६५  
तच्छ्रुत्वा कीर्तिसेना तं जगादाद्य दिनं गतम् ।  
देव श्वस्तेऽपनेष्यामि रोगं मा स्माधृतिं कथाः ॥ १६६  
इत्युक्त्वा मूर्ध्नि राज्ञोऽस्य गव्यं घृतमदापयत् ।  
तेन तस्याययौ निद्रा ययौ सा चातिवेदना ॥ १६७  
भिषग्रूपेण देवोऽयं पुण्यैर्नः कोऽप्युपागतः ।  
इति तत्र च तां सर्वे कीर्तिसेनां ततोऽस्तुवन् ॥ १६८  
महादेवी च तैस्तैस्तामुपचारैरुपाचरत् ।  
नक्तं वेश्म पृथक्चास्याः सदासीकमकल्पयत् ॥ १६९  
अथापरेद्युर्मध्याह्ने मन्त्रिष्वन्तःपुरेषु च ।  
पश्यत्सु तस्य भूपस्य कीर्तिसेना चकर्ष सा ॥ १७०  
शिरसः कर्णमार्गेण सार्धं शतपदीशतम् ।  
राक्षस्युदितया पूर्वं युक्त्यात्यद्भुतया तया ॥ १७१  
स्थापयित्वा च घटके सा ताः शतपदीस्ततः ।  
घृतक्षीरादिसेकेन तं नृपं समतर्पयत् ॥ १७२  
क्रमात्तस्मिन्समाश्वस्ते रोगमुक्ते महीपतौ ।  
घटे तान्प्राणिनो दृष्ट्वा को न तत्र विसिस्मिये ॥ १७३  
राजा च स विलोक्यैतान्कुकीटान्मूर्धनिर्गतान् ।  
तत्रास दध्यौ मुमुदे मेने जन्म निजं पुनः ॥ १७४  
कृतोत्सवश्च स स्नातः कीर्तिसेनामपूजयत् ।  
तामनादृतराज्यार्धां ग्रामहस्त्यश्वकाञ्चनैः ॥ १७५  
देवी च मन्त्रिणश्चैतां हेम्ना वस्त्रैरपूरयन् ।  
प्रभुप्राणप्रदोऽस्माकं पूज्यो भिषगसाविति ॥ १७६  
सा च तस्यैव राज्ञस्तान्हस्तेऽर्थान्सम्प्रति न्यधात् ।  
कञ्चित्कालं व्रतस्थोऽहमित्युक्त्वा भर्त्रपेक्षिणी ॥ १७७  
ततः सम्मान्यमानात्र सर्वैः कान्यप्यहानि सा ।  
यावत्पुरुषवेषेण कीर्तिसेनावतिष्ठते ॥ १७८  
तावच्छुश्राव लोकात्तं वलभीतः समागतम् ।  
सार्थवाहं पथा तेन देवसेनं निजं पतिम् ॥ १७९  
पुरि तत्राथ तं सार्थं प्राप्तं बुद्ध्वैव साभ्यगात् ।  
भर्तारं तमपश्यच्च मयूरीव नवाम्बुदम् ॥ १८०  
चित्तेनेव चिरौत्सुक्यसन्तापप्रविलायिना ।  
दत्तार्घानन्दबाष्पेण पादयोस्तस्य चापतत् ॥ १८१  
सोऽपि प्रत्यभ्यजानाच्च वेषच्छन्नां निरूप्य ताम् ।  
भर्ता भास्वत्करालक्ष्यां दिवा मूर्तिमिवैन्दवीम् ॥ १८२  
तस्य तद्वदनेन्दुं च चन्द्रकान्नस्य पश्यतः ।  
देवसेनस्य हृदयं चित्रं न गलति स्म यत् ॥ १८३  
अथास्यां कीर्तिसेनायामेवं प्रकटितात्मनि ।  
किमेतदिति साश्चर्यं स्थिते तस्मिंश्च तत्पतौ ॥ १८४  
विस्मिते च वणिग्ग्रामे तद्बुद्ध्वैव सविस्मयः ।  
स राजा वसुदत्तोऽत्र स्वयमेव किलाययौ ॥ १८५  
तेन पृष्टा च सा कीर्तिसेना पत्युः पुरोऽखिलम् ।  
श्वश्रूदुश्चरितोत्पन्नं स्ववृत्तान्तमवर्णयत् ॥ १८६  
देवसेनश्च तच्छ्रुत्वा तद्भर्ता स स्वमातरि ।  
पराङ्मुखोऽभवत्कोपक्षमाविस्मयहर्षवान् ॥ १८७  
भर्तृभक्तिरथारूढाः शीलसन्नाहरक्षिताः ।  
धर्मसारथयः साध्व्यो जयन्ति मतिहेतयः ॥ १८८  
इति तत्र स्थितोऽवादीदाकर्ण्यैव तदद्भुतम् ।  
चरितं कीर्तिसेनायाः सानन्दः सकलो जनः ॥ १८९  
राजाप्युवाच पत्यर्थमाश्रितक्लेशयानया ।  
सीतादेव्यपि रामस्य परिक्लेशवहा जिता ॥ १९०  
तदेषा धर्मभगिनी मम प्राणप्रदायिनी ।  
इत्युक्तवन्तं तं भूपं कीर्तिसेनाथ साब्रवीत् ॥ १९१  
देव त्वत्प्रीतिदायो यस्तव हस्ते मम स्थितः ।  
ग्रामहस्त्यश्वरत्नादिः स मे भर्त्रे समर्प्यताम् ॥ १९२  
एवमुक्तस्तया राजा दत्त्वा ग्रामादि तस्य तत् ।  
तद्भर्तुर्देवसेनस्य प्रीतः पट्टं बबन्ध सः ॥ १९३  
अथ नरपतिदत्तैस्तैर्वणिज्यार्जितैश्च प्रसभभरितकोषो देवसेनो धनौघैः ।  
परिहृतजननीकः संस्तुवन्कीर्तिसेनां कृतवसतिरमुष्मिन्नेव तस्थौ पुरे सः ॥ १९४  
सुखमपगतपापश्वश्रुकं कीर्तिसेनाप्यसमचरितलब्धख्यातिरासाद्य तत्र ।  
न्यवसदखिलभोगैश्वर्यभागान्तिकस्था सुकृतफलसमृद्धिर्देहबद्धेव भर्तुः ॥ १९५  
एवं विषह्य विधुरस्य विधेर्नियोगमापत्सु रक्षितचरित्रधना हि साध्व्यः ।  
गुप्ताः स्वसत्त्वविभवेन महत्तमेन कल्याणमादधति पत्युरथात्मनश्च ॥ १९६  
इत्थं च पार्थिवकुमारि भवन्ति दोषाः श्वश्रूननान्दृविहिता बहवो वधूनाम् ।  
तद्भर्तृवेश्म तव तादृशमर्थयेऽहं श्वश्रूर्न यत्र न च यत्र शठा ननान्दा ॥ १९७  
इतीदमानन्दिकथाद्भुतं सा मुखान्निशम्यासुरराजपुत्र्याः ।  
सोमप्रभाया मनुजेन्द्रपुत्री कलिङ्गसेना परितुष्यति स्म ॥ १९८  
ततो विचित्रार्थकथावसानं दृष्ट्वेव गन्तुं मिहिरे प्रवृत्ते ।  
सोत्कां समालिङ्ग्य कलिङ्गसेनां सोमप्रभा स्वं भवनं जगाम ॥ १९९  
इति महाकविश्रीसोमदेवभट्टविरचिते कथासरित्सागरे मदनमञ्चुकालम्बके तृतीयस्तरङ्गः ।