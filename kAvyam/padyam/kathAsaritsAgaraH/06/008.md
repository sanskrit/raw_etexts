---
title: ००८

---
ततः कलिङ्गसेनायाः स्मरन्ननुपमं वपुः ।  
एकदा मन्मथाविष्टो निशि वत्सेश्वरोऽभवत् ॥  
उत्थाय खड्गहस्तः सन्गत्वैव प्रविवेश सः ।  
एकाकी मन्दिरं तस्याः कृतातिथ्यादरस्तया ॥ २  
तत्र प्रार्थयमानस्तां भार्यार्थे स महीपतिः ।  
परपत्न्यहमस्मीति प्रत्याख्यातस्तयाब्रवीत् ॥ ३  
तृतीयं पुरुषं प्राप्ता यतस्त्वमसि बन्धकी ।  
परदारगतो दोषो न मे त्वद्गमने ततः ॥ ४  
एवं कलिङ्गसेना सा राज्ञोक्ता प्रत्युवाच तम् ।  
त्वदर्थमागता राजन्नहं विद्याधरेण हि ॥ ५५  
व्यूढा मदनवेगेन स्वैरं त्वद्रूपधारिणा ।  
स एवैकश्च भर्ता मे तत्कस्मादस्मि बन्धकी ॥ ६  
किं वातिक्रान्तबन्धूनां स्वेच्छाचारहतात्मनाम् ।  
इमास्ता विपदः स्त्रीणां कुमारीणां कथैव का ॥ ७  
दृष्टाशकुनया सख्या निषिद्धापि व्यसर्जयम् ।  
त्वत्पार्श्वं यदहं दूतं तस्य चेदं फलं मम ॥ ८  
तत्स्पृश्यसि बलान्मां चेत्प्राणांस्त्यक्ष्याम्यहं ततः ।  
का नाम कुलजा हि स्त्री भर्तृद्रोहं करिष्यति ॥ ९  
तथा च कथयाम्यत्र तव राजन्कथां शृणु ।  
पुराभूदिन्द्रदत्ताख्यश्चेदिदेशमहीपतिः ॥ १०  
स पापशोधने तीर्थे कीर्त्यै देवकुलं महत् ।  
चक्रे यशःशरीरार्थी शरीरं वीक्ष्य भङ्गुरम् ॥ ११  
तच्च भक्तिरसाच्छश्वदीक्षितुं स ययौ नृपः ।  
सर्वश्च तीर्थस्नानाय सदा तत्राययौ जनः ॥ १२  
एकदा च ददर्शैकां तीर्थस्नानार्थमागताम् ।  
स राजात्र वणिग्भार्यां प्रवासस्थितभर्तृकाम् ॥ १३  
स्वच्छकान्तिसुधासिक्तां चित्ररूपविभूषणाम् ।  
जङ्गमामिव कन्दर्पराजधानीं मनोरमाम् ॥ १४  
त्वयाहं विजये विश्वमिति प्रीत्येव पादयोः ।  
आश्लिष्टां पञ्चबाणस्य तूणीरद्वयशोभया ॥ १५  
सा दृष्टैव मनस्तस्य जहार नृपतेस्तथा ।  
यथान्विष्य गृहं तस्याः स ययौ विवशो निशि ॥ १६  
तां च प्रार्थयमानः सञ्जगदे स तया नृपः ।  
रक्षिता त्वं न युक्तं ते परदाराभिमर्शनम् ॥ १७  
हठात्स्पृशसि वा मां चेदधर्मस्ते महान्भवेत् ।  
मरिष्यामि च सद्योऽहं न सहिष्ये च दूषणम् ॥ १८  
इत्युक्तेऽपि तया तस्मिन्बलं राज्ञि चिकीर्षति ।  
शीलभ्रंशभयात्तस्याः सद्यो हृदयमस्फुटत् ॥ १९  
तद्दृष्ट्वा सपदि ह्रीतः स गत्वैव यथागतम् ।  
दिनैस्तेनानुतापेन राजा पञ्चत्वमाययौ ॥ २०  
इत्याख्याय कथामेतां सभयप्रश्रयानता ।  
भूयः कलिङ्गसेना सा वत्सेश्वरमभाषत ॥ २१  
तस्मादधर्मे मत्प्राणहरणे मा मतिं कृथाः ।  
इहाश्रिताया वस्तुं मे देहि याम्यन्यतोऽन्यथा ॥ २२  
एतत्कलिङ्गसेनातः श्रुत्वा वत्सेश्वरोऽथ सः ।  
विचार्य विरतो भूत्वा धर्मज्ञस्तामभाषत ॥ २३  
राजपुत्रि वस स्वेच्छं भर्त्रा सममिहाधुना ।  
नाहं वक्ष्यामि ते किञ्चिदिदानीं मा भयं कृथाः ॥ २४  
इत्युक्त्वैव गते तस्मिन्स्वैरं राज्ञि स्वमन्दिरम् ।  
श्रुत्वा मदनवेगस्तन्नभसोऽवततार सः ॥ २५  
प्रिये साधु कृतं नैवमकरिष्यः शुभे यदि ।  
नाभविष्यच्छुभं यस्मान्नासहिष्यत तन्मया ॥ २६  
इत्युक्त्वा सान्त्वयित्वा तां निशां नीत्वा तया सह।  
तत्रैव गच्छन्नागच्छन्नासीद्विद्याधरोऽथ सः ॥ २७  
कलिङ्गसेनापि च सा पत्यौ विद्याधरेश्वरे ।  
तत्रास्त मर्त्यभावेऽपि दिव्यभोगसुखान्विता ॥ २८  
वत्सराजोऽपि तच्चिन्तां मुक्त्वा मन्त्रिवचः स्मरन् ।  
ननन्द लब्धं मन्वानो देवीं राज्यं सुतं तथा ॥ २९  
देवी वासवदत्ता च मन्त्री यौगन्धरायणः ।  
अभूतां निर्वृतौ सिद्धे नीतिकल्पलताफले ॥ ३०  
अथ गच्छत्सु दिवसेष्वापाण्डुमुखपङ्कजा ।  
दध्रे कलिङ्गसेना सा गर्भमुत्पन्नदोहदा ॥ ३१  
तुङ्गौ विरेजतुस्तस्याः स्तनावाश्यामचूचुकौ ।  
निधानकुम्भौ कामस्य मदमुद्राङ्किताविव ॥ ३२  
ततो मदनवेगस्तामुपेत्य पतिरभ्यधात् ।  
कलिङ्गसेने दिव्यानामस्माकं समयोऽस्त्ययम् ॥ ३३  
जातं मानुषगर्भं यन्मुक्त्वा यामो विदूरतः ।  
कण्वाश्रमे न तत्याज मेनका किं शकुन्तलाम् ॥ ३४  
त्वं यद्यप्यप्सराः पूर्वं तदप्यविनयान्निजात् ।  
शक्रशापेन सम्प्राप्ता मानुष्यं देवि साम्प्रतम् ॥ ३५  
तेनैव बन्धकीशब्दो जातः साध्व्या अपीह ते ।  
तस्मादपत्यं रक्षेस्त्वं स्थानं यास्याम्यहं निजम् ॥ ३६  
स्मरिष्यसि यदा मां च सन्निधास्ये तदा तव ।  
एवं कलिङ्गसेनां तामुक्त्वा साश्रुविलोचनाम् ॥ ३७  
समाश्वास्याथ दत्त्वा च तस्यै तद्रत्नसञ्चयम् ।  
तच्चित्तः समयाकृष्टो ययौ विद्याधरेश्वरः ॥ ३८  
कलिङ्गसेनाप्यत्रासीदपत्याशां सखीमिव ।  
आलम्ब्य वत्सराजस्य भुजच्छायामपाश्रिता ॥ ३९  
अत्रान्तरे कृतवतीं साङ्गभर्त्राप्तये तपः ।  
आदिदेश रतिं भार्यामनङ्गस्याम्बिकापतिः ॥ ४०  
वत्सराजगृहे जातो दग्धपूर्वः स ते पतिः ।  
नरवाहनदत्ताख्योऽयोनिजो मद्विलङ्घनात् ॥ ४१  
मदाराधनतस्त्वं तु मर्त्यलोकेऽप्ययोनिजा ।  
जनिष्यसे ततस्तेन भर्त्रा साङ्गेन योक्ष्यसे ॥ ४२  
एवमुक्त्वा रतिं शम्भुः प्रजापतिमथादिशत् ।  
कलिङ्गसेना तनयं सोष्यते दिव्यसम्भवम् ॥ ४३  
तं हृत्वा मायया तस्यास्तत्स्थाने त्वमिमां रतिम् ।  
निर्माय मानुषीं कन्यां त्यक्तदिव्यतनुं क्षिपेः ॥ ४४  
इतीश्वराज्ञामादाय मूर्ध्नि वेधस्यथो गते ।  
कलिङ्गसेना प्रसवं प्राप्ते काले चकार सा ॥ ४५  
जातमात्रं सुतं तस्या हृत्वैवात्र स्वमायया ।  
रतिं तां कन्यकां कृत्वा न्यधाद्विधिरलक्षितम् ॥ ४६  
सर्वश्च तत्र तामेव कन्यां जातामलक्षत ।  
दिवाप्यकाण्डप्रतिपच्चन्द्रलेखामिवोदिताम् ॥ ४७  
कान्तिद्योतिततद्वासगृहां निर्जित्य कुर्वतीम् ।  
रत्नदीपशिखाश्रेणीर्लज्जिता इव निष्प्रभाः ॥ ४८  
कलिङ्गसेना तां दृष्ट्वा जातामसदृशीं सुताम् ।  
पुत्रजन्माधिकं तोषादुत्सवं विततान सा ॥ ४९  
अथ वत्सेश्वरो राजा सदेवीकः समन्त्रिकः ।  
कन्यां कलिङ्गसेनाया जातां शुश्राव तादृशीम् ॥ ५०  
श्रुत्वा च स नृपोऽकस्मादुवाचेश्वरचोदितः ।  
देवीं वासवदत्तां तां स्थिते यौगन्धरायणे ॥ ५१  
जाने कलिङ्गसेनैषा दिव्या स्त्री शापतश्च्युता ।  
अस्यां जाता च कन्येव दिव्यैवाश्चर्यरूपधृक् ॥ ५२  
तदसौ कन्यका तुल्या रूपेण तनयस्य मे ।  
नरवाहनदत्तस्य महादेवीत्वमर्हति ॥ ५३  
तच्छ्रुत्वा जगदे राजा देव्या वासवदत्तया ।  
महाराज किमेवं त्वमकस्मादद्य भाषसे ॥ ५४  
कुलद्वयविशुद्धोऽयं क्व पुत्रस्ते बत क्व सा ।  
कलिङ्गसेनातनया बन्धकीगर्भसम्भवा ॥ ५५  
श्रुत्वैतद्विमृशन्राजा सोऽब्रवीन्नह्यहं स्वतः ।  
वदाम्येतत्प्रविश्यान्तः कोऽपि जल्पयतीव माम् ॥ ५६  
नरवाहनदत्तस्य कन्येयं पूर्वनिर्मिता ।  
भार्येत्येवं वदन्तीं च शृणोमीव गिरं दिवः ॥ ५७  
कलिङ्गसेना किं चासावेकपत्नी कुलोद्गता ।  
पूर्वकर्मवशात्त्वस्या बन्धकीशब्दसम्भवः ॥ ५८  
इति राज्ञोदिते प्राह मन्त्री यौगन्धरायणः ।  
श्रूयते देव यच्चक्रे रतिर्दग्धे स्मरे तपः ॥ ५९  
मर्त्यलोकावतीर्णेन सशरीरेण सङ्गमः ।  
मर्त्यभावगतायास्ते स्वेन भर्त्रा भविष्यति ॥ ६०  
इति चादाद्वरं शर्वो रत्यै स्वपतिमीप्सवे ।  
कामावतारश्चोक्तः प्राग्दिव्यवाचा सुतस्तव ॥ ६१  
रत्यावतरणीयं च मर्त्यभावे हराज्ञया ।  
गर्भग्राहिकया चाद्य ममैवं वर्णितं रहः ॥ ६२  
मया कलिङ्गसेनाया गर्भः प्राग्गर्भशय्यया ।  
युक्तो दृष्टस्तदैवान्यदपश्यं तद्विवर्जितम् ॥ ६३  
तदाश्चर्यं विलोक्याहं तवाख्यातुमिहागता ।  
इति स्त्रिया तयोक्तं मे जातैषा प्रतिभापि ते ॥ ६४  
तज्जाने मायया देवैः सैषा रतिरयोनिजा ।  
कलिङ्गसेनातनया गर्भचौर्येण निर्मिता ॥ ६५  
भार्या कामावतारस्य पुत्रस्य तव भूपते ।  
तथा चात्र कथामेतां यक्षसम्बन्धिनीं शृणु ॥ ६६  
भृत्यो वैश्रवणस्याभूद्विरूपाक्ष इति श्रुतः ।  
यक्षो निधानलक्षाणां प्रधानाध्यक्षतां गतः ॥ ६७  
मथुरायां बहिःसंस्थं निधानं स च रक्षितुम् ।  
यक्षं नियुक्तवानेकं शिलास्तम्भमिवाचलम् ॥ ६८  
तत्र तं नगरीवासी कश्चित्पाशुपतो द्विजः ।  
निधानान्वेषणायागात्खन्यवादी कदाचन ॥ ६९  
स मानुषवसादीपहस्तो यावत्परीक्षते ।  
स्थानं तत्तावदस्यात्र कराद्दीपः पपात सः ॥ ७०  
लक्षणेन च तेनात्र स्थितं निधिमवेत्य सः ।  
उद्घाटयितुमारेभे सहान्यैः सखिभिर्द्विजैः ॥ ७१  
अथ योऽसौ नियुक्तोऽभूद्यक्षो रक्षाविधौ स तत् ।  
दृष्ट्वा गत्वा यथावस्तु विरूपाक्षं व्यजिज्ञपत् ॥ ७२  
गच्छ व्यापादय क्षिप्रं क्षुद्रास्तान्खन्यवादिनः ।  
इत्यादिदेश तं यक्षं विरूपाक्षः स कोपनः ॥ ७३  
ततः स यक्षो गत्वैव स्वयुक्त्या निजघान तान् ।  
निधानवादिनो विप्रानसम्प्राप्तमनोरथान् ॥ ७४  
तद्बुद्ध्वा धनदः क्रुद्धो विरूपाक्षमुवाच तम् ।  
ब्रह्महत्या कथं पाप कारिता सहसा त्वया ॥ ७५  
दुर्गतो वार्तिकजनो लोभात्किं नाम नाचरेत् ।  
निवार्यते स वित्रास्य विघ्नैस्तैस्तैर्न हन्यते ॥ ७६  
इत्युक्त्वाथ शशापैनं विरूपाक्षं धनाधिपः ।  
मर्त्ययोनौ प्रजायस्व दुष्कृताचरणादिति ॥ ७७  
प्राप्तशापोऽथ कस्यापि भूतले ब्राह्मणस्य सः ।  
विरूपाक्षः सुतो जातो ब्राह्मणस्याग्रहारिणः ॥ ७८  
ततोऽस्य यक्षिणी पत्नी धनाध्यक्षं व्यजिज्ञपत् ।  
देव यत्र स भर्ता मे क्षिप्तस्तत्रैव मां क्षिप ॥ ७९  
प्रसीद नहि शक्नोमि वियुक्ता तेन जीवितुम् ।  
एवं तया स विज्ञप्तः साध्व्या वैश्रवणोऽभ्यधात् ॥ ८०  
तस्य विप्रस्य सदने जातो भर्ता स तेऽनघे ।  
तस्यैव दास्या गेहे त्वं निपतिष्यस्ययोनिजा ॥ ८१  
तत्र तेन समं भर्त्रा सङ्गमस्ते भविष्यति ।  
त्वत्प्रसादात्स शापं च तीर्त्वा मत्पार्श्वमेष्यति ॥ ८२  
इति वैश्रवणादेशात्साध्वी सा पतिता ततः ।  
दास्यास्तस्या गृहद्वारि कन्या भूत्वैव मानुषी ॥ ८३  
अकस्माच्च तया दास्या कन्या दृष्टाद्भुताकृतिः ।  
गृहीत्वा दर्शिता चास्य स्वामिनोऽत्र द्विजन्मनः ॥ ८४  
दिव्येयं कन्यका क्वापि निःसन्देहमयोनिजा ।  
इत्यात्मा मम वक्तीहानय तां त्वमशङ्कितम् ॥ ८५  
इयं हि मम पुत्रस्य मन्ये भार्यात्वमर्हति ।  
इति सोऽपि द्विजो दासीं तामुवाच ननन्द च ॥ ८६  
क्रमादत्र विवृद्धा सा कन्या विप्रात्मजश्च सः ।  
अन्योन्यदर्शनाबद्धगाढस्नेहौ बभूवतुः ॥ ८७  
ततः कृतविवाहौ तौ तेन विप्रेण दम्पती ।  
अजातिस्मरणेऽप्यास्तामुत्तीर्णविरहाविव ॥ ८८  
अथ कालेन देहान्ते तया सोऽनुगतः पतिः ।  
तत्तपःक्षतपापः सन्यक्षः स्वं प्राप्तवान्पदम् ॥ ८९  
इतीहावतरन्त्येव निरागस्त्वादयोनिजाः ।  
भूतले कारणवशाद्दिव्या दैवतनिर्मिताः ॥ ९०  
कुलं किं नृपते तेऽस्यास्तस्माद्भार्या सुतस्य ते ।  
कलिङ्गसेनापुत्रीयं यथोक्तं दैवनिर्मिता ॥ ९१  
यौगन्धरायणेनैवमुक्ते वत्सेश्वरश्च तत् ।  
देवी वासवदत्ता च तथेति हृदि चक्रतुः ॥ ९२  
ततस्तस्मिन्गृहं याते मन्त्रिमुख्ये स भूपतिः ।  
पानादिक्रीडया निन्ये सभार्यस्तद्दिनं सुखी ॥ ९३  
ततो दिनेषु गच्छसु मोहभ्रष्टस्वकस्मृतिः ।  
कलिङ्गसेनातनया सा समं रूपसम्पदा ॥ ९४  
क्रमेण ववृधे नाम्ना कृता मदनमञ्चुका ।  
सुता मदनवेगस्येत्यतो मात्रा जनेन च ॥ ९५  
नूनं सा शिश्रिये रूपं सर्वान्यवरयोषिताम् ।  
अन्यथा ताः पुरस्तस्या विरूपा जज्ञिरे कथम् ॥ ९६  
श्रुत्वा रूपवतीं तां च कौतुकात्स्वयमेकदा ।  
देवी वासवदत्ता तामानिनायात्यनोऽन्तिकम् ॥ ९७  
तत्र धात्र्या मुखासक्तां वत्सराजो ददर्श ताम् ।  
यौगन्धरायणाद्याश्च वर्तेर्दीपशिखामिव ॥ ९८  
दृष्ट्वा चादृष्टपूर्वं तत्तस्या नेत्रामृतं वपुः ।  
रतिरेवावतीर्णेयमिति मेने न तत्र कः ॥ ९९  
ततश्चानाययाञ्चक्रे देव्या वासवदत्तया ।  
नरवाहनदत्तोऽत्र जगन्नेत्रोत्सवः सुतः ॥ १००  
सोऽत्र फुल्लमुखाम्भोजो दीप्रां मदनमञ्चुकाम् ।  
तामपश्यन्नवां सौरीमिव पद्माकरः प्रभाम् ॥ १०१  
सापि तं लोचनानन्दं पश्यन्ती विकचानना ।  
न तृप्तिमाययौ बाला चकोरीवामृतत्विषम् ॥ १०२  
ततःप्रभृति तौ बालावपि स्थातुं न शेकतुः ।  
दृष्टिपाशैरिवाबद्धौ पृथग्भूतावपि क्षणम् ॥ १०३  
दिनैर्निश्चित्य सम्बन्धं देवनिर्मितमेव तु ।  
विवाहविधये बुद्धिं व्यधाद्वत्सेश्वरस्तयोः ॥ १०४  
कलिङ्गसेना तद्बुद्ध्वा ननन्द च बबन्ध च ।  
नरवाहनदत्तेऽस्मिञ्जामातृप्रीतितो धृतिम् ॥ १०५  
सम्मन्त्र्य मन्त्रिभिः सार्धं ततश्चाकारयत्पृथक् ।  
वत्सराजः स्वपुत्रस्य तस्य स्वमिव मन्दिरम् ॥ १०६  
ततः सम्भृत्य सम्भारान्पुत्रं राजा स कालवित् ।  
यौवराज्येऽभ्यषिञ्चत्तं दृष्टश्लाघ्यगुणग्रहम् ॥ १०७  
पूर्वं तस्यापतन्मूर्ध्नि पित्रोरानन्दबाष्पजम् ।  
ततः श्रौतमहामन्त्रपूतं सत्तीर्थजं पयः ॥ १०८  
अभिषेकाम्बुभिस्तस्य धौते वदनपङ्कजे ।  
चित्रं निर्मलतां प्रापुर्मुखानि ककुभामपि ॥ १०९  
मङ्गल्यमाल्यपुष्पेषु तस्य क्षिप्तेषु मातृभिः ।  
मुमोच दिव्यमाल्यौघवर्षं द्यौरपि तत्क्षणम् ॥ ११०  
देवदुन्दुभिनिर्ह्रादस्पर्धयेव जजृम्भिरे ।  
आनन्दतूर्यनिर्घोषप्रतिशब्दा नभस्तले ॥ १११  
प्रणनामाभिषिक्तं तं युवराजं न तत्र कः ।  
स्वप्रभावादृते तेनैवोन्ननाम तदा हि सः ॥ ११२  
ततो वत्सेश्वरस्तस्य सूनोर्बालसखीन्सतः ।  
स्वमन्त्रिपुत्रानाहूय सचिवत्वे समादिशत् ॥ ११३  
यौगन्धरायणसुतं मन्त्रित्वे मरुभूतिकम् ।  
सेनापत्ये हरिशिखं रुमण्वत्तनयं ततः ॥ ११४  
वसन्तकसुतं क्रीडासखित्वे तु तपन्तकम् ।  
गोमुखं च प्रतीहारधुरायामित्यकात्मजम् ॥ ११५  
पौरोहित्ये च पूर्वोक्तावुभौ पिङ्गलिकासुतौ ।  
वैश्वानरं शान्तिसोमं भ्रातुः पुत्रौ पुरोधसः ॥ ११६  
इत्याज्ञप्तेषु पुत्रस्य साचिव्ये तेषु भूभृता ।  
गमनादुदभूद्वाणी पुष्पवृष्टिपुरःसरा ॥ ११७  
सर्वार्थसाधका एते भविष्यन्त्यस्य मन्त्रिणः ।  
शरीरादविभिन्नोऽस्य गोमुखस्तु भविष्यति ॥ ११८  
इत्युक्तो दिव्यया वाचा हृष्टो वत्सेश्वरश्च सः ।  
सर्वान्सम्मानयामास वस्त्रैराभरणैश्च तान् ॥ ११९  
अनुजीविषु तस्मिंश्च वसु वर्षति राजनि ।  
दरिद्रशब्दस्यैकस्य नासीत्तत्रार्थसङ्गतिः ॥ १२०  
पवनोल्लासिताक्षिप्तपताकापटपङ्क्तिभिः ।  
आहूतैरिव सापूरि नर्तकीचारणैः पुरी ॥ १२१  
आगाद्वैद्याधरी साक्षाल्लक्ष्मीस्तस्यैव भाविनी ।  
कलिङ्गसेनाजामातुरुत्सवेऽत्र भविष्यतः ॥ १२२  
ततो वासवदत्ता च सा च पद्मावती तथा ।  
हर्षेण ननृतुस्तिस्रो मिलिता इव शक्तयः ॥ १२३  
मारुतान्दोलितलताः प्रनृत्यन्निव सर्वतः ।  
उद्यानतरवोऽप्यत्र चेतनेषु कथैव का ॥ १२४  
ततः कृताभिषेकः सन्नारुह्य जयकुञ्जरम् ।  
नरवाहनदत्तः स युवराजो विनिर्ययौ ॥ १२५  
अवाकीर्यत चोत्क्षिप्तैर्नेत्रैर्नीलसितारुणैः ।  
पौरस्त्रीभिः स नीलाब्जलाजपद्माञ्जलिप्रभैः ॥ १२६  
दृष्ट्वा च तत्पुरीपूज्यदेवता बन्दिमागधैः ।  
स्तूयमानः ससचिवः स विवेश स्वमन्दिरम् ॥ १२७  
तत्र दिव्यानि भोज्यानि तथा पानान्युपाहरत् ।  
कलिङ्गसेना तस्यादौ स्वविभूत्यधिकानि सा ॥ १२८  
ददौ तस्मै सुवस्त्राणि दिव्यान्याभरणानि च ।  
समन्त्रिसखिभृत्याय जामातृस्नेहकातरा ॥ १२९  
एवं महोत्सवेनासावमृतास्वादसुन्दरः ।  
एषां वत्सेश्वरादीनां सर्वेषां वासरो ययौ ॥ १३०  
ततो निशायां प्राप्तायां सुतोद्वाहविमर्शिनी ।  
कलिङ्गसेना सस्मार तां सा सोमप्रभां सखीम् ॥ १३१  
एतया स्मृतमात्रां तां मयासुरसुतां तदा ।  
भव्यां भर्ता महाज्ञानी जगाद नलकूबरः ॥ १३२  
कलिङ्गसेना त्वामद्य सोत्सुका स्मरति प्रिये ।  
तद्गच्छ दिव्यमुद्यानं कुरु चैतत्सुताकृते ॥ १३३  
इत्युक्त्वा भावि भूतं च कथयित्वा च तद्गतम् ।  
तदैव प्रेषयामास पत्नीं सोमप्रभां पतिः ॥ १३४  
सा चागत्य चिरोत्कण्ठाकृतकण्ठग्रहां सखीम् ।  
कलिङ्गसेनां कुशलं पृष्ट्वा सोमप्रभाब्रवीत् ॥ १३५  
विद्याधरेण तावत्त्वं परिणीता महर्द्धिना ।  
अवतीर्णा रतिस्ते च सुता शार्वादनुग्रहात् ॥ १३६  
कामावतारस्यैषा च वत्सेशाल्लब्धजन्मनः ।  
नरवाहनदत्तस्य पूर्वभार्या विनिर्मिता ॥ १३७  
विद्याधराधिराज्यं स दिव्यं कल्पं करिष्यति ।  
तस्यैषान्यावरोधानां मूर्ध्नि मान्या भविष्यति ॥ १३८  
त्वं चावतीर्णा भूलोके शक्रशापच्युताप्सराः ।  
निष्पन्नकार्यशेषा च शापमुक्तिमवाप्स्यसि ॥ १३९  
एतन्मे सर्वमाख्यातं भर्त्रा ज्ञानवता सखि ।  
तस्माच्चिन्ता न ते कार्या भावि सर्वं शुभं तव ॥ १४०  
अहं चेह करोम्येषा दिव्यं त्वत्तनयाकृते ।  
उद्यानं नास्ति पाताले न भूमौ यन्न वा दिवि ॥ १४१  
इत्युक्त्वा दिव्यमुद्यानं सा निर्माय स्वमायया ।  
कलिङ्गसेनामामन्त्र्य सोत्कां सोमप्रभा ययौ ॥ १४२  
ततो निशि प्रभातायामकस्मान्नन्दनं दिवः ।  
भूमाविव च्युतं लोको ददर्शोद्यानमत्र तत् ॥ १४३  
बुद्ध्वाथ राजा वत्सेशः सभार्यः सचिवैः सह ।  
नरवाहनदत्तश्च सानुगोऽत्र समाययौ ॥ १४४.  
ददृशुस्ते तमुद्यानं सदा पुष्पफलद्रुमम् ।  
नानामणिमयस्तम्भभित्तिभूभागवापिकम् ॥ १४५  
सुवर्णवर्णविहगं दिव्यसौरभमारुतम् ।  
देवादेशावतीर्णं तत्स्वर्गान्तरमिव क्षितौ ॥ १४६  
दृष्ट्वा तदद्भुतं राजा किमेतदिति पृष्टवान् ।  
कलिङ्गसेनामातिथ्यव्यग्रां वत्सेश्वरस्तदा ॥ १४७  
सा प्रत्युवाच सर्वेषु शृण्वत्सु नृपतिं च तम् ।  
विश्वकर्मावतारोऽस्ति मयो नाम महासुरः ॥ १४८  
युधिष्ठिरस्य यश्चक्रे पुरं रम्यं च वज्रिणः ।  
तस्य सोमप्रभा नाम तनयास्ति सखी मम ॥ १४९  
तया रात्राविहागत्य मत्समीपं स्वमायया ।  
प्रीत्या कृतमिदं दिव्यमुद्यानं मत्सुताकृते ॥ १५०  
इत्युक्त्वा यच्च सख्यास्या भूतं भाव्युदितं तया ।  
तत्तयैवोक्तमित्युक्त्वा तदा सर्वं शशंस सा ॥ १५१  
ततः कलिङ्गसेनोक्तिं ससंवादामवेक्ष्य ताम् ।  
निरस्तसंशयाः सर्वे तोषं तत्रातुलं ययुः ॥ १५२  
कलिङ्गसेनातिथ्येन निनाय दिवसं च तम् ।  
उद्यानेऽत्रैव वत्सेशो भार्यापुत्रादिभिः सह ॥ १५३  
अन्येद्युर्निर्गतो द्रष्टुं देवं देवकुले च सः ।  
ददर्श नृपतिर्बह्वीः सुवस्त्राभरणाः स्त्रियः ॥. १५४  
का यूयमिति पृष्टाश्च तेन तास्तं बभाषिरे ।  
वयं विद्याः कलाश्चैतास्त्वत्पुत्रार्थमिहागताः ॥ १५५  
गत्वा विशाम खस्तान्तरित्युक्त्वा तास्तिरोऽभवन् ।  
सविस्मयः स राजापि वत्सेशोऽभ्यन्तरं ययौ ॥ १५६  
तत्र वासवदत्तायै देव्यै मन्त्रिगणाय च ।  
तच्छशंसाभ्यनन्दंस्ते देवतानुग्रहं च तम् ॥ १५७  
ततो राजनिदेशेन वीणा वासवदत्तया ।  
नरवाहनदत्तेऽत्र प्रविष्टे जगृहे क्षणात् ॥ १५८  
वादयन्तीं ततस्तां च मातरं विनयेन सः ।  
राजपुत्रोऽब्रवीद्वीणा च्युता स्थानादसाविति ॥ १५९  
त्वं वादय गृहाणैतामिति पित्रोदितेऽथ सः ।  
वीणामवादयत्कुर्वन्गन्धर्वानपि विस्मितान् ॥ १६०  
एवं सर्वासु विद्यासु कलासु च परीक्षितः ।  
पित्रा यावद्वृतस्ताभिः स्वयं सर्वं विवेद सः ॥ १६१  
वीक्ष्य तं सगुणं पुत्रं वत्सेशस्तामशिक्षयत् ।  
कलिङ्गसेनातनयां नृत्तं मदनमञ्चुकाम् ॥ १६२  
यथा यथा पूर्णकला साभूत्तनुरिवैन्दवी ।  
नरवाहनदत्ताब्धिश्चुक्षुभे स तथा तथा ॥ १६३  
अरंस्त तां च गायन्तीं नृत्यन्तीं च विलोकयन् ।  
पठन्तीमिव कामाज्ञामङ्गाद्यभिनयैर्वृताम् ॥ १६४  
सापि क्षणमपश्यन्ती तमुदश्रुः सुधामयम् ।  
कान्तमासीदुषःकाले जलार्द्रेव कुमुद्वती ॥ १६५  
सततं चासहः स्थातुं तन्मुखालोकनं विना ।  
नरवाहनदत्तोऽसौ तत्तदुद्यानमाययौ ॥ १६६  
तत्र पार्श्वं तयानीय सुतां मदनमञ्चुकाम् ।  
कलिङ्गसेनया प्रीत्या रज्यमानः स तस्थिवान् ॥ १६७  
गोमुखश्चास्य चित्तज्ञः स्वामिनोऽत्र चिरस्थितिम् ।  
इच्छन्कलिङ्गसेनायै तां तामकथयत्कथाम् ॥ १६८  
चित्तग्रहेण तेनास्या राजपुत्रस्तुतोष सः ।  
हृदयानुप्रवेशो हि प्रभोः संवननं परम् ॥ १६९  
नृत्तादियोग्यां कुरुते तस्मिन्मदनमञ्चुकाम् ।  
तत्र स्वयं च सङ्गीतवेश्मन्युद्यानवर्तिनि ॥ १७०  
नरवाहनदत्तः स ह्रेपयन्वरचारणान् ।  
तस्यां प्रियायां नृत्यन्त्यां सर्वातोद्यान्यवादयत् ॥ १७१  
जिगाय चागतान्दिग्भ्यो विविधान्पण्डितांस्तथा ।  
गजाश्वरथशस्त्रास्त्रचित्रपुस्तादिकोविदः ॥ १७२  
एवं विहरतो विद्यास्वयंवरवृतस्य ते ।  
नरवाहनदत्तस्य शैशवे वासरा ययुः ॥ १७३  
एकदा चात्र यात्रायामुद्यानं स प्रियासखः ।  
ययौ नागवनं नाम राजपुत्रः समन्त्रिकः ॥ १७४  
तत्राभिलाषिणी काचिद्वणिग्भार्या निराकृता ।  
इयेष गोमुखं हन्तुं सविषाहृतपानका ॥ १७५  
तद्विवेद च तत्सख्या मुखादत्र स गोमुखः ।  
नाददे पानकं तच्च स्त्रिय एवं निनिन्द च ॥ १७६  
अहो धात्रा पुरा सृष्टं साहसं तदनु स्त्रियः ।  
नैतासां दुष्करं किचिन्निसर्गादिह विद्यते ॥ १७७  
नूनं स्त्री नाम सृष्टेयममृतेन विषेण च ।  
अनुरक्तामृतं सा हि विरक्ता विषमेव च ॥ १७८  
ज्ञायते कान्तवदना केन प्रच्छन्नपातका ।  
कुस्त्री प्रफुल्लकमला मूढनक्रेव पद्मिनी ॥ १७९  
दिवः पतति काचित्तु गुणचक्रप्रचोदिनी ।  
भर्तृश्लाघासहा सुस्त्री प्रभा भानोरिवामला ॥ १८०  
हन्त्येवाशु गृहीतान्या पररक्ता गतस्पृहा ।  
पापा विरागविषभृद्भर्तारं भुजगीव सा ॥ १८१  
तथा हि कुत्रचिद्ग्रामे शत्रुघ्न इति कोऽप्यभूत् ।  
पुरुषस्तस्य भार्या च बभूव व्यभिचारिणी ॥ १८२  
स ददर्शैकदा सायं भार्यां तां जारसङ्गताम् ।  
जघान तं च तज्जारं खड्गेनान्तर्गृहस्थितम् ॥ १८३  
रात्र्यपेक्षी च स्थौ स द्वारि भार्यां निरुध्य ताम् ।  
तत्कालं च निवासार्थी तमत्र पथिकोऽभ्यगात् ॥ १८४  
दत्त्वा तस्याश्रयं युक्त्या तेनैव सह तं हतम् ।  
पारदारिकमादाय रात्रौ तत्राटवीं ययौ ॥ १८५  
तत्रान्धकूपे यावत्स शवं क्षिपति तं तया ।  
तावदागतया पश्चात्क्षिप्तः सोऽप्यत्र भार्यया ॥ १८६  
एवं कुयोषित्कुरुते किं किं नाम न साहसम् ।  
इति स्त्रीचरितं बालोऽप्यनिन्दत्सोऽत्र गोमुखः ॥ १८७  
ततो नागवने तत्र नागानभ्यर्च्य स स्वयम् ।  
नरवाहनदत्तोऽगात्स्वावासं सपरिच्छदः ॥ १८८  
तत्र जिज्ञासुरन्येद्युः सचिवान्गोमुखादिकान् ।  
जानन्नपि स पप्रच्छ राजनीतेः समुच्चयम् ॥ १८९  
सर्वज्ञस्त्वं तथाप्येतद्ब्रूमः पृष्टा वयं त्वया ।  
इत्युक्त्वा सारमन्योन्यं ते निश्चित्यैवमब्रुवन् ॥ १९०  
आरुह्य नृपतिः पूर्वमिन्द्रियाश्वान्वशीकृतान् ।  
कामक्रोधादिकाञ्जित्वा रिपूनाभ्यन्तरांश्च तान् ॥ १९१  
जयेदात्मानमेवादौ विजयायान्यविद्विषाम् ।  
अजितात्मा हि विवशी वशीकुर्यात्कथं परम् ॥ १९२  
ततो जानपदत्वादिगुणयुक्तांश्च मन्त्रिणः ।  
पुरोहितं चाथर्वज्ञं कुर्याद्दक्षं तपोन्वितम् ॥ १९३  
उपाधिभिर्भये लोभे धर्मे कामे परीक्षितान् ।  
योग्येष्वमात्यान्कार्येषु युञ्जीतान्तरवित्तमः ॥ १९४  
सत्यं द्वेषप्रयुक्तं वा स्नेहोक्तं स्वार्थसंहतम् ।  
वचस्तेषां परीक्षेत मिथः कार्येषु जल्पताम् ॥ १९५  
सत्ये तुष्येदसत्ये तु यथार्हं दण्डमाचरेत् ।  
जिज्ञासेत पृथक्चैषां चारैराचरितं सदा ॥ १९६  
इत्यनावृतदृक्पश्यन्कार्याण्युत्खाय कण्टकान् ।  
उपार्ज्य कोषदण्डादि साधयेद्बद्धमूलताम् ॥ १९७  
उत्साहप्रभुतामन्त्रशक्तित्रययुतस्ततः ।  
परदेशजिगीषुः स्याद्विचार्य स्वपरान्तरम् ॥ १९८  
आप्तैः श्रुतान्वितैः प्राज्ञैर्मन्त्रं कुर्यादनायतम् ।  
तैर्निश्चितं स्वबुद्ध्या तत्सर्वाङ्गं परिशोधयेत् ॥ १९९  
सामदानाद्युपायज्ञो योगक्षेमं प्रसाधयेत् ।  
प्रयुञ्जीत ततः सन्धिविग्रहादीन्गुणांश्च षट् ॥ २००  
एवं वितन्द्रो विदधत्स्वदेशपरदेशयोः ।  
चिन्तां राजा जयत्येव न पुनर्जातु जीयते ॥ २०१  
अज्ञस्तु कामलोभान्धो वृथा मार्गप्रदर्शिभिः ।  
नीत्वा श्वभ्रेषु निक्षिप्य मुष्यते धूर्तचेटकैः ॥ २०२  
नैवावकाशं लभते राज्ञस्तस्यान्तिकेऽपरः ।  
धूर्तैर्निबद्धवाटस्य शालेरिव कृषीवलैः ॥ २०३  
अन्तर्भूय रहस्येषु तैर्वशीक्रियते हि सः ।  
ततः श्रीरविशेषज्ञात्खिन्ना तस्मात्पलायते ॥ २०४  
तस्माज्जितात्मा राजा स्याद्युक्तदण्डो विशेषवित् ।  
प्रजानुरागादेवं हि स भवेद्भाजनं श्रियः ॥ २०५  
पूर्वं च शूरसेनाख्यो भृत्यैकप्रत्ययो नृपः ।  
सचिवैः पेटकं कृत्वा भुज्यते स्म वशीकृतः ॥ २०६  
यस्तस्य सेवको राज्ञस्तस्मै तन्मन्त्रिणोऽत्र ते ।  
दातुं नैच्छंस्तृणमपि दित्सत्यपि च भूपतौ ॥ २०७  
तेषां तु सेवको योऽत्र ददुस्तस्मै स्वयं च ते ।  
ते च विज्ञप्य राजानमनर्हायाप्यदापयन् ॥ २०८  
तद्दृष्ट्वा स नृपो बुद्ध्वा शनैस्तद्धूर्तपेटकम् ।  
अन्योन्यं प्रज्ञया युक्त्या सचिवांस्तानभेदयत् ॥ २०९  
भिन्नेषु तेषु नष्टेषु मिथः पैशुन्यकारिषु ।  
सम्यक्छशास राज्यं तत्स राजान्यैरवञ्चितः ॥ २१०  
हरिसिंहश्च राजाभूत्सामात्यो नीतितत्त्ववित् ।  
कृतभक्तबुधामात्यः सदुर्गः सार्थसञ्चयः ॥ २११  
अनुरक्ताः प्रजाः कृत्वा चेष्टते स्म यथा तथा ।  
चक्रवर्त्यभियुक्तोऽपि न जगाम पराभवम् ॥ २१२  
एवं विचारश्चिन्ता च सारं राज्येऽधिकं नु किम् ।  
इत्याद्युक्त्वा यथास्वं ते विरेमुर्गोमुखादयः ॥ २१३  
नरवाहनदत्तश्च तेषां श्रद्धाय तद्वचः ।  
चिन्त्ये पुरुषकर्तव्येऽप्यचिन्त्यं दैवमभ्यधात् ॥ २१४  
ततश्चोत्थाय तैरेव साकं तां प्रेक्षितुं ययौ ।  
स विलम्बकृतोत्कण्ठां प्रियां मदनमञ्चुकाम् ॥ २१५  
प्राप्ते तन्मन्दिरं तस्मिन्नासनस्थे कृतादरा ।  
क्षणं कलिङ्गसेनात्र गोमुखं विस्मिताब्रवीत् ॥ २१६  
नरवाहनदत्तेऽत्र राजसूतावनागते ।  
उत्सुका पदवीमस्य द्रष्टुं मदनमञ्चुका ॥ २१७  
हर्म्याग्रभूमिमारूढा गोमुखानुगता मया ।  
यावत्तावत्पुमानेको नभसोऽत्रावतीर्णवान् ॥ २१८  
स किरीटी च खड्गी च मां दिव्याकृतिरब्रवीत् ।  
अहं मानसवेगाख्यो राजा विद्याधरेश्वरः ॥ २१९  
स्वःस्त्री सुरभिदत्ताख्या त्वं च शापच्युता भुवि ।  
सुता च तव दिव्येयमेतन्मे विदितं किल ॥ २२०  
तद्देहि मे सुतामेतां सम्बन्धः सदृशो ह्ययम् ।  
इत्युक्ते तेन सहसा विहस्याहं तमब्रवम् ॥ २२१  
नरवाहनदत्तोऽस्या भर्ता देवैर्विनिर्मितः ।  
सर्वेषां योऽत्र युष्माकं चक्रवर्ती भविष्यति ॥ २२२  
इत्युक्तः स मयोत्पत्य व्योम विद्याधरो गतः ।  
मत्पुत्रीनयनोद्वेगाकाण्डविद्युल्लतोपमः ॥ २२३  
तच्छ्रुत्वा गोमुखोऽत्रवादीज्जातेऽस्मिन्स्वामिनीह नः ।  
राजपुत्रेऽन्तरिक्षोक्तेर्बुद्ध्वामुं भाविनं प्रभुम् ॥ २२४  
पापं विधातुमप्यैच्छन्सद्यो विद्याधरा हि ते ।  
उच्छृङ्खलो नियन्तारं क इच्छेद्बलिनं प्रभुम् ॥ २२५  
ततोऽयं रक्षितः साक्षाद्गणानादिश्य शम्भुना ।  
नारदोक्तिरियं तातेनोच्यमाना श्रुता मया ॥ २२६  
अतो विद्याधराः सम्प्रत्येतेऽस्माकं विरोधिनः ।  
श्रुत्वा कलिङ्गसेनैतत्स्ववृत्तान्तभियाब्रवीत् ॥ २२७  
मायया तर्हि नो यावन्मद्वन्मदनमञ्चुका ।  
वक्ष्यते राजपुत्रेण किं न तावद्विवाह्यते ॥ २२८  
एतत्कलिङ्गसेनातः श्रुत्वा तां गोमुखादयः ।  
ऊचुस्त्वयैव कार्येऽस्मिन्वत्सेशः प्रेर्यतामिति ॥ २२९  
ततस्तद्गतधीस्तस्मिन्नुद्याने व्यहरद्दिनम् ।  
नरवाहनदत्तस्तां पश्यन्मदनमञ्चुकाम् ॥ २३०  
उत्फुल्लपद्मवदना दलत्कुवलयेक्षणाम् ।  
बन्धूककमनीयौष्ठीं मन्दारस्तबकस्तनीम् ॥ २३१  
शिरीषसुकुमाराङ्गीं पञ्चपुष्पमयीमिव ।  
एकामेव जगज्जेत्रीं स्मरेण विहितामिषुम् ॥ २३२  
कलिङ्गसेनाप्यन्येद्युर्गत्वा वत्सेश्वरं स्वयम् ।  
सुताविवाहहेतोस्तद्यथाभीष्टं व्यजिज्ञपत् ॥ २३३  
वत्सेशोऽपि विसृज्यैतामाहूय निजमन्त्रिणः ।  
देव्यां वासवदत्तायां स्थितायां निजगाद तान् ॥ २३४  
कलिङ्गसेना त्वरते सुतोद्वाहाय तत्कथम् ।  
कुर्मो यद्बन्धकीत्येतां लोको वक्त्युत्तमामिति ॥ २३५  
लोकश्च सर्वदा रक्ष्यस्तत्प्रवादेन किं पुरा ।  
रामभद्रेण शुद्धापि त्यक्ता देवी न जानकी ॥ २३६  
अम्बा हृतापि भीष्मेण यत्नाद्भ्रातुः कृते तथा ।  
प्रतीपं किं न वा त्यक्ता वृतपूर्वान्यभर्तृका ॥ २३७  
एवं कलिङ्गसेनैषा स्वयंवरवृते मयि ।  
व्यूढा मदनवेगेन तेनैतां गर्हते जनः ॥ २३८  
अतोऽस्यास्तनयामेतां गान्धर्वविधिना स्वयम् ।  
नरवाहनदत्तोऽसावुद्वहत्वनुरूपिकाम् ॥ २३९  
इत्युक्ते वत्सराजेन स्माह यौगन्धरायणः ।  
इच्छेत्कलिङ्गसेनैतदनौचित्यं कथं प्रभो ॥ २४०  
दिव्यैषा हि न सामान्या ससुतेत्यसकृद्गतम् ।  
मित्त्रेण चैतदुक्तं मे ज्ञानिना ब्रह्मरक्षसा ॥ २४१  
इत्यादि तत्र ते यावद्विमृशन्ति परस्परम् ।  
एवं माहेश्वरी तावद्वाणी प्रादुरभूद्दिवः ॥ २४२  
मन्नेत्रानलदग्धस्य सृष्टस्यात्र मनोभुवः ।  
नरवाहनदत्तस्य मयैवैषा विनिर्मिता ॥ २४३  
तपस्तुष्टेन भार्यास्य रतिर्मदनमञ्चुका ।  
एतया सहितश्चायं सर्वान्तःपुरमुख्यया ॥ २४४  
विद्याधराधिराज्यं स दिव्यं कल्पं करिष्यति ।  
मत्प्रसादाद्विजित्यारीनित्युक्त्वा विरराम वाक् ॥ २४५  
श्रुत्वैतां भगवद्वाणीं वत्सेशः सपरिच्छदः ।  
तं प्रणम्य सुतोद्वाहे सानन्दो निश्चयं व्यधात् ॥ २४६  
अथ स सचिवमुख्यं पूर्वविज्ञाततत्त्वं नरपतिरभिनन्द्याहूय मौहूर्तिकांश्च ।  
शुभफलदमपृच्छल्लग्नमूचुस्तु ते तं कतिपयदिनमध्ये भाविनं प्राप्तपूजाः ॥ २४७  
कालं मनागनुभविष्यति कञ्चिदत्र पुत्रो वियोगमनया सह भार्यया ते ।  
जानीमहे वयमिदं निजशास्त्रदृष्ट्या वत्सेश्वरेति जगदुर्गणकाः पुनस्ते ॥ २४८  
ततः स सूनोर्निजवैभवोचितं विवाहसम्भारविधिं व्यधान्नृपः ।  
तथा यथास्य स्वपुरी न केवलं पृथिव्यपि क्षोभमगात्तदुद्यमात् ॥ २४९  
प्राप्ते विवाहदिवसेऽथ कलिङ्गसेना पित्रा निसृष्टनिजदिव्यविभूषणायाः ।  
तस्याः प्रसाधनविधिं दुहितुश्चकार सोमप्रभा पतिनिदेशवशागता च ॥ २५०  
कृतदिव्यकौतुका सा सुतरामथ मदनमञ्चुका विबभौ ।  
नन्वेवमेव कान्ता चन्द्रतनुः कार्तिकानुगता ॥ २५१  
दिव्याङ्गनाश्च तस्या हराज्ञया श्रूयमाणगीतरवाः ।  
तद्रूपजिताच्छन्ना ह्रीता इव मङ्गलं विदधुः ॥ २५२  
भक्तानुकम्पिनि जयाद्रिसुते त्वयाद्य रत्यास्तपः स्वयमुपेत्य कृतं कृतार्थम् ।  
इत्यादि दिव्यवरचारणवाद्यमिश्रवाक्यानुमेयमपि सन्दधतेऽत्र गौर्याः ॥ २५३  
अथ नरवाहदत्तः प्रविवेश स मदनमञ्चुकाध्युषितम् ।  
कृतवरकौतुकशोभी विविधमहातोद्यभृद्विवाहगृहम् ॥ २५४  
निर्वर्त्य तत्र बहलोद्यतविप्रमत्तवीवाहमङ्गलविधिं च वधूवरौ तौ ।  
वेदीं समारुरुहतुर्ज्वलिताग्निमुच्चै राज्ञां शिरोभुवमिवामलरत्नदीपाम् ॥ २५५  
यदि युगपदिहेन्दुमूर्तिभानू कनकगिरिं भ्रमतोऽमितः कदाचित् ।  
भवति तदुपमा तयोस्तदानीं जगति वधूवरयोः प्रदक्षिणेऽग्नेः ॥ २५६  
यथा विवाहोत्सवतूर्यनादानपोथयन्दुन्दुभयोऽन्तरिक्षे ।  
तथा वधूत्सारितहोमलाजाः सुरोज्झिताः कौसुमवृष्टयोऽत्र ॥ २५७  
ततः कनकराशिभिर्मणिमयैश्च जामातरं समर्चयदुदारधीः किल कलिङ्गसेना तथा ।  
यथात्र बुबुधे जनैरपि सुदुर्गतोऽस्याः पुरः स काममलकापतिः कृपणभूभृतोऽन्ये तु के ॥ २५८  
निष्पन्नतादृशचिराभिमतानुरूपपाणिग्रहोत्सवविधी च वधूवरौ तौ ।  
अभ्यन्तरं विविशतुः प्रमदोपरुद्धं लोकस्य मानसमिवामलचित्रभक्ति ॥ २५९  
सद्वाहिनीपरिगतैरपि विश्ववन्द्यशौर्याश्रितैरपि जितावनतैर्नरेन्द्रैः ।  
सा वारिराशिभिरिवाशु पुरी पुपूरे वत्सेश्वरस्य सदुपायनरत्नहस्तैः ॥ २६०  
अनुजीविजनाय सोऽपि राजा व्यकिरद्धेम तथा महोत्सवेऽस्मिन् ।  
यदि परमभवन्न जातरूपा जननीगर्भगता यथास्य राष्ट्रे ॥ २६१  
वरचारणनर्तकीसमूहैर्विविधदिगन्तसमागतैस्तदात्र ।  
परितः स्तवनृत्तगीतवाद्यैर्बुबुधे तन्मय एव जीवलोकः ॥ २६२  
वातोद्धूतपताकाबाहुलता चोत्सवेऽत्र कौशाम्बी ।  
सापि ननर्तेव पुरी पौरस्त्रीरचितमण्डनाभरणा ॥ २६३  
एवं च स प्रतिदिनं परिवर्धमानो निर्वर्त्यते स्म सुचिरेण महोत्सवोऽत्र ।  
सर्वः सदैव च सुहृत्स्वजनो जनश्च हृष्टस्ततः किमपि पूर्णमनोरथोऽभूत् ॥ २६४  
स च नरवाहनदत्तो युवराजो मदनमञ्चुकासहितः ।  
भजते स्म सुचिरकाङ्क्षितमुदयैषी जीवलोकसुखम् ॥ २६५  
इति महाकविश्रीसोमदेवभट्टविरचिते कथासरित्सागरे मदनमञ्चुकालम्बकेऽष्टमस्तरङ्गः ।  
  
समाप्तश्चायं मदनमञ्चुकालम्बकः षष्ठः ।