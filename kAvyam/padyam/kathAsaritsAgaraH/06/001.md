---
title: ००१

---
तर्जयन्निव विघ्नौघान्नमितोन्नमितेन यः ।  
मुहुर्विभाति शिरसा स पायाद्वो गजाननः ॥ १  
नमः कामाय यद्बाणपातैरिव निरन्तरम् ।  
भाति कण्टकितं शम्भोरप्युमालिङ्गितं वपुः ॥ २  
इत्यादिदिव्यचरितं कृत्वात्मानं किलान्यवत् ।  
प्राप्तविद्याधरैश्वर्यो यदा मूलात्स्वयं जगौ ॥ ३  
नरवाहनदत्तोऽत्र सपत्नीकैर्महर्षिभिः ।  
पृष्टः प्रसङ्गे कुत्रापि तदिदं शृणुताधुना ॥ ४  
अथ संवर्ध्यमानोऽत्र पित्रा वत्सेश्वरेण सः ।  
नरवाहनदत्तोऽभूद्व्युत्क्रान्ताष्टमवत्सरः ॥ ५५  
विनीयमानो विद्यासु क्रीडन्नुपवनेषु च ।  
सह मन्त्रिसुतैरासीद्राजपुत्रस्तदा च सः ॥ ६  
देवी वासवदत्ता च राज्ञी पद्मावती तथा ।  
आस्तामेकतमस्नेहात्तदेकाग्रे दिवानिशम् ॥ ७  
आरोहद्गुणनम्रेण रेजे सद्वंशजन्मना ।  
शनैरापूर्यमाणेन वपुषा धनुषा च सः ॥ ८  
पिता वत्सेश्वरश्चास्य विवाहादिमनोरथैः ।  
आसन्नफलसम्पत्तिकान्तैः कालं निनाय तम् ॥ ९  
अत्रान्तरे कथासन्धौ यदभूत्तन्निशम्यताम् ।  
आसीत्तक्षशिला नाम वितस्तापुलिने पुरी ॥ १०  
तदम्भसि बभौ यस्याः प्रतिमा सौधसन्ततेः ।  
पातालनगरीवाधस्तच्छोभालोकनागता ॥ ११  
तस्यां कलिङ्गदत्ताख्यो राजा परमसौगतः ।  
अभूत्तारावरस्फीतजिनभक्ताखिलप्रजः ॥ १२  
रराज सा पुरी यस्य चैत्यरत्नैर्निरन्तरैः ।  
मत्तुल्या नाम नास्तीति मदशृङ्गैरिवोदितैः ॥ १३  
प्रजानां न परं चक्रे यः पितेवानुपालनम् ।  
यावद्गुरुरिव ज्ञानमपि स्वयमुपादिशत् ॥ १४  
तथा च तस्यां कोऽप्यासीन्नगर्यां सौगतो वणिक् ।  
धनी वितस्तादत्ताख्यो भिक्षुपूजैकतत्परः ॥ १५  
रत्नदत्ताभिधानश्च तस्याभूत्तनयो युवा ।  
स च तं पितरं शश्वत्पाप इत्याजुगुप्सत ॥ १६  
पुत्र निन्दसि कस्मान्मामिति पित्रा च तेन सः ।  
पृच्छमानो वणिक्पुत्रः साभ्यसूयमभाषत ॥ १७  
तात त्यक्तत्रयीधर्मस्त्वमधर्मं निषेवसे ।  
यद्ब्राह्मणान्परित्यज्य श्रमणाञ्शश्वदर्चसि ॥ १८  
स्नानादियन्त्रणाहीनाः स्वकालाशनलोलुपाः ।  
अपास्तसशिखाशेषकेशकौपीनसुस्थिताः ॥ १९  
विहारास्पदलोभाय सर्वेऽप्यधमजातयः ।  
यमाश्रयन्ति किं तेन सौगतेन नयेन ते ॥ २०  
तच्छ्रुत्वा स वणिक्प्राह न धर्मस्यैकरूपता ।  
अन्यो लोकोत्तरः पुत्र धर्मोऽन्यः सार्वलौकिकः ॥ २१  
ब्राह्मण्यमपि तत्प्राहुर्यद्रागादिविवर्जनम् ।  
सत्यं दया च भूतेषु न मृषा जातिविग्रहः ॥ २२  
किं च दर्शनमेतत्त्वं सर्वसत्त्वाभयप्रदम् ।  
प्रायः पुरुषदोषेण न दूषयितुमर्हसि ॥ २३  
उपकारस्य धर्मत्वे विवादो नास्ति कस्यचित् ।  
भूतेष्वभयदानेन नान्या चोपकृतिर्मम ॥ २४  
तदहिंसाप्रधानेऽस्मिन्वत्स मोक्षप्रदायिनि ।  
दर्शनेऽतिरतिश्चेन्मे तदधर्मो ममात्र कः ॥ २५  
इति तेनोदितः पित्रा वणिक्पुत्रः प्रसह्य सः ।  
न तथा प्रतिपेदे तन्निनिन्दाभ्यधिकं पुनः ॥ २६  
ततः स तत्पिता खेदाद्गत्वा धर्मानुशासितुः ।  
राज्ञः कलिङ्गदत्तस्य पुरतः सर्वमब्रवीत् ॥ २७  
सोऽपि राजा तमास्थाने युक्त्यानाय्य वणिक्सुतम् ।  
मृषारचितकोपः सन्नेवं क्षत्तारमादिशत् ॥ २८  
श्रुतं मया वणिक्पुत्रः पापोऽयमतिदुष्कृती ।  
निर्विचार तदेषोऽद्य हन्यतां देशदूषकः ॥ २९  
इत्यूचिवांस्ततः पित्रा कृतविज्ञापनः किल ।  
नृपतिर्धर्मचर्यार्थं द्वौ मासौ वधनिग्रहम् ॥ ३०  
संविधार्य तदन्ते च पुनरानयनाय सः ।  
तस्यैव तत्पितुर्हस्ते न्यस्तवांस्तं वणिक्सुतम् ॥ ३१  
सोऽपि पित्रा गृहं नीतो वणिक्पुत्रो भयाकुलः ।  
किं मयापकृतं राज्ञो भवेदिति विचिन्तयन् ॥ ३२  
अकारणं द्विमासान्ते मरणं भावि भावयन् ।  
अनिद्रोऽपचिताहारक्लान्तस्तस्थौ दिवानिशम् ॥ ३३  
ततो मासद्वये याते राजाग्रे कृशपाण्डुरः ।  
पुनः स्वपित्रा तेनासौ वणिक्सूनुरनीयत ॥ ३४  
राजा तं च तथाभूतं वीक्ष्यापन्नमभाषत ।  
किमीदृक् त्वं कृशीभूतः किं रुद्धं ते मयाशनम् ॥ ३५  
तच्छ्रुत्वा स वणिक्पुत्रो राजानं तमभाषत ।  
आत्मापि विस्मृतो भीत्या मम का त्वशने कथा ॥ ३६  
युष्मदादिष्टनिधनश्रवणात्प्रभृति प्रभो ।  
मृत्युमायान्तमायान्तमन्वहं चिन्तयाम्यहम् ॥ ३७  
इत्युक्तवन्तं तं राजा स वणिक्पुत्रमब्रवीत् ।  
बोधितोऽसि मया वत्स युक्त्या प्राणभयं स्वतः ॥ ३८  
ईदृगेव हि सर्वस्य जन्तोर्मृत्युभयं भवेत् ।  
तद्रक्षणोपकाराच्च धर्मः कोऽभ्यधिको वद ॥ ३९  
तदेतत्तव धर्माय मुमुक्षायै च दर्शितम् ।  
मृत्युभीतो हि यतते नरो मोक्षाय बुद्धिमान् ॥ ४०  
अतो न गर्हणीयोऽयमेतद्धर्मा पिता त्वया ।  
इति राजवचः श्रुत्वा प्रह्वोऽवादीद्वणिक्सुतः ॥ ४१  
धर्मोपदेशाद्देवेन कृती तावदहं कृतः ।  
मोक्षायेच्छा प्रजाता मे तमप्युपदिश प्रभो ॥ ४२  
तच्छ्रुत्वा तं वणिक्पुत्रं प्राप्ते तत्र पुरोत्सवे ।  
तैलपूर्णं करे पात्रं दत्त्वा राजा जगाद सः ॥ ४३  
इदं पात्रं गृहीत्वा त्वमेहि भ्रान्त्वा पुरीमिमाम् ।  
तैलबिन्दुनिपातश्च रक्षणीयस्त्वया सुत ॥ ४४  
निपतिष्यति यद्येकस्तैलबिन्दुरितस्तव ।  
सद्यो निपातयिष्यन्ति त्वामेते पुरुषास्ततः ॥ ४५  
एवं किलोक्त्वा व्यसृजत्तं भ्रमाय वणिक्सुतम् ।  
उत्खातखड्गान्पुरुषान्दत्त्वा पश्चात्स भूपतिः ॥ ४६  
वणिक्पुत्रोऽपि स भयाद्रक्षंस्तैललवच्युतिम् ।  
पुरीं तामभितो भ्रान्त्वा कृच्छ्रादागान्नृपान्तिकम् ॥ ४७  
नृपोऽप्यगलितानीततैलं दृष्ट्वा तमभ्यधात् ।  
कश्चित्पुरभ्रमेऽप्यद्य दृष्टोऽत्रे भ्रमता त्वया ॥ ४८  
तच्छ्रुत्वा स वणिक्पुत्रः प्रोवाच रचिताञ्जलिः ।  
यत्सत्यं न मया देव दृष्टं किञ्चिन्न च श्रुतम् ॥ ४९  
अहं ह्येकावधानेन तैललेशपरिच्युतम् ।  
खड्गपातभयाद्रक्षस्तदानीमभ्रमं पुरीम् ॥ ५०  
एवं वणिक्सुतेनोक्ते स राजा निजगाद तम् ।  
दृश्यतैलैकचित्तेन न त्वया किञ्चिदीक्षितम् ॥ ५१  
तत्तेनैवावधानेन परानुध्यानमाचर ।  
एकाग्रो हि बहिर्वृत्तिनिवृत्तस्तत्त्वमीक्षते ॥ ५२  
दृष्टतत्त्वश्च न पुनः कर्मजालेन बध्यते ।  
एष मोक्षोपदेशस्ते सङ्क्षेपात्कथितो मया ॥ ५३  
इत्युक्त्वा प्रहितो राज्ञा पतित्वा तस्य पादयोः ।  
कृतार्थः स वणिक्पुत्रो हृष्टः पितृगृहं ययौ ॥ ५४  
एवं कलिङ्गदत्तस्य प्रजास्तस्यानुशासतः ।  
तारादत्ताभिधानाभूद्राज्ञी राज्ञः कुलोचिता ॥ ५५  
यथा स राजा शुशुभे रीतिमत्या सुवृत्तया ।  
नानादृष्टान्तरसिको भारत्या सुकविर्यथा ॥ ५६  
या प्रकाशगुणश्लाघ्या ज्योत्स्नेव शशलक्ष्मणः ।  
तस्यामृतमयस्याभूदविभिन्नैव भूपतेः ॥ ५७  
तया देव्या समं तत्र सुखिनस्तस्य तिष्ठतः ।  
नृपस्य जग्मुर्दिवसाः शच्येव दिवि वज्रिणः ॥ ५८  
अत्रान्तरे किलैतस्मिन्कथासन्धौ शतक्रतोः ।  
कुतोऽपि हेतोस्त्रिदिवे वर्तते स्म महोत्सवः ॥ ५९  
तत्राप्सरःसु सर्वासु नर्तितुं मिलितास्वपि ।  
एका सुरभिदत्ताख्या नादृश्यत वराप्सराः ॥ ६०  
प्रणिधानात्ततः शक्रस्तां ददर्श रहःस्थिताम् ।  
विद्याधरेण केनापि सहितां नन्दनान्तरे ॥ ६१  
तद्दृष्ट्वा जातकोपोऽन्तः स वृत्रारिरचिन्तयत् ।  
अहो एतौ दुराचारौ मदनान्धावुभावपि ॥ ६२  
एका यदाचरत्येव विस्मृत्यास्मान्स्वतन्त्रवत् ।  
करोत्यविनयं चान्यो देवभूमौ प्रविश्य यत् ॥ ६३  
अथवास्य वराकस्य दोषो विद्याधरस्य कः ।  
आकृष्टो हि वशीकृत्य रूपेणायमिहानया ॥ ६४  
कान्तयान्तः किलापूर्णतुङ्गस्तनतटान्तया ।  
लावण्याम्बुतरङ्गिण्या हृतः स्यादात्मनः प्रभुः ॥ ६५  
चुक्षुभे किं न शर्वोऽपि पुरा दृष्ट्वा तिलोत्तमाम् ।  
धात्रा गृहीत्वा रचितामुत्तमेभ्यस्तिलं तिलम् ॥ ६६  
तपश्च मेनकां दृष्ट्वा विश्वामित्रो न किं जहौ ।  
शर्मिष्ठारूपलोभाच्च ययातिर्नाप्तवाञ्जराम् ॥ ६७  
अतो विद्याधरयुवा नैवायमपराध्यति ।  
त्रिजगत्क्षोभशक्तेन रूपेणाप्सरसा हृतः ॥ ६८  
इयं तु स्वर्वधूः पापा हीनासक्तापराधिनी ।  
प्रवेशितः सुरान्हित्वा ययायमिह नन्दने ॥ ६९  
इत्यालोच्य विमुञ्चैनं विद्याधरकुमारकम् ।  
अहल्याकामुकः सोऽस्यै शापमप्सरसे ददौ ॥ ७०  
पापे प्रयाहि मानुष्यं प्राप्य चायोनिजां सुताम् ।  
दिव्यं कृत्वा च कर्तव्यमेष्यसि द्यामिमामिति ॥ ७१  
अत्रान्तरे च सा तस्य राज्ञस्तक्षशिलापुरि ।  
राज्ञी कलिङ्गदत्तस्य तारादत्ता यथावृतुम् ॥ ७२  
तस्याः सुरभिदत्ता सा शक्रशापच्युताप्सराः ।  
सम्बभूवोदरे देव्या देहसौन्दर्यदायिनी ॥ ७३  
तदा च नभसो भ्रष्टां ज्वालां देवी ददर्श सा ।  
तारादत्ता किल स्वप्ने प्रविशन्तीं निजोदरे ॥ ७४  
प्रातश्चावर्णयत्स्वप्नं भर्त्रे तं सा सविस्मया ।  
राज्ञे कलिङ्गदत्ताय सोऽपि प्रीतो जगाद ताम् ॥ ७५  
देवि दिव्याः पतन्त्येव शापान्मानुष्ययोनिषु ।  
तज्जाने देवजातीयः कोऽपि गर्भे तवार्पितः ॥ ७६  
विचित्रसदसत्कर्मनिबद्धाः सञ्चरन्ति हि ।  
जन्तवस्त्रिजगत्यस्मिञ्शुभाशुभफलाप्तये ॥ ७७  
इत्युक्ता भूभृता राज्ञी सा प्रसङ्गादुवाच तम् ।  
सत्यं कर्मैव बलवद्भोगदायि शुभाशुभम् ॥ ७८  
तथा चेदमुपोद्धातं श्रुतं वच्म्यत्र ते शृणु ।  
अभवद्धर्मदत्ताख्यः कोशलाधिपतिर्नृपः ॥ ७९  
नागश्रीरिति तस्यासीद्राज्ञी या पतिदेवता ।  
भूमावरुन्धती ख्याता रुन्धन्त्यपि सतीधुरम् ॥ ८०  
काले गच्छति तस्यां च देव्यां तस्य च भूपतेः ।  
अहमेषा समुत्पन्ना दुहिताहितसूदन ॥ ८१  
ततो मय्यतिबालायां देव सा जननी मम ।  
अकस्मात्पूर्वजातिं स्वां स्मृत्वा स्वपतिमब्रवीत् ॥ ८२  
राजन्नकाण्ड एषाद्य पूर्वजन्म स्मृतं मया ।  
अप्रीत्यै तदनाख्यातमाख्यातं मृतये च मे ॥ ८३  
अशङ्कितं स्मृता जातिः स्यादाख्यातैव मृत्यवे ।  
इति ह्याहुरतो देव मय्यतीव विषादिता ॥ ८४  
इत्युक्तः स तया पत्न्या राजा तां प्रत्यभाषत ।  
प्रिये मयापि प्राग्जन्म त्वयेव सहसा स्मृतम् ॥ ८५  
तन्ममाचक्ष्व तावत्त्वं कथयिष्याम्यहं च ते ।  
यदस्तु कोऽन्यथा कर्तुं शक्तो हि भवितव्यताम् ॥ ८६  
इति सा प्रेरिता तेन भर्त्रा राज्ञी जगाद तम् ।  
निर्बन्धो यदि ते राजञ्शृणु तर्हि वदाम्यहम् ॥ ८७  
इहैव देशे विप्रस्य माधवाख्यस्य कस्यचित् ।  
गृहेऽहमभवं दासी सुवृत्ता पूर्वजन्मनि ॥ ८८  
देवदासाभिधानश्च पतिरत्र ममाभवत् ।  
कस्याप्येकस्य वणिजः साधुः कर्मकरो गृहे ॥ ८९  
तावावामवसावात्र कृत्वा गेहं निजोचितम् ।  
स्वस्वस्वामिगृहानीतपक्वान्नकृतवर्तनौ ॥ ९०  
वारिधानी च कुम्भश्च मार्जनी मञ्चकस्तथा ।  
अहं च मत्पतिश्चेति युग्मत्रितयमेव नौ ॥ ९१  
अकलिप्रसरे गेहे सन्तोषः सुखिनोरभूत् ।  
देवपित्रतिथिप्रत्तशेषं प्रमितमश्नतोः ॥ ९२  
एकैकतोऽधिकं किञ्चिद्यदाच्छादनमप्यभूत् ।  
सुदुर्गताय कस्मैचित्तदावाभ्यामदीयत ॥ ९३  
अथात्रोदभवत्तीव्रो दुर्भिक्षस्तेन चावयोः ।  
भृत्यन्नमन्वहं प्राप्यमल्पमल्पमुपानमत् ॥ ९४  
ततः क्षुत्क्षामवपुषोः शनैर्नाववसीदतोः ।  
कदाचिदागादाहारकाले क्लान्तोऽतिथिर्द्विजः ॥ ९५  
तस्मै निःशेषमावाभ्यां द्वाभ्यामपि निजाशनम् ।  
प्राणसंशयकालेऽपि दत्तं यावच्च यच्च तत् ॥ ९६  
भुक्त्वा तस्मिन्गते प्राणा भर्तारं मे तमत्यजन् ।  
अर्थिन्यस्यादरो नास्मास्विति मन्युवशादिव ॥ ९७  
ततश्चाहं समाधाय पत्ये समुचितां चिताम् ।  
आरूढा चावरूढश्च विपद्भारो ममात्मनः ॥ ९८  
अथ राजगृहे जाता जाताहं महिषी तव ।  
अचिन्त्यं हि फलं सूते सद्यः सुकृतपादपः ॥ ९९  
इत्युक्तः स तया राज्ञा धर्मदत्तो नृपोऽब्रवीत् ।  
एहि प्रिये स एवाहं पूर्वजन्मपतिस्तव ॥ १००  
वणिक्कर्मकरोऽभूवं देवदासोऽहमेव सः ।  
एतदेव मयाप्यद्य प्राक्तनं जन्म हि स्मृतम् ॥ १०१  
इत्युक्त्वा स्वान्यभिज्ञानान्युदीर्य स तया सह ।  
देव्या विषण्णो हृष्टश्च राजा सद्यो दिवं गतः ॥ १०२  
एवं तयोश्च मत्पित्रोर्लोकान्तरमुपेयुषोः ।  
मातुः स्वसा वर्धयितुं मामनैषीन्निजं गृहम् ॥ १०३  
कन्यायां मयि चाभ्यागादेकस्तत्रातिथिर्मुनिः ।  
मातृस्वसा च मां तस्य शुश्रूषायै समादिशत् ॥ १०४  
स च कुन्त्येव दुर्वासा यत्नेनाराधितो मया ।  
तद्वराच्च मया प्राप्तो धार्मिकस्त्वं पतिः प्रभो ॥ १०५  
एवं भवन्ति भद्राणि धर्मादेव यदादरात् ।  
पितृभ्यां सह सम्प्राप्य राज्यं जातिरपि स्मृता ॥ १०६  
एतत्स तारादत्ताया देव्याः श्रुत्वा वचो नृपः ।  
कलिङ्गदत्तो धर्मैकसादरो निजगाद ताम् ॥ १०७  
सत्यं सम्यक्कृतोऽल्पोऽपि धर्मो भूरिफलो भवेत् ।  
तथा च प्राक्तनीं देवि सप्तद्विजकथां शृणु ॥१०८  
कुण्डिनाख्ये पुरे पूर्वमुपाध्यायस्य कस्यचित् ।  
ब्राह्मणस्याभवञ्शिष्याः सप्त ब्राह्मणपुत्रकाः ॥ १०९  
स ताञ्शिष्यानुपाध्यायो धेनुं दुर्भिक्षदोषतः ।  
गोमतः श्वशुरादेकां याचितुं प्राहिणोत्ततः ॥ ११०  
ते च गत्वान्यदेशस्थं दुर्भिक्षक्षामकुक्षयः ।  
तं तद्गिरा तच्छ्वशुरं तच्छिष्या गां ययाचिरे ॥ १११  
सोऽपि वृत्तिकरीमेकां धेनुं तेभ्यः समर्पयत् ।  
कृपणः क्षुधितेभ्योऽपि न तु तेभ्योऽशनं ददौ ॥ ११२  
ततस्ते तां गृहीत्वा गामायान्तोऽर्धपथे क्षुधा ।  
उद्गाढपीडिताः क्लान्ता निपेतुर्धरणीतले ॥ ११३  
उपाध्यायगृहं दूरं दूरे चापद्गता वयम् ।  
दुर्लभं सर्वतश्चान्नं तत्प्राणैर्गतमेव नः ॥ ११४  
एवं च धेनुरप्येषा निस्तोयवनमानुषे ।  
अरण्येऽस्मिन्विपन्नैव गुर्वर्थोऽल्पोऽपि कस्ततः ॥ ११५  
तदस्याः पिशितैः प्राणान्सन्धार्याशु गुरूनपि ।  
सम्भावयामस्तच्छेषैरापत्कालो हि वर्तते ॥ ११६  
इति सम्मन्त्र्य सप्तापि जघ्नुः सब्रह्मचारिणः ।  
शास्त्रोक्तविधिना धेनुं तां पशूकृत्य तत्र ते ॥ ११७  
इष्ट्वा देवान्पितॄन्भुक्त्वा तन्मांसं विधिवच्च तत् ।  
जग्मुरादाय तच्छेषमुपाध्यायस्य चान्तिकम् ॥ ११८  
तस्मै प्रणम्य सर्वं ते शसंसुस्तद्यथा कृतम् ।  
स तेभ्यः सापराधेभ्योऽप्यतुष्यत्सत्यभाषणात् ॥ ११९  
दिनैः सप्तापि दुर्भिक्षदोषात्ते च विपेदिरे ।  
जातिस्मराश्च भूयोऽपि तेन सत्येन जज्ञिरे ॥ १२०  
इत्थं फलति शुद्धेन सिक्तं सङ्कल्पवारिणा ।  
पुण्यबीजमपि स्वल्पं पुंसां कृषिकृतामिव ॥ १२१  
तदेव दूषितं देवि दुष्टसङ्कल्पपाथसा ।  
फलत्यनिष्टमत्रेदं वच्म्यन्यदपि तच्छृणु ॥ १२२  
गङ्गायां तुल्यकालौ द्वौ तपस्यनशने जनौ ।  
एको विप्रो द्वितीयश्च चण्डालस्तस्थतुः पुरा ॥ १२३  
तयोर्विप्रः क्षुधाक्रान्तो निषादान्वीक्ष्य तत्रगान् ।  
मत्स्यानादाय भुञ्जानानेवं मूढो व्यचिन्तयत् ॥ १२४  
अहो दास्याः सुता एते धन्या जगति धीवराः ।  
ये यथाकाममश्नन्ति प्रत्यहं शफरामिषम् ॥ १२५  
द्वितीयस्तु स चाण्डालो दृष्ट्वा तानेव धीवरान् ।  
अचिन्तयद्धिगस्वेतान्क्रव्यादान्प्राणिघातिनः ॥ १२६  
तत्किमेव स्थितस्येह दृष्टैरेषां मुखैर्मम ।  
इति सम्मील्य नेत्रे स तत्रासीत्स्वात्मनि स्थितः ॥ १२७  
क्रमाच्चानशनेनोभौ विपन्नौ तौ द्विजान्त्यजौ ।  
द्विजस्तत्र श्वभिर्भुक्तः शीर्णो गङ्गाजलेऽन्त्यजः ॥ १२८  
ततोऽकृतात्मा कैवर्तकुल एवात्र स द्विजः ।  
अभ्यजायत तीर्थस्य गुणाज्जातिस्मरस्त्वभूत् ॥ १२९  
चण्डालोऽपि स तत्रैव गङ्गातीरे महीभुजः ।  
गृहे जातिस्मरो जज्ञे धीरोऽनुपहतात्मकः ॥ १३०  
जातयोश्च तयोरेवं प्राग्जन्मस्मरतोर्द्वयोः ।  
एकोऽनुतेपे दासः सन्राजा सन्मुमुदेऽपरः ॥ १३१  
इति धर्मतरोर्मूलमशुद्धं यस्य मानसम् ।  
शुद्धं यस्य च तद्रूपं फलं तस्य न संशयः ॥ १३२  
इत्येतदुक्त्वा देवीं तां तारादत्तां स भूपतिः ।  
कलिङ्गदत्तः पुनरप्युवाचैनां प्रसङ्गतः ॥ १३३  
किञ्च सत्त्वाधिकं कर्म देवी यन्नाम यादृशम् ।  
फलाय तद्यतः सत्त्वमनुधावन्ति सम्पदः ॥ १३४  
तथा च कथयाम्यत्र शृणु चित्रामिमां कथाम् ।  
अस्तीह भुवनख्यातावन्तीषूज्जयिनी पुरी ॥ १३५  
राजते सितहर्म्यैर्या महाकालनिवासभूः ।  
तत्सेवारससम्प्राप्तकैलासशिखरैरिव ॥ १३६  
सच्चक्रवर्तिपानीयः प्रविशद्वाहिनीशतः ।  
यदाभोगोऽब्धिगम्भीरः सपक्षक्ष्माभृदाश्रितः ॥ १३७  
तस्यां विक्रमसिंहाख्यो बभूवान्वर्थयाख्यया ।  
राजा वैरिमृगा यस्य नैवासन्सम्मुखाः क्वचित् ॥ १३८  
स च निष्प्रतिपक्षत्वादलब्धसमरोत्सवः ।  
अस्त्रेषु बाहुवीर्ये च सावज्ञोऽन्तरतप्यत ॥ १३९  
अथ सोऽमरगुप्तेन तदभिप्रायवेदिना ।  
कथान्तरे प्रसङ्गेन मन्त्रिणा जगदे नृपः ॥ १४०  
देव दोर्दण्डदर्पेण शस्त्रविद्यामदेन च ।  
आशंसतामपि रिपून्राज्ञां दोषो न दुर्लभः ॥ १४१  
तथा च पूर्वं बाणेन युद्धयोग्यमरिं हरः ।  
दर्पाद्भुजसहस्रस्य तावदाराध्य याचितः ॥ १४२  
यावत्प्राप्ततथाभूततद्वरः स मुरारिणा ।  
देवेन वैरिणा सङ्ख्ये लूनबाहुवनः कृतः ॥ १४३  
तस्मात्त्वयापि कर्तव्यो नासन्तोषो युध विना ।  
काङ्क्षणीयो न चानिष्टो विपक्षोऽपि कदाचन ॥ १४४  
शस्त्रशिक्षा स्ववीर्यं च दर्शनीयं तवेह चेत् ।  
योग्यभूमावटव्यां तन्मृगयायां च दर्शय ॥ १४५  
राज्ञां चाखेटकमपि व्यायामादिकृते मतम् ।  
युद्धाध्वनि न शस्यन्ते राजानो ह्यकृतश्रमाः ॥ १४६  
आरण्याश्च मृगा दुष्टाः शून्यामिच्छन्ति मेदिनीम् ।  
तेन ते नृपतेर्वध्या इत्यप्याखेटमिष्यते ॥ १४७  
न चाति ते निषेव्यन्ते तत्सेवाव्यसनेन हि ।  
गता नृपतयः पूर्वमपि पाण्ड्वादयः क्षयम् ॥ १४८  
इत्युक्तोऽमरगुप्तेन मन्त्रिणा स सुमेधसा ।  
राजा विक्रमसिंहोऽत्र तथेति तदमन्यत ॥ १४९  
अन्येद्युश्चश्वपादातसारमेयमयीं भुवम् ।  
विचित्रवागुरोच्छ्रायमयीश्च सकला दिशः ॥ १५०  
सहर्षमृगयुग्रामनिनादमयमम्बरम् ।  
कुर्वन्स मृगयाहेतोर्नगर्या निर्ययौ नृपः ॥ १५१  
निर्गच्छन्गजपृष्ठस्थो बाह्ये शून्ये सुरालये ।  
पुरुषौ द्वावपश्यच्च विजने सहितस्थितौ ॥ १५२  
स्वैरं मन्त्रयमाणौ च मिथः किमपि तावुभौ ।  
दूरात्स तर्कयन्राजा जगाम मृगयावनम् ॥ १५३  
तत्र प्रोत्खातखड्गेषु वृद्धव्याघ्रेषु च व्यधात् ।  
तोषं स सिंहनादेषु भूभागेषु नगेषु च ॥ १५४  
तां स विक्रमबीजाभैर्महीं तस्तार मौक्तिकैः ।  
सिंहानां हस्तिहन्तॄणां निहतानां नखच्युतैः ॥ १५५  
तिर्यञ्चस्तिर्यगेवास्य पेतुर्वक्रप्लुता मृगाः ।  
लघु निर्भिद्य तान्पूर्वं हर्षं प्रापदवक्रगः ॥ १५६  
कृताखेटश्च सुचिरं राजासौ श्रान्तसेवकः ।  
आगाच्छिथिलितज्येन चापेनोज्जयिनीं पुनः ॥ १५७  
तस्यां देवकुले तस्मिंस्तावत्कालं तथैव तौ ।  
स्थितौ ददर्श पुरुषौ निर्गच्छन्यौ स दृष्टवान् ॥ १५८  
कावेतौ मन्त्रयेते च किंस्विदेवमियच्चिरम् ।  
नूनं चाराविमौ दीर्घरहस्यालापसेविनौ ॥ १५९  
इत्यालोच्य प्रतीहारं विसृज्यानाययत्स तौ ।  
पुरुषौ द्वाववष्टभ्य राजा बद्धौ चकार च ॥ १६०  
द्वितीयेऽहनि चास्थानं तावानाय्य स पृष्टवान् ।  
कौ युवां सुचिरं कश्च मन्त्रस्तावान्स वामिति ॥ १६१  
ततस्तयोः स्वयं राज्ञा तत्र पर्यनुयुक्तयोः ।  
याचिताभययोरेको युवा वक्तुं प्रचक्रमे ॥ १६२  
श्रूयतां वर्णयाम्येतद्यथावदधुना प्रभो ।  
अभूत्करभको नाम विप्रोऽस्यामेव वः पुरि ॥ १६३  
तस्य प्रवीरपुत्रेच्छाकृताग्न्याराधनोद्भवः ।  
अहमेष महाराज वेदविद्याविदः सुतः ॥ १६४  
तस्मिंश्च भार्यानुगते पितरि स्वर्गते शिशुः ।  
अधीतविद्योऽप्यानाथ्यात्स्वमार्ग त्यक्तवानहम् ॥ १६५  
प्रवृत्तश्चाभवं द्यूतं शस्त्रविद्याश्च सेवितुम् ।  
कस्य नोच्छृङ्खलं बाल्यं गुरुशासनवर्जितम् ॥ १६६  
तेन क्रमेण चोत्तीर्णे शैशवे जातदोर्मदः ।  
अटवीमेकदा बाणानहं क्षेप्तुं गतोऽभवम् ॥ १६७  
तावत्तेन पथा चैका नगर्या निर्गता वधूः ।  
आगात्कर्णीरथारूढा जन्यैर्बहुभिरन्विता ॥ १६८  
अकस्माच्च तदैवात्र करी त्रोटितशृङ्खलः ।  
कुतोऽप्यागत्य तामेव वधूमभ्यापतन्मदात् ॥ १६९  
तद्भयेन च सर्वेऽपि त्यक्त्वा तामनुयायिनः ।  
तद्भर्त्राऽपि सह क्लीबाः पलाय्येतस्ततो गताः ॥ १७०  
तद्दृष्ट्वा सहसैवाहं ससम्भ्रममचिन्तयम् ।  
हा कथं कातरैरेभिस्त्यक्तैकेयं तपस्विनी ॥ १७१  
तदहं वारणादस्माद्रक्ष्याम्यशरणामिमाम् ।  
आपन्नत्राणविकलैः किं प्राणैः पौरुषेण वा ॥ १७२  
इत्यहं मुक्तनादस्तं गजेन्द्रं प्रति धावितः ।  
गजोऽपि तां स्त्रियं हित्वा स मामेवाभ्यदुद्रुवत् ॥ १७३  
ततोऽहं भीतया नार्या वीक्ष्यमाणस्तया नदन् ।  
पलायमानश्च गजं तं दूरमपकृष्टवान् ॥ १७४  
क्रमात्पत्त्रघनां भग्नां प्राप्य शाखां महातरोः ।  
आत्मानं च तयाच्छाद्य तरुमध्यमगामहम् ॥ १७५  
तत्राग्रे स्थापयित्वा तां शाखां तिर्यक्सुलाघवात् ।  
पलायितोऽहं हस्ती च स तां शाखामचूर्णयत् ॥ १७६  
ततोऽहं योषितस्तस्याः समीपमगमं द्रुतम् ।  
शरीरकुशलं चैतामपृच्छमिह भीषिताम् ॥ १७७  
सापि मां वीक्ष्य दुःखार्ता सहर्षा चावदत्तदा ।  
किं मे कुशलमेतस्मै दत्ता कापुरुषाय या ॥ १७८  
ईदृशे सङ्कटे यो मां त्यक्त्वा क्वापि गतः प्रभो ।  
एतत्तु कुशलं यत्त्वमक्षतः पुनरीक्षितः ॥ १७९  
तन्मे स कतमो भर्ता त्वमिदानीं पतिर्मम ।  
येनात्मनिरपेक्षेण हृता मृत्युमुखादहम् ॥ १८०  
स चैष दृश्यते भृत्यैः सहागच्छन्पतिर्मम ।  
अतः स्वैरं त्वमस्माकं पश्चादागच्छ साम्प्रतम् ॥ १८१  
लब्धेऽन्तरे हि मिलिता यास्यामो यत्रकुत्रचित् ।  
एवं तयोक्तस्तदहं तथेति प्रतिपन्नवान् ॥ १८२  
सुरूपाप्यर्पितात्मापि परस्त्रीयं किमेतया ।  
इति धैर्यस्य मार्गोऽयं न तारुण्यस्य सङ्गिनः ॥ १८३  
क्षणादेत्य च सा भर्त्रा बाला सम्भाविता सती ।  
तेन साकं सभृत्येन गन्तुं प्रावर्तत क्रमात् ॥ १८४  
अहं च गुप्ततद्दत्तपाथेयः परवर्त्मना ।  
पश्चादलक्षितस्तस्य दूरमध्वानमभ्यगाम् ॥ १८५  
सा च हस्तिभयभ्रष्टभङ्गाङ्गजनितां रुजम् ।  
पथि मिथ्या वदन्ती तं पतिं स्पर्शेऽप्यवर्जयत् ॥ १८६  
कस्य रक्तोन्मुखी गाढरूढान्तर्विषदुःसहा ।  
तिष्ठेदनपकृत्य स्त्री भुजगीव विकारिता ॥ १८७  
क्रमाच्च लोहनगरं प्राप्ताः स्मस्ते पुरं वयम् ।  
वणिज्याजीविनो यत्र भर्तुस्तस्या गृहं स्त्रियाः ॥ १८८  
स्थिताः स्मस्तदहश्चात्र सर्वे बाह्ये सुरालये ।  
तत्र सम्मिलितश्चैष द्वितीयो ब्राह्मणः सखा ॥ १८१  
नवेऽपि दर्शनेऽन्योन्यमाश्वासः समभूच्च नौ ।  
चित्तं जानाति जन्तूनां प्रेम जन्मान्तरार्जितम् ॥ १९०  
ततो रहस्यमात्मीयं सर्वमस्मै मयोदितम् ।  
तद्बुद्ध्वैव तदा स्वैरं मामेवमयमब्रबीत् ॥ १९१  
तूष्णीं भवास्त्युपायोऽत्र यत्कृते त्वमिहागतः ।  
एतस्या भर्तृभगिनी विद्यतेऽत्र वणिक्स्त्रियाः ॥ १९२  
गृहीतार्था मया साकमितः सा गन्तुमुद्यता ।  
तत्करिष्ये तदीयेन साहाय्येन तवेप्सितम् ॥ १९३  
इत्युक्त्वा मामयं विप्रो गत्वा तस्यास्तदा रहः ।  
वणिग्वधू ननान्दुस्तद्यथावस्तु न्यवेदयत् ॥ १९४  
अन्येद्युः कृतसंविच्च सा ननान्दा समेत्य ताम् ।  
प्रावेशयद्भातृजायां तत्र देवगृहान्तरे ॥ १९५  
तत्रान्तः स्थितयोर्नौ च मध्यादेतं तदैव सा ।  
मित्त्रं मे भ्रातृजायायास्तस्या वेषमकारयत् ॥ १९६  
कृततद्वेषमेनं च गृहीत्वा नगरान्तरम् ।  
भ्रात्रा सहाविशद्गेहं कृत्वा नः कार्यसंविदम् ॥ १९७  
अहं च निर्गत्य ततस्तया पुरुषवेषया ।  
वणिग्वध्वा समं प्राप्तः क्रमेणोज्जयिनीमिमाम् ॥ १९८  
तन्ननान्दा च सा रात्रौ तदहः सोत्सवात्ततः ।  
मत्तसुप्तजनाद्गेहादनेन सह निर्गता ॥ १९९  
ततश्चायं गृहीत्वा तां विप्रच्छन्नैः प्रयाणकैः ।  
आगतो नगरीमेतामथावां मिलिताविह ॥ २००  
इत्यावाभ्यामुभे भार्ये प्राप्ते प्रत्यग्रयौवने ।  
ननान्दृभ्रातृजाये ते स्वानुरागसमर्पिते ॥ २०१  
अतो निवासे सर्वत्र देव शङ्कामहे वयम् ।  
कत्याश्वसिति चेतो हि विहितस्वैरसाहसम् ॥ २०२  
तदवस्थानहेतोश्च वित्तार्थं च रहश्चिरम् ।  
आवां मन्त्रयमाणौ ह्यो दृष्टौ देवेन दूरतः ॥ २०३  
दृष्ट्वानाय्य च संयम्य स्थापितौ चारशङ्कया ।  
अद्य पृष्टौ च वृत्तान्तं स चैष कथितो मया ॥ २०४  
देवः प्रभवतीदानीमित्यनेनोदिते तदा ।  
राजा विक्रमसिंहस्तौ विप्रौ द्वावप्यभाषत ॥ २०५  
तुष्टोऽस्मि वां भयं मा भूदिहैव पुरि तिष्ठतम् ।  
अहमेव च दास्यामि पर्याप्तं युवयोर्धनम् ॥ २०६  
इत्युक्त्वा स ददौ राजा यथेष्टं जीवनं तयोः ।  
तौ च भार्यान्वितौ तस्य निकटे तस्थतुः सुखम् ॥ २०७  
इत्थं क्रियासु निवसन्त्यपि यासु तासु पुंसां श्रियः प्रबलसत्त्वबहिष्कृतासु ।  
एवं च साहसधनेष्वथ बुद्धिमत्सु सन्तुष्य दाननिरताः क्षितिपा भवन्ति ॥ २०८  
इत्यैहिकेन च पुराविहितेन चापि स्वेनैव कर्मविभवेन शुभाशुभेन ।  
शश्वद्भवेत्तदनुरूपविचित्रभोगः सर्वो हि नाम ससुरासुर एष सर्गः ॥ २०९  
तत्स्वप्नवृत्तनिभतो नभसश्च्युता या ज्वाला त्वयान्तरुदरं विशतीह दृष्टा ।  
सा कापि देवि सुरजातिरसंशयं ते गर्भं कुतोऽपि खलु कर्मवशात्प्रपन्ना ॥ २१०  
इति निजभर्तुर्वदनाच्छ्रुत्वा नृपतेः कलिङ्गदत्तस्य ।  
देवी तारादत्ता प्राप सगर्भा परं प्रमदम् ॥ २११  
इति महाकविश्रीसोमदेवभट्टविरचिते कथासरित्सागरे मदनमञ्चुकालम्बके प्रथमस्तरङ्गः ।