---
title: ००७

---
ततस्तैः सचिवैर्युक्तः क्रमाच्छ्रुतधिपञ्चमैः ।  
मृगाङ्कदत्तस्तस्यां स गच्छन्विन्ध्याटवीभुवि ॥ १  
सम्प्राप सफलस्निग्धतरुच्छायमनोरमम् ।  
एकं काननमच्छाच्छस्वादुशीतजलाशयम् ॥ २  
तत्र स्नातः ससचिवो भुक्तनानाफलश्च सः ।  
एकदेशे लताच्छन्ने समालापमिवाशृणोत् ॥ ३  
गत्वा ददाति यावच्च दृष्टिं तत्र लतान्तरे ।  
तावद्ददर्श तत्रान्तर्महान्तं वरवारणम् ॥ ४  
आश्वासयन्तं पुरुषं पथि श्रान्तमचक्षुषम् ।  
करेणोपाहृतैस्तोयैः फलैः कर्णानिलैस्तथा ॥ ५  
कच्चित्किञ्चित्समाश्वस्तो भवानिति च तं मुहुः ।  
साधुमानुषवत्प्रीत्या वदन्तं व्यक्तया गिरा ॥ ६  
तं दृष्ट्वा स सखीनाह राजपुत्रः सविस्मयः ।  
पश्यत क्व गजो वन्यः क्वाचारो मानुषोचितः ॥ ७  
अवश्यं कोऽप्ययं हेतोः कुतोऽप्येवमिह स्थितः ।  
अयं प्रचण्डशक्तेश्च सख्युः सुसदृशः पुमान् ॥ ८  
किं त्वन्ध एष तत्क्षिप्रं पश्याम इति तान्सखीन् ।  
उक्त्वा मृगाङ्कदत्तोऽत्र तस्थौ शृण्वन्नलक्षितः ॥ ९  
तावत्स तं समाश्वस्तमन्धं पप्रच्छ वारणः ।  
कस्त्वं कथमिहायातोऽस्यन्धः सन्कथ्यतामिति ॥ १०  
ततः सोऽपि जगादैतं पुमानन्धो गजोत्तमम् ।  
अस्तीहामरदत्ताख्यो राजायोध्यापुरीपतिः ॥ ११  
मृगाङ्कदत्त इत्यस्ति तस्योत्तमगुणः सुतः ।  
तस्य प्रचण्डशक्त्याख्यो भृत्योऽहं शुभजन्मनः ॥ १२  
स राजपुत्रः केनापि कारणेन स्वदेशतः ।  
पित्रा निर्वासितोऽस्माभिः सहायैर्दशभिर्वृतः ॥ १३  
ते शशाङ्कवतीहेतोर्वयमुज्जयिनीं ततः ।  
प्रस्थिता नागशापेन सर्वेऽटव्यां वियोजिताः ॥ १४  
अहं चान्धत्वमायातस्तच्छापेन परिभ्रमन् ।  
इह प्राप्तो यथालब्धफलमूलजलाशनः ॥ १५  
श्वभ्रादिपातानशनैर्मृत्युरिष्टतमोऽपि मे ।  
अनुभावयता क्लेशं न दत्तो बत वेधसा ॥ १६  
जाने त्वद्य यथा शान्तं क्षुद्दुःखं त्वत्प्रसादतः ।  
तथान्ध्यमपि मे शाम्येत्किमपि त्वं हि दैवतम् ॥ १७  
इत्युक्ते तेन सञ्जातनिश्चयो हर्षशोकयोः ।  
मृगाङ्कदत्तो मध्यस्थः सचिवांस्तानभाषत ॥ १८  
प्रचण्डशक्तिरेवायं कष्टमेतां दशां गतः ।  
न चैष सम्भावयितुं युक्तो नस्त्वरयाधुना ॥ १९  
नेत्रोपकारमस्यैष द्विपः कुर्वीत जातुचित् ।  
अस्मान्दृष्ट्वा त्वसौ नश्येद्द्रष्टव्योऽन्तस्तदत्र नः ॥ २०  
इत्युक्त्वा सानुगः शृण्वंस्तस्थौ राजसुतोऽत्र सः ।  
प्रचण्डशक्तिश्च ततस्तं स पप्रच्छ वारणम् ॥ २१  
इदानीं ब्रूहि वृत्तान्तं महात्मन्मम को भवान् ।  
कैषा ते गजता वाक्च समदस्यापि निर्मदा ॥ २२  
तदाकर्ण्य स निःश्वस्य गजेन्द्रस्तमभाषत ।  
शृण्विमं निजवृत्तान्तमामूलात्कथयामि ते ॥ २३  
नगर्यामेकलव्यायां पुरा श्रुतधराभिधः ।  
राजाभूत्तस्य चाभूतां सुतौ द्वौ भार्ययोर्द्वयोः ॥ २४  
तयोः शीलधरं नाम ज्येष्ठं तस्मिन्दिवं गते ।  
राज्यात्सत्यधरो नाम कनीयान्निरवासयत् ॥ २५  
सोऽथ शीलधरो गत्वा तेनामर्षेण शङ्करम् ।  
आराध्य तपसा तुष्टात्तस्माद्वरमयाचत ॥ २६  
भूयासं देव गन्धर्वो येनाम्बरचरो भवन् ।  
तं सत्यधरदायादं हन्यामेवावहेलया ॥ २७  
तच्छ्रुत्वा भगवानेवं शम्भुरादिशति स्म तम् ।  
एतत्ते भावि किं त्वद्य स शत्रुस्ते मृतः स्वयम् ॥ २८  
जनिष्यते च राढायां पुनरुग्रभटस्य सः ।  
नृपस्य पुत्रः समरभटो नाम पितृप्रियः ॥ २९  
त्वं च भीमभटो नाम तस्य द्वैमातुरोऽग्रजः ।  
भ्राता जनिष्यते तं च हत्वा राज्यं करिष्यसि ॥ ३०  
सामर्षेण त्वया चैतद्यतस्तप्तं तपस्ततः ।  
मुनिशापात्पदभ्रष्टो वन्यो हस्ती भविष्यसि ॥ ३१  
जातिस्मरो व्यक्तवाक्च भवानाश्वासयिष्यति ।  
यदावसन्नमतिथिं स्ववृत्तान्तं च वक्ष्यति ॥ ३२  
तदा गजत्वान्निर्मुक्तो गन्धर्वस्त्वं भविष्यसि ।  
उपकारश्च तस्यापि भविष्यत्यतिथेस्तदा ॥ ३३  
इत्यादिश्य तिरोभूते भर्गे शीलधरोऽत्र सः ।  
दृष्ट्वा चिरतपःक्षीणां गङ्गायां तनुमक्षिपत् ॥ ३४  
अत्रान्तरे कथासन्धौ पूर्वोद्दिष्टस्य भूपतेः ।  
तस्योग्रभटसञ्ज्ञस्य राढायां पुरि तुल्यया ॥ ३५  
मनोरमाख्यया देव्या समं निवसतः सुखम् ।  
पार्श्वं देशान्तरादागाल्लासको नाम नर्तकः ॥ ३६  
स च नाट्यप्रयोगं तं राज्ञे तस्मायदर्शयत् ।  
दैत्यानां हरिणा यत्र हृतं स्त्रीरूपिणामृतम् ॥  
सत्यामृताया इव तद्राजा कामवशं ययौ ॥ ३९  
नृत्तान्ते च धनं भूरि तत्पित्रे प्रवितीर्य सः ।  
प्रावेशयत्तां तत्कालं कन्यामन्तःपुरं स्वकम् ॥ ४०  
ततस्तया स नर्तक्या विहितोद्वाहया सह ।  
लास्यवत्या नृपस्तस्थौ तन्मुखासक्तलोचनः ॥ ४१  
एकदा स यजुःस्वामिसञ्ज्ञं प्राह पुरोहितम् ।  
पुत्रो नास्तीह मे तत्त्वं पुत्रेष्टिं मम कुर्विति ॥ ४२  
ततस्तथेति विधिवत्तामिष्टिं तस्य भूपतेः ।  
पुरोहितः स विदधे विद्वद्भिर्ब्राह्मणैः सह ॥ ४३  
प्राशयन्मन्त्रपूतं च तद्देवीं तां मनोरमाम् ।  
भागमग्र्यं चरोर्ज्येष्ठां स पूर्वाराधितस्तया ॥ ४४  
शेषं तस्यै द्वितीयस्यै लास्यवत्यै ददौ च सः ।  
ततश्च तौ तयोः शीलधरसत्यधरावुभौ ॥ ४५  
उभयोरुदरे राज्ञ्योः पूर्वोक्तौ सम्बभूवतुः ।  
प्राप्ते च समये चात्र देवी तस्य महीपतेः ॥ ४६  
मनोरमा प्रसूते स्म पुत्रं कल्याणलक्षणम् ।  
एष भीमभटो नाम जातः ख्यातयशा नृपः ॥ ४७  
इत्युच्चचार तत्कालं सुस्पष्टा भारती दिवः ।  
ततोऽन्येद्युः प्रसुषुवे सापि लास्यवती सुतम् ॥ ४८  
पिता च तं स समरभटं नाम्नाकरोन्नृपः ।  
अथ तौ कृतसंस्काराववर्धेतां शनैः शिशू ॥ ४९  
ज्येष्ठो भीमभटस्तं तु कनिष्ठमजयद्गुणैः ।  
तत्सङ्घर्षेण चान्योन्यं तयोर्वैरमवर्धत ॥ ५०  
एकदा बाहुना बाहुयुद्धकेलौ समत्सरः ।  
हन्ति स्म कण्ठे समरभटो भीमभटं हठात् ॥ ५१  
ततो भीमभटः क्रोधाद्भुजाभ्यां परिवेष्ट्य तम् ।  
न्यधादुत्क्षिप्य समरभटं चटदिति क्षितौ ॥ ५२  
स तेनाभिहतो गाढं सर्वद्वारैरसृग्वमन् ।  
समुत्थाप्यान्तिकं मातुर्नीतोऽभून्निजसेवकैः ॥ ५३  
सा तं दृष्ट्वा च बुद्ध्वा च वृत्तान्तं स्नेहकातरा ।  
तस्य मूर्धनि मूर्धानमासज्य प्रारुदद्भृशम् ॥ ५४  
तावद्राज्ञा प्रविष्टेन तद्दृष्ट्वाकुलचेतसा ।  
किमेतदिति पृष्टा सा लास्यवत्येवमब्रवीत् ॥ ५५  
इयं भीमभटेनास्य कृतावस्था सुतस्य मे ।  
सदा चाभिभवत्येनं न चाहं देव वच्मि ते ॥ ५६  
इदं दृष्ट्वा तु जानेऽहं तवैव स्याच्छिवं कथम् ।  
तस्मिन्नेवंविधे पुत्रे विचारयतु वा भवान् ॥ ५७  
एवं तयोक्तः प्रियया स तमुग्रभटो नृपः ।  
क्रुद्धो भीमभटं स्वात्मसन्निकर्षान्न्यवारयत् ॥ ५८  
हृतवृत्तिं च कृत्वैनं राजपुत्रशतं व्यधात् ।  
रक्षार्थं तस्य समरभटस्य सपरिच्छदम् ॥ ५९  
स्वाधीनं चाकरोत्तस्य भाण्डागारं कनीयसः ।  
तं तु भीमभटं ज्येष्ठं सर्वाकारमपाकरोत् ॥ ६०  
ततो माता तमाहूय सा वक्ति स्म मनोरमा ।  
नर्तकीरागिणा तावत्पित्रा त्वं परिवर्जितः ॥ ६१  
तन्मातामहशालां त्वं गच्छ पाटलिपुत्रकम् ।  
तत्र मातामहः स्वं ते राज्यं दास्यत्यपुत्रकः ॥ ६२  
इह त्वां चैष समरभटो हन्याद्रिपुर्बली ।  
इति मातुर्वचः श्रुत्वा तां स भीमभटोऽब्रवीत् ॥ ६३  
क्षत्रियः सन्न देशं स्वं त्यक्ष्यामि क्लीबवद्भयात् ।  
धीरा भवाम्ब कः शक्तो वराको मां प्रबाधितुम् ॥६ ४  
इत्युक्तवन्तं तं माता साब्रवीत्तर्हि भूयसः ।  
सहायान्कुरु रक्षार्थं मदीयैस्त्वं धनैरिति ॥ ६५  
ततो भीमभटोऽवादीदेतदम्ब न शोभते ।  
एवं हि सत्यं तातस्य प्रातिपक्ष्यं कृतं भवेत् ॥ ६६  
तन्मे त्वदाशिषैव स्यात्कल्याणं निर्वृता भव ।  
इत्याश्वास्य स तां भीमभटो निरगमत्ततः ॥ ६७  
तावच्च तत्र बुद्ध्वा तत्पौराः सर्वे व्यचिन्तयन् ।  
अनौचित्यं परं राज्ञा कृतं भीमभटस्य तु ॥ ६८  
नैवास्य राज्यं समरभटो हर्तुं प्रगल्भते ।  
तदेष पूर्वसेवायाः कालो भीमभटस्य नः ॥ ६९  
इति निश्चित्य गुप्तं ते पौरा मीमभटं धनैः ।  
तथापुष्यन्यथा सोऽत्र तस्थौ भृत्यैः समं सुखम् ॥ ७०  
कनिष्ठः स तु तस्यासीद्वधमेव निरूपयन् ।  
पितुः परिच्छदकृतः परिकल्प्य तदाशयम् ॥ ७१  
तावच्च शङ्खदत्ताख्यो विप्रः शूरो युवा धनी ।  
द्वयोर्वयस्यः समरभटमेत्य तमब्रवीत् ॥ ७२  
भ्रात्रा वैरं न युक्तं ते नैष धर्मो न च त्वया ।  
ज्यायान्स बाधितुं शक्यः स्यादकीर्तिः परं तव ॥ ७३  
इति ब्रुवन्नधिक्षिप्य स तेन निरभर्त्स्यत ।  
हितोपदेशो मूर्खस्य कोपायैव न शान्तये ॥ ७४  
ततस्तत्कोपतो गत्वा धीरस्तद्विजिगीषया ।  
शङ्खदत्तो व्यधादेकसख्यं भीमभटेन सः ॥ ७५  
अथात्र मणिदत्ताख्यः कोऽपि देशान्तरागतः ।  
आनीतवानश्वरत्नमेकमत्युत्तमं वणिक् ॥ ७६  
शशाङ्कधवलं शुद्धशङ्खादिश्रव्यनिःस्वनम् ।  
दुग्धाब्धेरिव कल्लोलजालमुच्छ्रितमुत्थितम् ॥ ७७  
रोचमानैः समायुक्तचूडामण्यङ्गदादिभिः ।  
गन्धर्वकुलसम्भूतिसंसिद्धैरिव भूषितम् ॥ ७८  
आख्यातं शङ्खदत्तेन तं च गत्वा हयोत्तमम् ।  
क्रीणाति स्म धनैर्भीमभटस्तस्माद्वणिग्वरात् ॥ ७९  
तत्क्षणं चात्र समरभटो बुद्ध्वा तदैत्य सः ।  
मूल्येन द्विगुणेनाश्वं वणिजो मार्गति स्म तम् ॥ ८०  
परतन्त्रीकृतं तं च तस्मै नादाद्वणिग्यदा ।  
तदा सोऽश्वं बलान्नेतुं तं प्रावर्तत मत्सरात् ॥ ८१  
तेनोभयोस्तयो राजपुत्रयोः शस्त्रपाणिषु ।  
भृत्येषु धावितेष्वत्र समभूद्युद्धमुद्धतम् ॥ ८२  
तत्र भौमभटोच्चण्डदोर्दण्डनिहतानुगः ।  
त्यक्त्वा हयं स समरभटोऽभज्यत तद्भयात् ॥ ८३  
भज्यमानं च धावित्वा केशेष्वाकृष्य पृष्ठतः ।  
निहन्ति शङ्खदत्तस्तं यावन्मन्युभराकुलः ॥ ८४  
तावद्भीमभटः पश्चादुपेत्यैनं न्यवारयत् ।  
आस्तां सम्प्रति तातस्य दुःखमेव भवेदिति ॥ ८५  
ततः स शङ्खदत्तेन मुक्तो रक्त व्रणैर्वमन् ।  
त्रस्तः पलाय्य समरभटः पार्श्वमगात्पितुः ॥ ८६  
ततोऽत्र स्वीकृताश्वं त वीरं भीमभटं क्षणात् ।  
उपेत्य ब्राह्मणः कश्चिन्नीत्वा विजनमब्रवीत् ॥ ८७  
माता मनोरमा देवी यजुःस्वामी पुरोहितः ।  
पितृमन्त्री स सुमतिस्त्वामिदं ब्रुवतेऽधुना ॥ ८८  
जानासि यादृशो वत्स राजा त्वयि विशेषतः ।  
अस्मिन्व्यतिकरे वृत्ते शत्रुतामेव ते गतः ॥ ८९  
तदात्मानं च धर्मं च यशश्च यदि रक्षसि ।  
आयतिं यदि जानासि यद्यस्मान्मन्यसे हितान् ॥ ९०  
तदर्कोऽस्तं गतो यावदितस्तावदलक्षितः ।  
निर्गत्य साम्प्रतं सिद्ध्यै मातामहगृहं व्रज ॥ ९१  
इति सन्दिष्टवद्भिश्च सद्रत्नस्वर्णपूरितम् ।  
तैरिदं प्रेषितं भाण्डं मद्धस्तेन च गृह्यताम् ॥ ९२  
एतत्तस्माद्द्विजाच्छ्रुत्वा स तथेत्यभिनन्द्य च ।  
सुधीस्तत्स्वर्णसद्रत्नभाण्डं भीमभटोऽग्रहीत् ॥ ९३  
दत्त्वा च प्रतिसन्देशमनुरूपं विसृज्य तम् ।  
द्विजं कृपाणपाणिस्तमारूढोऽभूत्तुरङ्गमम् ॥ ९४  
गृहीतहेमरत्नेन द्वितीयाश्वाधिरोहिणा ।  
सहितः शङ्खदत्तेन सोऽथ प्रस्थितवांस्ततः ॥ ९३  
दूरं व्यतीत्य चाध्वानं निशीथे स नृपात्मजः ।  
प्रापद्भीमभटो मार्गमध्ये शरवणं महत् ॥ ९६  
तत्रानवरतं तस्य सवयस्यस्य गच्छतः ।  
पतद्वाजिखुरक्षुण्णशरशब्दप्रबोधितम् ॥ ९७  
उत्थाय सिंहमिथुनमुद्गर्जत्पोतकैः सह ।  
अपाटयत्तौ तुरगौ नखैरुदरयोरधः ॥ ९८  
सद्वितीयश्च तान्सर्वान्सिंहान्वीरः स तत्क्षणम् ।  
खड्गप्रहारलूनाङ्गानकरोद्गतजीवितान् ॥ ९९  
समित्त्रोऽप्यवरुह्याथ तुरगौ यावदीक्षते ।  
तावद्विगलितान्त्रौ तौ भूमावपततामुभौ ॥ १००  
तद्दृष्ट्वा स विषण्णस्तं शङ्खदत्तमभाषत ।  
सखे विरुद्धात्स्वजनाद्वयं यत्नात्पलायिताः ॥ १०१  
ब्रूहि यत्नशतेनापि क्व पलायामहे विधेः ।  
येनेहापि हताः स्मोऽद्य वाहमात्रासहिष्णुना ॥ १०२  
यत्कृते विहितो देशत्यागः सोऽपि हयो मृतः ।  
तदस्माभिः कथं पद्भ्यां गम्येयमटवी निशि ॥ १०३  
इत्युक्तस्तेन स सुहृच्छङ्खदत्तस्तमब्रवीत् ।  
नैतन्नवं जयति यत्पौरुषं विधुरो विधिः ॥ १०४  
निसर्ग एव तस्यायं धैर्येण तु स जीयते ।  
वातोऽद्रेरिव किं कुर्याद्धीरस्याकम्पितस्य सः ॥ १०५  
तदेह्यारूढधैर्याश्वौ व्रजावोऽत्रेति वादिना ।  
शङ्खदत्तेन स समं प्रायाद्भीमभटस्ततः ॥ ६०६  
व्यतिक्रान्तस्य शनकैः कान्तारमथ तस्य तत् ।  
शरपाटितपादस्य शर्वरी पर्यहीयत ॥ १०७  
उदितेऽथ जगद्दीपे भानौ नैशतमोमुषि ।  
मार्गाब्जिनीसरोजेषु मधुरक्वणितालिषु ॥ १०८  
दिष्ट्या सिंहादिसङ्कीर्णा तीर्णोऽयमटवीमिमाम् ।  
जल्पत्स्विवोत्फुल्लमुखेष्वन्योन्यमवलोक्य तम् ॥ १०९  
क्रमेण गच्छन्नुटजैः समकीर्णं तपस्विनाम् ।  
पुलिनं जह्नुकन्यायाः प्रापत्स सवयस्यकः ॥ ११०  
तत्र शार्वशिरोवासलग्नचन्द्रामृतैरिव ।  
तज्जलैः स्वादुभिः शीतैः स्नातो विश्राम्यति स्म सः ॥ १११  
व्याधान्मार्गागतात्क्रीतैर्भृष्टैश्च हरिणामिषैः ।  
शङ्खदत्तोपनीतैश्च देहवृत्तिं व्यधत्त सः ॥ ११२  
उत्तरीतुमशक्यां च पूर्णामालोक्य जाह्नवीम् ।  
तरङ्गहस्तैरसकृद्वारयन्तीमिवोच्छ्रितैः ॥ ११३  
तस्याः कूलेन स ततो गत्वा ब्राह्मणपुत्रकम् ।  
स्वाध्यायासक्तमद्राक्षीद्विजनस्थोटजाङ्गणे ॥ ११४  
उपेत्य तमपृच्छच्च कस्त्वं किमिह निर्जने ।  
एकाक्येव करोषीति ततः सोऽप्येनमभ्यधात् ॥ ११५  
अहं वाराणसीवासी श्रीकण्ठाख्यद्विजात्मजः ।  
नीलकण्ठाभिधः पित्रा कृतसंस्कारपद्धतिः ॥ ११६  
सोऽहं गुरुकुलाधीतविद्यो बाल्ये निजं गृहम् ।  
उपैमि यावत्तावन्मे विनष्टाः सर्वबान्धवाः ॥ ११७  
तेनानाथोऽर्थहीनश्च गार्हस्थ्यासिद्धिदुःस्थितः ।  
निर्विण्णोऽहमिहागत्य तपस्तीव्रमशिश्रियम् ॥ ११८  
ततः स्वप्नेऽब्रवाद्देवी गङ्गा दत्त्वा फलानि मे ।  
एतानि खादंस्तिष्ठेह यावत्प्राप्स्यसि वाञ्छितम् ॥ ११९  
एतच्छ्रुत्वा प्रबुद्ध्यैव गत्वा स्नात्वा निशाक्षये ।  
प्रापं फलानि गङ्गायामागतानि जलान्तरे ॥ १२०  
तान्यानीयामृतस्वादून्युटजेऽहं च भुक्तवान् ।  
एवं तान्यन्वहं प्राप्तान्यश्नन्नहमिह स्थितः ॥ १२१  
इति तेनोदिते शङ्खदत्तं भीमभटोऽब्रवीत् ।  
अस्मै गार्हस्थ्यपर्याप्तं ददामि गुणिने धनम् ॥ १२२  
तच्छ्रुत्वा श्रद्धितवचास्तेन राजसुतोऽथ सः ।  
मात्रा निसृष्टं तद्द्रव्यमदात्तस्मै द्विजन्मने ॥ १२३  
अलुप्तसत्त्वकोषाणां महत्त्वं महतां हि किम् ।  
आकर्णितां परस्यार्तिं न चेच्छिन्दन्ति तत्क्षणम् ॥ १२४  
कृतार्थीकृत्य तं विप्रं ततो गत्वा स सर्वतः ।  
चिन्वन्नुत्तरणोपायं गङ्गायां नाप्तवान्यदा ॥ १२५  
तदा भीमभटो मूर्धनिबद्धासिविभूषणः ।  
शङ्खदत्तयुतो दोर्भ्यां तरीतुं तामवातरत् ॥ १२६  
मध्यभागे च वार्योघदूरीकृतवयस्यकः ।  
कथञ्चित्तीर्णवान्पारं ह्रियमाणः स वीचिभिः ॥ १२७  
पारं प्राप्तस्य मित्त्रं तं शङ्कदत्तमपश्यतः ।  
अन्विष्यतश्चानुतटं तस्यास्तमगमद्रविः ॥ १२८  
ततो निराशो हा मित्त्रेत्याक्रन्दन्नतिदुःखितः ।  
गङ्गायां क्षेप्तुमात्मानमुद्यतोऽभून्निशागमे ॥ १२९  
जीवितं मे सखा देवि जाह्नव्यपहृतस्त्वया ।  
तच्छून्यं देहमप्येतं त्वं गृहाणाधुना मम ॥ १३०  
इत्युक्त्वा यावदात्मानं क्षेप्तुमिच्छति तत्र सः ।  
तावदाविरभूत्साक्षाद्गङ्गा तस्याम्बुमध्यतः ॥ १३१  
अब्रवीत्तीव्रसंवेगतुष्टा सा तं च तत्क्षणम् ।  
मा पुत्र साहसं कार्षीः स ते जीवन्सखा स्थितः ॥ १३२  
अचिरेण च संयोगस्तव तेन भविष्यति ।  
प्रतिलोमानुलोमाख्यां विद्यां चैतां गृहाण मे ॥ १३३  
अदृश्यः स्यात्परस्यैतामनुलोमां पठन्नरः ।  
प्रतिलोमां पठन्कुर्यादिष्टरूपप्रकाशनम् ॥ १३४  
एतत्प्रभावा विद्येयं यत्सा सप्ताक्षरोम्भिता ।  
एतत्प्रभावात्त्वं चास्यां पृथ्व्यां राजा भविष्यसि ॥ १३५  
इत्युक्त्वा दत्तविद्या सा तिरोऽभूत्तस्य जाह्नवी ।  
जातास्थः सखिलाभादौ मरणात्सोऽप्युपारमत् ॥ १३६  
मित्त्रप्राप्त्युत्सुको नीत्वा कृच्छ्रात्पद्म इव क्षपाम् ।  
प्रातर्भीमभटस्तं स चिन्वन्प्रस्थितवांस्ततः ॥ १३७  
अथान्वेष्टुं क्रमादेतं शङ्खदत्तं परिभ्रमन् ।  
देशं स लाटविषयं कदाचित्प्रापदेककः ॥ १३८  
यत्रासङ्कीर्णवर्णोऽपि जनश्चित्रोज्ज्वलस्थितिः ।  
निलयोऽपि कलानां यो न दोषाकरशब्दभाक् ॥ १३९  
तत्रान्तर्नगरे देवकुलावासान्विलोकयन् ।  
भ्रान्त्वा स द्यूतकाराणामेका शालामवाप्तवान् ॥ १४०  
तत्र प्रविश्य चापश्यत्कितवानक्षदेविनः ।  
कटिकर्पटमात्रैकवसनानपि पेशलैः ॥ १४१  
विभक्तैः पीवरैश्चाङ्गैर्भोगव्यायामसूचकैः ।  
शंसतो गूढमैश्वर्यमर्थार्थाश्रितत्कलम् ॥ १४२  
कृतालापैश्च तैः साकं द्यूतमारभते स्म सः ।  
अयं साभरणोऽस्माकं भक्ष्य इत्यात्तबुद्धिभिः ॥ १४३  
ततस्तेन हृतं तेषां जित्वाक्षैरखिलं धनम् ।  
धूर्तैर्यद्वञ्चयित्वान्यांस्तैरभूत्समुपार्जितम् ॥ १४४  
हारितार्थांश्च कितवान्स्वगृहान्गन्तुमुद्यतान् ।  
द्वारार्पितभुजो रुद्ध्वा स तान्भीमभटोऽब्रवीत् ॥ १४५  
क्व गच्छथेदं गृह्णीत धनं किममुना मम ।  
मयैतद्देयमिष्टेभ्यो यूयं चेष्टा न किं मम ॥ १४६  
भवद्भिः सदृशानिष्टान्सखीन्प्राप्नोम्यहं कुतः ।  
इति तस्मिन्वदत्येव तेष्वगृह्णत्सु च ह्रिया ॥ १४७  
अक्षक्षपणको नाम तत्रैकः कितवोऽब्रवीत् ।  
तद्द्यूतपरिभाषैषा हारितं यन्न दीयते ॥ १४८  
तथाप्येष सुहृद्भूत्वा यद्यस्मभ्यं प्रयच्छति ।  
स्वेच्छया जितमप्यर्थं तद्गृह्णीमो वयं न किम् ॥ १४९  
तच्छ्रुत्वा तेऽब्रुवन्नन्ये सख्यं चेदेष शाश्वतम् ।  
तादृशं कुरुतेऽस्माभिस्तदैतदुपपद्यते ॥ १५०  
एवमुक्तवतस्तान्स मत्वा वीरांस्तथेति तैः ।  
व्यधाद्भीमभटः सख्यमदात्तेभ्यश्च तद्धनम् ॥ १५१  
तदर्थितश्च तैः साकमुद्याने सकुटुम्बकैः ।  
गत्वा भोजनपानाद्यैर्व्यहरत्तदुपाहृतैः ॥ ३५  
ततोऽक्षक्षपणाद्यैस्तैः पृष्टस्तेभ्योऽब्रवीन्निजम् ।  
स वंशनामवृत्तान्तमपृच्छच्च तथैव तान् ॥ १५३  
अथैवमक्षक्षपणस्तस्मै स्वोदन्तमभ्यधात् ।  
शिवदत्ताभिधानोऽभूद्ब्राह्मणो हस्तिनापुरे ॥ १५४  
तस्याहं वसुदत्ताख्यो महाधनवतः सुतः ।  
बाल्ये मया शस्त्रविद्या वेदविद्याश्च शिक्षिताः ॥ १५५  
ततो विवाहः पित्रा मे विहितः सदृशात्कुलात् ।  
माता तु मे महारौद्रा दुराराध्यातिकोपना ॥ १५६  
तया चोद्वेजितोऽत्यर्थं दृष्ट्वा मां सपरिग्रहम् ।  
पिता मे स्वगृहं त्यक्त्वा स गतः क्वाप्यतर्कितः ॥ १५७  
तद्दृष्ट्वा सभयोऽम्बायाश्चित्तग्रहविधावहम् ।  
यत्नान्नियुक्तवान्भार्यां सापि भीता तथाकरोत् ॥ १५८  
अम्बा तु तस्या नातुष्यत्कथञ्चित्कलहोद्यता ।  
तूष्णींस्थानमवज्ञानं दैन्यालापं च कैतवम् ॥ १५९  
प्रत्यायनं विवादं च मन्यमाना दुराशया ।  
को हि त्याजयितुं शक्तो वह्नेः स्वां दहनात्मताम् ॥ १६०  
ततस्तस्या विरुद्धैस्तैश्चेष्टितैः सा ममाचिरात् ।  
खिन्ना भार्यापि निर्गत्य न जाने क्व गता गृहात् ॥ १६१  
अथोद्विग्नो गृहं त्यक्तुमना अपि बलादहम् ।  
मिलित्वा बन्धुभिः पापैर्विवाहं कारितोऽपरम् ॥ १६२  
सापि भार्या मम तया तथा सन्तापिताम्भया ।  
उद्बध्य पाशेनात्मानं व्यापादितवती यथा ॥ १६३  
ततोऽहं नितरां खिन्नो विदेशं गन्तुमुद्यतः ।  
निवारयद्भ्यो बन्धुभ्योऽवर्णयं मातृदुष्टताम् ॥ १६४  
पितृप्रवासनादौ मे कारणान्तरवादिनाम् ।  
तेषां यत्प्रत्ययो नाभूत्तद्युक्त्या दारुपुत्रिका ॥ १६५  
कारयित्वा मयैकान्ते परिणीता मृषा पुनः ।  
आनीय स्थापिता चान्तर्गृहेऽन्यत्रार्पितार्गले ॥ १६६  
रक्षिकैका कृता चास्या नारी कर्मकरीनिभा ।  
मयैषा नूतना भार्या स्थापितैव पृथग्गृहे ॥ १६७  
त्वं चाहं चाधुनात्रैव स्वगृहे पृथगास्वहे ।  
न गन्तव्यं त्वया तत्र नागन्तव्यमितस्तया ॥ १६८  
आराधनं तवाप्रौढा न सा वेत्ति हि सम्प्रति ।  
इत्यम्बामब्रवं चाहमन्वमन्यत सापि तत् ॥ १६९  
ततो दिनेषु यातेषु यदा तां कपटस्नुषाम् ।  
न कथञ्चिदपि प्रापत्सार्गलेऽन्तर्गृहे स्थिताम् ॥ १७०  
तदाश्मना सा मूर्धानमाहत्य स्वयमेकदा ।  
तारमाक्रन्दति स्माम्बा रक्ताक्ता स्वगृहाङ्गणे ॥ १७१  
श्रुत्वाक्रन्दं प्रविष्टेन मया सर्वैश्च बान्धवैः ।  
दृष्ट्वा किमेतद्ब्रूहीति पृष्टा सासूयमभ्यधात् ॥ १७२  
ईदृशी स्नुषयागत्य विनाहेतुः कृता मम ।  
अवस्था तदिदानीं मे मरणेनैव निष्कृतिः ॥ १७३  
तच्छ्रुत्वैव सकोपास्ते तां सहादाय बान्धवाः ।  
तत्रागच्छन्मया साकं यत्र सा दारुपुत्रिका ॥ १७४  
अपास्यार्गलमुद्धाट्य द्वारं यावद्दिशन्ति ते ।  
तावत्काष्ठमयीं नारीमपश्यंस्तत्र केवलाम् ॥ १७५  
ततो विडम्बितात्मानं हसन्तोऽम्बां विलक्षिताम् ।  
उत्पन्नप्रत्यया याता बान्धवास्ते यथागतम् ॥ १७६  
अहं च त्यक्ततद्देशो भ्राम्यन्निममवाप्तवान् ।  
प्रदेशमिह च द्यूतशालां दैवात्किलाविशम् ॥ १७७  
अत्रैतानहमद्राक्षं पञ्चाक्षैर्दीव्यतो जनान् ।  
इमं चण्डभुजङ्गाख्यमेतं पांसुपटं तथा ॥ १७८  
अमुं श्मशानवेतालमिमं कालवराटकम् ।  
शारिप्रस्तरमेतं च शूरांस्तुल्यपराक्रमान् ॥ १७९  
एतैः समं च द्यूतेन तत्र क्रीडितवानहम् ।  
दासः स्याद्विजितो जेतुरिति बद्ध्वा मिथः पणम् ॥ १८०  
ततो द्यूतेन विजिता मम दास्यमिमे गताः ।  
अहं गुणैर्जितस्त्वेषां दासतामागतः स्वयम् ॥ १८१  
एभिः समं च वसतः स्वदुःखं विस्मृतं मम ।  
नाम्नावस्थोचितेनात्र विद्ध्यक्षक्षपणं च माम् ॥ १८२  
इत्यहं सत्कुलोत्पन्नैरिहैवं गूहितात्मभिः ।  
एतैः सह स्थितः पुण्यैस्त्वं चाद्य मिलितोऽत्र नः ॥ १८३  
तदिदानीं त्वमस्माकं प्रभुः प्रागेव चैतया ।  
बुद्ध्या तवात्तमस्माभिस्तद्धनं गुणरागिभिः ॥ १८४  
इत्यक्षक्षपणेनोक्ते स्ववृत्तान्ते क्रमेण ते ।  
सर्वे भीमभटायान्येऽप्युदन्तान्स्वानवर्णयन् ॥ १७  
ततोऽर्थार्थमुपात्ताभिः कलाभिश्छादितात्मनः ।  
प्रवीरांस्तान्सखीन्मत्वा कृत्वान्या विविधाः कथाः ॥ १८६  
नीत्वा विहारेण दिनं दृष्ट्वा पौरन्दरीं दिशम् ।  
उद्भासमानशीतांशुतिलकालङ्कृताननाम् ॥ १८७  
अगाद्भीमभटस्तस्मादुद्यानात्स नृपात्मजः ।  
अक्षक्षपणकाद्यैस्तैः षड्भिः सह तदास्पदम् ॥ १८८  
तैः समं तिष्ठतश्चात्र तस्य प्रावृडुपागमत् ।  
शंसन्तीव सुहृत्प्राप्तिं प्रवृष्टघनगर्जितैः ॥ १८९  
तदा चात्र विपाशाख्या नदी मत्ता समुद्रगा ।  
प्रतीपवाहिनी जाता सागरौघेण पूरिता ॥ १९०  
समापूर्य महावारिपूरेण पुलिनं च सा ।  
ओघप्रशान्तावम्भोधिसम्मुखीव जगाम सा ॥ १११  
तस्मिन्कालेऽत्र चानीय क्षिप्तस्तेनौघवारिणा ।  
महामत्स्यो गरीयस्त्वाद्व्यासक्तोऽभून्नदीतटे ॥ १९२  
दृष्ट्वा च तं प्रधाव्यैव निहन्तुं विविधायुधैः ।  
तत्रत्याः पाटयामासुर्जनास्तस्योदरं तिमे ॥ १९३  
पाटितान्निरगाच्चात्र तस्माज्जीवन्युवा द्विजः ।  
तद्दर्शनाद्भुतात्तत्र लोकः कोलाहलं व्यधात् ॥ १९४  
तच्छ्रुत्वा सह मित्त्रैस्तैर्गतो भीमभटोऽत्र सः ।  
अपश्यच्छङ्खदत्तं तं मित्त्रं मत्स्याद्विनिर्गतम् ॥ १९५  
समाश्लिषच्च धावित्वा सिञ्चन्धाराश्रुभिः स तम् ।  
मीनोदरदरीवासविस्रं प्रक्षालयन्निव ॥ १९६  
सोऽपि तद्विपदुत्तीर्णः प्राप्य तं परिरभ्य च ।  
सुहृदं शङ्खदत्तोऽगादुत्सवादुत्सवं तदा ॥ १९७  
ततो भीमभटेनात्र तेन पृष्टः स कौतुकात् ।  
शङ्खदत्तः स्ववृत्तान्तं सङ्क्षेपादेवमब्रवीत् ॥ १९८  
तदा गङ्गोर्मिवेगेन हृतस्त्वद्दृष्टिगोचरात् ।  
अशङ्कितं निगीर्णोऽस्मि मत्स्येनातिमहीयसा ॥ १९९  
तस्योदरमहावेश्मप्रविष्टोऽहं ततश्चिरम् ।  
अतिष्ठं छुरिकोत्कृत्तं तन्मांसं भक्षयन्क्षुधा ॥ २००  
अद्य सोऽयमिहानीय धात्रा क्षिप्तः कथञ्चन ।  
मत्स्यो हतो जनैरेभिः कृष्टश्चास्योदरादहम् ॥ २०१  
दृष्टो मया त्वमर्कश्च प्रकाशं मे गता दिशः ।  
एष मे मित्र वृत्तान्तो वेद्मि नाहमतः परम् ॥ २०२  
इत्युक्तः शङ्खदत्तेन तेन भीमभटश्च सः ।  
अन्ये च सर्वे तत्रस्था विस्मयादेवमब्रुवन् ॥ २०३  
क्व गङ्गायां निगरणं मत्स्येनाब्धौ क्व तद्गतिः ।  
क्व च तद्वर्त्मना तस्य विपाशायां निवेशनम् ॥ २०४  
क्व वधस्तस्य तस्माच्च जीवतः क्वास्य निर्गमः ।  
अहो विधेरचिन्त्यैव गतिरद्भुतकर्मणः ॥ २०५  
इत्यादि तैः सह वदन्नक्षक्षपणकादिभिः ।  
अनयच्छङ्खदत्तं स धाम भीमभटो निजम् ॥ २०६  
तत्र चोपाचरत्स्नानवस्त्राद्यैस्तं स सोत्सवः ।  
तेनैव वपुषा जातमिव मत्स्योदरात्पुनः ॥ २०७  
ततस्तेन समं देशे तस्मिन्भीमभटे स्थिते ।  
आगाद्यात्रोत्सवस्तत्र नागराजस्य वासुकेः ॥ २०८  
तद्दर्शनाय स प्रायाद्राजपुत्रः सुहृद्वृतः ।  
मिलन्महाजनं तस्य नागमुख्यस्य केतनम् ॥ २०९  
तत्र प्रणम्य तन्मूर्तिं प्रासादे माल्यदामभिः ।  
भृते भोगिगणाकारैः पातालोदकसन्निभे ॥ २१०  
गत्वा दक्षिणतोऽपश्यन्महान्तं तस्य स ह्रदम् ।  
फणारत्नप्रभापुञ्जैरिव रक्ताम्बुजैश्चितम् ॥ २११  
विषाग्निधूमपटलैरिव नीलोत्पलैर्भृतम् ।  
वृतं वातपतत्पुष्पैरर्चद्भिरिव पादपैः ॥ २१२  
स्वल्पः समुद्रोऽमुद्रस्य पुरोऽस्य प्रतिभाति मे ।  
अनन्यहारिश्रीकस्य हृतश्रीकः स शौरिणा ॥ २१३  
इति यावच्च तं दृष्ट्वा स चिन्तयति विस्मितः ।  
तावत्स्नानार्थमायातामद्राक्षीत्तत्र कन्यकाम् ॥ २१४  
राज्ञो लाटेश्वरस्यात्र चन्द्रादित्यस्य पुत्रिकाम् ।  
जातां कुवलयावल्यां नाम्ना हंसावलीं शुभाम् ॥ २१५  
अङ्गैरपह्रुतोऽप्यन्यैर्यस्या दिव्यानुकारिभिः ।  
चक्षुषा चपलेनोक्तो मर्त्यभावो निमेषतः ॥ २१६  
सा पुष्पपेलववपुष्कोटिप्राप्तस्फुरद्गुणा ।  
मुष्टिग्राह्येण मध्येन मान्मथीव धनुर्लता ॥ २१७  
दृष्ट्वैव तिर्यग्वलितैरपि लोचनसायकैः ।  
अमोहयद्भीमभटं हृदि निर्भिद्य तं तदा ॥ २१८  
सोऽपि तस्याः प्रविश्यैव तिर्यङ् नयनवर्त्मना ।  
हृत्कोषमहरद्धैर्यं जगत्सौन्दर्यतस्करः ॥ २१९  
ततो गुप्तविसृष्टाप्तदक्षचेटीमुखेन सा ।  
अन्विष्यति स्म मित्त्रेभ्यस्तस्य नामास्पदादिकम् ॥ २२०  
अथागात्सा परिजनैर्नीयमाना स्वमन्दिरम् ।  
स्नाता विवर्तितमुखी मुहुस्तद्गतया दृशा ॥ २२१  
ततो भीमभटः सोऽपि स्वावासं सखिभिः सह ।  
प्रत्यागात्तत्प्रियाप्रेमपाशबन्धस्खलद्गतिः ॥ २२२  
तत्र तस्मै क्षणाद्दूतीं तां चेटीं राजकन्यका ।  
हंसावली सा व्यसृजद्दत्त्वा सन्देशमीप्सितम् ॥ २२३  
साभ्युपेत्य तमाह स्म चेटी भीमभटं रहः ।  
देव हंसावली राजसुता त्वामनुनाथति ॥ २२४  
ह्रियमाणं स्मरौघेण दृष्ट्वा प्रणयिनं जनम् ।  
इमं द्रुतमनादृत्य न युक्ता ते तटस्थता ॥ २२५  
इति सम्प्राप्य दूतीतो दयितावचनामृतम् ।  
लब्धजीवितहृष्टस्तां सोऽथ भीमभटोऽब्रवीत् ॥ २२६  
ओघस्थो न तटस्थोऽहमिति वेत्ति न किं प्रिया ।  
तद्वचस्तु करिष्यामि कामं लब्धावलम्बनः ॥ २२७  
एत्य सभावयिष्यामि नक्तमन्तःपुरेऽद्य ताम् ।  
विद्याच्छन्नं विशन्तं च नहि द्रक्ष्यति कोऽपि माम् ॥२२८  
इत्युक्ता तेन चेटी सा तुष्टा गत्वा शशंस तत् ।  
हंसावल्यै ततः सापि तस्थौ तत्सङ्गमोन्मुखी ॥ २२९  
सोऽपि प्रदोषसमये दिव्याभरणभूषितः ।  
गङ्गावितीर्णविद्याया आनुलोम्येन पाठतः ॥ २३०  
अदृश्यीभूय गत्वा तत्तस्या अन्तःपुरोत्तमम् ।  
समाविशद्भीमभटः प्राग्विविक्तीकृतं तया ॥ २३१  
रतिप्रीतिकरे तत्र कालागुरुसुगन्धिनि ।  
दशार्धवर्णविन्यस्तपुष्पप्रकरशोभिते ॥ २३२  
कामोद्याननिभे कान्तां तां वहद्दिव्यसौरभाम् ।  
सोऽपश्यद्गाङ्गसद्विद्यावल्लीप्रसवसन्निभाम् ॥ २३३  
प्रातिलोम्येन विद्यां च तां पठित्वा स दृश्यताम् ।  
सहसा सुभगस्तस्या राजपुत्र्या गतोऽभवत् ॥ २३४  
सा तं दृष्ट्वैव सानन्दपुलकोत्कम्पसाध्वसा ।  
रणत्स्वाभरणातोद्येष्वनृत्यदिव तत्क्षणम् ॥ २३५  
आसीच्च कन्यकाभावलज्जया विनतानना ।  
कर्तव्यमिव पृच्छन्ती हृदयं तत्प्रवृत्तिकृत् ॥ २३६  
मुग्धे प्रकाशितस्यापि ह्रिया किं चेतसोऽधुना ।  
निगूहते न तद्वस्तु कथमेष तु गूह्यते ॥ २३७  
पुलकोऽङ्गेषु किं चैतद्विदलत्सन्धि कञ्चुकम् ।  
इत्यादिभिर्वचोभिस्तामन्यैश्च प्रणयक्रमैः ॥ २३८  
विधाय सुमुखीं मुक्तलज्जां भीमभटोऽथ ताम् ।  
गान्धर्वोद्वाहविधिना भार्यां हंसावलीं व्यधात् ॥ २३९  
नीत्वा तया समं रात्रिं तन्मुखाब्जालिलीलया ।  
कृच्छ्रात्तां नक्तमेष्यामीत्यामन्त्र्यागात्स्वमास्पदम् ॥२४०  
तां च हंसावलीं तत्र प्रविष्टाः स्वमहत्तराः ।  
प्रातरन्तःपुरेऽद्राक्षुर्युक्तां सम्भोगलक्षणैः ॥ २४१  
लुलितालककेशान्तामार्द्रदन्तनखक्षताम् ।  
साक्षात्स्मरशरश्रेणिव्रणव्याकुलितामिव ॥ २४२  
गत्वा च राज्ञे तत्पित्रे ते शशंसुस्तथैव तत् ।  
सोऽपि तत्र व्यधाद्गुप्तं नक्तं चारानवेक्षितुम् ॥ २४३  
सोऽथ भीमभटो मित्रैः सहितश्च सुखं दिनम् ।  
नीत्वा प्रदोषे भूयस्तत्प्रियान्तःपुरमागमत् ॥ २४४  
अलक्षितप्रविष्टं तं तत्र विद्याप्रभावतः ।  
दृष्ट्वा सम्भाव्य सिद्धं च चारास्ते निर्ययुस्ततः ॥ २४५  
गत्वा च राज्ञे जगदुः सोऽपि तानेवमादिशत् ।  
अदृश्यो यः प्रविष्टोऽत्र सुगुप्ते न स मानुषः ॥ २४६  
तत्तमानयतेहैव यावत्पश्यामि किं त्विदम् ।  
ब्रूत चापरुषं यूयमेव मद्वचनेन तम् ॥ २४७  
प्रकटं प्रार्थिता मत्तः किं न मत्तनया त्वया ।  
रहस्यं किं कृतं त्वादृग्गुणवान्हि वरः कुतः ॥ २४८  
इत्युक्त्वा प्रेषिता राज्ञा गत्वा चारास्तथैव ते ।  
द्वारस्था एव तद्वाक्यमाहुर्भीमभटाय तत् ॥ २४९  
सोऽपि ज्ञातोऽस्मि राज्ञेति बुद्ध्वाप्यभ्यन्तरस्थितः ।  
सुधीरो राजपुत्रस्तान्प्रसह्य प्रत्यभाषत ॥ २५०  
मद्वाक्याद्ब्रूत राजानं प्रातरास्थानमेत्य ते ।  
तत्त्वमावेदयिष्यामि रात्रिरन्धा हि सम्प्रति ॥ २५१  
तच्छ्रुत्वा तैर्गतैस्तद्वदुक्तस्तूष्णीमभून्नृपः ।  
प्रातर्भीमभटः सोऽथ ततोऽयासीत्सखीन्प्रति ॥ २५२  
तैश्च साकं कृतोद्दामवेषो वीरैः स सप्तभिः ।  
आस्थानमगमत्तस्य चन्द्रादित्यस्य भूपतेः ॥ २५३  
तत्तेजोवैर्यसौन्दर्यदर्शिना तेन सत्कृते ।  
निजोचितासनासीने तस्मिन्भीमभटे द्विजः ॥ २५४  
स तत्सखा शङ्खदत्तो राजानं तमभाषत ।  
राजन्नुग्रभटस्यायं राज्ञो राढापतेः सुतः ॥ २५५  
अतर्क्यविद्यामाहात्म्याद्दुरतिक्रमविक्रमः ।  
नाम्ना भीमभटो युष्मत्सुताहेतोरिहागतः ॥ २५६  
तच्छ्रुत्वा रात्रिवृत्तान्तं स्मरन्योग्यमवेक्ष्य तम् ।  
हन्त धन्याः स्म इत्युक्त्वा राजा श्रद्धितवांस्ततः ॥२ ५७  
प्रादाच्च रचितोद्वाहविभवप्रक्रियोऽथ ताम् ।  
सुतां हंसावलीं भीमभटाय विभवोत्तरम् ॥ २५८  
ततो भीमभटो भूरिहस्त्यश्वग्रामलाभवान् ।  
हंसावल्या च लक्ष्म्या च सहासीत्तत्र निर्वृतः ॥ २५९  
दिनैश्च तस्मै श्वशुरो लाटराव्यं समर्प्य तत् ।  
चन्द्रादित्यः स वृद्धः सन्नपुत्रः प्राव्रजद्वनम् ॥ २६०  
अथ भीमभटः प्राप्य तद्राज्यमशिषत्कृती ।  
सम्यक्तैः सप्तभिर्वीरैः शङ्खदत्तादिभिः सह ॥ २६१  
गतेष्वथ दिनेष्वत्र चारेभ्यो जातु सोऽशृणोत् ।  
प्रयागमेत्य पितरं मृतमुग्रभटं नृपम् ॥ २६२  
अभिषिक्तं च तेन स्वे राढाराज्ये मुमूर्षता ।  
पुत्रं कनिष्ठं समरभटं तं नर्तकीसुतम् ॥ २६३  
ततोऽनुशोच्य पितरं कृत्वा तस्यौर्ध्वदैहिकम् ।  
तस्मै स दूतं समरभटाय प्राहिणोन्नृपः ॥ २६४  
तातसिंहासने मूर्ख नर्तकीपुत्र का तव ।  
योग्यता मम तत्स्वं हि लाटराज्येऽत्र सत्यपि ॥ २६५  
अतस्त्वयाधिरोढव्यं न तस्मिन्निति तस्य च ।  
सन्दिष्टवान्स लेखेन दायादस्यापकारिणः ॥ २६६  
स च दूतो द्रुतं गत्वा लेखं तस्मै समर्पयत् ।  
आवेदितात्मा समरभटायास्थानवर्तिने ॥ २६७  
सोऽपि तं तादृशं भीमभटनामाङ्कमुद्धतम् ।  
वाचयित्वैव समरभटः क्रुद्धोऽभ्यभाषत ॥ २६८  
अयोग्य इति पित्रा यो देशान्निर्वासितः पुरा ।  
तस्यैषा दुर्विनीतस्य युक्ता मिथ्याभिमानिता ॥ २६९  
सिंहायते सृगालोऽपि स्वगुहागृहसंस्थितः ।  
सिंहस्य दर्शनं प्राप्तो ज्ञायते स तु तादृशः ॥ २७०  
इत्याद्युद्गर्ज्य लेखेन सन्दिश्य च तथैव तत् ।  
सोऽपि भीमभटाय स्वं प्रतिदूतं विसृष्टवान् ॥ २७१  
प्रतिदूतोऽपि गत्वा स लाटदेशेश्वराय तम् ।  
तस्मै भीमभटायादाल्लेखं क्षत्तृनिवेदितः ॥ २७२  
सोऽथ भीमभटस्तस्मिंल्लेखे तत्रानुवाचिते ।  
मुक्ताट्टहासो दायादप्रतिदूतं तमभ्यधात् ॥ २७३  
गच्छ रे दूत मद्वाक्याद्ब्रूहि तं नर्तकीसुतम् ।  
अश्वग्रहे शङ्खदत्ताद्रक्षितोऽसि मया तदा ॥ २७४  
बालस्तातप्रियश्चेति क्षमिष्ये न पुनः पुनः ।  
निश्चितं त्वां प्रहेष्यामि वत्सलस्यान्तिकं पितुः ॥ २७५  
सज्जो भव दिनैरेव जानीहि प्राप्तमत्र माम् ।  
इत्युक्त्वा प्रेष्य दूतं तं यात्रां भीमभटो व्यधात् ॥ २७६  
तस्मिन्गजाद्रिमारूढे राजेन्दावुदयोज्ज्वले ।  
क्षुभ्यन्नुदचलद्बद्धनादः सैन्यमहाम्बुधिः ॥ २७७  
समापूर्यन्त चासख्यैरुपसङ्ख्यामुपस्थितैः ।  
सामन्तै राजपुत्रैश्च प्रस्थितैः सबलैर्दिशः ॥ २७८  
साकम्पा सम्पतद्भूरिगजवाजिजवाकुला ।  
भराद्विदलनत्रासादिव रौति स्म मेदिनी ॥ २७९  
एवं भीमभटो गत्वा स राढाभ्यर्णमाप्तवान् ।  
कुर्वन्सेनारजोराजिमुषितार्कप्रभं नभः ॥ २८०  
तावच्च सोऽपि समरभटो बुद्ध्वा नृपोऽक्षमी ।  
सन्नह्य सेनया तस्य निरगाद्योद्धुमग्रतः ॥ २८१  
मिलतः स्म च तौ सैन्यजलधी पूर्वपश्चिमौ ।  
प्रावर्तत च शूराणामाहवप्रलयो महान् ॥ २८२  
सशब्दखड्गसम्पातजन्मा तत्रानलो नभः ।  
कुप्यत्कृतान्तदन्ताग्रदलनोत्थ इवावृणोत् ॥ २८३  
वहन्ति स्म च नाराचास्तीक्ष्णाग्रायतपक्ष्मलाः ।  
वीरावलोकिनाकस्त्रीलोचनापातविभ्रमाः ॥ २८४  
ततो रेणुविताना सा सैन्यनिर्घोषवादिता ।  
नृत्यत्कबन्धा व्यरुचत्सङ्ग्रामाङ्गणरङ्गभूः ॥ २८५  
करङ्कवाहिनी चात्र प्रमत्ता मुण्डमालिनी ।  
अहरत्कालरात्रीव जन्तुचक्रमसृङ्नदी ॥ २८६  
क्षणाच्च शङ्खदत्तेन तेनाक्षक्षपणेन च ।  
तैश्च चण्डभुजङ्गाद्यैर्बाहुयुद्धविशारदैः ॥ २८७  
समं महाबलैः शूरैर्दुर्मदैर्द्विरदैरिव ।  
स तद्भीमभटोऽभाङ्क्षीत्परसैन्यं धनुर्धरः ॥ २८८  
भग्ने च सैन्ये समरभटः सोऽथ रथस्थितः ।  
प्रधाव्यारभत क्रुद्धो रणाब्धौ मन्दरायितम् ॥ २८९  
ततो भीमभटस्तस्य वारणस्थोऽभिपत्य सः ।  
धनुश्छित्त्वावधीद्बाणैश्चतुरोऽपि रथे हयान् ॥ २९०  
विरथोऽप्यथ धावित्वा तोमरेण गजोत्तमम् ।  
हन्ति स्म कुम्भे समरभटो भीमभटस्य सः ॥ २९१  
स च तत्तोमरहतो गजस्तस्यापतद्भुवि ।  
ततस्तौ विरथौ द्वावप्यभूतां पादचारिणौ ॥ २९२  
गृहीतचर्मखड्गौ च पदाती एव तौ तदा ।  
द्वन्द्वयुद्धेन नृपती अयुध्येताममर्षणौ ॥ २९३  
विद्यावशाददृश्यत्वं कृत्वा शक्तोऽपि तद्वधे ।  
धर्मापेक्षी न तं शत्रुं तथा भीमभटोऽवधीत् ॥ २९४  
प्रसह्य युध्यमानस्तु तस्य मूर्धानमच्छिनत् ।  
खड्गेन खड्गयुद्धज्ञो नर्तकीतनयस्य सः ॥ २९५  
हते च तस्मिन्समरभटे सम्यक्ससैनिके ।  
प्रदत्ते साधुवादे च गगनात्सिद्धचारणैः ॥ २९६  
गते समाप्तिं सङ्ग्रामे बन्दिमागधसंस्तुतः ।  
राढापुरीं भीमभटः प्राविशत्सखिभिः सह ॥ २९७  
चिरप्रवासोपयातो हतारिस्तत्र मातरम् ।  
स राम इव कौशल्यां दर्शनोत्कामनन्दयत् ॥ २९८  
पोयाभिनन्दितश्चाथ कृती सिंहासने पितुः ।  
उपाविशत्तत्सचिवैः पूज्यमानो गुणप्रियैः ॥ २९९  
सम्मान्य प्रकृतीः कृत्स्नास्ततश्च विहितोत्सवः ।  
शुभेऽह्नि शङ्खदत्ताय लाटराज्यं स दत्तवान् ॥ ३००  
तं प्रेष्य लाटविषयं तद्देशजबलान्वितम् ।  
तेभ्योऽक्षक्षपणादिभ्यो ददौ ग्रामान्वसूनि च ॥ ३०१  
तैर्युक्तोऽथ स तत्रासीत्प्रशासन्पैतृकं पदम् ।  
लाटेन्द्रसुतया देव्या हंसावल्या तया सह ॥ ३०२  
क्रमाच्च जित्वा पृथिवीमाहृत्य नृपकन्यकाः ।  
तत्सम्भोगैकसक्तोऽभूत्सोऽथ भीमभटो नृपः ॥ ३०३  
मन्त्रिषु न्यस्तभारश्च क्रीडन्नन्तःपुरैः सह ।  
अभ्यन्तरान्न निरगात्पानादिव्यसनेन सः ॥ ३०४  
अथैकदा मुनिर्द्रष्टुं तमुत्तङ्को यदृच्छया ।  
पूर्वशर्वसमादेशपाककाल इवागमत् ॥ ३०५  
द्वारं प्राप्ते मुनौ चास्मिन्द्वाःस्थेष्वावेदयत्सु च ।  
राजा रागमदैश्वर्यदर्पान्धो न किलाशृणोत् ॥ ३०६  
ततः क्रुद्धो मुनिः सोऽस्मै राज्ञे शापमदादिमम् ।  
मदान्ध राज्याद्भ्रष्टस्त्वं वन्यो हस्ती भविष्यसि ॥ ३०७  
तच्छ्रुत्वा स भयाद्भष्टमदो निर्गत्य भूपतिः ।  
दीनैः प्रासादयद्वाक्यैर्मुनिं तं चरणानतः ॥ ३०८  
ततः स शान्तकोपः सन्महर्षिस्तमभाषत ।  
भविष्यसि द्विपस्तावद्राजन्न स्यात्तदन्यथा ॥ ३०९  
किं तु प्रचण्डशक्त्याख्यं नागशापावसादितम् ।  
मृगाङ्कदत्तसचिवं चक्षुर्वैकल्यमागतम् ॥ ३१०  
समाश्वास्यातिथीभूतं यदा तस्मै प्रवक्ष्यसि ।  
स्ववृत्तान्तं तदैतस्मान्मोक्षं प्राप्स्यसि शापतः ॥ ३११  
तच्च प्राग्गिरिशादिष्टं गन्धर्वत्वमवाप्स्यसि ।  
स चातिथिस्ते चक्षुष्मानेव सम्पद्यते तदा ॥ ३१२  
इत्युक्त्वैव मुनिः प्रायादुत्तङ्कः स यथागतम् ।  
सोऽपि भीमभटो हस्ती सम्पन्नो राज्यविच्युतः ॥ ३१३  
तमिमं मां गजीभूतं विद्धि भीमभटं सखे ।  
स च प्रचण्डशक्तिस्त्वं जाने शापान्त एष मे ॥ ३१४  
एवमुक्त्वा गजाकारं त्यक्त्वा भीमभटोऽत्र सः ।  
तत्क्षणं दिव्यविभवो गन्धर्वः समपद्यत ॥ ३१५  
प्रचण्डशक्तिश्चोत्पन्नलोचनालोकनोत्सवः ।  
तत्कालमेव सञ्जज्ञे पश्यन्गन्धर्वमत्र तम् ॥ ३१६  
तावच्च वल्लीजालान्तः स्थितः श्रुत्वा तयोः कथाम् ।  
सहितोऽन्यैः स सचिवैः सुदृढोत्पन्ननिश्चयः ॥ ३१७  
मृगाङ्कदत्तः कालज्ञः प्रधाव्य रभसाद्द्रुतम् ।  
प्रचण्डशक्तिं जग्राह कण्ठे तं निजमन्त्रिणम् ॥ ३१८  
सोऽप्यकाण्डसुधावर्षसिक्ताङ्ग इव वीक्ष्य तम् ।  
प्रचण्डशक्तिः सहसा पादयोरग्रहीत्प्रभुम् ॥ ३१९  
ततस्तौ चिरविश्लिष्टसंश्लिष्टौ भृशदुःखितौ ।  
स भीमभटगन्धर्वो रुदन्तौ पर्यसान्त्वयत् ॥ ३२०  
मृगाङ्कदत्तोऽपि स तं गन्धर्वं प्रणतोऽब्रवीत् ।  
यदस्माभिरयं लब्धः सखा यच्चामुना पुनः ॥ ३२१  
चक्षुष्मत्त्वमवाप्तं तत्त्वन्माहात्म्यान्नमोऽस्तु ते ।  
श्रुत्वैतत्सोऽपि गन्धर्वो राजपुत्रमुवाच तम् ॥ ३२२  
अचिरात्सचिवाञ्शेषांल्लब्ध्वा कृत्स्नानवाप्स्यसि ।  
तां शशाङ्कवतीं भार्यां साम्राज्यं च महीतले ॥ ३२३  
तदधैर्यं न कार्यं ते कल्याणिन्साधयाम्यहम् ।  
तदा च सन्निधास्ये ते यदा त्वं मां स्मरिष्यसि ॥ ३२४  
इति स विगतशापः प्राप्तकल्याणतोषः प्रकटितसखिभावो राजपुत्रं तमुक्त्वा ।  
प्रसभमुदपतद्द्यां चारुकेयूरहारक्वणितमुखरिताशोऽनन्यगन्धर्वधुर्यः ॥ ३२५  
सोऽपि प्रचण्डशक्तिं प्राप्य वने तत्र मन्त्रिभिः सहितः ।  
अनयन्मृगाङ्कदत्तो जातवृतिर्नृपसुतस्तदहः ॥ ३२६  
इति महाकविश्रीसोमदेवभट्टविरचिते कथासरित्सागरे शशाङ्कवतीलम्बके सप्तमस्तरङ्गः ।