---
title: ००५

---
ततस्तस्य पुनर्गत्वा शिंशपाशाखिनोऽन्तिकम् ।  
तथैवोल्लम्बमानं तं दृष्ट्वा नरशरीरगम् ॥ १  
वेतालमवतार्यैव कृत्वास्मै बहु वैकृतम् ।  
स त्रिविक्रमसेनो द्राग्गन्तुं प्रववृते ततः ॥ २  
आगच्छन्तं च तं तूष्णीं वेतालः पूर्ववत्पथि ।  
रात्रौ महाश्मशानेऽत्र स्कन्धस्थो व्याजहार सः ॥ ३  
राजन्नभिनिविष्टोऽसि कष्टेऽत्यन्तप्रियोऽसि च ।  
तत्ते चेतोविनोदाय वर्णयामि कथां शृणु ॥ ४  
उज्जयिन्यामभूद्विप्रः पुण्यसेनस्य भूपतेः ।  
अनुजीवी प्रियोऽमात्यो हरिस्वामीति सद्गुणः ॥ ५  
तस्यात्मनोऽनुरूपायां भार्यायां गृहमेधिनः ।  
गुणवान्सदृशः पुत्रो देवस्वामीत्यजायत ॥ ६  
तद्वच्चानन्यसामान्यरूपलावण्यविश्रुता ।  
कन्या सोमप्रभा नाम तस्यान्वर्थोदपद्यत ॥ ७  
सा प्रदेया सती कन्या रूपोत्कर्षाभिमानिनी ।  
मातुर्मुखेन पितरं भ्रातरं च जगाद तम् ॥ ८  
शूरस्य ज्ञानिनो वाहं देया विज्ञानिनोऽपि वा ।  
अन्यस्मै नास्मि दातव्या कार्यं मज्जीवितेन चेत् ॥ ९  
तच्छ्रुत्वा तादृशं तस्याश्चिन्वन्नेकतमं वरम् ।  
तत्पिता स हरिस्वामी यावच्चिन्तां वहत्यलम् ॥ १०  
तावद्व्यसर्जि राज्ञा स पुण्यसेनेन दूत्यया ।  
सन्ध्यर्थं विग्रहायातदाक्षिणात्यनृपान्तिकम् ॥ ११  
कृतकार्यश्च तत्रासावेकेनाभ्येत्य तां सुताम् ।  
याचितोऽभूद्द्विजाग्र्येण श्रुततद्रूपसम्पदा ॥ १२  
विज्ञानिनो ज्ञानिनो वा शूराद्वा नापरं पतिम् ।  
मत्पुत्रीच्छति तत्तेषां मध्यात्कथय को भवान् ॥ १३  
इत्युक्तस्तेन भार्यार्थी स हरिस्वामिना द्विजः ।  
अहं जानामि विज्ञानमिति तं प्रत्यभाषत ॥ १४  
तर्हि तद्दर्शयस्वेति पुनरुक्तश्च तेन सः ।  
विज्ञानी कल्पयामास स्वशक्त्या द्युचरं रथम् ॥ १५  
मायायन्त्ररथे तत्र तं हरिस्वामिनं क्षणात् ।  
आरोप्य नीत्वा स्वर्गादींल्लोकांस्तस्मायदर्शयत् ॥ १६  
आनिनाय च तुष्टं तं तत्रैव कटकं पुनः ।  
दाक्षिणात्यस्य नृपतेर्यत्रायातः स कार्यतः ॥ १७  
ततः सोऽस्मै हरिस्वामी प्रतिशुश्राव तां सुताम् ।  
विज्ञानिने विवाहं च निश्चिकायाह्नि सप्तमे ॥ १८  
तत्कालमुज्जयिन्यामप्यन्येनैत्य द्विजन्मना ।  
देवस्वामी स तत्पुत्रः स्वसारं तामयाच्यत ॥ १९  
ज्ञानिविज्ञानिशूरेभ्यो नान्यमिच्छति सा पतिम् ।  
इति तेनापि सोऽप्युक्तः शूरमात्मानमभ्यधात् ॥ २०  
ततो दर्शितशस्त्रास्त्रश्रिये तस्मै द्विजोऽनुजाम् ।  
देवस्वामी स शूराय दातुं तां प्रत्यपद्यत ॥ २१  
सप्तमेऽह्नि च तत्रैव विवाहं गणकोक्तितः ।  
तस्यापि सोऽभ्यधान्मातुः परोक्षं कृतनिश्चयः ॥ २२  
तन्मातापि हरिस्वामिभार्या तत्कालमेव सा ।  
केनाप्येत्य तृतीयेन सुतां तां याचिता पृथक् ॥ २३  
ज्ञानी शूरोऽथ विज्ञानी भर्तास्मद्दुहितुर्मतः ।  
इत्युक्तश्च तया मातरहं ज्ञानीति सोऽभ्यधात् ॥ २४  
पृष्ट्वा भूतं भविष्यच्च तस्मै तां ज्ञानिने सुताम् ।  
प्रतिजज्ञे प्रदातुं साप्यह्नि तत्रैव सप्तमे ॥ २५  
अन्येद्युश्चागतः सोऽत्र हरिस्वामी यथाकृतम् ।  
पत्न्यै पुत्राय चाचख्यौ तं कन्यादाननिश्चयम् ॥ २६  
तौ च तं स्वकृतं तस्मै भिन्नं भिन्नमवोचताम् ।  
सोऽपि तेनाकुलो जज्ञे वरत्रयनिमन्त्रणात् ॥ २७  
अथोद्वाहदिने तस्मिन्हरिस्वामिगृहे वराः ।  
आययुर्ज्ञानिविज्ञानिशूरास्तत्र त्रयोऽपि ते ॥ २८  
तत्कालं चात्र सा चित्रं कन्या सोमप्रभा वधूः ।  
अशङ्कितं गता क्वापि न विचित्याप्यलभ्यत ॥ २१  
ततोऽब्रवीद्धरिस्वामी ज्ञानिनं तं ससम्भ्रमः ।  
ज्ञानिन्निदानीं ब्रूह्याशु दुहिता मे क्व सा गता ॥ ३०  
तच्छ्रुत्वा सोऽवदज्ज्ञानी राक्षसेनापहृत्य सा ।  
नीता विन्ध्याटवीं धूमशिखेन वसतिं निजाम् ॥ ३१  
इत्युक्तो ज्ञानिना भीतो हरिस्वामी जगाद सः ।  
हा धिक्कथं सा प्राप्येत विवाहश्चापि हा कथम् ॥ ३२  
श्रुत्वैतत्प्राह विज्ञानी धीरो भव नयामि वः ।  
तत्राधुनैव यत्रैष ज्ञानी वदति तां स्थिताम् ॥ ३३  
इत्युक्त्वा तत्क्षणं कृत्वा रथं सर्वास्त्रसंयुतम् ।  
तत्रारोप्य हरिस्वामिज्ञानिशूरान्खगामिनि ॥ ३४  
तान्स सम्प्रापयामास क्षणाद्विन्ध्याटवीभुवि ।  
ज्ञानिना तां समाख्यातां वसतिं तत्र रक्षसः ॥ ३५  
तत्र तं राक्षसं क्रुद्धं ज्ञातवृत्तान्तनिर्गतम् ।  
शूरोऽथ योधयामास हरिस्वामिपुरस्कृतः ॥ ३६  
तदाश्चर्यमभूद्युद्धं तयोर्मानुषरक्षसोः ।  
चित्रास्त्रयोधिनोः स्त्र्यर्थं रामरावणयोरिव ॥ ३७  
क्षणेन च स सङ्ग्रामदुर्मदस्यापि रक्षसः ।  
अर्धचन्द्रेण बाणेन शूरस्तस्याच्छिनच्छिरः ॥ ३८  
हते रक्षसि तां सोमप्रभामाप्तां तदास्पदात् ।  
आदाय विज्ञानिरथेनाजग्मुस्ते ततोऽखिलाः ॥ ३९  
हरिस्वामिगृहं प्राप्य तेषां लग्नेऽप्युपस्थिते ।  
ज्ञानिविज्ञानिशूराणां विवाद उदभून्महान् ॥ ४०  
ज्ञानी जगाद नाहं चेज्जानीयां तदियं कथम् ।  
प्राप्येत कन्या गूढस्था देया मह्यमसावितः ॥ ४१  
विज्ञानी त्ववदन्नाहं कुर्यां चेद्व्योमगं रथम् ।  
गमागमौ कथं स्यातां देवानामिव वः क्षणात् ॥ ४२  
कथं स्याच्चारथं युद्धं रथिना रक्षसा सह ।  
तस्मान्मह्यमियं देया लग्नो ह्येष मयार्जितः ॥ ४३  
शूरोऽप्युवाच हन्यां चेन्नाहं तं राक्षसं रणे ।  
तद्युवाभ्यां कृते यत्नेऽप्येतां कन्यां क आनयेत् ॥ ४४  
तन्मह्ममेषा दातव्येत्येवं तेषु विवादिषु ।  
हरिस्वामी क्षणं तूष्णीमासीदुद्भ्रान्तमानसः ॥ ४५  
तत्कस्मै सात्र देयेति राजन्वदतु मे भवान् ।  
न वदिष्यसि जानंश्चेत्तत्ते मूर्धा स्फुटिष्यति ॥ ४६  
इति वेतालतस्तस्माच्छ्रुत्वा मौनं विहाय च ।  
स त्रिविक्रमसेनस्तमुवाचैवं महीपतिः ॥ ४७  
शूराय सा प्रदातव्या येन प्राणपणोद्यमात् ।  
अर्जिता बाहुवीर्येण हत्वा तं युधि राक्षसम् ॥ ४८  
ज्ञानिविज्ञानिनौ त्वस्य धात्रा कर्मकरौ कृतौ ।  
सदा गणकतक्षाणौ परोपकरणे न किम् ॥ ४९  
इत्युक्तं मनुजपतेर्निशम्य तस्य स्कन्धाग्रात्सपदि स पूर्ववज्जगाम ।  
वेतालो निजपदमेव सोऽपि राजानुद्वेगः पुनरपि तं प्रति प्रतस्थे ॥ ५०