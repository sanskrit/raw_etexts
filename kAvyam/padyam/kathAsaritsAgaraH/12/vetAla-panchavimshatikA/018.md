---
title: ०१८

---
ततः पितृवने तस्मिन्क्रव्यभक्षिभिरावृते ।  
ज्वालाविलोलरसनैर्भूतैरिव चिताग्निभिः ॥ १  
गत्वैव तस्यामक्षोभ्यः क्षपायां शिंशपातरुम् ।  
स त्रिविक्रमसेनस्तमाससाद पुनर्नृपः ॥ २  
तत्रापश्यच्च वेतालविकृतान्सदृशाकृतीन् ।  
उल्लम्बमानान्सुबहून्प्रेतकायानशङ्कितम् ॥ ३  
अहो किमेतत्किंवान्यन्मायी कालं क्षिपत्ययम् ।  
वेतलो मे न वेदयेषां ग्राह्यं येनेह भूयसाम् ॥ ४  
असिद्धार्थस्य चेद्रात्रिरियं मम गमिष्यति ।  
ततो वह्निं प्रवेक्ष्यामि न सहिष्ये तु हास्यताम् ॥ ५  
इति चिन्तयतस्तस्य राज्ञो विज्ञाय निश्चयम् ।  
सत्त्वतुष्टः स वेतालः स्वमायां सञ्जहार ताम् ॥ ६  
ततो दृष्ट्वैकमेवात्र वेतालं नृकलेवरे ।  
अवतीर्य गृहीत्वांसे स प्रतस्थे पुनर्नृपः ॥ ७  
प्रक्रामन्तं च तं भूयः स वेतालोऽभ्यभाषत ।  
राजन्नोद्विजसे चित्रं तदिमां मे कथां शृणु ॥ ८  
अस्ति गौरीतपःक्लेशवृतेन त्रिपुरारिणा ।  
असामान्यगुणोत्कर्षलुब्धेनेव स्वयं वृता ॥ ९  
भोगवत्यमरावत्योस्तृतीयोज्जयिनी पुरी ।  
उदारसुकृतप्राप्यनानाभोगोपबृंहिता ॥ 12.25.१०  
यस्यां स्तब्धत्वकार्कश्ये कुचेषु वरयोषिताम् ।  
तासामेव भ्रुवोर्भङ्गो लोचनेषु च चापलम् ॥ ११  
तमो निशासु वक्रत्वं यस्या कविवरोक्तिषु ।  
मदो दन्तिषु जाड्यं च मुक्तामलयजेन्दुषु ॥ १२  
तस्यां चन्द्रप्रभाख्यस्य राज्ञोऽमात्यो बहुश्रुतः ।  
देवस्वामीत्यभूद्विप्रो भूरियज्ञो महाधनः ॥ १३  
तस्य कालेन तनयश्चन्द्रस्वामीत्यजायत ।  
सोऽधीतविद्योऽपि युवा द्यूतैकव्यसनोऽभवत् ॥ १४  
एकदा च द्विजसुतश्चन्द्रस्वामी स काञ्चन ।  
द्यूतकारमहाठिण्ठां द्यूतेन क्रीडितुं ययौ ॥ १५  
आश्लिष्यामः कमत्रेति विपद्भिरिव वीक्षितुम् ।  
विक्षिप्तैः कृष्णशाराभैर्नेत्रैरक्षैर्निरन्तराम् ॥ १६  
कः सोऽस्ति न श्रियं यस्य हराम्यप्यलकापतेः ।  
इतीव तन्वतीं नादान्द्यूतकृत्कलहस्वनैः ॥ १७  
तां प्रविश्य क्रमाद्दीव्यन्नक्षैः स कितवैः सह ।  
वस्त्रादि हारयित्वापि धनमन्यदहारयत् ॥ १८  
मृग्यमाणं च यन्नादात्स तद्धनमसम्भवि ।  
तदवष्टभ्य सभ्येन लगुडैः पर्यताड्यत ॥ १९  
लगुडाहतसर्वाङ्गः पाषाणमिव निश्चलम् ।  
कृत्वा मृतमिवात्मानं तस्थौ विप्रसुतोऽथ सः ॥ 12.25.२०  
तथैव दिवसान्द्वित्रांस्तत्र तस्मिन्नवस्थिते ।  
क्रुद्धः स सभ्यष्ठिण्ठायां कितवान्स्वानभाषत ॥ २१  
श्रितानेनाश्मता तावत्तदेतं क्षिपत क्वचित् ।  
नीत्वान्धकूपे निःसत्वं धनं दास्याम्यहं तु वः ॥ २२  
इत्युक्तास्तेन कितवास्तं चन्द्रस्वामिनं ततः ।  
अरण्यं निन्युरुत्क्षिप्य दूरं कूपगवेषिणः ॥ २३  
तत्रैको वृद्धकितवस्तानन्यानेवमभ्यधात् ।  
मृतोऽयं प्रायशस्तत्किं कूपे क्षिप्तेन नोऽमुऽना ॥ २४  
तदिहैवैनमुज्झित्वा वक्ष्यामः कूप उज्झितम् ।  
इति ते तद्वचः सर्वे तथेति प्रतिपेदिरे ॥ २५  
ततस्त्यक्त्वा गतेष्वेषु कितवेषु स उत्थितः ।  
चन्द्रस्वामी विवेशात्र शून्यमेकं शिवालयम् ॥ २६  
तत्र किञ्चित्समाश्वस्य चिन्तयामास दुःखितः ।  
विश्वस्तो मायया कष्टं मुषितः कितवैरहम् ॥ २७  
तदीदृशः क्व गच्छामि नाग्नोपहतपांसुलः ।  
पिता बन्धुः सुहृद्वापि दृष्ट्वा किं हि वदेन्मम ॥ २८  
तत्सम्प्रति स्थितोऽस्मीह नक्तं च क्षुत्प्रशान्तये ।  
पश्यामि निर्गत्य कथं यतिष्ये भोजनं प्रति ॥ २९  
इत्यालोचयतस्तस्य क्लान्तस्यानम्बरस्य च ।  
मन्दीकृतातपोऽस्ताद्रिं रविस्त्यक्ताम्बरो ययौ ॥ 12.25.३०  
तावच्च भूतिदिग्धाङ्गस्तत्रायाति स्म तापसः ।  
महाव्रती जटाशूलधरो हर इवापरः ॥ ३१  
स चन्द्रस्वामिनं दृष्ट्वा कोऽसीति परिपृच्छ्य च ।  
श्रुत्वा तस्माच्च वृत्तान्तं प्रह्वं तं तापसोऽब्रवीत् ॥ ३२  
त्वं ममेहाश्रमं प्राप्तः क्षुत्क्लान्तोऽचिन्तितोऽतिथिः ।  
तदुत्तिष्ठ कृतस्नानो भिक्षाभागं ममाहर ॥ ३३  
प्रत्युक्तो व्रतिना सोऽथ चन्द्रस्वामी जगाद तम् ।  
विप्रोऽहं भगवन्भोक्ष्ये भिक्षाभागं कथं तव ॥ ३४  
तच्छ्रुत्वा स व्रती सिद्धः प्रविश्य मठिकां निजाम् ।  
इष्टसम्पादिनीं विद्यां सस्मारातिथिवल्लभः ॥ ३५  
संस्मृतोपस्थितां तां च किं करोमीति वादिनीम् ।  
अमुष्यातिथ्यमतिथेः कुरुष्वेति शशास ताम् ॥ ३६  
तथेत्युक्ते तया तत्र सोद्यानं साङ्गनाजनम् ।  
पुरं सौवर्णमुत्पन्नं चन्द्रस्वामी ददर्श सः ॥ ३७  
विस्मितं च तमभ्येत्य तस्माद्वाराङ्गनाः पुरात् ।  
ऊचुरुत्तिष्ठ भद्रैहि स्नाहि भुङ्क्ष्व त्यज श्रमम् ॥ ३८  
इत्युक्त्वाभ्यन्तरं नीत्वा स्नापयित्वानुलिप्य च ।  
ताभिः स दत्तसद्वस्त्रो निन्येऽन्यद्वासकोत्तमम् ॥ ३९  
तत्रान्तः स ददर्शैकां प्रधानयुवतिं युवा ।  
सर्वाङ्गसुन्दरीं धात्रा कौतुकादिव निर्मिताम् ॥ 12.25.४०  
तया स सोत्कयोत्थाय स्वासनार्धोपवेशितः ।  
बुभुजे दिव्यमाहारं तथैवात्र समं ततः ॥ ४१  
भुक्तपक्वफलस्वादुताम्बूलः स्वरसेन च ।  
पर्यङ्कशयने भेजे तत्सम्भोगसुखं निशि ॥ ४२  
प्रातः प्रबुद्धश्चापश्यत्तदेवात्र शिवायलम् ।  
नापि दिव्याङ्गनां नापि पुरं तन्न परिच्छदम् ॥ ४३  
ततः स विग्नो निर्यातं मठिकातः स्मिताननम् ।  
पृष्टरात्रिसुखं प्रातस्तापसं तं व्यजिज्ञपत् ॥ ४४  
त्वत्प्रसादादहं रात्रावुषितो भगवन्सुखम् ।  
किं तु यास्यन्ति मे प्राणास्तया दिव्यस्त्रिया विना ॥ ४५  
तच्छ्रुत्वा स तपस्वी तं हसन्कारुणिकोऽब्रवीत् ।  
इहैवास्स्व पुनर्नक्तं भविष्यति तथैव ते ॥ ४६  
इत्युक्ते व्रतिना तेन तद्युक्त्यैव प्रतिक्षपम् ।  
चन्द्रस्वाम्यत्र सोऽभुङ्क्त भोगांस्तांस्तत्प्रसादतः ॥ ४७  
बुद्ध्वा च तं शनैर्विद्याप्रभावं विधिचोदितः ।  
एकदा तापसेन्द्रं तं स प्रसाद्यान्वयाचत ॥ ४८  
सत्यं कृपा चेद्भगवन्मयि ते शरणागते ।  
तदेतां देहि मे विद्यां यत्प्रभावोऽयमीदृशः ॥ ४९  
इति ब्रुवाणं निर्बन्धात्तं प्रत्याह स तापसः ।  
असाध्या तव विद्येयं साध्यतेऽन्तर्जले ह्यसौ ॥ 12.25.५०  
तत्र चैषा सृजत्याशु जपतः साधकस्य तत् ।  
मायाजालं विमोहाय येन सिद्धिं न सोऽश्नुते ॥ ५१  
स हि तत्र पुनर्जातं बालमात्मानमीक्षते ।  
ततो युवानमुद्व्यूढदारं जातात्मजं तथा ॥ ५२  
सुहृन्मेऽयमयं शत्रुरिति मिथ्या स मुह्यति ।  
न च स्मरति जन्मेदं न विद्यासाधने क्रियाम् ॥ ५३  
यस्तु त्रिरष्टवर्षः सन्गुरुविद्याप्रबोधितः ।  
जन्म स्मृत्वा विदित्वा तद्धीरो मायाविजृम्भितम् ॥ ५४  
तद्वशोऽप्यत्र कुरुते तथैवाग्निप्रवेशनम् ।  
परमार्थं जलोत्तीर्णः सिद्धविद्यः स पश्यति ॥ ५५  
अन्यस्य न परं विद्या शिष्यस्यैषा हि सिद्ध्यति ।  
अस्थानार्पणतो यावद्गुरोरपि विनश्यति ॥ ५६  
मत्सिद्ध्यैव फले सिद्धे किं ग्रहेणामुना तव ।  
मत्सिद्धिहान्या मा जातु तवैतदपि नङ्क्ष्यति ॥ ५७  
एवं तपस्विनोक्तेऽपि चन्द्रस्वामी ग्रहेण सः ।  
शिक्ष्यामि सर्वं मा भूद्वश्चिन्तात्रेति तमब्रवीत् ॥ ।५८  
ततोऽस्मै प्रतिपेदे तां विद्यां दातुं स तापसः ।  
बताश्रितानुरोधेन किं न कुर्वन्ति साधवः ॥ ५९  
ततो नीत्वा नदीतीरं स तं स्माह महाव्रती ।  
वत्स विद्यां जपन्मायां यदा द्रक्ष्यसि तां तदा ॥ 12.25.६०  
मायाग्निमेव प्रविशेर्विद्यया बोधितो मया ।  
अहं च तावत्स्थास्यामि तवेहैव नदीतटे ॥ ६१  
इत्युक्त्वाध्यापयामास तमाचान्तं शुचिं शुचिः ।  
स चन्द्रस्वामिनं विद्यां सम्यक्तां व्रतिनां वरः ॥ ६२  
ततस्तीरे स्थिते तस्मिन्गुरौ मूर्ध्ना प्रणम्य तम् ।  
चन्द्रस्वामी स रभसान्नदीमवततार ताम् ॥ ६३  
तस्यामन्तर्जले विद्यां तां जपन्सहसैव सः ।  
तन्मायामोहितो मिथ्या सर्वं विस्मृत्य जन्म तत् ॥ ६४  
वीक्षते यावदन्यस्यामुत्पन्नः स्वात्मना पुरि ।  
पुत्रो विप्रस्य कस्यापि बुद्धिं स शनकैर्गतः ॥ ६५  
कृतोपनयनोऽधीतविद्यो दारानवाप्य च ।  
तद्दुःखसुखसम्मूढः सम्पूर्णोऽपत्यवान्क्रमात् ॥ ६६  
ततश्चात्र सुतस्नेहस्वीकृतस्तत्तदाचरत् ।  
स्थितो बद्धरतिः सार्धं पितृभ्यां बन्धुभिस्तथा ॥ ६७  
एवं जन्मान्तरं मिथ्या तस्यानुभवतोऽत्र सः ।  
काले प्रबोधिनीं विद्यां गुरुः प्रायुङ्क्त तापसः ॥ ६८  
स तद्विद्याप्रयोगेण सद्यस्तेन प्रबोधितः ।  
स्मृत्वात्मानं गुरुं तं च मायाजालमवेत्य तत् ॥ ६९  
उद्यतोऽग्निप्रवेशाय दिव्यासाध्यफलाप्तये ।  
पर्यवारि निषेधद्भिर्वृद्धाप्तगुरुबन्धुभिः ॥ 12.25.७०  
बहुधा बोध्यमानोऽपि तैर्दिव्यसुखलोलुपः ।  
स सज्जितचितं प्रायान्नदीतीरं सबान्धवः ॥ ७१  
दृष्ट्वात्र वृद्धौ पितरौ भार्यां च मरणोद्यताम् ।  
क्रन्दन्ति बालापत्यानि सोऽथ मोहादचिन्तयत् ॥ ७२  
कष्टं म्रियन्ते स्वजनाः सर्वे मे विशतोऽनलम् ।  
न च जानामि किं सत्यं गुरोस्तद्वचनं न वा ॥ ७३  
तत्किं नु प्रविशाम्यग्निमुत न प्रविशामि किम् ।  
अथवा तत्कथं मिथ्या स्यात्संवादि गुरोर्वचः ॥ ७४  
तद्विशाम्यनलं काममित्यन्तः प्रविमृश्य सः ।  
अग्निप्रवेशं विदधे चन्द्रस्वामी किल द्विजः ॥ ७५  
अनुभूतहिमस्पर्शो वह्नेश्च स सविस्मयः ।  
शान्तमायो नदीतीरादुत्थायोपययौ तटम् ॥ ७६  
तत्र स्थितं च दृष्ट्वा तं गुरुं नत्वा च पादयोः ।  
पृच्छन्तं चाग्निशैत्यान्तं स्वमुदन्तमबोधयत् ॥ ७७  
ततस्तं स गुरुः प्राह वत्स शङ्के कृतस्त्वया ।  
अपचारोऽत्र शीतस्ते कथं जातोऽग्निरन्यथा ॥ ७८  
अदृष्टमेतदेतस्या विद्यायाः साधने यतः ।  
एतद्गुरोर्वचः श्रुत्वा चन्द्रस्वामी जगाद सः ॥ ७९  
नापचारो मया कश्चिद्विहितो भगवन्निति ।  
ततः स तद्गुरुर्विद्यां जिज्ञासुस्तां समस्मरत् ॥ 12.25.८०  
न च साविरभूत्तस्य न तच्छिष्यस्य तस्य वा ।  
नष्टविद्यावथोभौ तौ विषण्णौ जग्मतुस्ततः ॥ ८१  
इत्याख्याय कथामथ वेतालः पृष्टवान्स तं भूयः ।  
पृथ्वीपतिं त्रिविक्रमसेनं समयं निगद्य पूर्वोक्तम् ॥ ८२  
राजन्संशयमेतं छिन्द्धि मम ब्रूहि हेतुना केन ।  
विहितेऽपि यथोद्दिष्टे कर्मणि विद्योभयोस्तयोर्नष्टा ॥ ८३  
एतत्स वेतालवचो निशम्य तं प्रत्यवोचन्मनुजेन्द्रवीरः ।  
जाने भवान्मे क्षिपतीह कालं योगेश्वरैवं तदपि ब्रवीमि ॥ ८४  
न दुष्करेणापि हि कर्मणैव शुद्धेन सिद्धिः पुरुषस्य लभ्या ।  
यावन्न निष्क्रम्य विकल्पशुद्धं धीरं मनो निर्मलसत्त्ववृत्ति ॥ ८५  
तस्यात्र मन्दस्य तु विप्रयूनश्चित्तं प्रबुध्यापि विकल्पते स्म ।  
विद्या न सा तेन गतास्य सिद्धिरस्थानदानाच्च गुरोर्विनष्टा ॥ ८६  
इति तस्य नृपस्य सृष्टवाचो बत वेतालवरोऽसतः स भूयः ।  
निजमेव पदं ययावलक्ष्यो नृपतिस्तं च तथैव सोऽन्वयासीत् ॥ ८७