---
title: ०३३

---
नमो विघ्नजिते यस्य जानुदेशे विवर्तते ।  
कुम्भस्रस्तेव नक्षत्रमाला रात्रिषु नृत्यतः ॥ १  
ततः कथावसाने स मार्गमध्यात्समुत्थितः ।  
मृगाङ्कदत्तो मुदितः प्राप्तविक्रमकेसरी ॥ २  
गुणाकरेण सहितस्तथा विमलबुद्धिना ।  
सविचित्रकथो भीमपराक्रमसमन्वितः ॥ ३  
प्रचण्डशक्तियुक्तश्च श्रुतधिद्विजसङ्गतः ।  
प्राप्तशेषान्विचिन्वानः शापविश्लेषितान्सखीन् ॥ ४  
शशाङ्कवत्याः सम्प्राप्त्यै प्रागेवोज्जयिनीं प्रति ।  
गन्तुं प्रवृत्तः पुनरप्युच्चचालात्मनाष्टमः ॥  
क्रमात्प्राप च स ग्रीष्मशुष्कतोयामपादपाम् ।  
अटवीं चण्डमार्तण्डतापसन्तप्तवालुकाम् ॥ ६  
तस्यां व्रजन्स सचिवान्राजपुत्रो जगाद तान् ।  
पश्यतैषाटवी कीदृग्दुर्गमायतभैरवा ॥ ७  
एषा हि विभ्रष्टपथा जनत्यक्ता निराश्रया ।  
उद्यद्दुःखानलज्वालेवाभिर्मरुमरीचिभिः ॥ ८  
विकीर्णरूक्षकेशेव तृणैरुच्छुष्कमर्मरैः ।  
सिंहव्याघ्रादिवित्राससरोमाञ्चेव कण्टकैः ॥ ९  
रुदतीवातपक्लान्तजलाकाङ्क्षिमृगारवैः ।  
तदेषा त्वरयास्माभिर्लङ्घनीया विशङ्कटा ॥ १०  
इत्यूचिवान्स तैः सार्धं सचिवैः क्षुत्तृषार्दितैः ।  
द्रुतं मृगाङ्कदत्तस्तामटवीमुदलङ्घयत् ॥ ११  
ददर्श चाग्रे सुमहत्स्वच्छशीतजलैर्भृतम् ।  
सरोऽर्कतापगलितस्यामृतांशोरिव द्रवैः ॥ १२  
दिगन्तव्यापिविस्तारं प्रतिबिम्बमिवात्मनः ।  
द्रष्टुं त्रैलोक्यलक्ष्म्येव विहितं मणिदर्पणम् ॥ १३  
धार्तराष्ट्रकृतक्षोभं विचित्रार्जुनविभ्रमम् ।  
विश्रान्तिकृत्स्वादुरसं भारतानुकृतिं दधत् ॥ १४  
उपकण्ठमिलन्नीलकण्ठपीतविषोत्तमम् ।  
अच्युताश्रितलक्ष्मीकं मन्थकालाब्धिसन्निभम् ॥ १५  
सूर्यरश्मिभिरप्राप्तगम्भीरशिशिरान्तरम् ।  
अनन्तपद्मनिलयं पातालमिव भूमिगम् ॥ १६  
तस्य तीरे च सरसः पश्चिमे स व्यलोकयत् ।  
राजपुत्रः ससचिवो महान्तं दिव्यपादपम् ॥ १७  
वातान्दोलितविस्तारिशाखाभुजकदम्बकम् ।  
मूर्धलग्नाभ्रसरितं नृत्यन्तमिव शङ्करम् ॥ १८  
अत्युन्नतेन शिरसा व्योमपृष्ठावगाहिना ।  
कौतुकान्नन्दनोद्यानशोभां द्रष्टुमिवोद्यतम् ॥ १९  
शोभमानं फलैर्दिव्यरसैः शाखावलम्बिभिः ।  
कल्पद्रुमं सुरानद्धैः पीयूषकलशैरिव ॥ २०  
मा मां यथा तथा कश्चित्स्प्राक्षीदिति खगारवैः ।  
व्याहरन्तमिव प्रेङ्खत्पल्लवाग्रकरं मुहुः ॥ २१  
यावन्मृगाङ्कदत्तस्तं स निर्वर्णयति प्रभुः ।  
तावत्तन्मन्त्रिणस्तस्मिन्प्रधाव्य क्षुत्तृषार्दिताः ॥ २२  
फलानि भोक्तुमारूढास्तस्य दृष्ट्वैव तानि ते ।  
फलत्वं षडपि प्राप्ता मानुषा अप्यशङ्कितम् ॥ २३  
ततो मृगाङ्कदत्तस्तानपश्यन्विह्वलः सखीन् ।  
एकैकं स तरौ तत्र नामग्राहमशब्दयत् ॥ २४  
यदा ददुर्न वचनं न चादृश्यन्त ते क्वचित् ।  
तदा हा हा हतोऽस्मीति नैराश्यविधुरं वदन् ॥ २५  
स राजपुत्रो न्यपतन्मूर्च्छितोऽत्र महीतले ।  
द्रुमानारूढपार्श्वस्थकेवलश्रुतधिद्विजः ॥ २६  
श्रुतधिः स च विप्रस्तमुवाचाश्वास्य तत्क्षणम् ।  
कृतप्रज्ञोऽपि किं देव त्यक्तधैर्योऽवसीदसि ॥ २७  
अश्नुते हि स कल्याणं व्यसने यो न मुह्यति ।  
नागशापवियुक्तान्किं नैतान्सम्प्राप्तवानसि ॥ २८  
तथैव पुनरप्येतान्मन्त्रिणोऽन्यांश्च लप्स्यसे ।  
शशाङ्कवत्या संयोगोऽप्यचिरात्ते भविष्यति ॥ २९  
एवं श्रुतधिनोक्तः सन्राजपुत्रो जगाद सः ।  
कुत एतदिदं धात्रा नाशायासूत्रितं हि नः ॥ ३०  
क्वान्यथा निशि वेतालः क्व च भीमपराक्रमः ।  
क्व शशाङ्कवतीज्ञानं तत्संवादप्रसङ्गतः ॥ ३१  
तां च प्राप्तुमयोध्यायाः क्व चास्माकं विनिर्गमः ।  
विन्ध्याटव्यां क्व चान्योन्यवियोगो नागशापतः ॥ ३२  
ततः कतिपयानां नः क्रमशः क्व च सङ्गमः ।  
क्व चाधुना वियोगोऽयमिष्टत्यागः पुनः सखे ॥ ३३  
ते हि वृक्षेऽत्र भूतेन ग्रस्तास्तैश्च विना मम ।  
का शशाङ्कवती किं च जीवितं तदलं भ्रमैः ॥ ३४  
इत्यूचिवाञ्शुचा सोऽत्र सरस्यात्मानमुज्झितुम् ।  
मृगाङ्कदत्त उत्तस्थौ श्रुतधौ वारयत्यपि ॥ ३५  
तावद्वागत्र गगनादुच्चचाराशरीरिणी ।  
मा पुत्र साहसं कार्षीः सर्वं स्वन्तं हि भावि ते ॥ ३६  
अस्मिन्गणपतिर्देवः स्वयं वसति पादपे ।  
स च त्वत्सचिवैरेतैरद्याज्ञानाद्विमानितः ॥ ३७  
ते ह्यशुद्धा अनाचान्ता अक्षालितकराङ्घ्रयः ।  
क्षुधार्तास्तन्निवासेऽस्मिन्नारूढाः फललिप्सवः ॥ ३८  
ततः स्पृष्टेषु तेष्वत्र फलतामेव ते गताः ।  
यच्चित्तास्तद्गतिं गच्छन्त्विति विघ्नेशशापतः ॥ ३९  
अन्येऽपि ये त्वत्सचिवाश्चत्वारस्ते पथामुना ।  
आगता एवमेवास्मिन्नारूढाः फलतां गताः ॥ ४०  
तस्मादाराधयैतं त्वं तपोभिर्गणनायकम् ।  
एतत्प्रसादात्सर्वेष्टसिद्धिस्तव भविष्यति ॥ ४१  
इत्युक्तः स सुधासारसृजेवाकाशतो गिरा ।  
मृगाङ्कदत्तो जातास्थो देहत्यागान्न्यवर्तत ॥ ४२  
कृत्वा च सरसि स्नानं तरौ तस्मिन्गणाधिपम् ।  
अर्चयित्वोज्झिताहारस्तमस्तौषीत्कृताञ्जलिः ॥ ४३  
जय निजताण्डवडम्बरमर्दभरन्यञ्चितेन भुवनेन ।  
समहीशैलवनेन प्रणम्यमानेश गजवदन ॥ ४४  
जय ससुरासुरमानुषभुवनत्रयपूजिताङ्घ्रिकमलयुग ।  
वरविविधसिद्धिनिर्भरनिधान कुम्भोपमाकार ॥ ४५  
जय युगपदुदितचण्डद्वादशदिनकृत्प्रदीप्ततेजस्क ।  
हरहरिसुरपतिदुर्जयदितिजकुलाकालकल्पान्त ॥ ४६  
जय भक्तवृजिनवारण लीलानीराजनोल्मुकेनेव ।  
परशुवरेण विराजितकरतलकलितानलज्वाल ॥ ४७  
अभिमतसिद्ध्यै भर्तुस्त्रिपुरावजये गणेश गौर्यापि ।  
यः पूजितोऽसि तं त्वां श्रितोऽस्मि शरणं नमस्तेऽस्तु ॥ ४८  
इति संस्तुतविघ्नेशो निराहारः कुशास्तरे ।  
मृगाङ्कदत्तोऽनैषीत्तां रात्रिं तस्य तरोस्तले ॥ ४९  
तथैवैकादशाहानि श्रुतधौ परिचारके ।  
विघ्नेशाराधनपरो राजपुत्रो निनाय सः ॥ ५०  
द्वादशेऽह्नि निशि स्वप्ने तं जगाद गणेश्वरः ।  
वत्स तुष्टोऽस्मि ते मुक्तशापान्प्राप्स्यसि मन्त्रिणः ॥ ५१  
गत्वा च तैः समं प्राप्य तां शशाङ्कवतीं क्रमात् ।  
प्रत्यावृत्य स्वनगरीं पृथ्वीराज्यं करिष्यसि ॥ ५२  
एवं गणेश्वरादिष्टः प्रबुद्धः स निशाक्षये ।  
मृगाङ्कदत्तः स्वप्नं तं दृष्टं श्रुतधयेऽभ्यधात् ॥ ५३  
तेनाभिनन्दितः प्रातः स्नात्वाभ्यर्च्य विनायकम् ।  
तद्वासवृक्षं तं यावत्कुरुते स प्रदक्षिणम् ॥ ५४  
तावत्समं तरोस्तस्मादवतीर्य दशापि ते ।  
फलत्वमुक्ताः सचिवा निपेतुस्तस्य पादयोः ॥ ५५  
व्याघ्रसेनस्तथा स्थूलबाहुर्मेघबलोऽपि च ।  
दृढमुष्टिश्चतुर्थश्च षट् चादौ येऽत्र वर्णिताः ॥ ५६  
ततः स सकलान्समं सपदि मन्त्रिणः प्राप्य तान् दृशाकुलितया गिरा प्रमदमन्थरारम्भया ।  
नरेश्वरसुतोऽधिकप्रणयमेकमेकं मुहुर्ददर्श परिषस्वजे तदनु सम्बभाषे कृती ॥ ५७  
तेऽपि नवेन्दुक्षामं कृततपसं वीक्ष्य तं प्रभुं सास्राः ।  
श्रुतधिनिगदितयथार्थाः प्रशशंसुर्नाथवन्तमात्मानम् ॥ ५८  
अथ तत्र स तैर्मृगाङ्कदत्तः सरसि कृताप्लवनादिभिः सहैव ।  
सचिवैः सुखपारणं सहर्षो विदधे लब्धधृतिः स्वकार्यसिद्ध्यै ॥ ५९  
इति महाकविश्रीसोमदेवभट्टविरचिते कथासरित्सागरे शशाङ्कवतीलम्बके त्रयस्त्रिंशस्तरङ्गः ।