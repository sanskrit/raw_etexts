---
title: ००६

---
अथ रूढव्रणे स्वस्थे जाते तस्मिन्गुणाकरे ।  
शुभेऽहनि तमापृच्छ्य सुहृदं शबराधिपम् ॥ १  
सुदूरमन्वगायातं कार्याय कृतसंविदम् ।  
सख्या दुर्गपिशाचेन मातङ्गपतिना युतम् ॥ २  
मायाबटुं सानुचरं स शशाङ्कवतीकृते ।  
मृगाङ्कदत्तस्तत्पल्ल्याः प्रायादुज्जयिनीं प्रति ॥ ३  
गच्छंश्च स श्रुतधिना तदा विमलबुद्धिना ।  
गुणाकरेण च समं सहभीमपराक्रमः ॥ ४  
चिन्वन्नन्यान्सखींस्तस्यां विन्ध्याटव्यामथैकदा ।  
सामात्यः पथि सुष्वाप रात्रौ क्वापि तरोस्तले ॥ ५  
अकस्माच्च प्रबुद्धः सन्यावदुत्थाय वीक्षते ।  
तावत्तत्र ददर्शैकं सुप्तस्थं मानुषं परम् ॥ ६  
विवृणोति मुखं यावत्तस्य तावत्स्वमन्त्रिणम् ।  
प्रत्यभिज्ञातवान्प्राप्तं विचित्रकथसञ्ज्ञकम् ॥ ७  
सोऽपि प्रबुद्धो दृष्ट्वैव तं विचित्रकथः प्रभुम् ।  
मृगाङ्कदत्तं सानन्दं साधुर्जग्राह पादयोः ॥ ८  
तेनाप्यालिङ्गितोऽकाण्डदर्शनोत्फुल्लचक्षुषा ।  
तन्मन्त्रिभिश्च तैः सर्वैः प्रबुद्धैरभ्यनन्द्यत ॥ ९  
अथोक्तस्वस्ववृत्तान्तैः पृष्टस्तैरखिलैः क्रमात् ।  
स विचित्रकथो वक्तुं स्ववृत्तान्तं प्रचक्रमे ॥ १०  
तदा पारावताख्यस्य शापाद्युष्मास्वितस्ततः ।  
विभ्रष्टेष्वहमेकाकी मोहात्तत्राभ्रमं चिरम् ॥ ११  
दूरभ्रान्तोऽपरेद्युश्च नष्टसञ्ज्ञोऽहमाप्तवान् ।  
अकस्मादटवीप्रान्ते क्लान्तो दिव्यं महत्पुरम् ॥ १२  
तत्र दिव्यः पुमानेको दिव्यनारीद्वयान्वितः ।  
मामाश्वासितवान्दृष्ट्वा स्नपितं शीतलैर्जलैः ॥ १३  
प्रवेश्य चान्तः प्रादान्मे यत्नाद्दिव्यं स भोजनम् ।  
ततोऽभुङ्क्त स्वयं नार्यावभुञ्जातां ततोऽपि ते ॥ १४  
भुक्तोत्तरं च तमहं विश्रान्तोऽत्र व्यजिज्ञपम् ।  
को भवान्किं च मामेवं मुमूर्षुं त्रातवानसि ॥ १५  
मया ह्यवश्यं त्यक्तव्यं शरीरं स्वप्रभुं विना ।  
इत्युक्त्वा वर्णितस्तस्मै स्ववृत्तान्तोऽखिलो मया ॥ १६  
ततश्च स महात्मा मां प्रीतिमानेवमब्रवीत् ।  
यक्षोऽहमेते मद्भार्ये त्वं च प्राप्तोऽद्य मेऽतिथिः ॥ १७  
यथाशक्त्यतिथेः पूजा धर्मो हि गृहमेधिनाम् ।  
मयार्चितोऽस्यतः किं च प्राणान्कस्मान्मुमुक्षसि ॥ १८  
वियोगो नागशापेन कञ्चित्कालमयं हि वः ।  
अवश्यं क्षीणशापानां युष्माकं स्यात्समागमः ॥ १९  
निर्दुःखो नाम कश्चात्र संसारे भद्र जायते ।  
यक्षेणापि मया दुःखं यद्दृष्टं वच्मि तच्छृणु ॥ २०  
अस्त्यस्या वसुधावध्वा मौलिमण्डनमालिका ।  
त्रिगर्ता नाम नगरी सुमनोगुणगुम्फिता ॥ २१  
तस्यां द्विजयुवा कोऽपि पवित्रधर इत्यभूत् ।  
धनैर्दरिद्रः स्वजनैरदरिद्रः कुलादिभिः ॥ २२  
स वसञ्श्रीमता मध्ये द्विजो मानी व्यचिन्तयत् ।  
एषामर्थवतां मध्ये वृत्तस्थोऽपि न भाम्यहम् ॥ २३  
एकः सत्काव्यशब्दानामिव शब्दो निरर्थकः ।  
मनस्वी च न शक्नोमि सेवां नापि प्रतिग्रहम् ॥ २४  
तद्गत्वा क्वचिदेकान्ते यक्षिणीं साधयाम्यहम् ।  
अस्ति मन्त्रोपदेशो हि तत्र मे गुरुवक्त्रतः ॥ २५  
इति सङ्कल्प्य विधिवद्गत्वारण्याय यक्षिणीम् ।  
भार्यात्वे साधयामास स पवित्रधरो द्विजः ॥ २६  
सिद्धया च तया युक्तः सौदामिन्यभिधानया ।  
तस्थौ घोरहिमोत्तीर्णो विटपीव मधुश्रिया ॥ २७  
एकदा तं सुतोत्पत्तिं विना दुःखितचेतसम् ।  
दृष्ट्वा सा यक्षिणी भार्या पवित्रधरमब्रवीत् ॥ २८  
मार्यपुत्र कृथाश्चिन्तां सूनुरुत्पद्यते हि नौ ।  
इमं च शृणु वृत्तान्तमत्राहं कथयामि ते ॥ २९  
अस्ति दक्षिणदिक्प्रान्ते प्रावृषो जन्मभूरिव ।  
पिहितार्का घनश्यामा तमालवनवीथिका ॥ ३०  
तस्यां पृथूदरो नाम यक्षो वसति विश्रुतः ।  
तस्याहमियमेकैव नाम्ना सौदामिनी सुता ॥ ३१  
सा स्नेहात्तेन पित्राहं नीयमाना कुलाद्रिषु ।  
तेषु तेषु सदाक्रीडं दिव्योपवनभूमिषु ॥ ३२  
एकदा च समं सख्या क्रीडन्ती कपिशभ्रुवा ।  
अद्राक्षमट्टहासाख्यं कैलासे यक्षपुत्रकम् ॥ ३३  
सोऽपि मां सखिमध्यस्थो दृष्टवानथ तत्क्षणम् ।  
जातावावां किलान्योन्यरूपाकृष्टविलोचनौ ॥ ३४  
तद्दृष्ट्वा तुल्यसंयोगमवेत्याहूय चात्र तम् ।  
सद्योऽट्टहासं तातेन विवाहो नौ विनिश्चितः ॥ ३५  
स्थापिते लग्नदिवसे ताते मामनयद्गृहम् ।  
अट्टहासोऽपि मुदितः समित्रः स्वगृहानगात् ॥ ३६  
अन्येद्युश्च विषण्णेव कपिशभ्रूः सखी मम ।  
आगात्समीपं पृष्टा च कृच्छ्रादेवमभाषत ॥ ३७  
अनाख्येयमपीदं ते कथयाम्यप्रियं सखि ।  
अद्यायान्त्या मया दृष्टः सोऽट्टहासो वरस्तव ॥ ३८  
चित्रस्थलाख्ये हिमवत्सानूद्याने त्वदुत्सुकः ।  
विनोदयद्भिः सखिभिः क्रीडया यक्षराट् कृतः ॥ ३९  
भ्राता दीप्तशिखस्तस्य तत्पुत्रो नडकूबरः ।  
कल्पितस्तैः स्वयं ते च तस्य साचिव्यमाश्रयन् ॥ ४०  
एवं कृतविनोदं तं वयस्यैस्त्वत्प्रियं तदा ।  
व्योम्ना यदृच्छया गच्छन्नपश्यन्नडकूबरः ॥ ४१  
स तमाहूय सङ्क्रुद्धो धनाधिपसुतोऽशपत् ।  
भृत्यो भूत्वा प्रभोर्लीलामभिवाञ्छसि यत्ततः ॥ ४२  
दुर्मते भव मर्त्यस्त्वमूर्ध्वमिच्छन्नधो व्रज ।  
इत्युक्तस्तेन विग्नस्तं सोऽट्टहासो व्यजिज्ञपत् ॥ ४३  
औत्सुक्यं नुदता देव मूर्खेणेदं मया कृतम् ।  
नाधिकाराभिमानेन तत्क्षमां कुरु मे प्रभो ॥ ४४  
इत्यार्तं तद्वचः श्रुत्वा प्रणिधानात्तथैव तत् ।  
बुद्ध्वा शापान्तहेतोस्तं सोऽब्रवीन्नडकूबरः ॥ ४५  
यस्यां त्वमुत्सुकस्तस्यां यक्षिण्यां मानुषो भवन् ।  
जनयित्वानुजं दीप्तशिखमेवैतमात्मजम् ॥ ४६  
शापाद्विमुक्तः स्वपदं तया पत्न्या सहाप्स्यसि ।  
भ्राता तु ते सुतो भूत्वा कृत्वा राज्यमसौ भुवि ॥ ४७  
शापान्मोक्ष्यत इत्युक्ते तेन वित्तेशसूनुना ।  
सोऽट्टहासस्तिरोभूतः क्वापि शापप्रभावतः ॥ ४८  
तद्दृष्ट्वाहमिहायाता पार्श्वं ते सखि दुःखिता।  
इत्युक्ताहं तया सख्या दुःखात्कामप्यगां दशाम् ॥ ४९  
आत्मानमनुशोच्याथ गत्वा पित्रोर्निवेद्य तत् ।  
अनैषं तमहं कालं पुनः सङ्गमवाञ्छया ॥ ५०  
सोऽट्टहासस्त्वमुत्पन्नः सा चाहं मिलितावुभौ ।  
अद्येहावां तदेवं नौ जनितैवाचिरात्सुतः ॥ ५१  
एवं तयोक्ते ज्ञानिन्या सौदामिन्या प्रहर्षवान् ।  
अभूदुत्पन्नपुत्रास्थः स पवित्रधरो द्विजः ॥ ५२  
कालेन तस्य यक्षिण्या तस्यां सूनुरजायत ।  
गृहं चित्तं च जातेन तयोर्येन प्रकाशितम् ॥ ५३  
दृष्ट्वा च तस्य पुत्रस्य स पवित्रधरो मुखम् ।  
सम्पेदे सोऽट्टहासोऽत्र यक्षो दिव्याकृतिः क्षणात् ॥ ५४  
उवाच यक्षिणीं चैतां प्रिये शापो गतः स नौ ।  
जातः सैषोऽट्टहासोऽहमेहि यावो निजां गतिम् ॥ ५५  
इत्युक्तवन्तं तं भार्या सावादीच्छिशुरेव ते ।  
भ्राता शापात्सुतीभूता कथं स्यादिति चिन्त्यताम् ॥ ५६  
तच्छ्रुत्वा ध्यानतोऽवेक्ष्य सोऽट्टहासो जगाद ताम् ।  
देवदर्शन इत्यस्ति ब्राह्मणोऽस्यां पुरि प्रिये ॥ ५७  
पञ्चाग्नेस्तस्य चान्यौ द्वावधिकं ज्वलतः क्षुधा ।  
जठराग्नी सभार्यस्य दरिद्रस्य प्रजाधनैः ॥ ५८  
धनपुत्रार्थिनं तं च तपसि स्थितमेकदा ।  
आराधयन्तं भगवानग्निः स्वप्ने समादिशत् ॥ ५९  
औरसो नास्ति पुत्रस्ते कृत्रिमस्तु भविष्यति ।  
तद्वशादेव च ब्रह्मन्दारिद्र्यं ते निवर्त्स्यति ॥ ६०  
इत्यग्न्यादेशतो विप्रस्तत्प्रतीक्षोऽद्य संस्थितः ।  
तस्मै शिशुरयं देयो भवितव्यमिदं हि तत् ॥ ६१  
इत्युक्त्वा तां प्रियां स्वर्णपूर्णकुम्भोपरि स्थितम् ।  
कृत्वा च तं गलाबद्धदिव्यरत्नस्रजं शिशुम् ॥ ६२  
क्षिप्त्वा तस्य गृहे रात्रौ प्रसुप्तस्य द्विजन्मनः ।  
सभार्यस्य सभार्यः स्वां सोऽट्टहासो ययौ गतिम ॥ ६३  
सोऽपि प्रबुध्य विप्रोऽत्र विस्फुरद्रत्नतारकम् ।  
अपश्यद्बालचन्द्रं तं सभार्यो देवदर्शनः ॥ ६४  
किमेतदिति विस्मित्य हेमकुम्भं विलोक्य तम् ।  
स स्वप्नादेशमाग्नेयं सस्मार च ननन्द च ॥ ६५  
जग्राह बालकं तं च पुत्रं विधिसमर्पितम ।  
धनं च तत्प्रभाते च विदधे स महोत्सवम् ॥ ६६  
एकादशे च दिवसे तस्य पुत्रस्य तत्र सः ।  
बालस्य स्वोचितं नाम श्रीदर्शन इति व्यधात् ॥ ६७  
ततो महाधनो भूत्वा तस्थौ क्रत्वादिकाः क्रियाः ।  
कुर्वन्भोगांश्च भुञ्जानः स विप्रो देवदर्शनः ॥ ६८  
सोऽपि श्रीदर्शनस्तत्र वृद्धिं प्राप्तः पितुर्गृहे ।  
प्रकर्षं वेदविद्यासु प्रापास्त्रेषु च वीर्यवान् ॥ ६९  
कालेन यौवनस्थस्य स पिता देवदर्शनः ।  
तीर्थयात्रागतस्तस्य प्रयागे प्रशमं ययौ ॥ ७०  
तद्बुद्ध्वा तस्य मातापि प्रविष्टाग्निं ततश्च सः ।  
व्यधाच्छ्रीदर्शनः शोचंस्तयोः शास्त्रोदिताः क्रियाः ॥ ७१  
शनैश्च स तनूभूतशोकोऽकृतपरिग्रहः ।  
द्यूतक्रीडाप्रसक्तोऽभूद्दैवात्प्राज्ञोऽप्यबान्धवः ॥ ७२  
अचिरेण च कालेन तस्य क्षीणार्थसम्पदः ।  
तेन दुर्व्यसनेनासीद्भोजनेऽपि कदर्थना ॥ ७३  
एकदा द्यूतशालायां निराहारस्थितं त्र्यहम् ।  
अशक्नुवन्तं निर्गन्तुं लज्जयानुचिताम्बरम् ॥ ७४  
अन्यैर्दत्तमभुञ्जानं दुःखितं कितवः सखा ।  
कश्चिन्मुखरको नाम तं श्रीदर्शनमभ्यधात् ॥ ७५  
किं मुह्यसीदृगेवेदं द्यूतव्यसनपातकम् ।  
अश्रीकटाक्षपाताः किमक्षा न विदितास्तव ॥ ७६  
बाहू प्रावरणं शय्या पांसवश्चत्वरं गृहम् ।  
भार्या विध्वस्तता धात्रा कितवस्य हि निर्मितम् ॥ ७७  
किं तन्न भुङ्क्षे विद्वानप्यात्मानं किमुपेक्षसे ।  
जीवन्हि धीरोऽभिमतं किं नाम न यदाप्नुयात् ॥ ७८  
तथा च चित्रामत्रैतां भूनन्दनकथां शृणु ।  
अस्तीहाभरणं भूमेः कश्मीरा इति मण्डलम् ॥ ७९  
दृश्यभोगं विधायैकं त्रिदिवं सुकृतां कृते ।  
भोग्यभोगं विधाता यद्द्वितीयमिव निर्ममे ॥ ८०  
अहमत्राधिका नाहमित्यन्योन्यमिवेर्ष्यया ।  
प्रविष्टाभ्यां श्रितं द्वाभ्यां सरस्वत्या श्रिया च यत् ॥ ८१  
धर्मद्रुहः प्रवेशोऽत्र कलेर्मा भूदितीव यत् ।  
स्वदेहपरिवेषेण रक्ष्यते तुहिनाद्रिणा ॥ ८२  
देवतीर्थमयाद्दूरमितो याहीति कल्मषम् ।  
वीचिहस्तैर्नुदन्त्येव भूषितं यद्वितस्तया ॥ ८३  
यस्मिन्सितसुधाधौतास्तुङ्गाः प्रासादपङ्क्तयः ।  
कुर्वन्त्यासन्नहिमवत्पादशैलावलीभ्रमम् ॥ ८४  
तस्मिन्वर्णाश्रमगुरुः प्रजानन्दनचन्द्रमाः ।  
अभूद्विद्यागमबुधो नाम्ना भूनन्दनो नृपः ॥ ८५  
नखराजिनियुक्तेषु विरेजे यस्य विक्रमः ।  
कामिनीकुचयुग्मेषु मण्डलेषु च विद्विषाम् ॥ ८६  
यस्य नीतिमतोऽप्यासन्प्रजाः शश्वदनीतयः ।  
कृष्णैकासक्तचित्तस्याप्यकृष्णतरमानसाः ॥ ८७  
स जातु राजा द्वादश्यां विधिवत्पूजिताच्युतः ।  
स्वप्ने कामप्युपायातामपश्यद्दैत्यकन्यकाम् ॥ ८८  
तया सम्प्राप्य संयोगं प्रबुद्धो न ददर्श ताम् ।  
व्यक्तं ददर्श सम्भोगचिह्नमङ्गे तु विस्मितः ॥ ८९  
नायं स्वप्नः स्फुटो ह्येष सम्भोगस्तर्कयाम्यहम् ।  
विप्रलब्धस्तया नूनं नार्या किमपि दिव्यया ॥ ९०  
इत्यवेत्य च तच्चित्तस्तथाभूद्विरहातुरः ।  
यथा स राजकार्याणि जहौ सर्वाण्यपि क्रमात् ॥ ९१  
अपश्यन्प्रात्युपायं च तस्याः सोऽचिन्तयन्नृपः ।  
हरेः प्रसादात्सोऽभून्मे तथा तत्सङ्गमक्षणः ॥ ९२  
आराधयामि तत्प्रात्यै गत्वैकान्ते तमेव तत् ।  
राज्यपाशं विमुच्येमं हा तद्विरहनीरसम् ॥ ९३  
इति सङ्कल्प्य सम्बोध्य सचिवाननुजाय सः ।  
सुनन्दनाभिधानाय राज्यं भूनन्दनो ददौ ॥ ९४  
त्यक्तराज्यश्च स ययौ पादन्यासोद्भवं हरेः ।  
तीर्थं क्रमसरो नाम त्रिविक्रमकृतं पुरा ॥ ९५  
यदध्यासितमभ्यर्णपर्वताग्रनिवेशिभिः ।  
शृङ्गाकारैस्त्रिभिर्देवैर्ब्रह्मविष्णुमहेश्वरैः ॥ ९६  
येन विष्णुपदेनान्या काश्मीरेषु सुरापगा ।  
सृष्टा विषुवती नाम वितस्ता मत्सरादिव ॥ ९७  
तत्रासीत्स तपः कुर्वन्राजान्यरसनिःस्पृहः ।  
क्लाम्यन्नव्यरसाकाङ्क्षी निदाघ इव चातकः ॥ ९८  
व्यतीतद्वादशाब्दे च तस्मिंस्तत्र तपःस्थिते ।  
आगात्तेन पथा कोऽपि तपस्वी ज्ञानिनां वरः ॥ ९९  
पिङ्गलाग्रजटश्चीरवासाः शिष्यगणान्वितः ।  
तत्तीर्थशैलशिखरादवतीर्ण इवेश्वरः ॥ १००  
स तं दृष्ट्वैव राजानं जातप्रीतिरुपेत्य च ।  
प्रह्वः पृष्ट्वा च वृत्तान्तं ध्यात्वा क्षणमिवाब्रवीत् ॥ १०१  
राजन्सा दैत्यकन्या ते प्रिया पातालवासिनी ।  
तदाश्वसिहि तस्यास्त्वामन्तिकं प्रापयाम्यहम् ॥ १०२  
अहं हि दाक्षिणात्यस्य यज्ञसञ्ज्ञस्य यज्वनः ।  
पुत्रो भूतिवसुर्नाम ब्राह्मणो योगिनां गुरुः ॥ १०३  
सोऽहं सङ्क्रमितज्ञानः पित्रा पातालशास्त्रतः ।  
शिक्षित्वा हाटकेशानमन्त्रतन्त्रविधिक्रमम् ॥ १०४  
गत्वा श्रीपर्वतेऽकार्षं त्र्यम्बकाराधनं तपः ।  
तेन तुष्टोऽथ मां तत्र साक्षादित्यादिशच्छिवः ॥ १०५  
गच्छ दैत्याङ्गनायुक्तो भुक्त्वा भोगान्रसातले ।  
मामुपैष्यस्युपायं च तत्प्राप्तौ शृणु वच्मि ते ॥ १०६  
सन्ति भूयांसि पातालविवराण्यत्र भूतले ।  
प्रकाशं त्वस्ति कश्मीरेष्वेकं मयकृतं महत् ॥ १०७  
येन प्रवेश्य गुप्तासु दानवोद्यानभूमिषु ।  
उषा बाणसुता कान्तमनिरुद्धं व्यनोदयत् ॥ १०८  
प्रद्युम्नश्च तदा पुत्रं रक्षितुं तं व्यधत्त यत् ।  
प्रकटं गिरिशृङ्गेण प्रकल्प्य द्वारमेकतः ॥ १०९  
तद्द्वाररक्षाहेतोश्च यत्र दुर्गां न्यवेशयत् ।  
आराध्य स स्तुतिशतैः शारिकानामधारिणीम् ॥ ११०  
येन प्रद्युम्नशिखरं शारिकाकूटमित्यपि ।  
नामद्वयेन तत्तत्र स्थानमद्याभिधीयते ॥ १११  
गच्छ तेन बिलाग्रेण प्रविश्यानुचरैः सह ।  
पातालं मत्प्रसादाच्च सिद्धिस्तेऽत्र भविष्यति ॥ ११२  
इत्युक्त्वान्तर्हिते देवे तत्प्रसादप्रभावतः ।  
उत्पन्नाखिलविज्ञानः कश्मीरानागतोऽस्म्यमून् ॥ ११३  
तदस्माभिः समं राजञ्शारिकाकूटमेहि तत् ।  
यावदिष्टाङ्गनापार्श्वं पातालं त्वां नयाम्यहम् ॥ ११४  
एवमुक्तवता तेन तथेति स तपस्विना ।  
समं तच्छारिकाकूटं ययौ भूनन्दनो नृपः ॥ ११५  
तत्र स्नात्वा वितस्तायामर्चयित्वा विनायकम् ।  
सम्पूज्य शारिकां देवीं दिग्बन्धादिपुरःसरम् ॥ ११६  
विधिवत्सर्षपक्षेपाद्धरानुग्रहशालिना ।  
महातपस्विना तेन विवरे प्रकटीकृते ॥ ११७  
प्रविश्य तेनैव समं सशिष्येण स भूपतिः ।  
जगाम पातालपथं पञ्चाहानि दिवानिशम् ॥ ११८  
षष्ठेऽह्नि सर्वेऽप्युत्तीर्य गङ्गां पातालवाहिनीम् ।  
भूमौ रजतमय्यां ते दिव्यमैक्षन्त काननम् ॥ ११९  
स्थलप्रफुल्लसौवर्णकमलामोदवासितम् ।  
उद्यत्प्रवालकर्पूरचन्दनागुरुपादपम् ॥ १२०  
तन्मध्ये सुमाहभोगं रत्नसोपानसुन्दरम् ।  
सौवर्णभित्ति माणिक्यस्तम्भसम्भारभासुरम् ॥ १२१  
चन्द्रकान्तशिलाबद्धविशालामलसारकम् ।  
प्रहृष्टा ददृशुः प्रांशु शैवमायतनं च ते ॥ १२२  
ततश्च स तपस्वी तान्स्वशिष्यांस्तं च भूपतिम् ।  
भूनन्दनं ज्ञानिवरो जाताश्चर्यानभाषत ॥ १२३  
अयं स देवः पातालनिलयो हाटकेश्वरः ।  
गीयते त्रिषु लोकेषु तदसौ पूज्यतामिति ॥ १२४  
ततः सर्वेऽपि ते तैस्तैः पुष्पैः पातालसम्भवैः ।  
तद्गङ्गाम्भःप्लुताः शम्भुं पूजयामासुरत्र तम् ॥ १२५  
तत्पूजाक्षणविश्रान्ता गत्वा प्रापुस्ततश्च ते ।  
पतत्पक्वफलं दिव्यमेकं जम्बुमहाद्रुमम् ॥ १२६  
तं प्रेक्ष्य स तपस्वी तानवोचन्न फलानि वः ।  
भक्ष्याण्येतस्य विघ्नं हि भुक्तान्येतानि कुर्वते ॥ १२७  
तच्छ्रुत्वापि चखादैकस्तच्छिष्यस्तत्फलं क्षुधा ।  
खादित्वैव च सम्पेदे निश्चेष्टः स्थावराकृतिः ॥ १२८  
ततस्तद्दर्शनत्रासपरित्यक्तफलस्पृहैः ।  
स तपस्वी सहान्यैस्तैः शिष्यैर्भूनन्दनान्वितः ॥ १२९  
क्रोशमात्रमतिक्रम्य हेमप्राकारमुच्छ्रितम् ।  
सद्रत्नरचितद्वारमत्रावस्थितमैक्षत ॥ १३०  
तद्द्वारपार्श्वयोर्लोहमयाङ्गावुभयोरुभौ ।  
प्रवेशरोधिनौ मेषौ दृष्ट्वा शृङ्गप्रहारिणौ ॥ १३१  
हत्वा सपदि दण्डेन न्यस्तमन्त्रेण मूर्धनि ।  
विद्रावयामास स तौ क्वापि वज्रहताविव ॥ १३२  
ततः स तेन द्वारेण तच्छिष्याश्च नृपश्च सः ।  
प्रविश्य ददृशुर्दिव्यान्हेमरत्नमयान्गृहान् ॥ १३३  
द्वारि द्वारि च तेषां ते दन्तदष्टाधरोत्कटान् ।  
गृहीतलोहमुसलानपश्यन्द्वाररक्षिणः ॥ १३४  
ततश्चोपाविशन्सर्वे तत्रैकस्य तरोस्तले ।  
स तपस्वी तु दुष्टघ्नीमबघ्नाद्योगधारणाम् ॥ १३५  
तद्धारणाप्रभावेण रौद्रास्ते द्वाररक्षकाः ।  
सर्वेऽपि सर्वद्वारेभ्यः पलाय्यादर्शनं ययुः ॥ १३६  
क्षणाच्च तेभ्यो द्वारेभ्यो दिव्याभरणवाससः ।  
दैत्यकन्यापरीवारवारनार्यो विनिर्ययुः ॥ १३७  
ताः पृथक्पृथगभ्येत्य तान्सर्वाना तपस्विनः ।  
प्रवेशायार्थयामासुर्यथास्वं स्वामिनीगिरा ॥ १३८  
अन्तःप्रविष्टैर्युष्माभिर्नोल्लङ्घ्यं स्वप्रियावचः ।  
इति तानपरानुक्त्वा स तपस्वी कृती ततः ॥ १३९  
कतिभिश्च समं ताभिः प्रविश्य वरमन्दिरम् ।  
एकां प्रापोत्तमां दैत्यकन्यां भोगांश्च वाञ्छितान् ॥ १४०  
अन्येऽप्येकैकशोऽन्याभिस्ताभिस्ते दिव्यवेश्मसु ।  
प्रवेशिता ययुर्दैत्यसुतासम्भोगपात्रताम् ॥ १४१  
राजा भूनन्दनः सोऽपि नीतोऽभूदेकया तदा ।  
प्रश्रयानतया तत्र बहिर्मणिमयं गृहम् ॥ १४२  
परीवारवरस्त्रीणां प्रतिबिम्बैः समन्ततः ।  
सजीवचित्रविन्यासमिव यद्रत्नभित्तिषु ॥ १४३  
यत्सुश्लक्ष्णमहानीलमयभूभागनिर्मितम् ।  
दिवः पृष्ठमिवारूढं विमानविजिगीषया ॥ १४४  
मदाकुललसद्रामं हृद्यप्रद्युम्नविभ्रमम् ।  
यदच्युतप्रभावाढ्यं वृष्णीनामिव केतनम् ॥ १४५  
बालातपसहं पुष्पमपि यत्र न योषिताम् ।  
वपुषः सुकुमारत्वे प्राप्नुयादुपमानताम् ॥ १४६  
तत्र प्रविष्टः सोऽपश्यद्दिव्यसङ्गीतनादिनि ।  
राजा प्राक्स्वमदृष्टां तां कान्तामसुरकन्यकाम् ॥ १४७  
यस्याः प्रकाशिते कान्त्या पातालेऽर्कादिवर्जिते ।  
रत्नाद्यालोकनिर्माणं पुनरुक्तं प्रजापतेः ॥ १४८  
तां स पश्यन्ननिर्वाच्यरूपां हर्षाश्रुणा नृपः ।  
अन्यावलोकनमलं चक्षुषोर्धौतवानिव ॥ १४९  
सापि तं वीक्ष्य राजेन्द्रं ख्याप्यमानालिगीतिभिः ।  
बाला कुमुदिनी नाम कमपि प्रमदं दधौ ॥ १५०  
उत्थाय पाणावादाय क्लेशितोऽसि मयेति च ।  
ब्रुवती सादरा सा तमुपावेशयदासने ॥ १५१  
क्षणमात्रं च विश्रान्तं स्नातं वस्त्राद्यलङ्कृतम् ।  
सा निनाय तमुद्यानमापानायासुराङ्गना ॥ १५२  
तत्र तीरतरूल्लम्बिशवरक्तवसासवैः ।  
पूर्णायाः सा तटे वाप्यास्तेन साकमुपाविशत् ॥ १५३  
तद्वसासवपूर्णं च पात्रं तस्मै नृपाय सा ।  
ददौ पानाय स च तन्न जग्राह जुगुप्सितम् ॥ १५४  
न ते क्षेमं भवेदेतदस्मत्पानं निषेधतः ।  
इति निर्बन्धतस्तां च ब्रुवाणां सोऽब्रवीन्नृपः ॥ १५५  
अपेयं निश्चितं नैव पास्याम्येतद्यदस्त्विति ।  
ततः सा तस्य तन्मूर्ध्नि पात्रं क्षिप्त्वान्यतो ययौ ॥ १५६  
स च कूणितनेत्रास्यो राजान्यस्यां जलान्तरे ।  
तच्चेटिकाभिरादाय दीर्घिकायां निचिक्षिपे ॥ १५७  
क्षिप्त एव च तत्कालं तस्मिन्पूर्वतपोवने ।  
तीर्थे क्रमसरस्येव प्राप्तमात्मानमैक्षत ॥ १५८  
पश्यंश्च स हिमं तत्र हसन्तमिव तं नगम् ।  
विषण्णविस्मितोद्भ्रान्तो वञ्चितः स व्यचिन्तयत् ॥ १५९  
क्व तद्दैत्यसुतोद्यानं क्वायं क्रमसरो गिरिः ।  
अहो किमिदमाश्चर्यं किं माया किं मतिभ्रमः ॥ १६०  
किमन्यद्वा ध्रुवं तस्या यन्मयोल्लङ्घितं वचः ।  
तपस्विवाक्यं श्रुत्वापि तस्येदं मे विजृम्भितम् ॥ १६१  
न च तन्निन्दितं पानं सा ममैव परीक्षिणी ।  
मूर्ध्नि च्युतेन यत्तेन दिव्यमायाति सौरभम् ॥ १६२  
तत्सर्वथा ह्यभव्यानां कृतः क्लेशो महानपि ।  
न फलाय विधिस्तेषु तथा वामो हि वर्तते ॥ १६३  
इत्येवं चिन्तयन्नेत्य भृङ्गैर्भूनन्दनोऽत्र सः ।  
अवेक्षतासुरसुतापानसिक्ताङ्गगन्धतः ॥ १६४  
कष्टमिष्टफलो मा भूज्जातोऽनिष्टफलस्तु मे ।  
परिक्लेशोऽल्पसत्त्वस्य वेतालोत्थापनं यथा ॥ १६५  
इति तैर्दश्यमानश्च भृङ्गैः स विमृशंस्तदा ।  
जातोद्वेगो मतिं चक्रे देहत्यागाय भूपतिः ॥ १६६  
तावच्च तेन मार्गेण कोऽपि दैवात्समागतः ।  
मुनिपुत्रः क्षितिपतिं तथाभूतं ददर्श तम् ॥ १६७  
सोऽभ्युपेत्य निवार्याशु भ्रमरान्करुणार्द्रधीः ।  
ऋषिः पृष्ट्वा च वृत्तान्तं नृपमेतमभाषत ॥ १६८  
राजन्यावदयं देहस्तावद्दुःखक्षयः कुतः ।  
तदनुद्वेगतः साध्यः पुरुषार्थः सदा बुधैः ॥ १६९  
यावच्च नाच्युतेशानविरिञ्चिष्वेकतामतिः ।  
भेदोपासनजास्तावद्भङ्गुरा एव सिद्धयः ॥ १७०  
तदभेदधिया ध्यायन्ब्रह्मविष्णुमहेश्वरान् ।  
धैर्येण द्वादशान्यानि वर्षाणीह तपः कुरु ॥ १७१  
ततः प्राप्स्यसि कान्तां तामन्ते सिद्धिं च शाश्वतीम् ।  
देहस्तु तावत्सिद्धस्ते पश्यायं दिव्यसौरभः ॥ १७२  
समन्त्रं च गृहाणेदं मम कृष्णमृगाजिनम् ।  
कृतावगुण्ठनो येन भ्रमरैर्नहि बाध्यसे ॥ १७३  
इत्युक्त्वाजिनमन्त्रौ स तस्मै दत्त्वा मुनिर्ययौ ।  
तथेत्यात्तधृतिः सोऽपि तीर्थे तत्रावसन्नृपः ॥ १७४  
द्वादशाब्दोषितं तं च तपसाराधितेश्वरम् ।  
भूपं कुमुदिनी दैत्यकन्या सा स्वयमभ्यगात् ॥ १७५  
तया साकं स पातालं गत्वा दयितया चिरम् ।  
राजा भूनन्दनो भोगान्भुञ्जानः सिद्धिमाप्तवान् ॥ १७६  
इत्यनुद्वेगशीला ये भव्या धैर्यावलम्बिनः ।  
दूरभ्रष्टामपि निजां भूमिं सम्प्राप्नुवन्ति ते ॥ १७७  
त्वं चेह भाविकल्याणः श्रीदर्शन सुलक्षणः ।  
तदाहारं विनात्मानं किमुद्वेगादुपेक्षसे ॥ १७८  
इत्युक्तो द्यूतशालान्तः सख्या मुखरकेण सः ।  
तेन श्रीदर्शनो रात्रौ निराहारो जगाद तम् ॥ १७९  
यथात्थ त्वं कुलीनः सन्किन्त्वस्यां पुरि लज्जया ।  
निर्गन्तुं न बहिः शक्नोमीदृशो द्यूतदुर्गतः ॥ १८०  
तदस्यामेव चेद्रात्रौ विदेशे गमनं क्वचित् ।  
न निषेधसि मे मित्र तदाहारं करोम्यहम् ॥ १८१  
तच्छ्रुत्वैव तथेत्युक्त्वा तस्मै मुखरकोऽथ सः ।  
आनीय भोजनं प्रादात्सोऽपि तद्बुभुजे तदा ॥ १८२  
भुक्त्वैव च स तेनैव सह श्रीदर्शनस्ततः ।  
प्रायात्स्नेहानुयातेन सख्या देशान्तरं प्रति ॥ १८३  
गच्छन्तं चात्र तं मार्गे यक्षौ दैवादपश्यताम् ।  
यदृच्छयागतौ व्योम्ना जननीजनकौ निशि ॥ १८४  
सौदामिन्यट्टहासौ तौ याभ्यां विप्रस्य वेश्मनि ।  
स देवदर्शनस्यात्र जातमात्रो न्यधीयत ॥ १८५  
तौ विज्ञाय तमापन्नं द्यूतव्यसननिर्धनम् ।  
विदेशप्रस्थितं स्नेहाददृश्यावूचतुर्दिवः ॥ १८६  
भोः श्रीदर्शन मात्रा ते देवदर्शनभार्यया ।  
भूमावाभरणान्यन्तः स्थापितानि स्ववासके ॥ १८७  
तानि गत्वा गृहीत्वा त्वं निश्चिन्तं मालवं व्रज ।  
ऊर्जितश्रीर्हि तत्रास्ति श्रीसेन इति भूपतिः ॥ १८८  
स च द्यूतविपत्क्लिष्टः कुमारत्वे भृशं यतः ।  
अतस्तेन कृतः स्फीतः कितवानां महामठः ॥ १८९  
लभन्ते कितवास्तत्र वसन्तोऽभीष्टभोजनम् ।  
तद्वत्स तत्र गच्छ त्वं भद्रं तव भविष्यति ॥ १९०  
इति वाचं दिवः श्रुत्वा गत्वा श्रीदर्शनो गृहम् ।  
भुवः खातात्समित्त्रस्तान्यादत्ताभरणानि सः ॥ १९१  
ततो हृष्टः समं तेन सख्या मुखरकेण सः ।  
देवतानुग्रहं मत्वा प्रतस्थे मालवं प्रति ॥ १९२  
गत्वा सुदूरमध्वानं तया रात्र्या दिनेन च ।  
सायं स बहुसस्याख्यं ग्रामं तेन सहाप्तवान् ॥ १९३  
श्रान्तश्च तस्य ग्रामस्य नातिदूरे सुहृत्सखः ।  
उपाविशत्तडागस्य तीरे विमलपाथसः ॥ १९४  
तत्र तस्मिन्क्षणं धौतपादे पीताम्भसि स्थिते ।  
काप्यनन्यसमा रूपे कन्या तोयार्थमाययौ ॥ १९५  
नीलोत्पलसवर्णाङ्गलेखा रतिरिवैकिका ।  
हरदग्धस्य कामस्य धूमेन श्यामलीकृता ॥ १९६  
सा तं श्रीदर्शनं दृष्ट्वा प्रेमनिर्भरया दृशा ।  
उपेत्य दर्शनप्रीतं सवयस्यमभाषत ॥ १९७  
कुत्रागतौ महाभागौ युवामिह विपत्तये ।  
किमज्ञानाज्ज्वलत्यग्नौ पतितौ स्थः पतङ्गवत् ॥ १९८  
एतच्छ्रुत्वा स सम्भ्रान्तः कन्यां मुखरकोऽत्र ताम् ।  
पप्रच्छ का त्वं किं चैतत्त्वयोक्तं कथ्यतामिति ॥ १९९  
ततोऽब्रवीत्सा सङ्क्षेपाद्वच्म्येतच्छृणुतं युवाम् ।  
अस्त्यग्रहारः सुमहान्सुघोषो नाम विश्रुतः ॥ २००  
तत्राभूत्पद्मगर्भाख्यो ब्राह्मणो वेदवित्तमः ।  
तस्योत्तमकुला भार्या नाम्ना शशिकलाभवत् ॥ २०१  
तस्यां च तस्यापत्ये द्वे जाते आस्तां सुजन्मनः ।  
सुतो मुखरको नाम पद्मिष्ठेति सुताप्यहम् ॥ २०२  
स मे मुखरको भ्राता द्यूतव्यसनविद्रुतः ।  
बाल्येऽपि निर्गत्य गृहात्क्वापि देशान्तरं गतः ॥ २०३  
तेन शोकेन पञ्चत्वं गतायां मम मातरि ।  
मत्पितोभयदुःखार्तस्त्यक्तवान्स गृहस्थितिम् ॥ २.०४  
एकाकी च गृहीत्वा मां तं गवेषयितुं सुतम् ।  
भ्राम्यन्नितस्ततः प्रापदिमं ग्रामं विधेर्वशात् ॥ २०५  
इह चास्ति महान्ग्रामे चौरश्चौरचमूपतिः ।  
वसुभूतिरिति ख्यातो ब्राह्मणो नाममात्रतः ॥ २०६  
तेनेह प्राप्य पापेन सभृत्येन पितुर्मम ।  
तस्य प्राणाः सुवर्णं च शरीरान्तर्गतं हृतम् ॥ २०७  
अहं च तेन नीत्वैव गृहं बन्दीकृता सती ।  
सुभूतिनाम्ने पुत्राय प्रदातुं परिकल्पिता ॥ २०८  
स चास्य पुत्रो मुषितं सार्थं क्वापि गतः स्थितः ।  
नायात्यद्यापि मत्पुण्यैः प्रमाणं मेऽधुना विधिः ॥ २०९  
तदेष चौरो दृष्ट्वा वां कुर्यादत्याहितं भुवम् ।  
विमुच्येथे यथैतस्मादुपायं कुरुत तथा ॥ २१०  
एवमुक्तवतीं जातप्रत्यभिज्ञस्तदैव ताम् ।  
कन्यां कण्ठे समालम्ब्य रुदन्मुखरकोऽब्रवीत् ॥ २११  
हा पद्मिष्ठे स एषोऽहं भ्राता मुखरकस्तव ।  
बन्धुद्रोही भगिनिके मन्दभाग्यो हतोऽस्मि हा ॥ २१२  
तच्छ्रुत्वा सापि पद्मिष्ठा विग्ना दृष्टेऽग्रजे तथा ।  
कृपयेवाखिलैर्दुखैः परिवव्रे जवाद्यथा ॥ २१३  
ततस्तौ पितरावार्त्या शोचन्तौ भ्रातरावुभौ ।  
श्रीदर्शनः समाश्वास्य कालोचितमभाषत ॥ २१४  
शोकस्यावसरो नायं रक्ष्यो ह्यात्मैव साम्प्रतम् ।  
त्यक्त्वाप्यर्थं ततः कार्या चौरस्यास्य प्रतिक्रिया ॥ २१५  
एवं श्रीदर्शनेनोक्ते दुःखं संहृत्य धैर्यतः ।  
कर्तव्यसंविदं चक्रुस्ते त्रयोऽपि परस्परम् ॥ २१६  
ततः श्रीदर्शनो मान्द्यं विधायासीन्निपत्य सः ।  
तीरे तस्य तडागस्य कृशः पूर्वैरभोजनैः ॥ २१७  
पादौ तस्य गृहीत्वा च तस्थौ मुखरको रुदन् ।  
पद्मिष्ठा च ययौ तस्य पार्श्वं चोरपतेर्द्रुतम् ॥ २१८  
अब्रवीच्च तडागान्ते मन्दः कोऽप्यागतः स्थितः ।  
पान्थस्तस्य द्वितीयश्च तत्रास्ते परिचारकः ॥ २१९  
तच्छ्रुत्वैव स चौरोऽत्र भृत्यांश्चौरान्विसृष्टवान् ।  
ते गत्वा तौ तथारूपौ दृष्ट्वा मुखरकं तयोः ॥ २२०  
अपृच्छन्नस्य किं भद्र कृते रोदिषि यद्भृशम् ।  
एतच्छ्रुत्वा कृतार्तिस्तांश्चौरान्मुखरकोऽब्रवीत् ॥ २२१  
अग्रजो ब्राह्मणोऽयं मे तीर्थयात्राप्रवासतः ।  
रोगाक्रान्तः शनैर्भ्राम्यन्निह प्राप्तोऽद्य मत्सखः ॥ २२२  
प्राप्त एव च निश्चेष्टीभूतो मामयमुक्तवान् ।  
उत्तिष्ठ वत्स मे दर्भसंस्तरं कुरु सत्वरम् ॥ २२३  
ब्राह्मणं कञ्चिदस्माच्च ग्रामाद्गुणिनमानय ।  
तस्मै ददामि सर्वस्वं नाद्य जीवाम्यहं निशि ॥ २२४  
इत्युक्तोऽहमनेनेह विदेशेऽस्तं गते रवौ ।  
कर्तव्यमूढो दुःखार्तो रोदनं शरणं श्रितः ॥ २२५  
तद्यूयं ब्राह्मणं कञ्चिदस्यानयत जीवतः ।  
यावद्ददात्ययं तस्मै स्वहस्तेन यदस्ति नौ ॥ २२६  
एष ह्यद्य ध्रुवं रात्रौ नभविष्यत्यहं च तत् ।  
दुःखं सोढं न शक्नोमि श्वः प्रवेक्ष्यामि पावकम् ॥ २२७  
तदस्मदर्थनामेतां कुरुध्वं यत्कृपालवः ।  
मिलिता यूयमस्माकमिहाकारणबान्धवाः ॥ २२८  
तच्छ्रुत्वा जातकरुणाश्चौरा गत्वा तथैव तत् ।  
उक्त्वा तं वसुभूतिं ते स्वामिनं पुनरब्रुवन् ॥ २२९  
तदागच्छ गृहाण त्वं स्वयं तस्मात्प्रयच्छतः ।  
प्रतिग्रहेण विप्रात्तद्धनं ग्राह्यं निपात्य यत् ॥ २३०  
इत्युक्तो वसुभूतिस्तैरवादीदेष कः क्रमः ।  
अनिपात्य धनादानमस्माकमनयः परः ॥ २३१  
कुर्वीत निश्चयं दोषं हृतस्वो ह्यनिपातितः ।  
इत्युक्तवन्तं तं पापं भृत्याः प्रत्यूचुरत्र ते ॥ २३२  
केयं शङ्का क्व हरणं क्व मुमूर्षोः प्रतिग्रहः ।  
प्रातर्वा तौ हनिष्यामो द्विजौ जीविष्यतो यदि ॥ २३३  
अन्यथा तु वृथा ब्रह्महत्यापापेन किं फलम् ।  
श्रुत्वैतत्प्रतिपेदे स वसुभूतिस्तथेति तत् ॥ २३४  
आगात्प्रतिग्रहार्थं च नक्तं श्रीदर्शनान्तिकम् ।  
श्रीदर्शनोऽप्यवच्छाद्य किञ्चित्किञ्चिद्ददौ श्वसन् ॥ २३५  
मात्राभरणमस्मै तत्कृत्वा ग्रस्ताक्षरां गिरम् ।  
ततः कृतार्थश्चौरोऽसौ सानुगोऽपि गृहान्ययौ ॥ २३६  
अथ सुप्तेषु चौरेषु रात्रौ श्रीदर्शनस्य सा ।  
पद्मिष्ठोपाययौ तस्य पार्श्वं मुखरकस्य च ॥ २३७  
ततस्त्रयोऽपि ते तूर्णं मन्त्रयित्वा ययुस्ततः ।  
पथा चौरविहीनेन मालवं प्रति तं पुनः ॥ २३८  
तया रात्र्या च दूरं ते गत्वा प्रापुर्महाटवीम् ।  
नित्यं कण्टकितां भ्राम्यत्कृष्णसारमृगेक्षणाम् ॥ २३९  
शुष्यत्तनुलतां तारचीरचीत्काररोदिनीम् ।  
उन्नदद्व्याघ्रसिंहादिप्राणिभ्यो बिभ्यतीमिव ॥ २४०  
तस्यां च गच्छतां तेषां क्लेशं दृष्ट्वाखिलं दिनम् ।  
कृपयेवोपसंहृत्य भासमस्तं ययौ रविः ॥ २४१  
ततः श्रान्ताः क्षुधार्तास्ते वृक्षमूलमुपाश्रिताः ।  
प्रदोषेऽग्नेरिव ज्वालां ददृशुस्तत्र दूरतः ॥ २४२  
ग्रामोऽयमत्र जातु स्यात्तद्गत्वालोकयाम्यहम् ।  
इत्युक्त्वानुसरञ्ज्वालां सोऽथ श्रीदर्शनो ययौ ॥ २४३  
प्राप्तोऽत्र वीक्षते यावत्तावद्रत्नमयं गृहम् ।  
स ददर्श महत्तां च तस्य ज्वालामिव प्रभाम् ॥ २४४  
तदन्तर्दिव्यरूपां च यक्षिणीं बहुभिर्वृताम् ।  
विपरीताङ्घ्रिभिर्यक्षैराकेकरविलोचनैः ॥ २४५  
विविधं चान्नपानं तैराहृतं तत्र वीक्ष्य सः ।  
उपेत्यातिथिभागं तां वीरोऽयाचत यक्षिणीम् ॥ २४६  
सत्त्वतुष्टा च सा तस्मै यथार्थितमदापयत् ।  
अन्नमात्मतृतीयस्य सन्तृप्त्यै तस्य वारि च ॥ २४७  
तद्गृहीत्वा तदादिष्टयक्षस्कन्धाधिरोपितम् ।  
आययौ स तयोः पार्श्वं पद्मिष्ठास्ववयस्ययोः ॥ २४८  
विसृज्य यक्षं बुभुजे ताभ्यां सह च तत्र सः ।  
तदन्नं विविधं दिव्यं पपौ शीताच्छमम्बु च ॥ २४९  
ततः सत्त्वप्रभां देवांशं तमवेत्य सः ।  
आत्मनो धन्यतां वाञ्छंस्तुष्टो मुखरकोऽब्रवीत् ॥ 12.6.२५०  
त्वं तावत्कोऽपि देवांशः पद्मिष्ठेयं च मत्स्वसा ।  
लोकैकसुन्दरी तत्ते दत्तैषाद्य मयोचिता ॥ २५१  
तच्छ्रुत्वा सुहृदं तं सानन्दः श्रीदर्शनोऽभ्यधात् ।  
मयाभिनन्दितमिदं त्वद्वाक्यं पूर्वकाङ्क्षितम् ॥ २५२  
एतां तु परिणेष्यामि स्थानं प्राप्य यथाविधि ।  
इत्यूचिवान्स तौ चोभौ हृष्टास्तामनयन्निशाम् ॥ २५३  
प्रातश्च प्रस्थिताः सर्वे ततः प्रापुः क्रमेण ते ।  
नगरं मालवेन्द्रस्य तस्य श्रीसेनभूपतेः ॥ २५४  
तत्र प्रविविशुस्तेऽथ सद्यः श्रान्तागता गृहम् ।  
विश्रान्तिहेतोः कस्याश्चिद्वृद्धाया द्विजयोषितः ॥ २५५  
तत्र तैश्च प्रसङ्गोक्तनिजवृत्तान्तनामभिः ।  
विग्नेव दृष्टा पृष्टा सा वृद्धयोषिदुवाच तान् ॥ २५६  
अहं यशस्वती नाम राजसेवोपजीविनः ।  
भार्या सत्यव्रताख्यस्य विप्रस्येहामलान्वया ॥ २५७  
मृते भर्तर्यपुत्रायास्तस्या मे वृत्तयेऽमुना ।  
तज्जीवनचतुर्भागो दत्तो राज्ञा दयालुना ॥ २५८  
अद्य चैष ममापुण्यैर्विश्वाप्यायकरोऽपि सन् ।  
गृहीतो राजशशभृद्वैद्यासाध्येन यक्ष्मणा ॥ २५९  
मन्त्राश्चौषधयश्चास्मिन्क्रमन्ते नैव तद्विदाम् ।  
एकेन तु प्रतिज्ञातमस्याग्रे मन्त्रवादिना ॥ 12.6.२६०  
यदि वीरः सहायो मे तादृग्भवति कोऽपि तत् ।  
वेतालसाधनेनाहं रुजं हन्यामिमामिति ॥ २६१  
ततो हतेऽपि पटहे यदा प्राप्तो न तादृशः ।  
वीरः कोऽपि तदा राजा सचिवानेवमादिशत् ॥ २६२  
कितवानां कृते योऽयमिह ख्यातो महामठः ।  
आगन्तुकोऽत्र कितवो वीरश्चिन्त्यः स कश्चन ॥ २६३  
कितवा निरपेक्षा हि दारबन्धुधनोज्झिताः ।  
निर्भया वृक्षमूलादिशायिनो योगिनो यथा ॥ २६४  
इति राज्ञा समादिष्टैर्मन्त्रिभिस्तन्मठाधिपः ।  
तथैवोक्तो विचिनुते वीरमागन्तुकं सदा ॥ २६५  
यूयं च कितवास्त्वं च तस्मिन्कर्मणि चेत्क्षमः ।  
तन्नयाम्यहमेवाद्य त्वां श्रीदर्शन तं मठम् ॥ २६६  
सत्कारं प्राप्नुयास्त्वं च राजतो मम च त्वया ।  
कृता भवेदुपकृतिर्दुःखं प्राणान्तकृद्धि मे ॥ २६७  
एवमुक्तवतीं तां च वृद्धां श्रीदर्शनोऽब्रवीत् ।  
बाढं शक्तोऽस्मि तत्कार्यं कर्तुं तन्नय मां मठम् ॥ २६८  
एतच्छ्रुत्वा सपद्मिष्ठं सा तं मुखरकान्वितम् ।  
नीत्वा वृद्धा मठे तत्र मठाधिपतिमभ्यधात् ॥ २६९  
ब्राह्मणो द्यूतकारोऽयं राजार्थे मन्त्रवादिनः ।  
तस्य साहायके शक्तो वीरो देशान्तरागतः ॥ 12.6.२७०  
तच्छ्रुत्वा मठपः पृष्ट्वा तं तथेत्येव वादिनम् ।  
श्रीदर्शनं स सत्कृत्य निनायाशु नृपान्तिकम् ॥ २७१  
तत्र चावेदितस्तेन राजानं स ददर्श तम् ।  
श्रीदर्शनः पाण्डुकृशं शशाङ्कमिव पार्वणम् ॥ २७२  
राजापि प्रणतं भव्यमुपविष्टं विलोक्य तम् ।  
आकारतुष्टः श्रीसेनो जाताश्वासो जगाद सः ॥ २७३  
त्वद्यत्नादेष मे रोगो नाशमेष्ययसंशयम् ।  
एतत्त्वद्दर्शनध्वस्तपीडा वक्ति हि मे तनुः ॥ २७४  
तत्कुरुष्वार्य साहाय्यमित्युक्ते तेन भूभृता ।  
देय किं नाम वस्त्वेतदिति श्रीदर्शनोऽब्रवीत् ॥ २७५  
अथानाय्य स राजा तं मन्त्रवादिनमभ्यधात् ।  
अयं वीरः सहायस्ते यत्त्वयोक्तं कुरुष्व तत् ॥ २७६  
तच्छ्रुत्वा मन्त्रवादी तं श्रीदर्शनमुवाच सः ।  
वेतालाह्वानसाहाय्ये समर्थो भद्र चेदसि ॥ २७७  
तत्त्व कृष्णचतुर्दश्यामद्यैवास्यां निशागमे ।  
इह श्मशानमागच्छेरन्तिकं मम सिद्धयै ॥ २७८  
इत्युक्त्वा स ततोऽयासीत्तपस्वी मन्त्रसाधकः ।  
श्रीदर्शनोऽप्यगच्छत्तं मठमामन्त्र्य भूपतिम् ॥ २७९  
तत्र पद्मिष्ठया साकं भुक्त्वा मुखरकेण च ।  
एकः कृपाणभृद्रात्रौ श्मशानं तज्जगाम सः ॥ 12.6.२८०  
भूरिभूताकुलं शून्यमशिवं निनदच्छिवम् ।  
गाढान्धकारमालोकं कमप्युपचितं दधत् ॥ २८१  
तत्रास्पदे विरुद्धानां वीरो भ्रान्त्वा ददर्श सः ।  
श्रीदर्शनो मध्यभागस्थितं तं मन्त्रसाधकम् ॥ २८२  
भस्मानुलिप्तसर्वाङ्गं धृतकेशोपवीतकम् ।  
प्रेतवस्त्रकृतोष्णीषं संवीतासितवाससम् ॥ २८३  
उपेत्यावेदितात्मा च स तं श्रीदर्शनस्ततः ।  
आबद्धकक्ष्यः पप्रच्छ ब्रूहि किं करवाणि ते ॥ २८४  
गच्छार्धक्रोशमात्रेऽस्ति पश्चिमायामितो दिशि ।  
चिताग्नितापनिर्दग्धपल्लपः शिंशपातरुः ॥ २८५  
तस्य स्थितः शवो मूले तमक्षतमिहानय ।  
इति सोऽपि तमाह स्म साधको हृष्टमानसः ॥ २८६  
ततस्तथेति स गतस्तत्र श्रीदर्शनो द्रुतम् ।  
अन्येन नीयमानं तं केनापि शवमैक्षत ॥ २८७  
धावित्वा तस्य च स्कन्धाच्चकर्ष तममुञ्चतः ।  
मुञ्च दाह्यं क्व मे मित्त्रं नयस्येतमिति ब्रुवन् ॥ २८८  
ततः सोऽपि द्वितीयोऽत्र तं श्रीदर्शनमब्रवीत् ।  
न मोक्ष्यामि मम ह्येष मित्रं कोऽस्य भवानिति ॥ २८९  
एवं तयोरुभयतः स्कन्धयोः कर्षतोः शवः ।  
वेतालानुप्रविष्टः सन्नमुञ्चद्भैरवं रवम् ॥ 12.6.२९०  
तेन त्रस्तो द्वितीयः स हृत्स्फोटेन व्यपद्यत ।  
श्रीदर्शनश्चचालाथ स गृहीत्वैव तं शवम् ॥ २९१  
तावच्चात्र द्वितीयः स मृतोऽप्युत्थाय पूरुषः ।  
वेतालाधिष्ठितो रुन्धंस्तं श्रीदर्शनमुक्तवान् ॥ २९२  
तिष्ठ स्कन्धार्पितं कृत्वा मित्त्रं मे मा स्म गा इति ।  
ततः स भूताविष्टं तं मत्वा श्रीदर्शनोऽभ्यधात् ॥ २९३  
किं प्रमाणं तवैतस्य मित्रत्वे मित्रमेव मे ।  
तच्छ्रुत्वा सोऽपरोऽवादीत्प्रमाणमयमेव नौ ॥ २९४  
श्रीदर्शनस्ततोऽवोचन्मित्त्रं स्वं तर्हि वक्त्यसौ ।  
ततस्तत्स्कन्धवर्ती स सवेतालः शवोऽब्रवीत् ॥ २९५  
अहमेवं ब्रुवे मह्यमाहारं यः प्रयच्छति ।  
क्षुधिताय स मे मित्त्रं स्वेच्छं नयतु मां च सः ॥ २९६  
एतच्छ्रुत्वा स वेतालो द्वितीयः सोऽवदच्छवः ।  
मम नास्त्यस्य चेदस्ति तदाहारं ददातु ते ॥ २९७  
तच्छ्रुत्वाहं ददामीति वदन्यावत्तमेव सः ।  
श्रीदर्शनो निजांसस्थवेतालाहारसिद्धये ॥ २९८  
हन्ति खड्गेन तावत्स हन्यमानः स्वसिद्धितः ।  
अन्तर्दधे द्वितीयोऽत्र सवेतालः शवस्तदा ॥ २९९  
अथ श्रीदर्शनं तं स वेतालोंऽसस्थितोऽब्रवीत् ।  
प्रतिपन्नमिदानीं मे भोजनं दीयतामिति ॥ 12.6.३००  
ततो यदा न लेभेऽन्यन्मांसं श्रीदर्शनोऽत्र सः ।  
भोजनाय ततस्तस्मै स्वमुत्कृत्यासिना ददौ ॥ ३०१  
तेन तुष्टः स वेतालस्तमेवमवदत्तदा ।  
प्रीतोऽस्मि ते महासत्त्व देहस्तेऽस्त्वयमक्षतः ॥ ३०२  
नय मामधुना कार्यं तवैवेदं हि सेत्स्यति ।  
स साधकस्तपस्वी तु स्वल्पसत्त्वो विनङ्क्ष्यति ॥ ३०३  
इत्युक्तस्तेन भूत्वैव स स्वस्याङ्गस्तदैव तम् ।  
नीत्वा श्रीदर्शनस्तस्मै साधकाय समर्पयत् ॥ ३०४  
स चाभिनन्द्य सम्पूज्य रक्तमाल्यानुलेपनैः ।  
नरास्थिचूर्णलिखिते कोणन्यस्तास्रकुम्भके ॥ ३०५  
महातैलज्वलद्दीपे मण्डले विपुलान्तरे ।  
वेतालं तं तदोत्तानमात्तप्रेततनुं व्यधात् ॥ ३०६  
वक्षस्थलोपविष्टश्च तस्यास्यकुहरेऽथ सः ।  
नरास्थिस्रुक्स्रुवकरो होमं कर्तुं प्रचक्रमे ॥ ३०७  
क्षणाच्च तस्य वेतालस्यास्याज्ज्वालोदभूत्तदा ।  
यथा स साधकस्त्रासादुत्थायापासरत्ततः ॥ ३०८  
सत्त्वच्युतं च तं स्रस्तस्रुक्स्रुवं परिधाव्य सः ।  
वेतालो व्यात्तवदनः साङ्गोपाङ्गं निगीर्णवान् ॥ ३०९  
तद्दृष्ट्वा खड्गमुद्यम्य यावच्छ्रीदर्शनः स तम् ।  
अभिधावति तावत्स वेतालस्तमभाषत ॥ 12.6.३१०  
भोः श्रीदर्शन धैर्येण तुष्टोऽस्म्येवंविधेन ते ।  
तत्सर्षपान्गृहाण त्वमिमान्मन्मुखसम्भवान् ॥ ३११  
एभिः शिरोनिबद्धैश्च पाणिस्थैश्चैष भूपतिः ।  
निवृत्तयक्ष्मदोषार्तिः सद्य एव भविष्यति ॥ ३१२  
त्वं चाचिरेण सर्वस्याः पृथ्व्या राजा भविष्यसि ।  
इति तद्वचनं श्रुत्वा तं स श्रीदर्शनोऽभ्यधात् ॥ ३१३  
साधकेन विनैतेन तत्र यास्याम्यहं कथम् ।  
अनेन स हतः स्वार्थलोभादिति वदेन्नृपः ॥ ३१४  
एवं श्रीदर्शनेनोक्ते वेतालः स जगाद तम् ।  
वच्मि ते प्रत्ययं येन शुद्धिस्तव भविष्यति ॥ ३१५  
इमं मृतं मन्निगीर्णमिहास्यैव शवस्य हि ।  
उदरं पाटयित्वा त्वमन्तस्थं दर्शयिष्यसि ॥ ३१६  
इत्युक्त्वा स ययौ क्वापि वेतालोऽर्पितसर्षपः ।  
निर्गत्यैव शवात्तस्माच्छवः सोऽप्यपतद्भुवि ॥ ३१७  
स्वीकृत्य सर्षपान्सोऽपि गत्वा श्रीदर्शनस्ततः ।  
सहायाध्युषिते तस्मिन्मठे रात्रिं निनाय ताम् ॥ ३१८  
प्रगे राज्ञोऽन्तिकं गत्वा रात्रिवृत्तं निवेद्य तत् ।  
मन्त्रिभ्योऽदर्शयन्नीत्वा साधकं तं शवोदरात् ॥ ३१९  
ततो बबन्ध राज्ञस्तान्पाणौ मूर्ध्नि च सर्षपान् ।  
तेन सोऽभून्नृपो नष्टनिःशेषव्याधिनिर्वृतः ॥ 12.6.३२०  
अथ तुष्टः स नृपतिः श्रीसेनः प्राणदायिनम् ।  
अनपत्यः सुतत्वेन तं श्रीदर्शनमग्रहीत् ॥ ३२१  
अभ्यषिञ्चच्च तं वीरं यौवराज्ये तदैव सः ।  
उप्तं सुकृतबीजं हि सुक्षेत्रेषु महाफलम् ॥ ३२२  
ततः श्रीदर्शनः श्रीमानुपयेमे स तत्र ताम् ।  
पद्मिष्ठां पूर्वसेवार्थं लक्ष्मीमिव सहागताम् ॥ ३२३  
तया समं स भुञ्जानो भोगान्मुखरकेण च ।  
तद्भ्रात्रा सोऽथ तत्रासीत्पृथ्वीं वीरोऽनुपालयन् ॥ ३२४  
एकदा जलधेस्तीरात्प्राप्य रत्नविनायकम् ।  
उपेन्द्रशक्तिरानीय ददौ तस्मै महावणिक् ॥ ३२५  
तमनर्घं समालोक्य युवराजः स भक्तितः ।  
तत्र प्रतिष्ठापितवान्विभवेनातिभूयसा ॥ ३२६  
ददौ ग्रामसहस्रं च नित्यभोगाय तत्र सः ।  
यात्रोत्सवं च विदधे मिलिताखिलमानवम् ॥ ३२७  
नृत्तवादित्रगीतैश्च तत्र सातिशयैर्निशि ।  
परितुष्टो गणानेवमादिदेश गणाधिपः ॥ ३२८  
मत्प्रसादादयं भावी सम्राट् श्रीदर्शनो भुवि ।  
तदिहास्त्यपराम्भोधौ हंसद्वीपमिति श्रुतम् ॥ ३२९  
द्वीपं तत्रास्ति च क्ष्माभृदनङ्गोदयसञ्ज्ञकः ।  
अनङ्गमञ्जरीत्यस्ति स्त्रीरत्नं तस्य चात्मजा ॥ ३३०  
मद्भक्ता सा च कन्या मामर्चित्वा याचते सदा ।  
सर्वपृथ्वीश्वरं देहि पतिं मे भगवन्निति ॥ ३३१  
अतः श्रीदर्शनेनैतां पत्या संयोजयाम्यहम् ।  
उभयोरेतयोरेवं दत्तं भक्तिफलं भवेत् ॥ ३३२  
तस्माच्छ्रीदर्शनस्तत्र नीत्वा युष्माभिरेतयोः ।  
अन्योन्यदर्शनं युक्त्या सम्पाद्यानीयतां द्रुतम् ॥ ३३३  
संयोगस्तु शनैः सम्यक्क्रमेण भवितानयोः ।  
अद्यैव तु स नास्त्येव भवितव्यं हि तत्तथा ॥ ३३४  
किं चैवं वणिजोऽप्यस्य प्रतिमाप्रापकस्य मे ।  
उपेन्द्रशक्तेरस्त्येव विहिता काप्युपक्रिया ॥ ३३५  
एवं गणेशेनादिष्टा गणा रात्रौ तदैव तम् ।  
सुप्तं श्रीदर्शनं निन्युर्हंसद्वीपं स्वसिद्धितः ॥ ३३६  
तत्र चानङ्गमञ्जर्यास्तं प्रवेश्यैव वासके ।  
सुप्तायाः शयने तस्या राजपुत्र्या न्यवेशयन् ॥ ३३७  
प्रबुद्धः स क्षणात्तत्र ज्वलद्रत्नप्रदीपके ।  
द्योतमानवितानादिनानानर्घमहामणौ ॥ ३३८  
राजावर्तोपलश्यामतले सद्वासवेश्मनि ।  
पर्यङ्कशयने धौतसितपट्टोत्तरच्छदे ॥ ३३९  
शयानाममृतस्यन्दसुन्दरप्रसरद्द्युतिम् ।  
सर्वतः प्रस्फुरत्तारतारावलिमनोरमे ॥ ३४०  
गगने धवलाम्भोदशकलोत्सङ्गवर्तिनीम् ।  
शरच्छशभृतो मूर्तिमिवानन्दकरीं दृशोः ॥ ३४१  
श्रीदर्शनस्तां सहसा ददर्शानङ्गमञ्जरीम् ।  
हृष्टविस्मितविभ्रान्तश्चिन्तयामास च क्षणम् ॥ ३४२  
क्व सुप्तः क्व प्रबुद्धोऽस्मि किमिदं केयमङ्गना ।  
स्वप्नो ध्रुवमसौ सोऽपि वरमस्त्वयमीदृशः ॥ ३४३  
प्रबोध्य तदिमां तावत्पश्यामीति विविच्य सः ।  
नुदति स्म शनैरंसे पाणिनानङ्गमञ्जरीम् ॥ ३४४  
सापि तस्य करस्पर्शादिन्दोरिव कुमुद्वती ।  
व्यालोलनेत्रभ्रमरा प्रबोधं प्राप तत्क्षणम् ॥ ३४५  
दृष्ट्वा च तं क्षणं दध्यौ कोऽयं दिव्याकृतिर्भवेत् ।  
दुष्प्रवेशे प्रविष्टोऽत्र देवो नूनमसाविति ॥ ३४६  
उत्थाय चैतं पप्रच्छ सम्भ्रमप्रश्रयाकुला ।  
कस्त्वं कस्मात्कथं चेह प्रविष्टोऽस्युच्यतामिति ॥ ३४७  
ततः श्रीदर्शनेनोक्ते स्वोदन्ते साप्यवोचत ।  
तत्पृष्टा सुन्दरी चास्मै देशनामान्वयान्निजान् ॥ ३४८  
सोत्कावन्योन्यसन्त्यक्तस्वप्नभ्रान्ती ततश्च तौ ।  
भूषणानां विनिमयं चक्रतुर्निश्चयाप्तये ॥ ३४९  
अथोभावपि गान्धर्वविवाहोत्सुकमानसौ ।  
ते गणा मोहयित्वा तौ निन्युर्निद्रावशं तदा ॥ ३५०  
जातिनिद्रं गृहीत्वा च तं तु श्रीदर्शनं ततः ।  
स्वगृहं प्रापयामासुस्तदैवाप्राप्तवाञ्छितम् ॥ ३५१  
तत्रापगतनिद्रश्च धाम्नि श्रीदर्शनो निजे ।  
स्थितः स्त्र्याभरणैर्युक्तं दृष्ट्वात्मानं व्यचिन्तयत् ॥ ३५२  
अहो किमेतत्क्व नु सा हंसद्वीपेश्वरात्मजा ।  
क्व तद्वासगृहं दिव्यं क्वाहं पुनरिहैव च ॥ ३५३  
न च स्वप्नः स यत्तानि तदीयाभरणानि मे ।  
तिष्ठन्त्येतानि तन्नूनं विलासः कोऽप्ययं विधेः ॥ ३५४  
इत्यादि चिन्तयन्पत्न्या पृष्टः सुप्तप्रबुद्धया ।  
पद्मिष्ठया धीर्यमाणः साध्व्या तां सोऽनयन्निशाम् ॥ ३५५  
प्रातश्च सर्वं राज्ञेऽपि श्रीसेनाय तदब्रवीत् ।  
अनङ्गमञ्जरीनामचिह्निताभरणान्वितः ॥ ३५६  
राजापि तत्प्रियैषी स हंसद्वीपं गवेषयन् ।  
मार्गं दत्त्वापि पटहं नोपलेभे कुतश्चन ॥ ३५७  
ततः श्रीदर्शनस्तत्र स विनानङ्गमञ्जरीम् ।  
आसीत्स्मरज्वराक्रान्तः सर्वभोगपराङ्मुखः ॥ ३५८  
नाहारं श्रद्दधे पश्यन्ना हारं तदलङ्कृतीः ।  
स्वापं जहावपश्यंस्तु स्वापं तन्मुखपङ्कजम् ॥ ३५९  
अत्रान्तरे च सा तत्र हंसद्वीपे नृपात्मजा ।  
तूर्यशब्दैः प्रबुबुधे प्रभातेऽनङ्गमञ्जरी ॥ ३६०  
स्मृत्वा तद्रात्रिवृत्तं सा दृष्ट्वा चालङ्कृता तनुम् ।  
श्रीदर्शनालङ्करणैश्चिन्तामौत्सुक्यतो ययौ ॥ ३६१  
स्वप्नभ्रान्तिहरैर्दत्तप्रेमभिर्दुर्लभे जने ।  
एभिराभरणैर्नीतास्म्यहं जीवितसंशयम् ॥ ३६२  
इत्यादि चिन्तयन्तीं तां पुरुषाभरणैर्युताम् ।  
पितानङ्गोदयोऽकस्मात्प्रविश्यात्र व्यलोकयत् ॥ ३६२  
वाससाच्छादिताङ्गीं च लज्जयावनतां ततः ।  
पप्रच्छोत्सङ्गमारोप्य स तां राजातिवत्सलः ॥ ३६४  
किमयं पुत्रि पुंवेषः किं त्रपा चेदृशी वद ।  
मा कृथा मय्यविश्वासं बद्धाः प्राणा हि मे त्वयि ॥ ३६५  
इत्यादिभिः प्रियालापैस्तेन मन्दीकृतज्ञपा ।  
पित्रा शनैस्तं वृत्तान्तं कृत्स्नं तस्मै शशंस सा ॥ ३६६  
395  
तरङ्गः ६ ।] शशाङ्कवतीलम्बकः १२ । ३९५  
ततः सोऽस्याः पिता राजा तदमानुषगोचरम् ।  
इन्द्रजालमिवावैत्य ययौ कर्तव्यसंशयम् ॥ ३६७  
गत्वैव तच्च पप्रच्छ सुप्रीतं सिद्धयोगिनम् ।  
महाव्रतधरं ब्रह्मसोमं नाम स्वदेशकम् ॥ ३६८  
स वीक्ष्य प्रणिधानेन नृपं तं तापसोऽभ्यधात् ।  
मालवात्सत्यमानिन्ये गणै श्रीदर्शनो नृपः ॥ ३६९  
गणेश्वरः प्रसन्नो हि त्वत्पुत्र्यास्तस्य चोभयोः ।  
तत्प्रसादाच्च राजा स सार्वभौमो भविष्यति ॥ ३७०  
तच्छ्लाघनीयो दुहितुस्तव भर्ता स तादृशः ।  
इत्युक्ते ज्ञानिना तेन प्रह्वो राजा जगाद तम् ॥ ३७१  
क्व मालवः क्व भगवन्हंसद्वीपो महानयम् ।  
पन्था दुर्गश्च कार्यं च नेदं कालान्तरक्षमम् ॥ ३७२  
तत्प्रसादपरो नित्यं त्वमेवात्र गतिर्मम ।  
इति राज्ञा स विज्ञप्तस्तपस्वी भक्तवत्सलः ॥ ३७३  
एषोऽहं साधयाम्येतदित्युक्त्वान्तर्दधे ततः ।  
क्षणाच्च मालवं प्राप पुरं श्रीसेनभूभृतः ॥ ३७४  
तत्र तस्मिन्प्रविश्यैव श्रीदर्शनविनिर्मिते ।  
देवागारे गणाधीशं प्रणम्योपविवेश सः ॥ ३७५  
नमोऽस्तु तुभ्यं नक्षत्रमालामण्डितमूर्धने ।  
सुमेरुशिखराभाय कल्याणमयमूर्तये ॥ ३७६  
नौमि नृत्तोत्सवोत्क्षिप्तसरलाभ्रंलिहं तव ।  
करं त्रिभुवनागारधारणस्तम्भसन्निभम् ॥ ३७७  
निधानं सर्वसिद्धीनां विघ्नान्तक नमाम्यहम् ।  
पृथुलोदरकुम्भं ते पन्नगाभरणं वपुः ॥ ३७८  
इति तत्र स यावच्च गणेशं स्तौति तापसः ।  
तावत्तत्प्रतिमानेतुः पुत्रस्तस्य वणिक्पतेः ॥ ३७९  
उपेन्द्रशक्तेरुद्दामचिरोन्मादविशृङ्खलः ।  
भ्राम्यन्महेन्द्रशक्त्याख्यो विवेशात्रैव दैवतः ॥ ३८०  
अभ्यधावद्ग्रहीतुं च तमेव स तपस्विनम् ।  
ततः स पाणिना तत्र तपस्वी तमताडयत् ॥ ३८१  
स तेन न्यस्तमन्त्रेण पाणिना तस्य ताडितः ।  
शान्तोन्मादस्तथैवाभूत्स्वस्थबुद्धिर्वणिक्सुतः ॥ ३८२  
जातलज्जश्च स ततो निर्गत्यैव दिगम्बरः ।  
हस्ताच्छादितकौपीनो जगाम स्वगृहं प्रति ॥ ३८३  
तत्कालं लोकतो बुद्ध्वा समेत्यानन्दनिर्भरः ।  
उपेन्द्रशक्तिः स्वपिता तमनैषीन्निजं गृहम् ॥ ३८४  
तत्र तं स्नपयित्वा च कृत्वा वस्त्राद्यलङ्कृतम् ।  
तद्युक्तस्तापसं तं स ब्रह्मसोममुपाययौ ॥ ३८५  
उपानयच्च बह्वस्मै धनं पुत्रप्रदायिने ।  
स तु तन्नैव जग्राह तापसो दिव्यसिद्धिभृत् ॥ ३८६  
अत्रान्तरे च तद्बुद्ध्वा तमुपागात्तपस्विनम् ।  
श्रीदर्शनान्वितो भक्त्या श्रीसेननृपतिः स्वयम् ॥ ३८७  
प्रणिपत्य स्तुतिं कृत्वा तं स राजा व्यजिज्ञपत् ।  
सम्पन्ना वणिजस्तावत्पुत्रस्वास्थ्यादुपक्रिया ॥ ३८८  
युष्मदागमनादस्य तन्ममापि तथा कुरु ।  
यथा श्रीदर्शनस्यास्य मत्सूनोः कुशलं भवेत् ॥ ३८९  
इति तेनार्थितो राज्ञा तापसः सोऽब्रवीद्धसन् ।  
राजन्किमस्य चौरस्य करोम्यहमभीप्सितम् ॥ ३९०  
यो राजपुत्र्या हृदयं मुषित्वाभरणानि च ।  
रात्रावनङ्गमञ्जर्या हंसद्वीपादिहागतः ॥ ३९१  
तथापि त्वद्वचः कार्यं मयेत्युक्त्वा प्रकोष्ठतः ।  
श्रीदर्शनं तमादाय तापसोऽन्तर्दधेऽथ सः ॥ ३९२  
स प्राप्य हंसद्वीपं च राज्ञोऽनङ्गोदयस्य तम् ।  
प्रावेशयद्राजधानीं तत्सुताभरणैर्युतम् ॥ ३९३  
सोऽप्यभ्यनन्दत्तं राजा प्राप्तं श्रीदर्शनं तदा ।  
हृष्टः पूर्वं तमभ्यर्च्य पादनम्रस्तपस्विनम् ॥ ३९४  
ददौ च तां सुतां तस्मै पुण्याहेऽनङ्गमञ्जरीम् ।  
श्रीदर्शनाय रत्नौघमालिनीं वसुधामिव ॥ ३९५  
तया बद्ध्वा समेतं च तं स जामातरं पुनः ।  
मालवं प्रापयामास शक्त्या तस्य तपस्विनः ॥ ३९६  
तत्र प्राप्तश्च स ततः कान्ताद्वितयसङ्गतः ।  
श्रीदर्शनः सुखं तस्थौ हृष्टराजाभिनन्दितः ॥ ३९७  
कालेन तस्मिञ्श्रीसेने राज्ञि लोकान्तरं गते ।  
तद्राज्यं प्राप्य पृथिवीं कृत्स्नां वीरो जिगाय सः ॥ ३९८  
समासादितसाम्राज्यः स तयोर्भार्ययोर्द्वयोः ।  
पद्मिष्ठानङ्गमञ्जर्योस्तनयौ द्वावजीजनत् ॥ ३९९  
एकं तयोः पद्मसेनं नाम्ना स कृतवान्नृपः ।  
अनङ्गसेनमपरं वृद्धिं तौ चात्र नीतवान् ॥ ४००  
याति काले च देवीभ्यां सह सोऽभ्यन्तरे स्थितः ।  
श्रीदर्शनोऽशृणोद्राजा विप्रस्याक्रन्दितं बहिः ॥ ४०१  
प्रवेश्य तं च पप्रच्छ विप्रमाक्रन्दकारणम् ।  
ततः स दर्शितोद्वेगो विप्रस्तमिदमब्रवीत् ॥ ४०२  
योऽभूद्दीप्तशिखोऽग्निर्मे सोऽट्टहासमुचाधुना ।  
सज्योतिर्धूमलेखोऽपि कालमेघेन नाशितः ॥ ४०३  
इत्युक्त्वा दृष्टनष्टोऽभूद्ब्राह्मणः सोऽत्र तत्क्षणम् ।  
किमेतदुक्तमेतेन क्व गतश्चेति विस्मयात् ॥ ४०४  
यावत्स राजा ब्रूते च तावद्देव्यावशङ्कितम् ।  
धाराश्रुणा रुदन्त्यौ ते तस्य पञ्चत्वमापतुः ॥ ४०५  
तद्दृष्ट्वाशनिपातोग्रं सहसा स महीपतिः ।  
हा हा किमिदमित्यार्तो विलपन्नपतद्भुवि ॥ ४०६  
पतितं च तमादाय पार्श्वगा निन्युरन्यतः ।  
देव्योश्च वह्निसंस्कारं नीत्वा मुखरको व्यधात् ॥ ४०७  
लब्धसञ्ज्ञोऽनुशोच्याथ भार्ये ते सुचिरं नृपः ।  
तयोर्निर्वर्तयामास स स्नेहादौर्ध्वदैहिकम् ॥ ४०८  
बाष्पदुर्दिनबद्धान्धकारं नीत्वा च वत्सरम् ।  
द्वाभ्यां विभज्य पुत्राभ्यां पृथ्वीराज्यं ददौ द्विधा ॥ ४०९  
ततो निर्गत्य नगरात्प्रकृतीरनुयायिनीः ।  
निवर्त्य जातवैराग्यः शिश्रिये तपसे वनम् ॥ ४१०  
फलमूलाशनस्तत्र वसञ्जातु यदृच्छया ।  
भ्रमन्सोऽन्तिकमेकस्य प्राप न्यग्रोधशाखिनः ॥ ४११  
तत्र प्राप्तमकस्मात्तं निर्गत्यैव तरोस्ततः ।  
ऊचतुर्दिव्यरूपे द्वे फलमूलकरे स्त्रियौ ॥ ४१२  
राजन्नेहि गृहाणैतान्यद्य मूलफलानि नौ ।  
तच्छ्रुत्वा सोऽब्रवीद्ब्रूतं तावन्मे के युवामिति ॥ ४१३  
ततस्ते दिव्यनार्यौ तमूचतुस्तर्हि नौ गृहम् ।  
एहि प्रविश्य तत्रैतद्वक्ष्यामस्ते यथातथम् ॥ ४१४  
तच्छ्रुत्वा स तथेत्युक्त्वा ताभ्यां श्रीदर्शनः सह ।  
प्रविष्टोऽत्र ददर्शान्तर्दिव्यं हेममयं पुरम् ॥ ४१५  
विश्रान्तस्तत्र दिव्यानि भुक्तवांश्च फलानि सः ।  
नारीभ्यां जगदे ताभ्यामिदानीं नृपते शृणु ॥ ४१६  
आसीत्कमलगर्भाख्यः प्रतिष्ठाने पुरा द्विजः ।  
तस्याभूता च भार्ये द्वे एका पथ्या बलापरा ॥ ४१७  
जराक्रान्ताश्च कालेन ते भार्यापतयस्त्रयः ।  
पर्यन्ते विविशुर्वह्निं सहान्योन्यानुरागिणः ॥ ४१८  
भार्यापतित्वं सर्वस्मिन्भूयाज्जन्मनि नः प्रभो ।  
इति प्रार्थ्यत तस्मिंश्च काले तैरनलाद्वरः ॥ ४१९  
ततः कमलगर्भोऽसौ यक्षयोनावजायत ।  
प्रदीप्ताक्षस्य यक्षस्य पुत्रो दीप्तशिखाभिधः ॥ ४२०  
कनीयानट्टहासस्य भ्राता तीव्रतपोबलात् ।  
तद्भार्ये अपि ते पथ्याबले यक्षपतेः सुते ॥ ४२१  
धूमकेत्वभिधानस्य जज्ञाते यक्षकन्यके ।  
ज्योतिर्लेखाभिधानैका धूमलेखेति चापरा ॥ ४२२  
कालेन च भगिन्यौ ते कन्यके प्राप्तयौवने ।  
भर्त्रर्थं तपसा गत्वारण्येऽतोषयतां हरम् ॥ ४२३  
स तुष्टो दर्शनं दत्त्वा देवस्ते द्वे समादिशत् ।  
सममेव प्रविश्याग्निं युवाभ्यां पूर्वजन्मनि ॥ ४२४  
येन साकं वृतं भार्यापतित्वं सर्वजन्मसु ।  
स वां यक्षोऽट्टहासस्य भ्राता दीप्तशिखाभिधः ॥ ४२५  
जातः स स्वामिशापेन पुनर्मर्त्यत्वमागतः ।  
जातः श्रीदर्शनो नाम तद्युवामपि गच्छतम् ॥ ४२६  
भवेतां मर्त्यलोकेऽस्य भार्ये शापक्षये पुनः ।  
यूयं च भार्यापतयो यक्षाः सर्वे भविष्यथ ॥ ४२७  
इति गौरीपतेर्वाक्यादुभे ते यक्षकन्यके ।  
पद्मिष्ठानङ्गमञ्जर्यावजायेतां भुवस्तले ॥ ४२८  
श्रीदर्शनस्य भार्यात्वं प्राप्ते सत्यौ च तेऽचिरात् ।  
एत्य तेनाट्टहासेन युक्त्या ब्राह्मणरूपिणा ॥ ४२९  
श्लिष्टोक्त्या स्मारिते दैवाज्जातिं नामान्युदीर्य यत् ।  
तेन ते तां तनुं त्यक्त्वा यक्षिणीत्वमुपागते ॥ ४३०  
ते चावां त्वमिमे विद्धि भवान्दीप्तशिखश्च सः ।  
इत्युक्त एव ताभ्यां तां जातिं श्रीदर्शनोऽस्मरत् ॥ ४३१  
सम्पन्नश्च ततः सद्यो यक्षो दीप्तशिखोऽत्र सः ।  
प्राप्तश्च ताभ्यां भार्याभ्यां संयोगं विधिवत्पुनः ॥ ४३२  
तमिमं विद्धि मां यक्षं विचित्रकथ ते इमे ।  
ज्योतिर्लेखा तथा धूमलेखा जानीहि मे प्रिये ॥ ४३३  
तदेवं मादृशां देववंशजानामपीदृशम् ।  
सुखदुःखं भवेत्कामं मानुषाणां कथैव का ॥ ४३४  
युष्माकं चाचिराद्वत्स भविष्यति समागमः ।  
भर्त्रा मृगाङ्कदत्तेन मा विषादमतः कृथाः ॥ ४३५  
अहं चेह तवातिथ्यहेतोरास्थामिदं हि मे ।  
भौमं धाम तदास्स्वेह करिष्येऽभिमतं तव ॥ ४३६  
ततो यास्यामि कैलासं स्वं धामेति निजां कथाम् ।  
उक्त्वा स यक्षो मां तत्र कञ्चित्कालमुपाचरत् ॥ ४३७  
अद्य युष्मानिह प्राप्ताञ्ज्ञात्वा रात्रौ स सन्मतिः ।  
सुप्तानां भवतां मध्ये सुप्तमानीय मां न्यधात् ॥ ४३८  
ततो दृष्टोऽस्मि युष्माभिर्यूय दृष्टा मयापि च ।  
इत्येष युष्मद्विश्लेषे वृत्तान्तो देव मामकः ॥ ४३९  
इति निजसचिवान्निशम्य तस्मान्न्निशि स विचित्रकथाद्यथार्थनाम्नः ।  
सुखमभजदतीव राजपुत्रः सममपरैः सचिवैर्मृगाङ्कदत्तः ॥ ४४०  
नीत्वात्र रात्रिमटवीभुवि नागशापविश्लेषितान्मिलितशेषसखीन्विचिन्वन् ।  
अभ्युज्जयिन्युदचलच्च शशाङ्कवत्या लाभाय सोऽर्पितमतिः सह तैर्वयस्यैः ॥ ४४१  
इति महाकविश्रीसोमदेवभट्टविरचिते कथासरित्सागरे शशाङ्कवतीलम्बके षष्ठस्तरङ्गः ।