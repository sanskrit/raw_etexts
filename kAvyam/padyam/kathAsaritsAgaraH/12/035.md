---
title: ०३५

---
पञ्चत्रिंशस्तरङ्गः ।  
ततः प्राप्तः समुत्थाय तस्माद्वरसरस्तटात् ।  
मृगाङ्कदत्तः सचिवैरशेषैर्मिलितैः सह ॥ १  
युक्तः श्रुतधिना तेन प्रायादुज्जयिनीं प्रति ।  
स शशाङ्कवतीं प्रेप्सुर्नत्वा तं विघ्नजिद्द्रुमम् ॥ २  
ततस्तास्ता वनभुवो भूयोऽनेकशतह्रदाः ।  
तमालश्यामलाभोगा घनागमनिशा इव ॥ ३  
अन्याश्च विचरद्भीममत्तेभाभग्नकीचकाः ।  
विपरीतार्जुनाकारा विराटनगरीनिभाः ॥ ४  
गिरीन्द्रकन्दराश्चैव शुद्धाः पुष्पवतीरपि ।  
क्रूरसत्त्वाश्रिताः शान्तैर्मुनिभिः संश्रिता अपि ॥ ५  
अतिक्रम्य क्रमाद्वीरः स सर्वसचिवान्वितः ।  
प्रापदुज्जयिनीपुर्याः सन्निकर्षं नृपात्मजः ॥ ६  
ततो गन्धवतीं प्राप्य नदीं स्नानहृतक्लमः ।  
तीर्त्वा च तां महाकालश्मशानं प्राप सानुगः ॥ ७  
ददर्श तच्च नानास्थिकपालशकलाकुलम् ।  
धृतमानुषकङ्कालकरालं वीरसेवितम् ॥ ८  
बहुभूतगणाकीर्णमाक्रीडड्डाकिनीप्रियम् ।  
महाभैरवमासन्नचिताधूममलीमसम् ॥ ९  
तदतिक्रम्य चापश्यत्स तां युगपुरातनीम् ।  
पुरीमुज्जयिनीं गुप्तां कर्मसेनेन भूभुजा ॥ 12.35.१०  
अधिष्ठितप्रतोलीकां रक्षिभिर्विविधायुधैः ।  
प्रवीरकुलजानेकराजपुत्राभिरक्षितैः ॥ ११  
गिरीन्द्रशिखराकारैः प्राकारैः परिवेष्टिताम् ।  
दुष्प्रवेशामविज्ञातैर्हस्त्यश्वरथसङ्कुलाम् ॥ १२  
विलोक्य तादृशीं तां च सर्वतोऽप्यतिदुर्गमाम् ।  
मृगाङ्कदत्तो विमनाः सचिवान्स्वानुवाच सः ॥ १३  
कष्टं क्लेशशतैरेवमभव्यस्यागतस्य मे ।  
प्रवेश एव नास्तीह प्रियाप्राप्तौ तु का गतिः ॥ १४  
तच्छ्रुत्वा तेऽप्यवोचस्तं किमेषा प्रतिभाति ते ।  
अस्माकमियतां देव बलसाध्या महापुरी ॥ १५  
उपायोऽत्र विचेतव्यः स चावश्यं भविष्यति ।  
दैवतैर्बहुशो ह्येतदादिष्टं विस्मृतं कथम् ॥ १६  
इत्युक्तः सचिवैस्तस्या नगर्या बहिरेव सः ।  
मृगाङ्कदत्तो दिवसान्कांश्चित्तस्थौ परिभ्रमन् ॥ १७  
प्राक्सिद्धमथ वेतालं दध्यौ विक्रमकेसरी ।  
तन्मन्त्री वासभवनात्तत्प्रियाकर्षणेच्छया ॥ १८  
सोऽपि कृष्णच्छविः प्रांशुरुष्ट्रग्रीवो गजाननः ।  
महिषाङ्घ्रिरुलूकाक्षो वेतालः खरकर्णकः ॥ १९  
एत्य तत्र प्रवेष्टुं यन्न शशाक जगाम तत् ।  
शम्भोर्वरात्तां नगरीं नाक्रामन्ति तथाविधाः ॥ 12.35.२०  
अथामात्यैर्वृतं खिन्नं प्रवेशोन्मुखचेतसम् ।  
मृगाङ्कदत्तं श्रुतधिर्नीतिज्ञः सोऽब्रवीद्द्विजः ॥ २१  
किं देव नीतितत्त्वज्ञोऽप्यजानन्निव मुह्यसि ।  
स्वपरान्तरमप्रेक्ष्य मतः कस्येह विक्रमः ॥ २२  
एकैकस्मिन्नगर्यां हि द्वारेष्वस्यां चतुर्ष्वपि ।  
कुञ्जराणां सहस्रे द्वे वाजिनां पञ्चविंशतिः ॥ २३  
रथानां दशलक्षं च पदातीनां दिवानिशम् ।  
सन्नद्धमास्ते रक्षार्थं वीराधिष्ठानदुर्जयम् ॥ २४  
तन्नः कतिपयानां यत्सहसात्र प्रवेशनम् ।  
परं पतङ्गवृत्तिः सा नार्थसिद्धिस्तु काचन ॥ २५  
सैन्येनापि च नाल्पेन युक्ता क्षेप्तुमियं पुरी ।  
हस्तिपादातयुद्धं तद्विरोधोऽधिबलेन यत् ॥ २६  
तन्मायाबटुना तेन पुलिन्दपृथिवीभृता ।  
सुहृदा नर्मदाग्राहभयात्त्रातेन दारुणात् ॥ २७  
तन्मित्रेण च मातङ्गराजेनातिबलीयसा ।  
तेन दुर्गपिशाचेन तत्सम्बन्धानुरागिणा ॥ २८  
किरातराजेन यथा बालसब्रह्मचारिणा ।  
शक्तिरक्षितसञ्ज्ञेन तेन विक्रमशालिना ॥ २९  
समेत्य सबलैः सर्वैः सैन्यपूरितदिङ्मुखः ।  
सम्यक्सहायसम्पन्नः साधयैतत्समीहितम् ॥ 12.35.३०  
किरातराजश्च स ते दूतागमनसंविदम् ।  
प्रतीक्षमाणः स्थित इत्येतत्ते विस्मृतं कथम् ॥ ३१  
मायाबटुश्च मातङ्गराजादेशागतो भुवम् ।  
सज्जस्तेन सदैवास्ते संवित्तस्य कृता ह्यसौ ॥ ३२  
तत्तस्य मातङ्गपतेर्विन्ध्यदक्षिणपार्श्वगम् ।  
निवासकोट्ट गच्छामः करभग्रीवनामकम् ॥ ३३  
तत्रैवाहूयते राजा कैरातः शक्तिरक्षितः ।  
ततः सम्भूय सर्वैस्तैरुद्योगः सिद्धये शुभः ॥ ३४  
श्रुत्वैतच्छ्रुतधेर्वाक्यमर्थवत्प्राज्ञसम्मतम् ।  
मृगाङ्कदत्तः सामात्यस्तथेति श्रद्दधेतराम् ॥ ३५  
अन्येद्युश्च नमस्कृत्य गुणिबन्धुं धृतोदयम् ।  
प्रदर्शिताशं विश्वस्य नभोनित्याध्वगं रविम् ॥ ३६  
उच्चचाल ततो विन्ध्यपार्श्वं तं दक्षिणं प्रति ।  
तस्य दुर्गपिशाचस्य मातङ्गेन्द्रस्य केतनम् ॥ ३७  
तन्मन्त्रिणश्च स व्याघ्रसेनो भीमपराक्रमः ।  
गुणाकरो मेघबलः समं विमलबुद्धिना ॥ ३८  
स विचित्रकथः स्थूलबाहुर्विक्रमकेसरी ।  
प्रचण्डशक्तिः श्रुतधिर्दृढमुष्टिस्तमन्वगुः ॥ ३९  
तैः समं सोऽतिविस्तीर्णा निजचेष्टा इवाटवीः ।  
गहनांश्च वनोद्देशान्स्वाभिप्रायानिव क्रमात् ॥ 12.35.४०  
अतिक्रामन्सरस्तीरतरुमूलनिशाश्रयः ।  
प्राप्यारुरोह विन्ध्याद्रिमात्मचित्तमिवोन्नतम् ॥ ४१  
तस्याग्राद्दक्षिणं पार्श्वमवरुह्म च दूरतः ।  
दन्तिदत्ताजिनचिता भिल्लपल्लीर्विलोकयन् ॥ ४२  
कुत्र स्यादास्पदं तस्य मातङ्गाधिपतेरिह ।  
कुतो ज्ञास्याम इत्यन्तर्दध्यौ राजसुतोऽत्र सः ॥ ४३  
तावच्च सम्मुखायातमेकं मुनिकुमारकम् ।  
स ददर्श सहामात्यैः पप्रच्छ च कृतानतिः ॥ ४४  
अपि जानासि कुत्रेह गृह मातङ्गभूपतेः ।  
सौम्य दुर्गपिशाचस्य द्रष्टव्यो वर्तते हि नः ॥ ४५  
तच्छ्रुत्वा स जगादैवं साधुस्तापसपुत्रकः ।  
इतः पञ्चवटीत्यस्ति प्रदेशः क्रोशमात्रके ॥ ४६  
नातिदूरे च तस्याभूदगस्त्यस्याश्रमो मुनेः ।  
नाकतः पातितोत्सिक्तनहुषेन्द्रस्य हेलया ॥ ४७  
यत्र पित्राज्ञयोपात्तवनवासः सलक्ष्मणः ।  
सीतयानुगतो रामो मुनिमन्वास्त तं चिरम् ॥ ४८  
रक्षोविनाशपिशुनौ चन्द्रार्काविव यत्र सः ।  
आस्कन्दितुं प्रवृत्तोऽभूत्कबन्धो रामलक्ष्मणौ ॥ ४९  
यत्र योजनबाहोश्च रामो भुजमपातयत् ।  
अगस्त्यप्रार्थनायातनहुषाजगरोपमम् ॥ 12.35.५०  
यत्र मेघागमेऽद्यापि श्रुत्वा जलधरध्वनिम् ।  
स्मरन्तो रामकोदण्डरवस्याम्बररोधिनः ॥ ५१  
वीक्ष्य विष्वग्दिशः शून्या गृह्णन्त्युद्बाष्पलोचनाः ।  
जानकीवर्धिताः शष्पकवलं न जरन्मृगाः ॥ ५२  
हतशेषानिव त्रातुं हरिणान्यत्र राघवम् ।  
जहार हेमहरिणो वैदेहीविरहप्रदः ॥ ५३  
कावेरीवारिबहले यत्रानेकमहाह्रदे ।  
पीत्वोद्गीर्णमिवागस्त्येनाब्धिपाथः पदे पदे ॥ ५४  
तस्याश्रमस्य नात्यन्तदूरे विन्ध्यस्य सानुनि ।  
करभग्रीवनामास्ति कोट्टः कुटिलदुर्गमः ॥ ५५  
तत्र प्रतिवसत्यन्तर्भूपालानिर्जितो बली ।  
स मातङ्गपतिर्दुर्गपिशाचश्चण्डविक्रमः ॥ ५६  
धनुर्धराणां लक्षस्य तेषामधिपतिश्च सः ।  
योधपञ्चशती येषामेकैकमनुधावति ॥ ५७  
तैर्दस्युभिः स मुष्णाति सार्थान्दलयति द्विषः ।  
भुङ्क्ते महाटवीं चैतां तांस्तानगणयन्नृपान् ॥ ५८  
एतन्मुनिसुताच्छ्रुवा तमामन्त्र्य स सानुगः ।  
मृगाङ्कदत्तस्तेनैव मार्गेण त्वरितं ययौ ॥ ५९  
प्राप? तस्य करभग्रीवस्य निकटं क्रमात् ।  
मातङ्गराजकोट्टस्य भिल्लपल्लीसमाकुलम् ॥ 12.35.६०  
ददर्शादूरतश्चात्र शबरौघानितस्ततः ।  
बर्हिबर्हेभदशनव्याघ्रचर्ममृगामिषान् ॥ ६१  
तिर्यञ्च इव जीवन्ति पश्यतारण्यवृत्तयः ।  
चित्रं तदप्यमी दुर्गपिशाचं ब्रुवते प्रभुम् ॥ ६२  
नास्त्येवाराजकं किञ्चिद्बत कोऽपि प्रजास्वहो ।  
राजशब्दः सुरैः सृष्टो मात्स्यन्यायभयादयम् ॥ ६३  
एवं मृगाङ्कदत्तस्तान्भिल्लान्वीक्ष्य सखीन्ब्रुवन् ।  
यावत्स करभग्रीवकोट्टमार्गं विवित्सति ॥ ६४  
तावन्मायाबटोस्तस्य तत्रादावभ्युपेयुषः ।  
तं पूर्वदृष्टं ददृशुश्चाराः शवरभूभृतः ॥ ६५  
ते मायाबटवे तस्मै गत्वा सद्यो न्यवेदयन् ।  
तदागमं ससैन्यश्च सोऽपि प्रत्युज्जगाम तम् ॥ ६६  
निकटीभूय दृष्ट्वा च मुक्तबाहः प्रधाव्य सः ।  
पपात पादयोस्तस्य राजसूनोः पुलिन्दराट् ॥ ६७  
कृतकण्ठग्रहं राजा स पृष्टकुशलश्च तम् ।  
सामात्यं वाहनारूढमनैषीत्कटकं निजम् ॥ ६८  
प्राहिणोच्च प्रतीहारं तदागमनशंसिनम् ।  
तस्मै मातङ्गराजाय निजं स शबराधिपः ॥ ६९  
आजगाम च मातङ्गराजः सोऽपि स्वदेशतः ।  
द्रुतं दुर्गपिशाचोऽत्र नाम्नो बिभ्रद्यथार्थताम् ॥ 12.35.७०  
शिलाकूटकठोराङ्गस्तमालमलिनच्छविः ।  
पुलिन्दाश्रितपापश्च विन्ध्याचल इवापरः ॥ ७१  
भ्रुकुट्या भीषणमुखः प्रकृत्यैव त्रिशाखया ।  
स्वीकर्तुं विन्ध्यवासिन्या त्रिशूलेनेव चिह्नितः ॥ ७२  
तरुणः क्षपिताशेषवया अप्यसुदर्शनः ।  
कृष्णोऽप्यनन्यसेवी च भूभृत्पादोपजीव्यपि ॥ ७३  
नवाभ्र इव मायूरपिच्छचित्रधनुर्धरः ।  
हिरण्याक्ष इवोद्दामवराहक्षतविग्रहः ॥ ७४  
घटोत्कच इवोत्सिक्तभीमरूपधरो बली ।  
कलिकाल इवाधर्मनिरतोच्छृङ्खलप्रजः ॥ ७५  
आययौ च बलाभोगस्तस्यापूरितभूतलः ।  
मुक्तोऽर्जुनभुजासङ्गात्प्रवाह इव नार्मदः ॥ ७६  
शिलाकलापो लुठितः किमञ्जनगिरेरयम् ।  
किमुताकालकल्पान्तमेघौघः पतितो भुवि ॥ ७७  
इति शङ्कां स विदधच्चण्डालानीकिनीचयः ।  
प्रससर्पासितच्छायामलिनीकृतदिङ्मुखः ॥ ७८  
उपगम्य च तत्स्वामी दूरान्न्यस्तशिराः क्षितौ ।  
मृगाङ्कदत्तं तं दुर्गपिशाचः प्रणनाम सः ॥ ७९  
उवास चाद्य देवी मे प्रसन्ना विन्ध्यवासिनी ।  
उचितोचितवंशो यद्गृहान्प्राप्तो भवान्मम ॥ ८०  
तद्धन्योऽस्मि कृतार्थोऽस्मीत्युक्त्वा तस्मादुपायनम् ।  
मातङ्गराजः स ददौ मुक्ताकस्तूरिकादिकम् ॥ ८१  
सोऽप्यभ्यनन्दत्प्रीत्या तं राजपुत्रो यथोचितम् ।  
ततस्तत्रैव सर्वे ते चक्रुः सेनानिवेशनम् ॥ ८२  
आलानबद्धैर्द्विरदैस्तुरगैर्मन्दुराश्रितैः ।  
कृतास्पदैश्च पादातैः स्थगिता सा महाटवी ॥ ८३  
आजन्मापूर्वनगरीभावसम्प्राप्तसम्पदा ।  
घूर्णमानेव तत्कालं नैव स्वात्मन्यवर्तत ॥ ८४  
ततोऽत्र काननोद्याने विहितस्नानमङ्गलम् ।  
कृताहारं सुखासीनमेकान्ते सचिवान्वितम् ॥ ८५  
मायाबटौ स्थिते दुर्गपिशाचः स कथान्तरे ।  
मृगाङ्कदत्तमवदत्प्रीतिप्रश्रयपेशलम् ॥ ८६  
मायाबटुरयं राजा बहुकालमिहागतः ।  
त्वन्निदेशप्रतीक्षः सन्स्वामिन्साकं मया स्थितः ॥ ८७  
तद्राजपुत्र युष्माभिः कुत्र स्थितमियच्चिरम् ।  
किं कृतं चेति कार्यं स्वमस्मान्बोधयताधुना ॥ ८८  
एतत्तद्वचनं श्रुत्वा राजपुत्रो जगाद सः ।  
तदा मायाबटोरस्य गृहाद्विमलबुद्धिना ॥ ८९  
गुणाकरेण च समं प्राप्य भीमपराक्रमम् ।  
गत्वा श्रुतधिया साकं चिन्वतान्यान्सखीन्मया ॥ ९०  
प्राप्तः प्रचण्डशक्तिश्च विचित्रकथ एष च ।  
मार्गक्रमेण चैषोऽपि ततो विक्रमकेसरी ॥ ९१  
ततो वरसरस्तीरे प्राप्य विघ्नेशपादपम् ।  
फलार्थमधिरुह्यैते तच्छापात्फलतां गताः ॥ ९२  
आराध्याथ गणेशं तं कथञ्चिन्मोचिता मया ।  
शेषाश्चादौ तथाभूतास्तत्र मुक्तास्तथैव मे ॥ ९३  
दृढमुष्टिरयं व्याघ्रसेनमेघबलाविमौ ।  
स्थूलवाहुरसौ चेति चत्वारः सचिवा इमे ॥ ९४  
एतैः प्राप्तैः समं सर्वैरहमुज्जयिनीमगाम् ।  
तस्यां च गुप्तद्वारायां प्रवेशोऽप्यभवन्न नः ॥ ९५  
कुतः शशाङ्कवत्यास्तु हरणोपायचिन्तनम् ।  
सैन्यहीनस्य चाभून्मे न दूतप्रेषणार्हता ॥ ९६  
ततः सम्मन्त्र्य युष्माकमागता निकटं वयम् ।  
इदानीं सिद्धये भूयं प्रमाणमिह नः सखे ॥ ९७  
एवं मृगाङ्कदत्तेन स्ववृत्तान्तेऽभ्युदीरिते ।  
सोऽथ दुर्गपिशाचस्तं समायाबटुरब्रवीत् ॥ ९८  
धीरो भव कियत्कार्यमेतदस्माभिरञ्जसा ।  
प्राणाः प्रथममेवैते त्वदर्थमुपकल्पिताः ॥ ९९  
आनयामोऽत्र तं बद्ध्वा कर्मसेनं महीभृतम् ।  
प्रसह्य च हरामोऽस्य तां शशाङ्कवतीं सुताम् ॥ १००  
इति मातङ्गराजेन समायाबटुनोदिते ।  
मृगाङ्कदत्तः सप्रीतिबहुमानमभाषत ॥ १०१  
किं न सम्भाव्यते युष्मास्वियमेव हि वक्ति वः ।  
प्रतिपन्नसुहृत्कार्यनिर्वाहं धीरसत्त्वता ॥ १०२  
दार्ढ्यं विन्ध्याद्रितः शौर्यं व्याघ्रेभ्यो मित्त्ररागिताम् ।  
वनाब्जिनीभ्यश्चादाय यूयं धात्रेह निर्मिताः १०३  
तद्विचार्य यथायुक्तं कुरुध्वमिति वादिनि ।  
मृगाङ्कदत्ते दिनकृद्विशश्रामास्तमस्तके ॥ १०४  
ततस्तत्र त्रियामां तां स्कन्धावारे विशश्रमुः ।  
ते कर्मान्तिकक्लृप्तेषु निवेशेषु यथोचितम् ॥ १०५  
प्रातर्मृगाङ्कदत्तश्च विससर्ज गुणाकरम् ।  
किरातराजमानेतुं सुहृदं शक्तिरक्षितम् ॥ १०६  
तेन गत्वोक्तवृत्तान्तः स्वल्पैरेव दिनैश्च सः ।  
तद्युक्तोऽतिमहासैन्यः किरातपतिराययौ ॥ १०७  
पदातिलक्षदशकं द्वे लक्षे वाजिनामपि ।  
महावीराधिरूढानामयुतं मत्तदन्तिनाम् ॥ १०८  
अष्टाशीतिसहस्राणि रथानां च महीपतिम् ।  
अन्वाययुर्ध्वजच्छत्रसञ्छादितनभांसि तम् ॥ १०९  
मूगाङ्कदत्तश्च मुदा प्रत्युद्गम्याभिपूज्य तम् ।  
प्रावेशयत्सकटकं ससुहृत्सचिवो नृपम् ॥ ११०  
तावन्मातङ्गराजस्य येऽप्यन्ये मित्त्रबान्धवाः ।  
मायाबटोश्च तद्दत्तदूताः सर्वेऽप्युपाययुः ॥ १११  
ववृधे च लसन्नादः सम्मिलद्वाहिनीशतः ।  
मृगाङ्कदत्तहृदयानन्दः शिविरवारिधिः ॥ ११२  
मुक्तामृगमदैर्वस्त्रैर्मांसभारैः फलासवैः ।  
तान्स दुर्गपिशाचोऽत्र नृपतीन्सममानयत् ॥ ११३  
स्नानानुलेपनाहारपानशय्याद्यनुत्तमम् ।  
सर्वेभ्यः शबराधीशो मायाबटुरुपाहरत् ॥ ११४  
मृगाङ्कदत्तश्चैकत्र बुभुजे निखिलैः सह ।  
तैर्यथोचितभूभागेपूपविष्टैर्नरेश्वरैः ॥ ११५  
अपि मातङ्गराजं तं सोऽग्रे दूरादभोजयत् ।  
कार्यं देशश्च कालश्च गरीयान्न पुनः पुमान् ॥ ११६  
विश्रान्ते च नवायाते किरातादिबले ततः ।  
मृगाङ्कदत्तः सोऽन्येद्युर्दन्तिदन्तासनस्थितः ॥ ११७  
अस्थाने राजलोकस्य यथार्हकृतसत्क्रियः ।  
विजनीकृत्य मातङ्गराजादीन्सुहृदोऽब्रवीत् ॥ ११८  
इदानीं कालहारः कि क्रियते किं न गम्यते ।  
अनेन सर्वसैन्येन शीघ्रमुज्जयिनीं प्रति ॥ ११९  
तच्छ्रुत्वा श्रुतधीर्विप्रो राजपुत्रं जगाद तम् ।  
शृणु देव वदाम्यत्र यथा नीतिविदां मतम् ॥ १२०  
कार्याकार्यविभागः प्राग्बोद्धव्यो विजिगीषुणा ।  
असाध्यं यदुपायेन तदकार्यं परित्यजेत् ॥ १२१  
तत्कार्यं यदुपायेन साध्यं तत्र चतुर्विधः ।  
उपायः साम दानं च भेदो दण्ड इति स्मृतः ॥ १२२  
पूर्वः पूर्वो वरस्तेषां निकृष्टश्च परः परः ।  
तस्मात्सामप्रयोगस्ते पूर्वं देवेह युज्यते ॥ १२३  
निर्लोभे कर्मसेने हि राज्ञि दानं न सिद्धये ।  
न भेदो नहि सन्त्यस्य क्रुद्धलुब्धावमानिताः ॥ १२४  
दण्डश्च दुर्गदेशस्ये तस्मिन्नतिबलाधिके ।  
नृपैरजितपूर्वेऽन्यैः प्रयुक्तः संशयावहः ॥ १२५  
अविश्वास्या च युद्धेषु जयश्रीर्बलिनामपि ।  
न च कन्यार्थिनो युक्तः कर्तुं तद्वान्धवक्षयः ॥ १२६  
तत्तस्य राज्ञः साम्नैव दूतस्तावद्विसृज्यताम् ।  
तदसिद्धौ हठायातो दण्ड एव प्रयोक्ष्यते ॥ १२७  
इत्येतच्छ्रुतधेर्वाक्यं सर्वे तत्र तथेति ते ।  
श्रद्दधुः प्रशशंसुश्च तस्य मन्त्रक्रमज्ञताम् ॥ १२८  
ततः सम्मन्त्र्य तैरेव समं दूतगुणान्वितम् ।  
किरातराजानुचरं तदाख्यातं द्विजोत्तमम् ॥ १२९  
दूतं सुविग्रहं नाम कर्मसेनाय भूभृते ।  
मृगाङ्कदत्तो व्यसृजल्लेखसन्देशहारिणम् ॥ १३०  
स गत्वोज्जयिनीं दूतः प्रतीहारनिवेदितः ।  
वल्लभाश्वद्विपाकीर्णकक्ष्यान्तरमनोरमम् ॥ १३१  
प्रविश्य राजभवनं सिंहासनगतं नृपम् ।  
ददर्श कर्मसेनं तं मन्त्रिभिः परिवारितम् ॥ १३२  
प्रणम्य चासनासीनः स पृष्टकुशलः क्रमात् ।  
राज्ञाभिनन्दितस्तेन लेखं तस्मै समर्पयत् ॥ १३३  
आदाय तं च तन्मन्त्री मुद्राक्षेपप्रसारितम् ।  
प्रज्ञाकोषाभिधानोऽत्र स्पष्टमेवमवाचयत् ॥ १३४  
स्वस्ति श्रीकरभग्रीवकोट्टमूलाटवीतटात् ।  
महाराजाधिराजस्य पुत्रोऽयोध्यापुरीपतेः ॥ १३५  
श्रीमतोऽमरदत्तस्य महीमण्डलमण्डनम् ।  
श्रीमान्मृगाङ्कदत्तोऽत्र प्रह्वोपनतराजकः ॥ १३६  
उज्जयिन्यां महाराजकर्मसेनस्य सादरम् ।  
निजवंशपयोधीन्दोरिदं सन्दिशति स्फुटम् ॥ १३७  
कन्या तवास्ति सावश्यं देयान्यस्मै प्रयच्छ तत् ।  
मह्यं तां सदृशी सा मे भार्यादिष्टा हि दैवतैः ॥ १३८  
एवं नौ बन्धुभावः स्यान्नश्येत्पूर्वा च वैरिता ।  
नो चेन्निजभुजावेव प्रार्थयिष्येऽत्र वस्तुनि ॥ १३९  
इत्यत्र वाचिते लेखे प्रज्ञाकोषेण मन्त्रिणा ।  
राजा सकोपः सचिवान्कर्मसेनो जगाद सः ॥ १४०  
विपक्षास्ते सदास्माकमनात्मज्ञेन तेन च ।  
एतत्तथैव सन्दिष्टं पश्यताद्यासमञ्जसम् ॥ १४१  
आत्माभिलिखितः पूर्वं वयं पश्चादवज्ञया ।  
दर्पाध्मातेन पर्यन्ते बाहुवीर्यमुदीरितम् ॥ १४२  
तन्न मे प्रतिसन्देशो योग्यः कन्याकथैव का ।  
गच्छ दूत भवत्स्वामी यत्स वेत्ति करोतु तत् ॥ १४३  
इत्युक्तः कर्मसेनेन राज्ञा दूतोऽत्र स द्विजः ।  
सुविग्रहस्तमोजस्वी क्रमायातमभाषत ॥ १४४  
अदृष्ट्वा राजपुत्रं तं सम्प्रत्योजायसे जड ।  
सज्जो भवागते तस्मिन्वेत्स्यसि स्वपरान्तरम् ॥ १४५  
इति तेनोदिते राजसभा क्षोभमियाय सा ।  
गच्छावध्योऽसि किं कुर्म इति क्रुद्धोऽभ्यधान्नृपः ॥ १४६  
अन्येऽत्र दन्तदष्टौष्ठा मृद्नन्तः स्वान्करान्करैः ।  
किं नाधुनैव गत्वा तं हन्म इत्यब्रुवन्मिथः ॥ १४७  
यात्वयं वटुवाचाटस्यास्य किं कुप्यते गिरा ।  
द्रक्ष्यते यत्करिष्याम इत्यूचुर्धैर्यतः परे ॥ १४८  
भ्रूभङ्गैः केचिदासन्नचापरोपणसूचनम् ।  
कुर्वन्त इव निःशब्दं तस्थुः कोपारुणैर्मुखैः ॥ १४९  
एवं सभायां क्रुद्धायां स निर्गत्य सुविग्रहः ।  
दूतो मृगाङ्कदत्तस्य पार्श्वं स्वकटकं ययौ ॥ १५०  
तस्मै स कर्मसेनोक्तं समित्त्राय शशंस तत् ।  
सोऽप्यादिदेश तच्छ्रुत्वा यात्रां सैन्ये नृपात्मजः ॥ १५१  
ततः स्वाम्यादेशप्रबलपवनापातविधुतो बलाम्भोधिर्धावन्नरतुरगमातङ्गमकरः ।  
सपक्षाणां तन्वन्मनसि परितोषं क्षितिभृतां स सम्प्राप क्षोभं प्रतिभयकरं कातरनृणाम् ॥ १५२  
क्षितिमथ विदधद्बलाश्वलालागजमदकर्दमितां मृगाङ्कदत्तः ।  
बधिरितभुवनः स तूर्यनादैरुदचलदुज्जयिनीं शनैर्जयाय ॥ १५३  
इति महाकविश्रीसोमदेवभट्टविरचिते कथासरित्सागरे शशाङ्कवतीलम्बके पञ्चत्रिंशस्तरङ्गः ।