+++

+++
महालक्ष्म्यष्टकम्

 

इन्द्र उवाच

नमस्तेऽस्तु महामाये श्रीपीठे सुरपूजिते

शङ्खचक्रगदाहस्ते महालक्ष्मि नमोऽस्तु ते १

 

नमस्ते गरुडारूढे कोलासुरभयङ्करि

सर्वपापहरे देवि महालक्ष्मि नमोऽस्तु ते २

 

सर्वज्ञे सर्ववरदे सर्वदुष्टभयङ्करि

सर्वदुःखहरे देवि महालक्ष्मि नमोऽस्तु ते ३

 

सिद्धिबुद्धिप्रदे देवि भुक्तिमुक्तिप्रदायिनि

मन्त्रमूर्ते सदा देवि महालक्ष्मि नमोऽस्तु ते ४

 

आद्यन्तरहिते देवि आद्यशक्ति महेश्वरि

योगजे योगसम्भूते महालक्ष्मि नमोऽस्तु ते ५

 

स्थूलसूक्ष्ममहारौद्रे महाशक्ति महोदये

महापापहरे देवि महालक्ष्मि नमोऽस्तु ते ६

 

पद्मासनस्थिते देवि परब्रह्मस्वरूपिणि

परमेशि जगन्मातर्महालक्ष्मि नमोऽस्तु ते ७

 

श्वेताम्बरधरे देवि नानालङ्कारभूषिते

जगत्स्थिते जगन्मातर्महालक्ष्मि नमोऽस्तु ते ८   
 
महालक्ष्म्यष्टकं स्तोत्रं यः पठेद्भक्तिमान् नरः

सर्वसिद्धिमवाप्नोति राज्यं प्राप्नोति सर्वदा ९

 

एककाले पठेन्नित्यं महापापविनाशनम्

द्विकालं यः पठेन्नित्यं धनधान्यसमन्वितः १०

 

त्रिकालं यः पठेन्नित्यं महाशत्रुविनाशनम्

महालक्ष्मीर्भवेन्नित्यं प्रसन्ना वरदा शुभा ११

 

 

 

 

 

 

 

 

 

 

 

 

 

 

 

 

Reference:

Mantrapushpam, (Mumbai: Ramakrishna Math), p. 517.
