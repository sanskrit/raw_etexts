+++

+++
संकष्टनाशनं गणेशस्तोत्रम्

 

प्रणम्य शिरसा देवं गौरीपुत्रं विनायकम्

भक्तावासं स्मरेन्नित्यमायुःकामार्थसिद्धये १

 

 

प्रथमं वक्रतुण्डं च एकदन्तं द्वितीयकम्

तृतीयं कृष्णपिंगाक्षं गजवक्त्रं चतुर्थकम् २

 

 

लंबोदरं पंचमं च षष्ठं विकटमेव च

सप्तमं विघ्नराजं च धूम्रवर्णं तथाऽष्टमम् ३

 

 

नवमं भालचंद्रं च दशमं तु विनायकम्

एकादशं गणपतिं द्वादशं तु गजाननम् ४

 

 

द्वादशैतानि नामानि त्रिसंध्यं यः पठेन्नरः

न च विघ्नभयं तस्य सर्वसिद्धिकरं परम् ५

 

 

विद्यार्थी लभते विद्यां धनार्थी लभते धनम्

पुत्रार्थी लभते पुत्रान्मोक्षार्थी लभते गतिम् ६

 

 

जपेद्गणपतिस्तोत्रं षड्भिर्मासैः फलं लभेत्

संवत्सरेण सिद्धिं च लभते नात्र संशयः ७

 

 

अष्टभ्यो ब्राह्मणेभ्यश्च लिखित्वा यः समर्पयेत्

तस्य विद्या भवेत्सर्वा गणेशस्य प्रसादतः ८

 

इति श्रीनारदपुराणे संकष्टनाशनं गणेशस्तोत्रं सम्पूर्णम् ९

 

Reference:

Narayana Rama Acharya, ed., Brihat-Stotra-Ratnakarah, Part I, (Varanasi:
Chaukhambha Orientalia, 1997), p. 28.
