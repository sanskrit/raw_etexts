अभून् नृपो विबुधसखः परन्तपः  
श्रुताऽन्वितो दशरथ इत्युदाहृतः ॥  
गुणैर् वरं भुवनहितच्छलेन यं  
सनातनः पितरमुपागमत् स्वयम् ॥  
सोऽध्यैष्ट वेदांस् त्रिदशानयष्ट  
पितॄन्पारीत् सममंस्त बन्धून् ॥  
व्यजेष्ट षड्वर्गमरंस्त नीतौ  
समूलघातं न्यवधीदरींश् च ॥  
वसूनि तोयं घनवद् व्यकारीत्  
सहासनं गोत्रभिदाऽध्यवात्सीत् ॥  
न त्र्यम्बकादन्यमुपास्थिताऽसौ  
यशांसि सर्वेषुभृतां निरास्तत् ॥  
पुण्यो महाब्रह्मसमूहजुष्टः  
सन्तर्पणो नाकसदां वरेण्यः ॥  
जज्वाल लोकस्थितये स राजा  
यथाऽध्वरे वह्निरभिप्रणीतः ॥  
स पुण्यकीर्तिः शतमन्युकल्पो  
महेन्द्रलोकप्रतिमां समृद्ध्या ॥  
अध्यास्त सर्वर्तुसुखामयोध्या-  
मध्यासितां ब्रह्मभिरिद्धबोधैः ॥।  
निर्माणदक्षस्य समीहितेषु  
सीमेव पद्मासनकौशलस्य ॥  
ऊर्ध्वस्फुरद्रत्नगभस्तिभिर् या  
स्थिताऽवहस्येव पुरं मघोनः ।  
सद्रत्नमुक्ताफलवज्रभाञ्जि  
विचित्रधातूनि सकाननानि ॥  
स्त्रीभिर् युतान्यप्सरसामिवौघैर्  
मेरोः शिरांसीव गृहाणि यस्याम् ॥  
अन्तर्निविष्टोज्ज्वलरत्नभासो  
गवाक्षजालैरभिनिष्पतन्त्यः ॥  
हिमाऽद्रिटङ्कादिव भान्ति यस्यां  
गङ्गाऽम्बुपातप्रतिमा गृहेभ्यः ॥  
धर्म्यासु कामाऽर्थयशस्करीषु  
मतासु लोकेऽधिगतासु काले ॥  
विद्यासु विद्वानिव सोऽभिरेमे  
पत्नीषु राजा तिसृषूत्तमासु ॥  
पुत्रीयता तेन वराऽङ्गनाभि-  
रानायि विद्वान् क्रतुषु क्रियावान् ॥  
विपक्त्रिमज्ञानगतिर् मनस्वी  
मान्यो मुनिः स्वां पुरमृष्य शृङ्गः ॥  
ऐहिष्ट तं कारयितुं कृतात्मा  
क्रतुं नृपः पुत्रफलं मुनीन्द्रम् ॥  
ज्ञानाशयस् तस्य ततो व्यतानीत्  
स कर्मठः कर्म सुताऽनुबन्धम् ॥  
रक्षांसि वेदीं परितो निरास्थ-  
दङ्गान्ययाक्षीद्भितः प्रधानम् ॥  
शेषाण्यहौषीत् सुतसम्पदे च  
वरं वरेण्यो नृपतेरमार्गीत् ॥  
निष्टां गते दक्त्रिमसभयतोषे  
विहित्रिमे कर्मणि राजपत्न्यः ॥  
प्राशुर् हुतोच्छिष्टमुदारवंश्यास्  
तिस्रः प्रसोतुं चतुरः सुपुत्रान् ॥  
कौसल्ययाऽसावि सुखेन रामः  
प्राक् केकयीतो भरतस् ततोऽभूत् ॥  
प्रासोष्ट शत्रुघ्नमुदारचेष्ट-  
मेका सुमित्रा सह लक्ष्मणेन ॥  
आर्चीद् द्विजातीन् परमाऽर्थविन्दा-  
नुदेजयान् भूतगणान् न्यषेधीत् ॥  
विद्वानुपानेष्ट च तान् स्वकाले  
यतिर् वशिष्टो यमिनां वरिष्ठः ॥  
वेदोऽङ्गवांस्तौरखिलोऽध्यगायि  
शस्त्राण्युपायंसत जित्वराणि ॥  
ते भिन्नवृत्तीन्यपि मानसानि  
समं जनानां गुणिनोऽध्यवात्सुः ॥  
ततोभ्यगाद् गाधिसुतः क्षितीन्द्रं  
रक्षोभिरभ्याहतकर्मवृत्तिः ॥  
रामं वरीतुं परिरक्षणार्थं  
राजाजिहत् तं मधुपर्कपाणिः ॥  
ऐषीः पुनर्जन्मजयाय यत् त्वं  
रूपादिबोधान् न्यवृतच् च यत् ते ॥  
तत्त्वान्यबुद्धाः प्रतिनूनि येन  
ध्यानं नृपस् तच्छिवमित्यवादीत् ॥  
आख्यन् मुनिस् तस्य शिवं समाधेर्  
विघ्नन्ति रक्षांसि वने क्रतूंश्च ॥  
तानि द्विषद्वीर्यनिराकरिष्णुस्  
तृणेढु रामः सह लक्ष्मणेन ॥  
स शुश्रुवांस्तद्वचनं मुमोह  
राजाऽसहिष्णुः सुतविप्रयोगम् ॥  
अहंयुनाऽथ क्षितिपः शुभंयु-  
रूचे वचस् तापसकुञ्जरेण ॥  
मया त्वमाप्थाः शरणं भयेषु  
वयं त्वयाऽप्याप्स्महि धर्मवृद्ध्यै ॥  
क्षत्रं द्विजत्वं च परस्पराऽर्थं  
शङ्कां कृथा मा प्रहिणुस्वसूनुम् ॥  
घानिष्यते तेन महान् विपक्षः  
स्थायिष्यते येन रणे पुरस्तात् ॥  
मा मां महात्मन् परिभूर्योग्ये  
न मद्विधो न्यस्यति भारमग्र्यम् ॥  
क्रुध्यन् कुलं धक्ष्यति विप्रवह्निर्  
यास्यन् सुतस् तप्स्यति मां समन्युम् ॥  
इत्थं नृपः पूर्वमवालुलोचे  
ततोऽनुजज्ञे गमनं सुतस्य ॥  
आशीर्भिरभ्यर्च्य मुनिः क्षितीन्द्रं  
प्रीतः प्रतस्थे पुनराश्रमाय ॥  
तं पृष्ठतः प्रष्ठमियाय नम्रो  
हिंस्रेषुदीप्ताप्तधनुः कुमारः ॥  
प्रयास्यतः पुण्यवनाय जिष्णो-  
रामस्य रोचिष्णुमुखस्य घृष्णुः ॥  
त्रैमातुरः कृत्स्नजिताऽस्त्रशस्त्रः  
सध्र्यङ् रतः श्रेयसि लक्ष्मणोऽभूत् ॥  
इषुमति रघुसिंहे दन्दशूकाञ् जिघांसौ  
धनुररिभिरसह्यं मुष्टिपीडं दधाने ॥  
व्रजति पुरतरुण्यो बद्धचित्राऽङ्गुलित्रे  
कथमपि गुरुशोकान् मा रुदन् माङ्गलिक्यः ॥  
अथ जगदुरनीचैराशिषस् तस्य विप्रास्  
तुमुलकलनिनादं तूर्यमाजघ्नुरन्ये ॥  
अभिमतफलशंसी चारु पुस्फोर बाहुस्  
तरुषु चुकुवुरुच्चैः पक्षिणश् चाऽनुकूलाः ॥  
वनस्पतीनां सरसां नदीनां  
तेजस्विनां कान्तिभृतां दिशां च ॥  
निर्याय तस्याः स पुरः समन्ता  
च्छ्रियं दधानां शरदं ददर्श ॥  
तरङ्गसङ्गाच् चपलैः पलाशैर्  
ज्वालाश्रियं साऽतिशयां दधन्ति ॥  
सधूमदीप्ताऽग्निरुचीनि रेजुस्  
ताम्रोत्पलान्याकुलषट्पदानि ॥  
बिम्बागतैस् तीरवनैः समृद्धिं  
निजां विलोक्याऽपहृतां पयोभिः ॥  
कूलानि सामर्षतयेव तेनुः  
सरोजलक्ष्मीं स्थलपद्महासैः ॥  
निशातुषारैर् नयनाऽम्बुकल्पैः  
पत्राऽन्तपर्यागलदच्छबिन्दुः ॥  
उपारुरोदेव नदत्पतङ्गः  
कुमुद्वतीं तीरतरुर् दिनादौ ॥  
वनानि तोयानि च नेत्रकल्पैः  
पुष्पैः सरोजैश् च निलीनभृङ्गैः ॥  
परस्परां विस्मयवन्ति लक्ष्मी-  
मालोकयाञ्चक्रुरिवादरेण ॥  
प्रभातवाताहतिकम्पिताकृतिः  
कुमुद्वतीरेणुपिशङ्गविग्रहम् ॥  
निरास भृङ्गं कुपितेव पद्मिनी  
न मानिनी संसहतेऽन्यसङ्गमम् ॥  
दत्ताऽवधानं मधुलेहिगीतौ  
प्रशान्तचेष्टं हरिणं जिघांसुः ॥  
आकर्णयन्नुत्सुकहंसनादान्  
लक्ष्ये समाधिं न दधे मृगावित् ॥  
गिरेर् नितम्बे मरुता विभिन्नं  
तोयाऽवशेषेण हिमाभमभ्रम् ॥  
सरिन्मुखाऽभ्युच्चयमादधानं  
शैलाऽधिपस्याऽनुचकार लक्ष्मीम् ॥  
गर्जन् हरिः साऽम्भसि शैलकुञ्जे  
प्रतिध्वनीनात्मकृतान् निशम्य ॥  
क्रमं बबन्ध क्रमितुं सकोपः  
प्रतर्कयन्नन्यमृगेन्द्रनादान् ॥  
अदृक्षताऽम्भांसि नवोत्पलानि  
रुतानि चाऽश्रोषत षट्पदानाम् ॥  
आघ्रायि वान् गन्धवहः सुगन्धस्  
तेनाऽरविन्दव्यतिषङ्गवांश् च ॥  
लताऽनुपातं कुसुमान्यगृह्णात्  
स नद्यवस्कन्दमुपास्पृशच् च ॥  
कुतूहलाच् चारुशिलोपवेशं  
काकुत्स्थ ईषत् स्मयमान आस्त ॥  
तिग्मांशुरश्मिच्छुरितान्यदूरात्  
प्राञ्चि प्रभाते सलिलान्यपश्यत् ॥  
गभस्तिधाराभिरिव द्रुतानि  
तेजांसि भानोर् भुवि सम्भृतानि ॥  
दिग्व्यापिनीर् लोचनलोभनीया  
मृजाऽन्वयाः स्नेहमिव स्रवन्तीः ॥  
ऋज्वायताः शस्यविशेषपङ्क्तीस्  
तुतोष पश्यन् वितृणाऽन्तरालाः ॥  
वियोगदुःखाऽनुभवाऽनभिज्ञैः  
काले नृपांऽशं विहितं ददद्भिः ॥  
आहार्यशोभारहितैरमायै-  
रैक्षिष्ट पुम्भिः प्रचितान् स गोष्ठान् ॥  
स्त्रीभूषणं चेष्टितमप्रगल्भं  
चारूण्यवक्राण्यपि वीक्षितानि ॥  
ऋजूंश्च विश्वासकृतः स्वभावान्  
गोपाऽङ्गनानां मुमुदे विलोक्य ॥  
विवृत्तपार्श्वं रुचिराऽङ्गहारं  
समुद्वहच्चारुनितम्बरम्यम् ॥  
आमन्द्रमन्थध्वनिदत्ततालं  
गोपाऽङ्गनानृत्यमनन्दयत् तम् ॥  
विचित्रमुच्चैः प्लवमानमारात्  
कुतूहलं त्रस्नु ततान तस्य ॥  
मेघाऽत्ययोपात्तवनोपशोभं  
कदम्बकं वातमजं मृगाणाम् ॥  
सिताऽरविन्दप्रचयेषु च लीनाः  
संसक्तपेणेषु च सैकतेषु ॥  
कुन्दाऽवदाताः कलहंसमालाः  
प्रतीयीरे श्रोत्रसुखैर् निनादैः ॥  
न तज् जलं यन् न सुचारुपङ्कजं  
न पङ्कजं तद् यदलीनषट्पदम् ॥  
न षट्पदोऽसौ न जुगुञ्ज यः कलं;  
न गुञ्जितं तन् न जहार यन् मनः ॥  
तं यायजूकाः सह भिक्षुमुख्यैस्  
तपःकृशाः शान्त्युदकुम्भहस्ताः ॥  
यायावराः पुष्पफलेन चाऽन्ये  
प्राणर्चुरर्च्या जगदर्चनीयम् ॥  
विद्यामथैनं विजयां जयां च  
रक्षोगणं क्षिप्नुमविक्षतात्मा ॥  
अध्यापिपद् गाधिसुतो यथावन्  
निघातयिष्यन् युधि यातुधानान् ॥  
आयोधने स्थायुकमस्त्रजात-  
ममोघमभ्यर्णमहाहवाय ॥  
ददौ वधाय क्षणदा??चराणां  
तस्मै मुनिः श्रेयसि जागरूकः ॥  
तं विप्रदर्शं कृतघातयत्ना  
यान्तं वने रात्रि??चरी डुढौके ॥  
जिघांसुवेदं धृतभासुराऽस्त्रम्  
तां ताडकाख्यां निजघान रामः ॥  
अथा लुलोके हुतधूमकेतु-  
शिखाऽञ्जनस्निग्धसमृद्धशाखम् ॥  
तपो??वनं प्राध्ययनाऽभिभूत-  
समुच्चरच्चारुपतक्त्रिशिञ्जम् ॥  
क्षुद्रान् न जक्षुर् हरिणान् मृगेन्द्रा  
विशश्वसे पक्षिगणैः समन्तात् ॥  
नन्नम्यमानाः फलदित्सयेव  
चकाशिरे तत्र लता विलोलाः ॥  
अपूपुजन् विष्टरपाद्यमाल्यै-  
रातिथ्यनिष्णा वनवासिमुख्याः ॥  
प्रत्यग्रहीष्टां मधुपर्कमिश्रं  
तावासनादि क्षितिपाल??पुत्रौ ॥  
दैत्याऽभिभूतस्य युवामवोढं  
मग्नस्य दोर्भिर् भुवनस्य भारम् ॥  
हवींषि सम्प्रत्यपि रक्षतं तौ  
तपो??धनैरित्थमभाषिषाताम् ॥  
तान् प्रत्यवादीदथ राघ्वोऽपि-  
यथेप्सितं प्रस्तुत कर्म धर्म्यम् ॥  
तपोमरुद्धिर् भवतां शराऽग्निः  
सन्धुक्ष्यतां नोऽरिसमिन्धनेषु ॥  
प्रतुष्टुवुः कर्म ततः प्रकॢप्तैस्  
ते यज्ञियैर् द्रव्यगणैर् यथावत् ॥  
दक्षिण्यदिष्टं कृतमार्त्विजीनैस्  
तद् यातुधानैश् चिचिते प्रसर्पत् ॥  
आपिङ्गरूक्षोर्ध्वशिरस्यबालैः  
शिरालजङ्घैर् गिरिकूटदघ्नैः ॥  
ततः क्षपाऽटैः पृथुपिङ्गलाऽक्षैः  
खं प्रावृषेण्यैरिव चानशेऽब्दैः ॥  
अधि??ज्यचापः स्थिरबाहुमुष्टि-  
रुदञ्चिताऽक्षोऽञ्चितदक्षिणोरुः ॥  
तान् लक्ष्मणः सन्नतवामजङ्घो  
जघान शुद्धेषुरमन्दकर्षी ॥  
गाधेयदिष्टं वि??रसं रसन्तं  
रामोऽपि माया??चणमस्त्र??चुञ्चुः ॥  
स्थास्नुं रणे स्मेरमुखो जगाद  
मारीचमुच्चैर् वचनं महाऽर्थम् ॥  
आत्मं??भरिस् त्वम्पिशितैर् नराणां  
फले??ग्रहीन् हंसि वनस्??पतीनाम् ॥  
शौवस्तिक??त्वं विभवा न येषां  
व्रजन्ति तेषां दयसे न कस्मात् ॥  
अद्मो द्विजान् देवयजीन् निहन्मः  
कुर्मः पुरं प्रेतनराऽधिवासम् ॥  
धर्मो ह्ययं दाशरथे ! निजो नो  
नैवाऽध्यकारिष्महि वेदवृत्ते ॥  
धर्मोऽस्ति सत्यं तव राक्षसाऽय-  
मन्यो व्यतिस्ते तु ममाऽपि धर्मः ॥  
ब्रह्मद्विषस् ते प्रणिहन्मि येन  
राजन्यवृत्तिर् धृतकार्मुकेषुः ॥  
इत्थम्प्रवादं युधि सम्प्रहारं  
प्रचक्रतू रामनिशाविहारौ ॥  
तृणाय मत्वा रघुनन्दनोऽथ  
बाणेन रक्षः प्रधनान् निरास्थत् ॥  
जग्मुः प्रसादं द्विजमानसानि  
द्यौर् वर्षुका पुष्पचयं बभूव ॥  
निर्व्याजमिज्या ववृते वचश् च  
भूयो बभाषे मुनिना कुमारः?? ॥  
महीय्यमाना भवताऽतिमात्रं  
सुराऽध्वरे घस्मरजित्वरेण ॥  
दिवोऽपि वज्रायुधभूषणाया  
ह्रिणीयते वीरवती न भूमिः ॥  
बलिर् बबन्धे जलधिर् ममन्थे  
जह्रेऽमृतं दैत्यकुलं विजिग्यो ॥  
कल्पाऽन्तदुःस्था वसुधा तथोहे  
येनैष भारोऽतिगुरुर् न तस्य ॥  
इति ब्रुवाणो मधुरं हितं च  
तमाञ्जिहन् मैथिलयज्ञभूमिम् ॥  
रामं मुनिः प्रीतमना मखाऽन्ते  
यशांसि राज्ञां निजिघृक्षयिष्यन् ॥  
एतौ स्म मित्रावरुणौ किमेतौ  
किमश्विनौ सोमरसं पिपासू ॥  
जनं समस्तं जनकाश्रमस्थं  
रूपेण तावौजिहतां नृसिंहौ ॥  
अजिग्रहत् तं जनको धनुस् तद्  
येनाऽर्दिदद् दैत्यपुरं पिनाकी ॥  
जिज्ञासमानो बलमस्य बाह्वोर्  
हसन्नभाङ्क्ष्वीद् रघुनन्दनस् तत् ॥  
ततो नदीष्णान् पथिकान् गिरिज्ञा-  
नाह्वायकान् भूमिपतेरयोध्याम् ॥  
दित्सुः सुतां योधहरैस् तुरङ्गैर्  
व्यसर्जयन् मैथिलमर्त्यमुख्यः ॥  
क्षिप्रं ततोऽध्वन्यतुरङ्गयायी  
यविष्ठवद् वृद्धतमोऽपि राजा ॥  
आख्यायकेभ्यः श्रुतसूनुवृत्ति-  
रग्लानयानो मिथिलामगच्छत् ॥  
वृन्दिष्ठमार्चीद् वसुधाधिपानां  
तं प्रेष्ठमेतं गुरुवद् गरिष्ठम् ॥  
सदृङ्महान्तं सुकृताऽधिवासं  
बंहिष्ठकीर्तिं यशसा वरिष्ठम् ॥  
त्रिवर्गपारीणमसौ भवन्त-  
मध्यासयन्नासनमेकमिन्द्रः ॥  
विवेकदृश्वत्वमगात् सुराणां  
तं मैथिलो वाक्यमिदं बभाषे ॥  
हिरण्मयी साललतेव जङ्गमा  
च्युता दिवः स्थास्नुरिवाऽचिरप्रभा ॥  
शशाङ्कङ्कान्तेरधिदेवताकृतिः  
सुता ददे तस्य सुताय मैथिली ॥  
लब्धा ततो विश्वजनीनवृत्तिस्-  
तामात्मनीनामुदवोढ रामः ॥  
सद्रत्नमुक्ताफलभर्मशोभां  
सम्बंहयन्तीम् रघुवर्ग्यलक्ष्मीम् ॥  
सुप्रातमासादितसम्मदं तद्  
वन्दारुभिः संस्तुतमभ्ययोध्यम् ॥  
अश्वीयराजन्यकहास्तिकाढ्य-  
मगात् सराजं बलमध्वनीनम् ॥  
विशङ्कटो वक्षसि बाणपाणिः  
सम्पन्नतालद्वयसः पुरस्तात् ॥  
भीष्मो धनुष्मानुपजान्वरत्नि-  
रैति स्म रामः पथि जामदग्न्यः ॥  
उच्चैरसौ राघवमाह्वतेदं  
धनुः सबाणं कुरु साऽतियासीः ॥  
पराक्रमज्ञः प्रियसन्ततिस् तं  
नम्रः क्षितीन्द्रोऽनुनिनीषुरूचे ॥  
अनेकशो निर्जितराजकस् त्वं  
पितॄनतार्प्सीर् नृपरक्ततोयैः ॥  
सङ्क्षिप्य संरम्भमसदूविपक्षं  
का स्थाऽर्भकेऽस्मिंस्तव राम ! रामे ॥  
अजीगणद् दशरथं न वाक्यं  
यदा स दर्पेण तदा कुमारः ॥  
धनुर् व्यकार्क्षीद् गुरुबाणगर्भं  
लोकानलावीद् विजितांश्च तस्य ॥  
जिते नृपाऽरौ सुमनीभवन्ति  
शब्दायमानान्यशनैर्शङ्कम् ॥  
वृद्धस्य राज्ञोऽनुमते बलानि  
जगाहिरेऽनेकमुखानि मार्गान् ॥  
अथ पुरुजवयोगान् नेदयद् दूरसंस्थं  
दवयदतिरयेण प्राप्तमुर्वीविभागम् ॥  
क्लमरहितमचेतन् नीरजीकारितक्ष्मां  
बलमुपहितशोभां तूर्णमायादयोध्याम् ॥  
वधेन सङ्ख्ये पिशिताऽशनानां  
क्षत्राऽन्तकस्याऽभिभवेन चैव ॥  
आढ्यम्भविष्णुर् यशसा कुमारः  
प्रियम्भविष्णुर् न स यस्य नासीत् ॥  
ततः सुचेतीकृतपौरभृत्यो  
राज्येऽभिषेक्ष्ये सुतमित्यनीचैः ॥  
आघोषयन् भूमिपतिः समस्तं  
भूयोऽपि लोकं सुमनीचकार ॥  
आदिक्षदादीप्तकृशानुकल्पं  
सिंहासनं तस्य सपादपीठम् ॥  
सन्तप्तचामीकरवल्गुवज्रं  
विभागविन्यस्तमहार्घरत्नम् ॥  
प्रास्थापयत् पूगकृतान् स्वपोषं  
पृष्टान् प्रयत्नाद् दृढगात्रबन्धान् ॥  
सभर्मकुम्भान् पुरुषान् समन्तात्  
पत्काषिणस् तीर्थजलाऽर्थमाशु ॥  
उक्षान् प्रचक्रुर् नगरस्य मार्गान्  
ध्वजान् बबन्धुर् मुमुचुः खधूपान् ॥  
दिशश्च पुष्पैश्चकरुर् विचित्रै-  
रर्थेषु राज्ञा निपुणा नियुक्ताः ॥  
मातामहावासमुपेयिवांसं  
मोहादपृष्ट्वा भरतं तदानीम् ॥  
तत् केकयी सोढुमशक्नुवाना  
ववार रामस्य वनप्रयाणम् ॥  
कर्णेजपैराहितराज्यलोभा  
स्त्रैणेन नीता विकृतिं लघिम्ना ॥  
रामप्रवासे व्यमृशन् न दोषं  
जनाऽपवादं सनरेन्द्रमृत्युम् ॥  
वसूनि देशांश्च निवर्तयिष्यन्  
रामं नृपः सङ्गिरमाण एव ॥  
तयाऽवजज्ञे भरताऽभिशेको  
विषादशङ्कुश्च मतौ निचख्ने ॥  
ततः प्रविव्राजयिषुः कुमार-  
मादिक्षदस्याऽभिगमं वनाय ॥  
सौमित्रिसीताऽनुचरस्य राजा  
सुमन्त्रनेत्रेण रथेन शोचन् ॥  
केचिन् निनिन्दुर् नृपमप्रशान्तं  
विचुक्रुशुः केचन साऽस्रमुच्चैः ॥  
ऊचुस् तथाऽन्ये भरतस्य मायां  
धिक् केकयीमित्यपरो जगाद ॥  
गतो वनं श्वो भवितेति रामः  
शोकेन देहे जनताऽतिमात्रम् ॥  
धीरास् तु तत्र च्युतमन्यवोऽन्ये  
दधुः कुमाराऽनुगमे मनांसि ॥  
प्रस्थास्यमानावुपसेदुषस् तौ  
शोशुच्यमानानिदमूचतुस् तान् ॥  
किं शोचतेहाऽभ्युदये बताऽस्मान्  
नियोगलाभेन पितुः कृताऽर्थान् ॥  
असृष्ट यो यश्च भयेष्वरक्षीद्  
यः सर्वदाऽस्मानपुषत् स्वपोषम् ॥  
महोपकारस्य किमस्ति तस्य  
तुच्छेन यानेन वनस्य मोक्षः ॥  
विद्युत्प्रणाशं स वरं प्रनष्टो  
यद्वोर्ध्वशोषं तृणवद् विशुष्कः ॥  
अर्थे दुरापे किमुत प्रवासे  
न शासनेऽवास्थित यो गुरूणाम् ॥  
पौरा ! निवर्तध्वमिति न्यगादीत्  
तातस्य शोकाऽपनुदा भवेत ॥  
मा दर्शताऽन्यं भरतं च मत्तो  
निवर्तयेत्याह रथं स्म सूतम् ॥  
ज्ञात्वेङ्गितैर् गत्वरतां जनाना-  
मेकां शयित्वा रजनीं सपौरः ॥  
रक्षन् वनेवासकृताद् भयात् तान्  
प्रातश् छलेनाऽपजगाम रामः ॥  
अस्राक्षुरस्रं करुणं रुवन्तो  
मुहुर्मुहुर् न्यश्वसिषुः कपोष्णम् ॥  
हा राम ! हा कष्टमिति ब्रुन्वतः  
पराङ्मुखैस् ते न्यवृतन् मनोभिः ॥  
सूतोऽपि गङ्गासलिलैः पवित्वा  
सहाश्वमात्मानमनल्पमन्युः ॥  
ससीतयो राघवयोरधीयन्  
श्वसन् कदुष्णं पुरमाविवेश ॥  
प्रतीय सा पूर् ददृशे जनेन  
द्यौर् भानुशीतांशुविनाकृतेव ॥  
राजन्यनक्षत्रसमन्विताऽपि  
शोकाऽन्धकारक्षतसर्वचेष्टा ॥  
विलोक्य रामेण विना सुमन्त्र-  
मच्योष्ट सत्वान् नृपतिश् च्युताशः ॥  
मधूनि नैषीद् व्यलिपन् न गन्धैर्  
मनोरमे न व्यवसिष्ट वस्त्रे ॥  
आसिष्ट नैकत्र शुचा व्यरंसीत्  
कृताऽकृतेभ्यः क्षितिपालभाग्भ्यः ॥  
स चन्दनोशीरमृणालदिग्धः  
शोकाग्निनाऽगाद् द्युनिवासभूयम् ॥  
विचुक्रुशुर् भूमिपतेर् महिष्यः  
केशांल् लुलुञ्चुः स्ववपूंषि जघ्नुः ॥  
विभूषणान्युन्मुमुचुः क्षमाया  
पेतुर् बभञ्जुर् वलयानि चैव ॥  
ताः सान्त्वयन्ती भरतप्रतीक्षा  
तं बन्धुता न्यक्षिपदाशु तैले ॥  
दूतांश्च राजात्मजमानिनीषून्  
प्रास्थापयन् मन्त्रिमतेन यूनः ॥  
सुप्तो नभस्तः पतितं निरीक्षां ॥  
चक्रे विवस्वन्तमधः स्फुरन्तम्  
आख्यद् वसन् मातृकुले सखिभ्यः  
पश्यन् प्रमादं भरतोऽपि राज्ञः ॥  
अशिश्रवन्नात्ययिकं तमेत्य  
दूता यदाऽर्थं प्रयियासयन्तः ॥  
आंहिष्ट जाताऽञ्जिहिषस् तदाऽसा-  
वुत्कण्ठमानो भरतो गुरूणाम् ॥  
बन्धूनशाङ्किष्टसमाकुलुत्वा-  
दासेदुषः स्नेहवशादपायम् ॥  
गोमायुसारङ्गगणाश् च सम्यङ्  
नाऽयासिषुर् भीममरासिषुश्च ॥  
स प्रोषिवानेत्य पुरं प्रवेक्ष्यन्  
शुश्राव घोषं न जनौघजन्यम् ॥  
आकर्णयामास न वेदनादान्  
न चोपलेभे वणिजां पणाऽयान् ॥  
चक्रन्दुरुच्चैर् नृपतिं समेत्य  
तं मातरोऽभ्यर्णमुपागताऽस्राः ॥  
पुरोहिताऽमात्यमुखाश् च योधा  
विवृद्धमन्युप्रतिपूर्णमन्या ॥  
दिदृक्षमाणः परितः ससीतं  
रामं यदा नैक्षत लक्ष्मणं च ॥  
रोरुद्यमानः स तदाऽभ्यपृच्छद्  
यथावदाख्यन्नथ वृत्तमस्मै ॥  
आबद्धभीमभ्रुकुटीविभङ्गः  
शेश्वीयमानाऽरुणरौद्रनेत्रः ॥  
उच्चैरुपालब्ध स केकयीं च  
शोके मुहुश् चाविरतं न्यमाङ्क्षीत् ॥  
नृपात्मजौ चिक्लिशतुः ससीतौ  
ममार राजा विधवा भवत्यः ॥  
शोच्या वयं भूरनृपा लघुत्वं  
केकय्युपज्ञं बत बह्वनर्थम् ॥  
नैतन् मतं मत्कमिति ब्रुवाणः  
सहस्रशोऽसौ शपथानशप्यत् ॥  
उद्वाश्यमानः पितरं सरामं  
लुठ्यन् सशोको भुवि रोरुदावान् ॥  
तं सुस्थयन्तः सचिवा नरेन्द्रं  
दिधक्षयन्तः समुदूहुरारात् ॥  
अन्त्याहुतिं हावयितुं सविप्राश्  
चिचीषयन्तोऽध्वरपात्रजातम् ॥  
उदक्षिपन् पट्टदुकूलकेतू-  
नवादयन् वेणुमृदङ्गकांस्यम् ॥  
कम्बूंश् च तारानधमन् समन्तात्  
तथानयन् कुङ्कुमचन्दनानि ॥  
श्रोत्राऽक्षिनासावदनं सरुक्मं  
कृत्वाऽजिने प्राक्शिरसं निधाय ॥  
सञ्चित्य पात्राणि यथाविधान-  
मृत्विग् जुहाव ज्वलितं चिताऽग्निम् ॥  
कृतेषु पिण्डोदकसञ्चयेषु  
हित्वाऽभिषेकं प्रकृतं प्रजाभिः ॥  
प्रत्यानिनीषुर् विनयेन रामं  
प्रायादरण्यं भरतः सपौरः ॥  
शीघ्रायमाणैः ककुभोऽश्नुवानैर्  
जनैरपन्थानमुपेत्य सृप्तैः ॥  
शोकादभूषैरपि भूश् चकासा-  
ञ्चकार नागेन्द्ररथाऽश्वमिश्रैः ॥  
उच्चिक्यिरे पुष्पफलं वनानि  
सस्नुः पितॄन् पिप्रियुरापगासु ॥  
आरेटुरित्वा पुलिनान्यशङ्कं  
छायां समाश्रित्य विशश्रमुश्च ॥  
सम्प्राप्य तीरं तमसापगाया  
गङ्गाऽम्बुसम्पर्कविशुद्धिभाजः ॥  
विगाहितुं यामुनमब्मु पुण्यं  
ययुर् निरुद्धश्रमवृत्तयस् ते ॥  
ईयुर् भरद्वाजमुनेर् निकेतं  
यस्मिन् विशश्राम समेत्य रामः ॥  
च्युताऽशनायः फलवद्विभूत्या  
व्य्स्यन्नुदन्यां शिशिरैः पयोभिः ॥  
वाचंयमान् स्थण्डिलशायिनश् च  
युयुक्षमाणाननिशं मुमुक्षून् ॥  
अध्यापयन्तं विनयात् प्रणेमुः  
पद्गा भरद्वाजमुनिः सशिष्यं ॥  
आतिथ्यमेभ्यः परिनिर्विवप्सोः  
कल्पद्रुमा योगबलेन फेलुः ॥  
धामप्रथिम्नो म्रदिमाऽन्वितानि  
वासांसि च द्राघिमवन्त्युदूहुः ॥  
आज्ञां प्रतीषुर् विनयादुपास्थुर्  
जगुः सरागं ननृतुः सहावम् ॥  
सविभ्रमं नेमुरुदारमुचुस्  
तिलोत्तमाद्या वनिताश्च तस्मिन् ॥  
वस्त्राऽन्नपानं शयनं च नाना  
कृत्वाऽवकाशे रुचिसम्प्रकॢप्तम् ॥  
तान् प्रीतिमानाह मुनिस् ततः स्म  
निवध्वमाध्वं पिबताऽत्त शेध्वम् ॥  
ते भुक्तवन्तः सुसुखं वसित्वा  
वासांस्युषित्वा रजनीं प्रभाते ॥  
द्रुतं समध्वा रथवाजिनागैर्  
मन्दाकिनीं रम्यवनां समीयुः ॥  
वैखानसेभ्यः श्रुतरामवार्तास्  
ततो विशिञ्जानपतक्त्रिसङ्घम् ॥  
अभ्रंलिहाऽग्रं रविमार्गभङ्गम्  
आनंहिरेऽद्रिं प्रति चित्रकूटम् ॥  
दृष्ट्वोर्णुवानान् ककुभो बलौघान्  
वितत्य शार्ङ्गं कवचं पिनह्य ॥  
तस्थौ सिसङ्ग्रामयिषुः शितेषुः  
सौमित्रिरक्षिभ्रुवमुज्जिहानः ॥  
शुक्लोत्तरासङ्गभृतो विशस्त्रान्  
पादैः शनैरापततः प्रमन्यून् ॥  
औहिष्ट तान् वीतविरुद्धबुद्धीन्  
विवन्दिषून् दाशरथिः स्ववर्ग्यान् ॥  
समूलकाषं चकषू रुदन्तो  
रामाऽन्तिकं बृंहितमन्युवेगाः ॥  
आवेदयन्तः क्षितिपालमुच्चैः-  
कारं मृतं रामवियोगशोकात् ॥  
चिरं रुदित्वा करुणं सशब्दं  
गोत्राऽभिधायं सरितं समेत्य ॥  
मध्येजलाद् राघवलक्ष्मणाभ्यां  
प्रत्तं जलं द्व्यञ्जलमन्तिकेऽपाम् ॥  
अरण्ययाने सुकरे पिता मा  
प्रायुङ्क्त राज्ये बत दुष्करे त्वाम् ॥  
मा गाः शुचं वीर ! भरं वहाऽमुम्  
आभाषि रामेण वचः कनीयान् ॥  
कृती श्रुती वृद्धमतेषु धीमांस्  
त्वं पैतृकं चेद् वचनं न कुर्याः ॥  
विच्छिद्यमानेऽपि कुले परस्य  
पुंसः कथं स्यादिह पुत्रकाम्या ॥  
अस्माकमुक्तं बहु मन्यसे चेद्  
यदीशिषे त्वं न मयि स्थिते च ॥  
जिह्रेष्यतिष्ठन् यदि तातवाक्ये  
जहीहि शङ्कां व्रज शाधि पृथ्वीम् ॥  
वृद्धौरसां राज्यधुरां प्रवोढुं  
कथं कनीयानहमुत्सहेय ॥  
मा मां प्रयुक्थाः कुलकीर्तिलोपे  
प्राह स्म रामं भरतोऽपि धर्य्मम् ॥  
ऊर्जस्वलं हस्तितुरङ्गमेतद्  
अमूनि रत्नानि च राजभाञ्जि ॥  
राजन्यकं चैतदहं क्षितीन्द्रस्  
त्वयि स्थिते स्यामिति शान्तमैतत् ॥  
इति निगदितवन्तं राघवस् तं जगाद??-  
व्रज भरत ! गृहीत्वा पादुके त्वं मदीये ॥  
च्युतनिखिलविशङ्कः पूज्यमानो जनौघैः  
सकलभुवनराज्यं कारयाऽस्मन्मतेन ॥  
निवृत्ते भरते धीमानत्रे रामस् तपोवनम् ॥  
प्रपेदे पूजितस् तस्मिन् दण्डकारण्यमीयिवान् ॥  
अटाट्यमानोऽरण्यानीं ससीतः सहलक्ष्मणः ॥  
बलाद् बुभुक्षुणोत्क्षिप्य जह्रे भीमेन रक्षसा ॥  
अवाक्शिरसमुत्पादं  
कृतान्तेनाऽपि दुर्दमम् ॥  
भङ्क्त्वा भुजौ विराधाख्यं  
तं तौ भुवि निचख्नतुः ॥  
आंहिषातां रघुव्याघ्रौ शरभङ्गाश्रमं ततः ॥  
अध्यासितं श्रिया ब्राह्म्या शरण्यं शरणैषिणाम् ॥  
पुरो रामस्य जुहवाञ्चकार ज्वलने वपुः ॥  
शरभङ्गः प्रदिश्यारात् सुतीक्ष्णमुनिःकेतनम् ॥  
यूयं समैष्यथेत्यस्मि??  
न्नासिष्महि वयं वने ॥  
दृष्टाः स्थ स्वस्ति वो यामः  
स्वपुण्यविजितां गतिम् ॥  
तस्मिन् कृशानुसाद्भूते सुतीक्ष्णमुनिसन्निधौ ॥  
उवास पर्णशालायां भ्रमन्ननिशमाश्रमान् ॥  
वनेषु वासतेयेषु निवसन् पर्णसंस्तरः ॥  
शय्योत्थायं मृगान् विध्यन्नातिथेयो विचक्रमे ॥  
ऋग्यजुषमधीयानान् सामान्यांश्च समर्चयन् ॥  
बुभुजे देवसात्कृत्वा शूल्यमुख्यं च हेमवान् ॥  
वसानस् तन्त्रकनिभे सर्वाङ्गीणे तरुत्वचौ ॥  
काण्डीरः खाड्गकः शार्ङ्गी रक्षन् विप्रांस्तनुत्रवान् ॥  
हित्वाशितङ्गवीनानि फलैर् येष्वाशितम्भवम् ॥  
तेष्वसौ दन्दशूकाऽरिर् वनेश्वानभ्र निर्भयः ॥  
व्रातीनव्यालदीप्राऽस्त्रः सुत्वनः परिपूजयन् ॥  
पर्षद्वलान् महाब्रह्मैराट नैकटिकाश्रमान् ॥  
परेद्यव्यद्य पूर्वेद्युरन्येद्युश् चाऽपि चिन्तयन् ॥  
वृद्धिक्षयौ मुनीन्द्राणां प्रियम्भावुकतामगात् ॥  
आतिष्ठद्गु जपन् सन्ध्या प्रक्रान्तामायतीगवम् ॥  
प्रातस्तरां पतत्रिभ्यः प्रबुद्धः प्रणमन् रविम् ॥  
ददृशे पर्णशालायां राक्षस्याऽभीकयाऽथ सः ॥  
भार्योढं तमवज्ञाय तस्थे सौमित्रयेऽसकौ ॥  
दधाना वलिभं मध्यं कर्णजाहविलोचना ॥  
वाकत्वचेनाऽतिसर्वेण चन्द्रलेखेव पक्षतौ ॥  
सुपाद् द्विरद्नासोरूर् मृदुपाणितलाऽङ्गुलिः ॥  
प्रथिमानं दधानेन जघनेन घनेन सा ॥  
उन्नसं दधती वक्त्रं शुद्धदल्लोलकुण्डलम् ॥  
कुर्वाणा पश्यतः शंयून् स्रग्विणी सुहसानना ॥  
प्राप्य चञ्चूर्यमाणा पतीयन्ती रघूत्तमम् ॥  
अनुका प्रार्थयाञ्चक्रे प्रियाकर्तुं प्रियंवदा ॥  
सौमित्रे ! मामुपायंस्थाः कम्रामिच्छुर् वशंवदाम् ॥  
त्वद्भोगीनां सहचरीमशङ्कः पुरुषायुषम् ॥  
तामुवाच सगौष्ठीने वने स्त्रीपुंसभीषणे ॥  
असूर्यम्पश्यरूपा त्वं किमभीरुररार्यसे ॥  
मानुषानभिलष्यन्ती रोचिष्णुर् दिव्यधर्मिणी ॥  
त्वमप्सरायमाणेह स्वतन्त्रा कथमञ्चसि ॥  
उग्रम्पश्याकुलोऽरण्ये शालीनत्वविवर्जिता ॥  
कामुकप्रार्थनापट्वी पतिवत्नी कथं न वा ॥  
राघवं पर्णशालायामिच्छाऽनुरहसं पतिम् ॥  
यः स्वामी मम कान्तावानौपकर्णिकलोचनः ॥  
वपुश् चान्दनिकं यस्य कार्णवेष्टकिकं मुखम् ॥  
सङ्ग्रामे सर्वकर्मीणौ पाणी यस्यौपजानुकौ ॥  
बद्धो दुर्बलरक्षाऽर्थमसिर् येनोपनीविकः ॥  
यश् चापमाश्मनप्रख्यं सेषुं धत्तेऽन्यदुर्वहम् ॥  
जेता यज्ञद्रुहां सङ्ख्ये धर्मसन्तानसूर् वने ॥  
प्राप्य दारगवानां यः मुनीनामभयं सदा ॥  
ततो वावृत्यमानाऽसौ रामशालां न्यविक्षत ॥  
मामुपायंस्त रामेति वदन्ती सादरं वचः ॥  
अस्त्रीकोऽसावहं स्त्रीमान् स पुष्यतितरां तव ॥  
पतिरित्यब्रवीद् रामस्??तमेव व्रज मा मुचः ॥  
लक्ष्मणंऽसा वृषस्यन्ती महोक्षं गौरिवाऽगमत् ॥  
मन्मथायुधसम्पातव्यथ्यमानमतिः पुनः ॥  
तस्याः सासद्यमानाया लोलूयावान् रघूत्तमः ॥  
असिं कौक्षेयमुद्यम्य चकाराऽपनसं मुखम् ॥  
अहं शूर्पणखा नाम्ना  
नूनं नाऽज्ञायिषि त्वया ॥  
दण्डोऽयं क्षेत्रियो येन  
मय्यपातीति साऽब्रवीत् ॥  
पर्यशाप्सीद् दिविष्ठाऽसौ सन्दर्श्य भयदं वपुः ॥  
अपिस्फवच् च बन्धूनां निनङ्क्षुर् विक्रमं मुहुः ॥  
खरदूषणयोर् भ्रात्रोः पर्यदेविष्ट सा पुरः ॥  
विजिग्राहयिषू रामं दण्डकारण्यवासिनोः ॥  
कृते सौभागिनेयस्य भरतस्य विवासितौ ॥  
पित्रा दौर्भागिनेयौ यौ पश्यतं चेष्टितं तयोः ॥  
मम रावणनाथाया  
भगिन्या युवयोः पुनः ॥  
अयं तापसकाद् ध्वंसः  
क्षमध्वं यदि वः क्षमम् ॥  
असंस्कृत्रिमसंव्यानावनुप्त्रिमफलाशिनौ ॥  
अभृत्रिमपरीवारौ पर्यभूतां तथापि माम् ॥  
श्वःश्रेयसमवाप्तासि भ्रातृभ्यां प्रत्यभाणि सा?? ॥  
प्राणिवस् तव मानाऽर्थं व्रजाश्वसिहि मा रुदः ॥  
जक्षिमोऽनपराधेऽपि  
नरान् नक्तन्दिवं वयम् ॥  
कुतस्त्यं भीरु ! यत् तेभ्यो  
द्रुह्यद्भ्योऽपि क्षमामहे ॥  
तौ चतुर्दशसाहस्रबलौ निर्ययतुस् ततः ॥  
पारश्वधिकधानुष्कशाक्तिकप्रासिकाऽन्वितौ ॥  
अथ सम्पततो भीमान् विशिखै रामलक्ष्मणौ ॥  
बहुमूर्ध्नो द्विमूर्धांश्च त्रिमूर्धाश् चाऽहतां मृधे ॥  
तैर् वृक्णरुग्णसम्भुग्नक्षुण्णभिन्नविपन्नकैः ॥  
निमग्नोद्विग्नसंह्रीणैः पप्रे दीनैश् च मेदिनी ॥  
केचिद् वेपथुमासेदुरन्ये दवथुमुत्तमम् ॥  
सरक्तं वमथुं केचिद् भ्राजथुं न च केचन ॥४३॥  
मृगयुमिव मृगोऽथ दक्षिणेर्मा  
दिशमिव दाहवतीं मरावुदन्यन् ॥  
रघुतनयमुपाययौ त्रिमूर्धो  
विशभृदिवोग्रमुखं पतत्रिराजम् ॥  
शितविशिखनिकृत्तकृत्स्नवक्त्रः  
क्षितिभृदिव क्षितिकम्पकीर्णशृङ्गः ॥  
भयमुपनिदधे स राक्षसानाम्  
अखिलकुलक्षयपूर्वलिङ्गतुल्यः ॥  
निराकरिष्णू वर्तिष्णू वर्धिष्णू परतो रणम् ॥  
उत्पतिष्णू सहिष्णू च चेरतुः खरदूषणौ ॥  
तौ खड्गमुसलप्रासचक्रबाणगदाकरौ ॥  
अकार्ष्टामायुधच्छायं रजःसन्तमसे रणे ॥  
अथ तीक्ष्णायसैर् बानैरधिमर्म रघूत्तमौ ॥  
व्याधं व्याधममूढौ तौ यमसाच्चक्रतुर् द्विषौ ॥  
हतबन्धुर् जगामाऽसौ ततः शूर्पणखा वनात् ॥  
पारेसमुद्रं लङ्कायां वसन्तं रावणां पतिम् ॥  
सम्प्राप्य राक्षससभं चक्रन्द क्रोधविह्वला ॥  
नामग्राममरोदीत् सा भ्रातरौ रावणाऽन्तिके ॥  
दण्डकानध्यवात्तां यौ वीर ! रक्षःप्रकाण्डकौ ॥  
नृभ्यां सङ्ख्येऽकृशातां तौ सभृत्यौ भूमिवर्ध्नौ ॥  
विग्रहस् तव शक्रेण बृहस्पतिपुरोधसा ॥  
सार्धं कुमारसेनान्या शून्यश् चाऽसीति को नयः ॥  
यद्यहं नाथ ! नाऽयास्यं विनासा हतबान्धवा ॥  
नाऽज्ञास्यस् त्वमिदं सर्वं प्रमाद्यंश् चारदुर्बलः ॥  
करिष्यमाणं विज्ञेयं कार्यं किं नु कृतं परैः ॥  
अपकारे कृतेऽप्यज्ञो विजिगीषुर् न वा भवान् ॥  
वृतस् त्वं पात्रेसमितैः  
खट्वारूढः प्रमादवान् ॥  
पानशौण्डः श्रियं नेता  
नाऽत्यन्तीनत्वमुन्मनाः ॥  
अध्वरेष्वग्निचित्वत्सु सोमसुत्वत आश्रमान् ॥  
अत्तुं महेन्द्रियं भागमेति दुश्च्यवनोऽधुना ॥  
आमिक्षीयं दधिक्षीरं पुरोडाश्यं तथौषधम् ॥  
हविर् हैयङ्गवीनं च नाऽप्युपघ्नन्ति राक्षसाः ॥  
युवजानिर् धनुश्पाणिर् भूमिष्ठः खविचारिणः ॥  
रामो यज्ञद्रुहो हन्ति कालकल्पशिलीमुखः ॥  
मांसान्योष्ठाऽवलोप्यानि साधनीयानि देवताः ॥  
अश्नन्ति रामाद् रक्षांसि बिभ्यश्रुवते दिशः ॥  
कुरु बुद्धिं कुशाऽग्रियामनुकामीनतां त्यज ॥  
लक्ष्मीं परम्परीणां त्वं पुत्रपौत्रीणतां नय ॥  
सहायवन्त उद्युक्ता बहवो निपुणाश् च याम् ॥  
श्रियमाशासते लोलां तां हस्तेकृत्य मा श्वसीः ॥  
लक्ष्मीः पुंयोगमाशंसुः  
कुलटेव कुतूहलात् ॥  
अन्तिकेऽपि स्थिता पत्युश्  
छलेनाऽन्यं निरीक्षते ॥  
योषिद्वृन्दारिका तस्य दयिता हंसगामिनी ॥  
दूर्वाकाण्डमिव श्यामा न्यग्रोधपरिमण्डला ॥  
नास्यं पश्यति यस् तस्या  
निंस्ते दन्तच्छदं न वा ॥  
संशृणोति न चोक्तानि  
मिथ्यासौ निहितेन्द्रियः ॥  
सारोऽसाविन्द्रियाऽर्थानां  
यस्याऽसौ तस्य नन्दथुः ॥  
तल्पे कान्ताऽन्तरैः सार्धं  
मन्येऽहं धिङ् निमज्जथुम् ॥  
न तं पश्यामि यस्याऽसौ  
भवेन् नोदेजया मतेः ॥  
त्रैलोक्येनाऽपि विन्दस् त्वं  
तां क्रीत्वा सुकृती भव ॥  
नैवेन्द्राणी न रुद्राणी  
न मानवी न रोहिणी ॥  
वरुणानी न नाऽग्नायी  
तस्याः सीमन्तिनी समा ॥  
प्रत्यूचे राक्षसेन्द्रस् ताम्??  
आश्वसिहि बिभेषि किम् ॥  
त्यज नक्तञ्चरि ! क्षोभं  
वाचाटे ! रावणो ह्यहम् ॥  
मामुपास्त दिदृक्षावान्  
याष्टीकव्याहतो हरिः ॥  
आज्ञालाभोन्मुखो दूरात्  
काक्षेणाऽनादरेक्षितः ॥  
विरुग्णोदग्रघाराऽग्नः कुलिशो मम वक्षसि ॥  
अभिन्नं शतधा त्मानं मन्यते बलिनं बली ॥  
कृत्वा लङ्काद्रुमालानमहमैरावतं गजम् ॥  
बन्धनेऽनुपयोगित्वान् नतं तृणवदत्यजम् ॥  
आहोपुरुषिकां पश्य  
मम सद्रत्नकान्तिभिः ॥  
ध्वस्ताऽन्धकारेऽपि पुरे  
पूर्णेन्दोः सन्निधिः सदा ॥  
हृतरत्नश् च्युतोद्योगो रक्षोभ्यः करदो दिवि ॥  
पूतक्रतायीमभ्येति सत्रपः किं न गोत्रभित् ॥  
अतुल्यमहसा सार्धं रामेण मम विग्रहः ॥  
त्रपाकरस् तथाप्येष यतिष्ये तद्विनिग्रहे ॥  
उत्पत्य खं दशग्रीवो मनोयायी शिताऽस्त्रभृत् ॥  
समुद्रसविधावासं मारीचं प्रति चक्रमे ॥  
सम्पत्य तत्सनीडेसौ तं वृत्तान्तमषिष्रवत् ॥  
त्रस्नुनाऽथ श्रुताऽर्थेन तेनाऽगादि दशाननः ॥  
अन्तर्धत्स्व रघुव्याघ्रात् तस्मात् त्वं राक्षसेश्वर ! ॥  
यो रण्ने दुरुपस्थानो हस्तरोधं दधद् धनुः ॥  
भवन्तं कार्तवीर्यो यो हीनसन्धिमचीकरत् ॥  
जिगाय तस्य हन्तारं स रामः सार्वलौकिकम् ॥  
यमास्यदृश्वरी तस्य ताडका वेत्ति विक्रमम् ॥  
शूरम्मन्यो रणाच् चाऽहं निरस्तः सिंहनर्दिना ॥  
न त्वं तेनाऽन्वभाविष्ठा  
नाऽन्वभावि त्वयाऽप्यसौ ॥  
अनुभूतो मया चाऽसौ  
तेन चाऽन्वभविष्यहम् ॥  
अध्यङ् शस्त्रभृतां रामो  
न्यञ्चस् तं प्राप्य मद्विधाः ॥  
स कन्याशुल्कमभनङ्  
मिथिलायां मखे धनुः ॥  
संवित्तः सहयुध्वानौ तच्छक्तिं खरदूषणौ ॥  
यज्वानश् च ससुत्वानो यानगोपीन् मखेषु सः ॥  
सुखजातः सुरापीतो  
नृजग्धो माल्यधारयः ॥  
अधिलङ्कं स्त्रियो दीव्य  
मा रब्धा बलिविग्रहम् ॥  
तम्भीतङ्कारमाक्रुश्य रावणः प्रत्यभाषत?? ॥  
यातयामं विजितवान् स रामं यदि किं ततः ॥  
अघानि ताडका तेन  
लज्जाभयविभूषणा ॥  
स्त्रीजने यदि तच् छ्लाघ्यं  
धिग् लोकं क्षुद्रमानसम् ॥  
यद् गेहेनर्दिनमसौ शरैर् भीरुमभाययत् ॥  
कुब्रह्मयज्ञके रामो भवन्तं पौरुषं न तत् ॥  
चिरकालोषितं जीर्णं कीटनिष्कुषितं धनुः ॥  
किं चित्रं यदि रामेण भग्नं क्षत्रियकाऽन्तिके ॥  
वनतापसके वीरौ विपक्षे गलितादरौ ॥  
किं चित्रं यदि साऽवज्ञौ मम्रतुः खरदूषणौ ॥  
त्वं च भीरुः सुदुर्बुद्धे ! नित्यं शरणकाम्यसि ॥  
गुणांश् चाऽपह्नुषेऽस्माकं स्तौषि शत्रूंश् च नः सदा ॥  
शीर्षच्छेद्यमतोऽहं त्वा करोमि क्षितिवर्धनम् ॥  
कारयिष्यामि वा कृत्यं विजिघृक्षुर् वनौकसौ ॥  
तमुद्यतनिषाताऽसिं  
प्रत्युवाच जिजीविषुः ॥  
मारीचोऽनुनयंस् त्रासाद्  
अभ्यमित्र्यो भवामि ते ॥  
हरामि रामसौमित्री मृगो भूत्वा मृगद्युवौ ॥  
उद्योगमभ्यमित्रीणो यथेष्टं त्वं च सन्तनु ॥  
ततश् चित्रीयमाणोऽसौ हेमरत्नमयो मृगः ॥  
यथामुखीनः सीतायाः पुप्लुवे बहु लोभयन् ॥  
तेनाऽदुद्यूषयद् रामं मृगेण मृगलोचना ॥  
मैथिली विपुलोरस्कं प्रावुवूर्षुर् मृगाऽजिनम् ॥  
योगक्षेमकरं कृत्वा सीताया लक्ष्मणं ततः ॥  
मृगस्याऽनुपदी रामो जगाम गजविक्रमः ॥  
स्थायं स्थायं क्वचिद् यान्तं  
क्रान्त्वा क्रान्त्वा स्थितं क्वचित् ॥  
वीक्षमाणो मृगं रामश्  
चित्रवृत्तिं विसिष्मिये ॥  
चिरं क्लिशित्वा मर्माविद् रामो विलुभितप्लवम् ॥  
शब्दायमानमव्यात्सीत् भयदं क्षणदाचरम् ॥  
श्रुत्वा विस्फूर्जथुप्रख्यं निनादं परिदेविनी ॥  
मत्वा कष्टश्रितं रामं सौमित्रिं गन्तुमैजिहत् ॥  
एष प्रावृषिजाऽम्भोद-  
नादी भ्राता विरौति ते ॥  
ज्ञातेयं कुरु सौमित्रे !  
भयात् त्रायस्व राघवम् ॥  
रामसङ्घुषितं नैतन् मृगस्यैव विवञ्चिषोः ॥  
रामस्वनितसङ्काशः स्वान् इत्यवदत् स ताम् ॥  
आप्यानस्कन्धकण्ठांऽसं  
रुषितं सहितुं रणे ॥  
प्रोर्णुवन्तं दिशो बाणैः  
काकुत्स्थं भीरु ! कः क्षमः ॥  
देहं बिभ्नक्षुरस्त्राऽग्नौ मृगः प्राणैर् दिदेविषन् ॥  
ज्याघृष्टकठिनाऽङ्गुष्ठं राममायान् मुमूर्षया ॥  
शत्रून् भीषयमाणं तं रामं विस्मापयेत कः ॥  
मा स्म भैषीस् त्वयाऽद्यैव कृताऽर्थो द्रक्ष्यते पतिः ॥  
यायास् त्वमिति कामो मे गन्तुमुत्सहसे न च ॥  
इच्छुः कामयितुं त्वं माम् इत्यसौ जगदे तया ॥  
मृषोद्यं प्रवदन्तीं तां सत्यवद्यो रघूत्तमः ॥  
निरगात् शत्रुहस्तं त्वं यास्यसीति शपन् वशी ॥  
गते तस्मिन् जलशुचिः  
शुद्धदन् रावणः शिखी ॥  
जञ्जपूकोऽक्षमालावान्  
धारयो मृदलाबुनः ॥  
कमण्डलुकपालेन शिरसा च मृजावता ॥  
संवस्त्र्य लाक्षिके वस्त्रे मात्राः सम्भाण्ड्य दण्डवान् ॥  
अधीयन्नात्मविद् विद्यां धारयन् मस्करिव्रतम् ॥  
वदन् बह्वङ्गुलिस्फोटं भ्रूक्षेपं च विलोकयन् ॥  
सन्दिदर्शयिषुः साम निजुह्नूषुः क्षपाटताम् ॥  
चङ्क्रमावान् समागत्य सीतामूचे सुखाभव ॥  
सायन्तनीं तिथिप्रण्यः पङ्कजानां दिवातनीम् ॥  
कान्तिं कान्त्या सदातन्या ह्रेपयन्ती शुचिस्मिता ॥  
का त्वमेकाकिनी भीरु ! निरन्वयजने वने ॥  
क्षुध्यन्तोऽप्यघसन् व्यालास् त्वामपालां कथं न वा ॥  
हृदयङ्गममूर्तिस् त्वं सुभगम्भावुकं वनम् ॥  
कुर्वाणा भीममप्येतद् वदाऽभ्यैः केन हेतुना ॥  
सुकृतं प्रियकारी त्वं कं हरस्युपतिष्ठसे ॥  
पुण्यकृच् चाटुकारस् ते किङ्करः सुरतेषु कः ॥  
परिपर्युदधे रूपमाद्युलोकाच् च दुर्लभम् ॥  
भावत्कं दृष्टवत्स्वेतदस्मास्वधि सुजीवितम् ॥  
आपीतमधुका भृङ्गैः सुदिवेवाऽरविन्दिनी ॥  
सत्परिमललक्ष्मीका नाऽपुंस्काऽसीति मे मतिः ॥  
मिथ्यैव श्रीः श्रियम्मन्या श्रीमन्मन्यो मृषा हरिः ॥  
साक्षात्कृत्याऽभिमन्येऽहं त्वां हरन्तीं श्रियं श्रियः ॥  
नोदकण्ठिष्यताऽत्यर्थं त्वामैक्षिष्यत चेत् स्मरः ॥  
खेलायन्ननिशं नापि सजूःकृत्य रतिं वसेत् ॥  
वल्गूयन्तीं विलोक्य त्वां  
स्त्री न मन्तूयतीह का ॥  
कान्तिं नाऽभिमनायेत  
को वा स्थाणुसमोऽपि ते ॥  
दुःखायते जनः सर्वाह् स एवैकः सुखायते ॥  
यस्योत्सुकायमाना त्वं न प्रतीपायसेऽन्तिके ॥  
कः पण्डितायमानस् त्वा-  
मादायामिषसन्निभाम् ॥  
त्रस्यन् वैरायमाणेभ्यः  
शून्यमन्ववसद् वनम् ॥  
ओजायमाना तस्याऽर्ध्यं प्रणीय जनकात्मजा ॥  
उवाच दशमूर्धानं सादरा गद्गदं वचः ॥  
महाकुलीन ऐक्ष्वाके वंशे दाशरथिर् मम ॥  
पितुः प्रियङ्करो भर्ता क्षेमङ्कारस् तपस्विनाम् ॥  
निहन्ता वैरकाराणां सतां बहुकरः सदा ॥  
पारश्वधिकरामस्य शक्तेरन्तकरो रणे ॥  
अध्वरेष्विष्टिनां पाता पूर्ती कर्मसु सर्वदा ॥  
पितुर् नियोगाद् राजत्वं हित्वा योऽभ्यागमद् वनम् ॥  
पितत्रिक्रोष्टुजुष्टानि रक्षांसि भयदे वने॥  
यस्य बाणनिकृत्तानि श्रेणीभूतानि शेरते ॥  
दीव्यमानं शितान् बाणानस्यमानं महागदाः ॥  
निघ्नानं शात्रवान् रामं कथं त्वं नाऽवगच्छसि ॥  
भ्रातरि न्यस्य यातो मां मृगाविन् मृगयामसौ ॥  
एषितुं प्रेषितो यातो मया तस्याऽनुजो वनम् ॥  
अथा यस्यन् कषायाऽक्षः  
स्यन्नस्वेदकणोल्बणः ॥  
सन्दर्षितान्तराकूतस्  
तामवादीद् दशाननः ॥  
कृते कानिष्ठिनेयस्य ज्यैष्ठिनेयं विवासितम् ॥  
को नग्नमुषितप्रख्यं बहु मन्येत राघवम् ॥  
राक्षसान् बटुयज्ञेषु पिण्डीशूरान् निरस्तवान् ॥  
यद्यसौ कूपमाण्डूकि ! तवैतावति कः स्मयः ॥  
मत्पराक्रमसङ्क्षिप्तराज्यभोगपरिच्छदः ॥  
युक्तं ममैव किं वक्तुं दरिद्राति यथा हरिः ॥  
निर्लङ्को विमदः स्वामी  
धनानां हृतपुष्पकः ॥  
अध्यास्तेऽन्तर्गिरं यस्मात्  
कस् तन् नाऽवैति कारणम् ॥  
भिन्ननौक इव ध्यायन्  
मत्तो बिभ्यद् यमः स्वयम् ॥  
कृष्णिमानं दधानेन  
मुखेना स्ते निरुद्यतिः ॥  
समुद्रोपत्यका हैमी पर्वताऽधित्यका पुरी ॥  
रत्नपारायणं नाम्ना लङ्केति मम मैथिलि ! ॥  
आवासे सिक्तसम्मृष्टे गन्धैस् त्वं लिप्तवासिता ॥  
आर्पितोरुसुगन्धिस्रक् तस्यां वस मया सह ॥  
सङ्गच्छ पौंस्नि ! स्त्रैणं मां युवानं तरुणी शुभे ! ॥  
राघवः प्रोष्यपापीयान् जहीहि तमकिञ्चनम् ॥  
अश्नीतपिबतीयन्ती प्रसिता स्मरकर्मणि ॥  
वशेकृत्य दशग्रीवं मोदस्व वरमन्दिरे ॥  
मा स्म भूर् ग्राहिणी भीरु ! गन्तुमुत्साहिनी भव ॥  
उद्भासिनी च भूत्वा मे वक्षःसम्मार्दिनी भव ॥  
तां प्रातिकूलिकीं मत्वा जिहीर्षुर् भीमविग्रहः ॥  
बाहूपपीडमाश्लिष्य जगाहे द्यां निशाचरः ॥  
त्रस्यन्तीं तां समादाय यतो रात्रिञ्चरालयम् ॥  
तूष्णीम्भूय भयादासाञ्चक्रिरे मृगपक्षिणः ॥  
उच्चै रारस्यमानां तां कृपणां रामलक्ष्मणौ ॥  
जटायुः प्राप पक्षीन्द्रः परुषं रावणं वदन् ॥  
इति प्रकीर्णकाण्डः प्रथमः समाप्तः ॥  
अतः परमधिकारकाण्डम् ॥  
द्विषन् ! वनेचराऽग्र्याणां त्वमादायचरो वने ॥  
अग्रेसरो जघन्यानां मा भूः पूर्वसरो मम ॥  
यशस्करसमाचारं ख्यातं भूवि दयाकरम् ॥  
पितुर्वाक्यकरं रामं धिक् त्वां दुन्वन्तमत्रपम् ॥  
अहमन्तकरो नूनं ध्वान्तस्येव दिवाकरः ॥  
तव राक्षस ! रामस्य नेयः कर्मकरोपमः ॥  
सतामरुष्करं पक्षी वैरकारं नराऽशिनम् ॥  
हन्तुं कलहकारोऽसौ शब्दकारः पपात खम् ॥  
अतः परं प्रकीर्णकाः ।  
धुन्वन् सर्वपथीनं खे वितानं पक्षयोरसौ ॥  
मांसशोणितसन्दर्शं तुण्डघातमयुध्यत ॥  
न बिभाय न जिह्राय न चक्लाम न विव्यथे ॥  
आघ्नानो विध्यमानो वा रणान् निववृते न च ॥  
पिशाचमुखधौरेयं सच्छत्रकवचं रथम् ॥  
युधि कद्रथवद् भीमम्बभञ्ज ध्वजशालिनम् ॥  
अतः परं आमधिकारः ।  
सन्त्रासयाञ्चकाराऽरिं सुरान् पिप्राय पश्यतः ॥  
स त्याजयाञ्चकाराऽरिं सीतां विंशतिबाहुना ॥  
असीतो रावणः कासाञ्चक्रे शस्त्रैर् निराकुलः ॥  
भूयस् तं भेदिकाञ्चक्रे नखतुण्डायुधः खगः ॥  
हन्तुं क्रोधवशादीहाञ्चक्राते तौ परस्पसम् ॥  
न वा पलायाञ्चक्रे विर् दयाञ्चक्रे न राक्षसः ॥  
उपासाञ्चक्रिरे द्रष्टुं देवगन्धर्वकिन्नराः ॥  
छलेन पक्षौ लोलूयाञ्चक्रे क्रव्यात् पतत्रिणः ॥  
प्रलुठितमवनौ विलोक्य कृत्तं  
दशवदनः खचरोत्तमं प्रहृष्यन् ॥  
रथवरमधिरुह्य भीमधुर्यं  
स्वपुरमगात् परिगृह्य रामकान्ताम् ॥  
ओषाञ्चकार कामाऽग्निर् दशावक्त्रमहर्निशम् ॥  
विदाञ्चकार वैदेहीं रामादन्यनिरुत्सुकाम् ॥  
प्रजागराञ्चकारारेरीहास्वनिशमादरात् ॥  
प्रबिभयाञ्चकाराऽसौ काकुत्स्थादभिशङ्कितः ॥  
न जिह्रयाञ्चकाराऽथ सीतामभ्यर्थ तर्जितः ॥  
नाप्यूर्जां बिभरामास वैदेह्यां प्रसितो भृशम् ॥  
विदाङ्कुर्वन्तु रामस्य वृत्तमित्यवदत् स्वकान् ॥  
रक्षांसि रक्षितुं सीतामाशिषच् च प्रयत्नवान् ॥  
अथ प्रकीर्णकाः??  
रामोऽपि हतमारीचो निवर्त्स्यन् खरनादिनः ॥  
क्रोष्टून् समशृणोत् क्रूरान् रसतोऽशुभशंसिनः ॥  
आशङ्कमानो वैदेहीं खादितां निहतां मृताम् ॥  
स शत्रुघ्नस्य सोदर्यं दूरादायान्तमैक्षत ॥  
सीतां सौमित्रिणा त्यक्तां सध्रीचीं त्रस्नुमेकिकां ॥  
विज्ञायाऽमंस्त काकुत्स्थः??क्षये क्षेमं स??दुर्लभम् ॥  
अतः परं दुहादिः??  
सोऽपृच्छल् लक्ष्मणं सीतां याचमानः शिवं सुरान् ॥  
रामं यथास्थितं सर्वं ब्राता ब्रूते स्म विह्वलः ॥  
सन्दृश्य शरणं शून्यं भिक्षमाणो वनं प्रियाम् ॥  
प्राणान् दुहन्निवा त्मानं शोकं चित्तमवारुधत् ॥  
गता स्यादवचिन्वाना कुसुमान्याश्रमद्रुमान् ॥  
आ यत्र तापसान् धर्मं सुतीक्ष्णः शास्ति तत्र सा ॥  
अत परं प्रकीर्णकाः??  
आः कष्टं बत हीचित्रं हूं मातर् दैवतानि धिक् ॥  
हा पितः ! क्वाऽसि हे सुभ्रु ! बह्वेवं विललाप सः ॥  
इहा सिष्ठाऽशयिष्टेह सा सखेलमितोऽगमत् ॥  
अग्लासीत् संस्मरन्नित्थं मैथिल्या भरताऽग्रजः ॥  
इदं नक्तन्तनं दाम पौष्पमेतद् दिवातनम् ॥  
शुचेवोद्बध्य शाखायां प्रग्लायति तया विना ॥  
ऐक्षिष्महि मुहुः सुप्तां यां मृता शङ्कया वयम् ॥  
अकाले दुर्मरमहो यज् जीवामस् तया विना ॥  
अक्षेमः परिहासोऽयं परीक्षां मा कृथा मम ॥  
मत्तो माऽन्तिर्धथाः सीते ! मा रंस्था जीवितेन नः ॥  
अतः परं सिजधिकारः??  
अहं न्यवधिषं भीमं राक्षसं क्रूर विक्रमम् ॥  
मा घुक्षः पत्युरात्मानं मा न श्लिक्षः प्रियं प्रिये ॥  
मा स्म द्राक्षीर् मृषा दोषं भक्तं मा मातिचिक्लिशः ॥  
शैलं न्यशिश्रियद् वामा नदीं नु प्रत्यदुद्रुवत् ॥  
ऐ वाचं देहि धैर्यं नस् तव हेतोरसुस्रुवत् ॥  
त्वं नो मतिमिवाऽघासीर् नष्टा प्राणानिवाऽदधः ॥  
रुदतोऽशिश्वयच् चक्षु??  
रास्यं हेतोस् तवाऽश्वयीत्  
म्रियेऽहं मां निरास्थश् चेन्  
मा न वोचश् चिकीर्षितम् ॥  
लक्ष्मणा चक्ष्व यद्याख्यत्  
सा किञ्चित् कोपकारणम् ॥  
दोषे प्रतिसमाधान??  
मज्ञाते क्रियतां कथम् ॥  
इह सा व्यलिपद् गन्धैः स्नान्तीहाऽभ्यषिचज् जलैः ॥  
इहाऽहं द्रष्टुमाह्वं तां स्मरन्नेवं मुमोह सः ॥  
तस्याऽलिपत शोकाऽग्निः स्वान्तं काष्ठमिव ज्वलन् ॥  
अलिप्तेवाऽनिलः शीतो वने तं न त्वजिह्लदत् ॥  
स्नानभ्यषिचताऽम्भोऽसौ रुदन् दयितया विना ॥  
तथाऽभ्यषिक्त वारीणि पितृभ्यः शोकमूर्च्छितः ॥  
तथा र्तोऽपि क्रियां धर्म्यां  
स काले नाऽमुचत् क्वचित् ॥  
महतां हि क्रिया नित्या  
छिद्रे नैवाऽवसीदति ॥  
आह्वास्त स मुहुः शूरान् मुहुराह्वत राक्षसान् ॥  
एत सीताद्रुहः सङ्ख्ये प्रत्यर्तयत राघवम् ॥  
स्वपोषमपुषद् युष्मान् या पक्षिमृगशावकाः ! ॥  
अद्युतच् चेन्दुना सार्धं तां प्रब्रूत गता यतः ॥  
गिरिमन्वसृपद् रामो लिप्सुर् जनकसम्भवाम् ॥  
तस्मिन्नायोधनं वृत्तं लक्ष्मणायाऽशिषन् महत्?? ॥  
सीतां जिघांसू सौमित्रे ! राक्षसावारतां ध्रुवम् ॥  
इदं शोणितमभ्यग्रं सप्रहारेऽच्युतत् तयोः ॥  
इदं कवचमच्योतीत् साऽश्वोऽयं चूर्णीतो रथः ॥  
एह्यमुं गिरिमन्वेष्टुमवगाहावहे द्रुतम् ॥  
मन्युर् मन्ये ममाऽस्तम्भीद्  
विषादोऽस्तभदुद्यतिम् ॥  
अजारीदिव च प्रज्ञा  
बलं शोकात् तथाजरत् ॥  
गृध्रस्येहाश्वतां पक्षौ कृतौ वीक्षस्व लक्ष्मण ! ॥  
जिघत्सोर् नूनमापादि ध्वंसोऽयं तां निशाचरात् ॥  
क्रुद्धोऽदीपि रघुव्याघ्रो रक्तनेत्रोऽजनि क्षणात् ॥  
उबोधि दुःस्थं त्रैलोक्यं दीप्तैरापूरि भानुवत् ॥  
अताय्यस्योत्तमं सत्वमप्यायि कृतकृत्यवत् ॥  
उपाचायिष्ट सामर्थ्यं तस्य संरम्भिणो महत् ॥  
अदोहीव विषादोऽस्य समरुद्धेव विक्रमः ॥  
समभावि च कोपेन न्यश्वसीच् चायतं मुहुः ॥  
अथा लम्ब्य धनू रामो जगर्ज गजविक्रमः ॥  
रुणध्मि सवितुर् मार्गं भिनद्मि कुलपर्वतान् ॥  
रिणच्मि जलधेस् तोयं विविनच्मि दिवः सुरान् ॥  
क्षुणद्मि सर्पान् पाताले छिनद्मि क्षणदाचरान् ॥  
यमं युनज्मि कालेन समिन्धानोऽस्त्रकौशलम् ॥  
शुष्कपेषं पिनष्म्युर्वीमखिन्दानः स्वतेजसा ॥  
भूतिं तृणद्मि यक्षाणां हिनस्मीन्द्रस्य विक्रमम् ॥  
भनज्मि सर्वमर्यादास् तनच्मि व्योम विस्तृतम् ॥  
न तृणेह्मीति लोकोऽयं मां विन्ते निष्पराक्रम् ॥  
एवं वदन् दाशरथिरपृणग् धनुशा शरं ॥  
न्यवर्तयत् सुमित्राभूस् तं चिकीर्षुं जगत्क्षयम् ॥  
ऐक्षेतामाश्रमादाराद् गिरिकल्पं पतत्रिणम् ॥  
तं सीताघातिनं मत्वा हन्तुं रामोऽभ्यधावत ॥  
मा वधिष्ठा जटायुं मां सीतां रामाऽहमैक्षिषि ॥  
उपास्थितैवमुक्ते तं सखायं राघवः पितुः ॥  
पप्रच्छ जानकीवार्तां सङ्ग्रामं च पतत्रिणम् ॥  
ततो रावणमाख्याय द्विषन्तं पततां वरः ॥  
व्रणवेदनया ग्लायन् ममार गिरिकन्दरे ॥  
तस्याग्न्यम्बुक्रियां कृत्वा प्रतस्थाते पुनर् वनम् ॥  
सत्वानजस्रं घोरेण बलाऽपकर्षमश्नता ॥  
क्षुध्यता जगृहाते तौ रक्षसा दीर्घबाहुना ॥  
भुजौ चकृततुस् तस्य निस्त्रिंशाभ्यां रघूत्त्मौ ॥  
स छिन्नबाहुरपतद् विह्वलो ह्वलयन् भुवम् ॥  
इति प्रकीर्णकाः ।  
अथ कृत्याऽधिकारः??  
प्रष्टव्यं पृच्छतस् तस्य कथनीयमवीवचत् ॥  
आत्मानं वनवासं च जेयं चाऽरिं रघूत्तमः ॥  
लभ्या कथं नु वैदेही शक्यो द्रष्टुं कथं रिपुः ॥  
सह्यः कथं वियोगश् च गद्यमेतत् त्वया मम ॥  
अहं राम ! श्रियः पुत्रो मद्यपीत इव भ्रमन् ॥  
पापचर्यो मुनेः शापाज् जात इत्यवदत् स तम् ॥  
प्रयातस् तव यम्यत्वं शस्त्रपूतो ब्रवीमि ते ॥  
रावणेन हृता सीता लङ्कां नीता सुरारिणा ॥  
ऋष्यमूकेऽनवद्योऽस्ति पण्यभ्रातृवधः कपिः ॥  
सुग्रीवो नाम वर्योऽसौ भवता चारुविक्रमः ॥  
तेन वह्येन हन्तासि त्वमर्यं पुरुषाऽशिनाम् ॥  
राक्षसं क्रूरकर्माणं शक्राऽरिं दूरवासिनम् ॥  
आस्ते स्मरन् स कान्ताया हृताया वालिना कपिः ॥  
वृषो यथोपसर्याया गोष्ठे गोर् दण्डताडितः ॥  
तेन सङ्गतमार्येण रामाऽजर्यं कुरु द्रुतम् ॥  
लङ्कां प्राप्य ततः पापं दशग्रीवं हनिष्यसि ॥  
अनृतोद्यं न तत्रास्ति सत्यवद्यं ब्रवीम्यहम् ॥  
मित्रभूयं गतस् तस्य रिपुहत्यां करिष्यसि ॥  
आदृत्यस् तेन वृत्येन स्तुत्यो जुष्येण सङ्गतः ॥  
इत्यः शिष्येण गुरुवद् गृध्यमर्थमवाप्स्यसि ॥  
नाऽखेयः सागरोऽप्यन्यस् तस्य सद्भृत्यशालिनः ॥  
मन्युस् तस्य त्वया मार्ग्यो मृज्यः शोकश् च तेन ते ॥  
स राजसूय??याजीव तेजसा सूर्यसन्निभः ॥  
अमृषोद्यं वदन् रुच्यो जगाहे द्यां निशाचरः ॥  
अकृष्टपच्याः पश्यन्तौ ततो दाशरथी लताः ॥  
रत्नाऽन्नपानकुप्यानामाटतुर् नष्टसंस्मृती ॥  
समुत्तरन्तावव्यथ्यौ नदान् भिद्योद्ध्यसन्निभान् ॥  
सिध्यतारामिव ख्यातां शबरीमापतुर् वने ॥  
वसानां वल्कले शूद्धे  
विपूयैः कृतमेखलाम् ॥  
क्षामामञ्जनपिण्डाभा  
दण्दिनीमजिना स्तराम् ॥  
प्रगृह्यपदवत् साध्वीं स्पष्टरूपामविक्रियाम् ॥  
अगृह्यां वीतकामत्वाद् देवगृह्यामनिन्दिताम् ॥  
धर्मकृत्यरतां नित्यमकृष्यफलभोजनाम् ॥  
दृष्ट्वा ताममुचद् रामो युग्यायात इव श्रमम् ॥  
स तामूचेऽथकच्चित् त्वममावास्यासमन्वये ॥  
पितॄणां कुरुषे कार्यमपाक्यैः स्वादुभिः फलैः ॥  
अवश्यपाव्यं पवसे कच्चित् त्वं देवभाग्घ्विः ॥  
आसाव्यमध्वरे सोमं द्विजैः कच्चिन् नमस्यसि ॥  
आचाम्यं सन्ध्ययोः कच्चित् सत्यक् ते न प्रहीयते ॥  
कच्चिदग्निमिवा नाय्यं काले सम्मन्यसेऽतिथिम् ॥  
न प्रणाय्यो जनः कच्चिन् निकाय्यं तेऽधितिष्ठति ॥  
देवकार्यविघाताय धर्मद्रोही महोदये ! ॥  
कुण्डपाय्यवतां कच्चिदग्निचित्यावतां तथा ॥  
कथाभी रमसे नित्यमुपचाय्यवतां शुभे ! ॥  
अथ प्रकीर्णकाः??  
वर्धते ते तपो भीरु ! व्यजेष्ठा विघ्ननायकान् ॥  
अजैषीः काम??सम्मोहौ सम्प्राप्था विनयेन वा ॥  
ना यस्यसि तपस्यन्ती गुरून् सम्यगतूतुषः ॥  
यमान् नोदविजिष्ठास् त्वं निजाय तपसेऽतुषः ॥  
अथाऽर्ध्यं मधुपर्काद्यमुपनीया दरादसौ ॥  
अर्चयित्वा फलैरर्च्यौ सर्वत्रा ख्यदनामयम् ॥  
अतः परं कृदधिकारः??  
सख्यस्य तव सुग्रीवः कारकः कपिनन्दनः ॥  
द्रुतं द्रष्टासि मैथिल्पाः सैवमुक्त्वा तिरोऽभवत् ॥  
नन्दनानि मुनीन्द्राणां रमणानि वनौकसाम् ॥  
वनानि भेजतुर् वीरौ ततः पाम्पानि राघवौ ॥  
भृङ्गालीकोकिलक्रुङ्भिर्  
वाशनैः पश्य लक्ष्मण ! ॥  
रोचनैर् भूषितां पम्पा-  
मस्माकं हृदयाविधम् ॥  
परिभावीणि ताराणां पश्य मन्थीनि चेतसाम् ॥  
उद्भासीनि जलेजानि दुन्वन्त्यदयितं जनम् ॥  
सर्वत्र दयिताऽधीनं सुव्यक्तं रामणीयकम् ॥  
येन जातं प्रियाऽपाये कद्वदं हंसकोकिलम् ॥  
पक्षिभिर् वितृदैर् यूना  
शाखिभिः कुसुमोत्किरैः ॥  
अज्ञो यो यस्य वा नाऽस्ति  
प्रियः प्रग्लो भवेन् न सः ॥  
ध्वनीनामुद्धमैरेभिर् मधूनामुद्धयैर् भृशम् ॥  
आजिघ्रैः पुष्पगन्धानां पतगैर् ग्लपिता वयम् ॥  
धारयैः कुसुमोर्मीणां पारयैर् बाधितुं जनान् ॥  
शाखिभिर् हा हता भूयो हृदयानामुदेजयैः ॥  
ददैर् दुःखस्य मादृग्भ्यो धायैरामोदमुत्तमम् ॥  
लिम्पैरिव तनोर् वातैश् चेतयः स्याज् ज्वलो न कः ॥  
अवश्यायकणास्रावाश् चारुमुक्ताफलत्विषः ॥  
कुर्वन्ति चित्तसंस्रावं चलत्पर्णाऽग्रसम्भृताः ॥  
अवसायो भविष्यामि दुःखस्याऽस्य कदा न्वहम् ॥  
न जीवस्याऽवहारो मां करोति सुखिनं यमः ॥  
दह्येऽहं मधुनो लेहैर् दावैरुग्रैर् यथा गिरिः ॥  
नायः कोऽत्र स येन स्यां बताऽहं विगतज्वरः ॥  
समाविष्टं ग्रहेणेव ग्राहेणेवा त्तमर्णवे ॥  
दृष्ट्वा गृहान् स्मरस्येव वनाऽन्तान् मम मानसम् ॥  
वाताहतिचलच्छाखा नर्तका इव शाखिनः ॥  
दुःसहा ही परिक्षिप्ताः क्वणद्भिरलिगाथकैः ॥  
एकहायनसारङ्गगती रघुकुलोत्तमौ ॥  
लवकौ शत्रुशक्तीनामृष्यमूकमगच्छताम् ॥  
तौ वालिप्रणिधी मत्वा सुग्रीवोऽचिन्तयत् कपिः ॥  
बन्धुना विगृहीतोऽहं भूयासं जीवकः कथम् ॥  
स शत्रुलावौ मन्वानो राघवौ मलयं गिरिम् ॥  
जगाम सपरीवारो व्योममायमिवोत्थितम् ॥  
शर्मदं मारुतिं दूतं विषमस्थः कपिद्विपम् ॥  
शोकाऽपनुदमव्यग्रं प्रायुङ्क्त कपिकुञ्जरः ॥  
विश्वासप्रदवेषोऽसौ पथिप्रज्ञः समाहितः ॥  
चित्तसङ्ख्यो जिगीषूणामुत्पपात नभस्तलम् ॥  
सुरापैरिव घूर्णद्भिः शाखिभिः पवनाहतैः ॥  
ऋष्यमूकमगाद् भृङ्गैः प्रगीतं सामगैरिव ॥  
तं मनोहरमागत्य गिरिं वर्महरौ कपिः ॥  
वीरौ सुखा हरोऽवोचद् भिक्षुर् भिक्षार्हविग्रहः ॥  
बलिनावमूमद्रीन्द्रं युवां स्तम्बेरमाविव ॥  
आचक्षाथां मिथः कस्माच्छङ्करेणाऽपि दुर्गमम् ॥  
व्याप्तं गुहाशयैः क्रूरैः क्रव्याद्भिः सनिशाचरैः ॥  
तुङ्गशैलतरुछन्नं मानुषाणामगोचरम् ॥  
सत्वमेजयसिंहाढ्यान् स्तनन्धायसमत्विषौ ॥  
कथं नाडिन्धमान् मार्गानागतौ विषमोपलान् ॥  
अत्तीर्णौ वा कथं भीमाः सरितः कूलमुद्वहाः ॥  
आसादितौ कथं ब्रूतं न गजैः कूलमुद्रुजैः ॥  
रामोऽवोचद्धनूमन्तम्  
आवामभ्रंलिहं गिरिम् ॥  
ऐव विद्वन्! पितुः कामात्  
पान्तावल्पम्पचान् मुनीन् ॥  
अमितम्पचमीशानं सर्वभोगीणमुत्तमम् ॥  
आवयोः पितरं विद्धि ख्यातं दशर्थं भुवि ॥  
छलेन दयिताऽरण्याद् रक्षसाऽरुन्तुदेन नः ॥  
असूर्यम्पश्यया मूर्त्या हृता तां मृगयावहे ॥  
प्रत्यूचे मारुति रामम् ?? अस्ति वालीति वानरः ॥  
शमयेदपि सङ्ग्रामे यो ललाटन्तपं रविम् ॥  
उग्रम्पश्येन सुग्रीवस् तेन भ्राता निराकृतः ॥  
तस्य मित्रीयतो दूतः सम्प्राप्तोऽस्मि वशंवदः ॥  
प्रियंवदोऽपि नैवाऽहं ब्रुवे मिथ्या परन्तप ! ॥  
सख्या तेन दशग्रीवं निहन्तासि द्विषन्तपम् ॥  
वाचंयमोऽहमनृते सत्यमेतद् ब्रवीमि ते ॥  
एहि सर्वंसहं मित्रं सुग्रीवं कुरु वानरम् ॥  
सर्वङ्कषयशःशाखं रामकल्पतरुं कपिः ॥  
आदायाऽ भ्रङ्कषं प्रायान् मलयं फलशालिनम् ॥  
मेघङ्करमिवायान्तमृतुं रामं क्लमान्विताः ॥  
दृष्ट्वा मेने नसुग्रीवो वालिभानुं भयङ्करम् ॥  
उपा??ग्न्यकुरुतां सख्यमन्योन्यस्य प्रियङ्करौ ॥  
क्षेमङ्कराणि कार्याणि पर्यालोचयतां ततः ॥  
आशितम्भवमुत्क्रुष्टं वल्गितं शयितं स्थितम् ॥  
बह्वमन्यत काकुत्स्थः कपीनां स्वेच्छया कृतम् ॥  
ततो बलिन्दमप्रख्यं कपिविश्वम्भराऽधिपम् ॥  
सुग्रीवः प्राब्रवीद् रामं वालिनो युधि विक्रमम् ॥  
वसुन्धरायां कृत्स्नायां नाऽस्ति वालिसमो बली ॥  
हृदयङ्गममेतत् त्वां ब्रवीमि न पराभवम् ॥  
दूरगैरन्तगैर् बाणैर् भवानत्यन्तगः श्रियः ॥  
अपि सङ्क्रन्दनस्य स्यात् क्रुद्धः किमुत वालिनः ॥  
वरेण तु मुनेर् वाली सञ्जातो दस्युहो रणे ॥  
अवार्यप्रसरः प्रातरुद्यन्निव तमोऽपहः ॥  
अतिप्रियत्वान् न हि मे कातरं प्रतिपद्यते ॥  
चेतो वालिवधं राम ! क्लेशापहमुपस्थितम् ॥  
शीर्षघातिनमायातमरीणां त्वां विलोकयन् ॥  
पतिघ्नीलक्ष्मणोपतां मन्येऽहं वालिनः श्रियम् ॥  
शत्रुघ्नान् युधि हस्तिघ्नो  
गिरीन् क्षिप्यन्नकृत्रिमान् ॥  
शिल्पिभिः पाणिघैः क्रुद्धस्  
त्वया जय्योऽभ्युपायवान् ॥  
आढ्यङ्करणविक्रान्तो महिषस्य सुरद्विषः ॥  
प्रियङ्करणमिन्द्रस्य दुष्करं कृतवान् वधम् ॥  
प्रियं??भावुकतां यातस् तं क्षिपन् योजनं मृतम् ॥  
स्वर्गे प्रियम्भविष्णुश् च क्र्त्स्नं शक्तोऽप्यबाधयन् ॥  
जिज्ञासोः शक्तिमस्त्राणां रामो न्यूनधियः कपेः ॥  
अभीनत् प्रतिपत्त्यर्थं सप्त व्योम स्पृशस् तरून् ॥  
ततो वालिपशौ वध्ये रामर्त्विग्जितसाध्वसः ॥  
अभ्यभून् निलयं भ्रातुः सुग्रीवो निनदन् दधृक् ॥  
गुहाया निरगाद् वाली सिंहो मृगमिव द्युवन् ॥  
भ्रातरं युङ् भियः सङ्ख्ये घोषेणा पूरयन् दिशः ॥  
व्यायच्छमानयोर् मूढो भेदे सदृशयोस् तयोः ॥  
बाणमुद्यतमायंसीदिक्ष्वाकुकुलनन्दनः ॥  
ऋष्यमूकमगात् क्लन्तः  
कपिर् मृगसदृग् द्रुतम् ॥  
किष्किन्धाऽद्रिसदात्यर्थं  
निष्पिष्टः कोष्णमुच्छ्वसन् ॥  
कृत्वा वालिद्रुहं रामो मालया सविशेषणम् ॥  
अङ्गदस्वं पुनर् हन्तुं कपिघ्नाह्वाययद् रणे ॥  
तयोर् वानरसेनान्योः सम्प्रहारे तनुच्छिदम् ॥  
वालिनो दूरभाग् रामो बाणं प्राणाऽदमत्यजत् ॥  
वालिनं पतितं दृष्ट्वा वानरा रिपुघातिनम् ॥  
बान्धवाक्रोशिनो भेजुरनाथाः ककुभो दश ॥  
धिग् दाशरथिमित्यूचुर्  
मुनयो वनवर्तिनः ॥  
उपेयुर् मधुपायिन्यः  
क्रोशन्त्यस् तं कपिस्त्रियः ॥  
राममुच्चैरुपालब्ध शूरमानी कपिप्रभुः ॥  
व्रणवेदनया ग्लायन्साधुम्मन्यमसाधुवत् ॥  
मृषाऽसि त्वं हविर्याजी राघव ! छद्मतापसः ॥  
अन्यव्यासक्तघातित्वाद् ब्रह्मघ्नां पापसम्मितः ॥  
पापकृत् सुकृतां मध्ये राज्ञः पुण्यकृतः सुतः ॥  
मामपापं दुराचार ! किं निहत्याऽभिधास्यसि ॥  
अग्निचित् सोमसुद् राजा रथचक्रचिदादिषु ॥  
अनलेष्विष्टवान् कस्मान् न त्वयाऽपेक्षितः पिता ॥  
मांसविक्रयिणः कर्म व्याधस्याऽपि विगर्हितम् ॥  
मां घ्नता भवताऽकारि निःषङ्कं पापदृष्वना ॥  
बुद्धिपूर्वं ध्रुवन् न त्वा राजकृत्वा पिता खलम् ॥  
सहयुध्वानमन्येन योऽहिनो मामनागसम् ॥  
पञ्च पञ्चनखा भक्ष्या ये प्रोक्ताः कृतजैर् द्विजैः ॥  
कौशल्याज ! शशादीनां तेषां नैकोऽप्यहं कपिः ॥  
कथं दुष्ठुः स्वयं धर्मे प्रजास् त्वं पालयिष्यसि ॥  
आत्माऽनुजस्य जिह्रेषि सौमित्रेस् त्वं कथं न वा ॥  
मन्ये किञ्जमहं घ्नन्तं त्वामक्षत्त्रियजे रणे ॥  
लक्ष्मणाऽधिज ! दुर्वृत्त ! प्रयुक्तमनुजेन नः ॥  
प्रत्यूचे वालिनं रामो??नाऽकृतं कृतवानहम् ॥  
यज्वभिः सुत्वभिः पूवैर् जरद्भिश् च कपीष्वर ! ॥  
ते हि जालैर् गले पाशैस् तिरश्चामुपसेदुषाम् ॥  
ऊषुषां परदारैश् च सार्धं निधनमैषिषुः ॥  
अहं तु षुष्रुवान्??भ्रात्रा स्त्रियं भुक्तां कनीयसा ॥  
उपेयिवाननूचानैर् निन्दितस्त्वं लतामृग ! ॥  
अन्वनैषीत् ततो वाली त्रपावानिव राघवम् ॥  
न्यक्षिपच् चाऽङ्गदं यत्नात् काकुत्स्थे तनयं प्रियं ॥  
म्रियमाणः स सुग्रीवं प्रोचे सद्भावमागतः?? ॥  
सम्भाविष्याव एकस्यामभिजानासि मातरि ॥  
अवसाव नगेन्द्रेषु यत् पास्यावो मधूनि च ॥  
अभिजानीहि तत् सर्वं बन्धूनां समयो ह्ययम् ॥  
दैवं न विदधे नूनं युगपत् सुखमावयोः ॥  
शश्वद् बहूव तद् दुःस्थं यतो न इतिहाऽकरोत् ॥  
ददौ स दयितां भ्रात्रे मालां चाऽग्र्यां हिरण्मयीम् ॥  
राज्यं सन्दिश्य भोगाम्श् च ममार व्रणपीडितः ॥  
तस्य निर्वर्त्य कर्तव्यं सुग्रीवो राघवाज्ञया ॥  
किष्किन्धाऽद्रिगुहां गन्तुं मनः प्रणिदधे द्रुतम् ॥  
नामग्राहं कपिभिरशनैः स्तूयमानः समन्ता-  
दन्वग्भावं रघुवृषभयोर् वानरेन्द्रो विराजन् ॥  
अभ्यर्णेऽम्भःपतनसमये पर्णलीभूतसानुं  
किष्किन्धाद्रिं न्यविशत मधुक्षीबगुञ्जद्द्विरेफम् ॥  
ततः कर्ता वनाकम्पं ववौ वर्षाप्रभञ्जनः ॥  
नभः पूरयितारश् च समुन्नेमुः पयोधराः ॥  
तर्पणं प्रजनिष्णूनां षस्यानाममलं पयः ॥  
रोचिष्णवः सविस्फूर्जा मुमुचुर् भिन्नवद् घनाः ॥  
निराकरिष्णवो भानुं दिवं वर्तिष्णवोऽभितः ॥  
अलङ्करिष्णवो भान्तस् तडित्वन्तश् चरिष्णवः ॥  
तान् विलोक्याऽसहिष्णुः सन्  
विललान्पोन्मदिष्णुवत् ॥  
वसन् माल्यवति ग्लास्नू  
रामो जिष्णुरधृष्णुवत् ॥  
भ्रमी कदम्बसम्भिन्नः पवनः शमिनामपि ॥  
क्लमित्वं कुरुतेऽत्यर्थं मेघशीकरशीतलः ॥  
सञ्ज्वारिणेव मनसा ध्वान्तमायासिना मया ॥  
द्रोहि खद्योतसम्पर्कि नयनाऽमोषि दुःसहम् ॥  
कुर्वन्ति परिसारिण्यो विद्युतः परिदेविनम् ॥  
अभ्याघातिभिरामिश्राश् चातकैः परिराटिभिः ॥  
संसर्गी परिदाहीव शीतोऽप्याभाति शीकरः ॥  
सोढुमाक्रीडिनोऽशक्याः शिखिनः परिवादिनः ॥  
एता देवानुरोधिन्यो द्वेषिण्य इव रागिणम् ॥  
पीडयन्ति जनं धाराः पतन्त्योऽनपकारिणम् ॥  
कूर्याद् योगिनमप्येष स्फूर्जावान् परिमोहिनम् ॥  
त्यागिनं सुखदुःखस्य परिक्षेप्यम्भसामृतुः ॥  
विकत्थी याचते प्रत्तमविश्रम्भी मुहुर् जलम् ॥  
पर्जन्यं चातकः पक्षी निकृन्तन्निव मानसम् ॥  
प्रलापिनो भविष्यन्ति कदा न्वेतेऽपलाषिणः ॥  
प्रमाथिनो वियुक्तानां हिंसकाः पापदर्दुराः ॥  
निन्दको रजनिम्मन्यं दिवसं क्लेशको निशाम् ॥  
प्रावृष्यनैषीत् काकुत्स्थः कथञ्चित् परिदेवकः ॥  
अथोपशरदेऽपश्यत् क्रौञ्चानां चेष्टनैः कुलैः ॥  
उत्कण्ठावर्धनैः शुभ्रं रवणैरम्बरं ततम् ॥  
विलोक्य द्योतनं चन्द्रं लक्ष्मणं शोचनोऽवदत्?? ॥  
पश्य दन्द्रमणान् हंसानरविन्द??समुत्सुकान् ॥  
कपिश् चङ्क्रमणोऽद्यापि नाऽसौ भवति गर्धनः ॥  
कुर्वन्ति कोपनं तारा मण्डना गगनस्य माम् ॥  
नाऽवैत्याप्यायितारं किं कमलानि रविं कपिः ॥  
दीपितारं दिनारम्भे निरस्तध्वान्तसञ्चयम् ॥  
अतीते वर्षुके काले प्रमत्तः स्थायुको गृहे ॥  
गामुको ध्रुवमध्वानं सुग्रीवो वालिना गतम् ॥  
जल्पाकीभिः सहा सीनः  
स्त्रीभिः प्रजविना त्वया ॥  
गत्वा लक्ष्मण ! वक्तव्यो  
जयिना निष्ठुरं वचः ॥  
शैले विश्रयिणं क्षिप्रमनादरिणमभ्यमी ॥  
न्यायं परिभवी ब्रूहि पापमव्यथिनं कपिम् ॥  
स्पृहयालुं कपिं स्त्रीभ्यो निद्रालुमदयालुवत् ॥  
श्रद्धालुं भ्रामरं धारुं सद्रुमद्रौ वद द्रुतम् ॥  
सृमरो भङ्गुरप्रज्ञो गृहीत्वा भासुरं धनुः ॥  
विदुरो जित्वरः प्राप लक्ष्मणो गत्वरान् कपीन् ॥  
तं जागरूकः कार्येषु दन्दशूकरिपुं कपिः ॥  
अकम्प्रं मारुतिर् दीप्रं नम्रः प्रावेशयद् गुहाम् ॥  
कम्राभिरावृतः स्त्रीभिराशंसुः क्षेममात्मनः ॥  
इच्छुः प्रसादं प्रणयन् सुग्रीवः प्रावदन् नृपम् ॥  
अहं स्वप्नक् प्रसादेन तव वन्दारुभिः सह ॥  
अभीरुरवसं स्त्रीभिर् भासुराभिरीहेश्वरः ॥  
विद्यन्नाशं रवेर् भासं  
विभ्राजं शशलाञ्छनम् ॥  
रामप्रत्तेषु भोगेषु  
नाहमज्ञासिषं रतः ॥  
एष शोकच्छिदो वीरान् प्रभो ! सम्प्रति वानरान् ॥  
धराशैलसमुद्राणामन्तगान् प्रहिणोम्यहम् ॥  
अथ निरधिकारकृत्??  
राघवस्य ततः कार्यं कारुर् वानरपुङ्गवः ॥  
सर्ववानरसेनानामाश्वागमनमादिशत् ॥  
वयमद्यैव गच्छामो रामं द्रष्टुं त्वराऽन्विताः ॥  
कारका मित्रकार्याणि सीतालाभाय सोऽब्रवीत् ॥  
ततः कपीनां सङ्घाता हर्षाद् राघवभूतये ॥  
पूरयन्तः समाजग्मुर् भयदाया दिशो दश ॥  
सुग्रीवाऽन्तिकमासेदुः सादयिष्याम इत्यरिम् ॥  
करिष्यन्त इवाऽकस्माद् भुवनं निर्दशाननम् ॥  
कर्ताऽस्मि कार्यमायातैरेभिरित्यवगम्य सः ॥  
काकुत्स्थपादपच्छायां सीतस्पर्शामुपागमत् ॥  
कार्यं सारनिभं दृष्ट्वा वानराणां समागमम् ॥  
अवैन् नाशं दशास्यस्य निर्वृत्तमिव राघवः ॥  
ततः कपिसमाहारमेऽकनिश्चायमागतम् ॥  
उपाध्यायऽइवायामं सुग्रीवोऽध्यापिपद् दिशाम् ॥  
सजलाऽम्भोदसंरावं हनुमन्तं सहाऽङ्गदम् ॥  
जाम्बवं नीलसहितं चारुसन्द्रावमब्रवीत्?? ॥  
यात यूयं यमश्रायं दिशं नायेन दिक्षणाम् ॥  
विक्षावस् तोयविश्रावं तर्जयन्तो महोदधेः ॥  
उन्नायानधिगच्छन्तः प्रद्रावैर् वसुधाभृताम् ॥  
वनाऽभिलावान् कुर्वन्तः स्वेच्छया चारुविक्रमाः ॥  
सदोद्गारसुगन्धीनां फलानामलमाशिताः ॥  
उत्कारेषु च धान्यानामनभीष्टपरिग्रहाः ॥  
संस्तावमिव शृण्वन्तश् छन्दोगानां महाध्वरे ॥  
शिञ्जितं मधुलेहानां पुष्पप्रस्तारशायिनाम् ॥  
आलोचयन्तो विस्तारमम्भसां दक्षिणोदधेः ॥  
स्वादयन्तः फलरसं मुष्टिसङ्ग्राहपीडितम् ॥  
न्याय्यं यद् यत्र तत् कार्यं पर्यायेणाऽविरोधिभिः ॥  
निशोपशायः कर्तव्यः फलोच्चायश् च संहतैः ॥  
सीता रक्षोनिकायेषु स्तोककायैश् छलेन च ॥  
मृग्या शत्रुनिकायानां व्यावहासीमनाश्रितैः ॥  
सांराविणं न कर्तव्यं यावन् नायाति दर्शनम् ॥  
सन्दृष्टायां तु वैदेह्यां निग्राहो वोऽर्थवानरेः ॥  
प्रग्राहैरिव पात्राणामन्वेष्या मैथिली कृतैः ॥  
ज्ञातव्या चेङ्गितैर् ध्यायन्ती राघवागमम् ॥  
वेदिवत् सपरिग्राहा यज्ञयैः संस्कृता द्विजैः ॥  
दृश्या मासतमागह्नः प्रागनिन्दितवेशभृत् ॥  
नीवारफलमूलाऽशानृषीनप्यतिशेरते ॥  
यस्य गुणा निरुद्द्रावास् तां द्रुतं यात पश्यत ॥  
उच्छ्रायवान् घनारावो वानरं जलदाऽरवम् ॥  
दूराप्लावं हनूमन्तं रामः प्रोचे गजाप्लवः ॥  
अवग्राहे यथा वृष्टिं प्रार्थयन्ते कृषीवलाः ॥  
प्रर्थयध्वं तथा सीतां यात सुग्रीवशासनम् ॥  
वणिक् प्रग्राहवान् यद्वत् काले चरति सिद्धये ॥  
देशाऽपेक्षास् तथा यूयं याता दायाऽङ्गुलीयकम् ॥  
अभिज्ञानं गृहीत्वा ते समुत्पेतुर् नभस्तलम् ॥  
वाजिनः स्यन्दने भानोर् विमुक्तप्रग्रहा इव ॥  
उदक् शतवलिं कोट्या सुषेणं पक्षिमां तथा ॥  
दिशं प्रास्थापयद् राजा वानराणां कृतत्वरः ॥  
प्राचीं तावद्भिरव्यग्रः कपिभिर् विनतो ययौ ॥  
अप्रग्राहैरिवादित्यो वाजिभिर्दूरपातिभिः ॥  
ययुर् विन्ध्यं शरन्मेघैः प्रावारैः प्रवरैरिव ॥  
प्रच्छन्नं मारुतिप्रष्ठाः सीतां द्रष्टुं प्लवङ्गमाः ॥  
परिभावं मृगेन्द्राणां कुर्वन्तो नगमूर्धसु ॥  
विन्ध्ये तिग्मांशुमार्गस्य चेरुः परिभवोपमे ॥  
भ्रेमुः शिलोच्चयांस् तुङ्गानुत्तेरुरतरान् नदान् ॥  
आशंसवो लवं शत्रोः सीतायाश् च विनिश्चयम् ॥  
आदरेण गमं चक्रुर्  
विषमेस्वप्यसङ्घसाः ॥  
व्याप्नुवन्तो दिशोऽन्यादान्  
कुर्वन्तः सव्यधान् हरीन् ॥  
सञ्चेरुः सहसाः केचिद स्वनाः केचिदाटिषुः ॥  
संयामवन्तो यतिवन् निगदानपरेऽमुचन् ॥  
अथ क्लमादनिःक्वाणा नराः क्षीणपणा इव ॥  
अमदाः सेदुरेकस्मिन् नितम्बे निखिला गिरेः ॥  
ततः ससम्मदास् तत्र निरैक्षन्त पतत्रिणः ॥  
गुहाद्वारेण निर्यातः समजेन पशूनिव ॥  
वीनामुपसरं दृष्ट्वा तेऽन्योन्यापहवा गुहाम् ॥  
प्राविशन्नाहवप्रज्ञा आहावमुपलिप्सवः ॥  
कुर्वन्तो हवमाप्तानां पिपासावधकाङ्क्षिणः ॥  
द्वारं तमोघनप्रख्यं गुहायाः प्राविशन् द्रुतम् ॥  
तस्मिन्नन्तर्घणेऽपश्यन् प्रघाणे सौधसद्मनः ॥  
लौहोद्घनघनस्कन्धा ललिताऽपघनां स्त्रियम् ॥  
सा स्तम्बघ्नपदन्यासान् विघनेन्दुसमद्युतिः ॥  
परिघोरुभुजानाह हसन्ती स्वागतं कपीन् ॥  
पिप्रायाऽद्रिगुहोपघ्नानुद्घान् सङ्घसमागतान् ॥  
फलैर् नानारसैश् चित्रैः स्वादुशीतैश्च वारिभिः ॥  
निघाऽनिघतरुच्छन्ने तस्मिंस् ते लब्ध्रिमैः फलैः ॥  
तृप्तास् तां भ्राजथुमतीं पप्रच्छुःकस्य पूरियम् ॥  
रक्ष्णं करोषि कस्मात् त्वं यत्नेना ख्यायतां शुभे ! ॥  
स्वप्ने निधिवदाभाति तव सन्दर्शनं हि नः ॥  
ततो जलधिगम्भीरान् वानरान् प्रत्यवाच सा?? ॥  
इयं दानवराजस्य पूः सृष्टिर् विश्वकर्मणः ॥  
जिहतश् च स्थितिं भिन्दन् दानवोऽसौ जलद्विषा ॥  
दुहिता मेरुसावर्णेरहं नाम्ना स्वयम्प्रभा ॥  
जूतिमिच्छथ चेत् तूर्णं कीर्तिं वा पातुमात्मनः ॥  
करोमि वा बहिर्यूतीन् पिधध्वं पाणिभिर्दृशः ॥  
प्रज्यायती निरुद्धाऽक्षान् विद्येवाऽनुष्ठितक्रियान् ॥  
निरचिक्रमदिच्छातो वानरांश् चङ्क्रमावतः ॥  
निष्क्रम्य शिक्षया तस्यास् त्रपावन्तो रसातलात् ॥  
ज्ञात्वा मासुमतिक्रान्तं व्यथामवललम्बिरे ॥  
चिन्तावन्तः कथां चक्रुरुपधाभेदभीरवः ॥  
अकृत्वा नृपतेः कार्यं पूजां लप्स्यामहे कथम् ॥  
प्रायोपासनया शान्तिं मन्वानो वालिसम्भवः ॥  
युक्त्वा योगं स्थितः शैले विवृण्वंश्चित्तवेदनाम् ॥  
प्रस्कन्दिकामिव प्राप्तो  
ध्यात्वा ब्रूते स्म जाम्बवान् ॥  
धिक् शालभञ्जिकाप्रख्यान्  
विशयान् कल्पनारुचीन् ॥  
यां कारिं राजपुत्रो ऽयमनुतिष्ठति तां क्रियाम् ॥  
अहमप्यनुतिष्ठामि सोऽप्युक्त्वैवमुपाविशत् ॥  
उवाच मारुतिर् वृद्धे सन्न्यासिन्यत्र वानरात् ॥  
अहं पर्याय??सम्प्राप्तां कुर्वे प्रायोपवेशिकाम् ॥  
अभावे भवतां योऽस्मिन्  
जीवेत् तस्याऽस्त्वजीवनिः ॥  
इत्युक्त्वा सर्व एवाऽस्थुर्  
बद्ध्वा योगासनानि ते ॥  
अक्लेश्यमसिनाऽग्न्यन्तं कबन्धवधमभ्यधुः ॥  
धिङ् नः प्रपतनं घोरं क्लेदाऽन्तत्वमनाथवत् ॥  
ततो मन्दगतः पक्षी तेषां प्रायोपवेशनम् ॥  
अशनीयमिवाशंसुर् महानायादशोभनः ॥  
देहव्रश्चनतुण्डाऽग्रं तं विलोक्याऽशुभाकरम् ॥  
पापगोचरमात्मानमशोचन् वानरा मुहुः ॥  
जटायुः पुण्यकृत् पक्षी दण्डकारण्यसञ्चरः ॥  
कृत्वा राघवकार्यं यः स्वरारूढोऽग्निसंस्कृतः ॥  
नरकस्याऽवतारोऽयं प्रत्यक्षोऽस्माकमागतः ॥  
अचेष्टा यदिहाऽन्यायादनेनाऽत्स्यामहे वयं ॥  
हृदयोदङ्कसंस्थानं कृतान्तानायसन्निभम् ॥  
शरीराखनतुण्डाऽग्रं प्राप्याऽमुं शर्म दुर्लभम् ॥  
ईषदाढ्यङ्करोऽप्येष न परत्राऽशुभक्रिया ॥  
अस्मानत्तुमितोऽभ्येति परिग्लानो बुभुक्षया ॥  
सम्प्राप्य वानरान् पक्षी जगाद मधुरं वचः?? ॥  
के यूयं दुरुपस्थाने मनसाऽप्यद्रिमूर्धनि ॥  
अथ प्रकीर्णकाः ।  
आत्मनः परिदेवध्वे कुर्वन्तो रामसङ्कथाम् ॥  
समानोदर्यमस्माकं जटायुं च स्थुथा दरात् ॥  
शङ्काधवित्रवचनं प्रत्यूचुर् वानराः खगम्?? ॥  
वयं शत्रुलवित्रेषोर् दूता रामस्य भूपतेः ॥  
केनाऽपि दौष्कुलेयेन कुल्यां माहाकुलीं प्रियाम् ॥  
हृतां माहाकुलीनस्य तस्य लिप्सामहे वयम् ॥  
त्रिंशत्तममहर् यातं मत्वा प्रत्यागमाऽवधिम् ॥  
अकृताऽर्था विशीदन्तः परलोकमुपास्महे ॥  
म्रियामहे न गच्छामः कौशल्यायनिवल्लभाम् ॥  
उपलम्भ्यामपश्यन्तः कौमारीं पततां वर ! ॥  
जगाद वानरान् पक्षीनाध्यगीढ्वं ध्रुवं स्मृतिम् ॥  
यूयं सङ्कुटियुं यस्मात् कालेऽस्मिन्नध्यवस्यथ ॥  
नाऽयमुद्विजितुं कालः स्वामिकार्याद् भवादृशाम् ॥  
हृतभार्ये च्युते राज्याद् रामो पर्युत्सुके भृशम् ॥  
यत्नं प्रोर्णवितुं तूर्णं दिशं कुरुत दक्षिणाम् ॥  
प्रोर्णुवित्रीं दिवस् तत्र पुरीं द्रक्ष्यथ काञ्चनीम् ॥  
लङ्कां नाम्ना गिरेर् मूर्ध्नि राक्षसेन्द्रेण पालिताम् ॥  
निर्जित्य शक्रमानीता ददृशुर् यां सुरस्त्रियः ॥  
बभूव याऽधिशैलेन्द्रं मृदित्वेवेन्द्रगोचरम् ॥  
कुषित्वा जगतां सारं सैका शङ्के कृता भुवि ॥  
अमृडित्वा सहस्राऽक्षं क्लिशित्वा कौशलैर् निजैः ॥  
उदित्वाऽलं चिरं यत्नात् सैका धात्रा विनिर्मिता ॥  
मुषित्वा धनदं पापो यां गृहीत्वा वसद् द्विषन् ॥  
तां रुदित्वेव शक्रेण यात लङ्कामुपेक्षिताम् ॥  
विदित्वा शक्तिमात्मीयां रावणं विजिघृक्षवः ॥  
उक्तं पिपृच्छिषूणां वो मा स्म भूत सुषुप्सवः ॥  
नाऽविविदिषुम्भ्येति सम्पद् रुरुदिषुं नरम् ॥  
किं मुमुषिषुवद् यात द्विषो नाऽपचिकीर्षया ॥  
बुभुत्सवो द्रुतं सीतां भुत्सीध्वं प्रब्रवीमि वः ॥  
मा च भुद्ध्वं मृषोक्तं नः कृषीढ्वं स्वामिने हितं ॥  
समगध्वं पुरः शत्रोर् मोदयध्वं रघूत्तमम् ॥  
नोपायध्वं भयं सीतां नोपायंस्त दशाननः ॥  
ततः प्रास्थिषताऽद्रीन्द्रं महेन्द्रं वानरा द्रुतम् ॥  
सर्वे किलकिलायन्तो धैर्यं चाधिषताऽधिकम् ॥  
निकुञ्जे तस्य वर्तित्वा रम्ये प्रक्ष्वेदिताः परम् ॥  
मणिरत्नाऽधिशयितं प्रत्युदैक्षन्त तोयधिम् ॥  
अमर्षितमिव घ्नन्तं तटाऽद्रीन् मलिलोर्मिभिः ॥  
श्रिया समग्रं द्युतितं मदेनेव प्रलोठितम् ॥  
पूतं शीतैर् नभस्वद्भिर् ग्रन्थित्वेव स्थितं रुचः ॥  
गुम्फित्वेव निरस्यन्तं तरङ्गान् सर्वतो मुहुः ॥  
वञ्चित्वाऽप्यम्बरं दूरं स्वस्मिंस् तिष्ठन्तमात्मनि ॥  
तृषित्वेवाऽनिशं स्वादु पिबन्तं सरितां पयः ॥  
द्युतित्वा शशिना नक्तं रश्मिभिः परिवर्धितम् ॥  
मेरोर् जेतुमिवा भोगमुच्चैर् दिद्योतिषुं मुहुः ॥  
विलोक्य सलिलोच्चयानधिसमुद्रमभ्रंलिहान्  
भ्रमन्मकर भीषणं समधिगम्य चाऽधः पयः ॥  
गमागमसहं द्रुतं कपिवृषाः परिप्रैषयन्  
गजेन्द्रगुरुविक्रमं तरुमृगोत्तमं मारुतिम् ॥  
आगाधत ततो व्योम हनूमानुरुविग्रहः ॥  
अत्यशेरत तद्वेगं न सुपर्णाऽर्कमारुताः ॥  
अभायत यथाऽर्केण सुप्रातेन शरन्मुखे ॥  
गम्यमानं न तेनासीदगतं क्रामता पुरः ॥  
वियति व्यत्यतन्वातां मूर्ती हरिपयोनिधी ॥  
व्यत्यैतां चोत्तमं मार्गमर्केन्द्रेन्दुनिषेवितम् ॥  
व्यतिजिग्ये समुद्रोऽपि न धैर्यं तस्य गच्छतः ॥  
व्यत्यगच्छन् न च गतं प्रचण्डोऽपि प्रभञ्जनः ॥  
व्यतिघ्नन्तीं व्यतिघ्नन्तां राक्षसीं पवनात्मजः ॥  
जघानाविश्य वदनं निर्यात् भित्त्वोदरं द्रुतम् ॥  
अन्योन्यं स्म व्यतियुतः  
शब्दान् शब्दैस् तु भीषणान् ॥  
उदन्वांश् चानिलोद्धूतो  
म्रियमाणा च राक्षसी ॥  
न्यविक्षत महाग्राहसङ्कुलं मकरालयम् ॥  
सैका बहूनां कुर्वाणा नक्राणां स्वाशितम्भवम् ॥  
कृतेनोपकृतं वायोः परिक्रीणानमुत्थितम् ॥  
पित्रा संरक्षितं शक्रात् स मैनाकाऽद्रिमैक्षत ॥  
खं पराजयमानोऽसावुन्नत्य पवनाऽत्मजम् ॥  
जगादाऽद्रिर् विजेषीष्ठा मयि विश्रम्य वैरिणम् ॥  
फलान्यादत्स्व चित्राणि परिक्रीडस्व सानुषु ॥  
साध्वनुक्रीडमानानि पश्य वृन्दानि पक्षिणाम् ॥  
क्षणं भद्राऽवतिष्ठस्व ततः प्रस्थास्यसे पुनः ॥  
न तत् संस्थास्यते कार्यं दक्षेणोरीकृतं त्वया ॥  
त्वयि नस् तिष्ठते प्रीतिस् तुभ्यं तिष्ठामहे वयम् ॥  
उत्तिष्ठमानं मित्राऽर्थे कस् त्वां न बहु मन्यते ॥  
ये सूर्यमुपतिष्ठन्ते मन्त्रैः सन्ध्यात्रयं द्विजाः ॥  
रक्षोभिस् तापितास् तेऽपि सिद्धिं द्यायन्ति तेऽधुना ॥  
अव्यग्रमुपतिष्ठस्व वीर ! वायोरहं सुहृत् ॥  
रविर् वितपतेऽत्यर्थमाश्वस्य मयि गम्यताम् ॥  
तीव्रमुत्तपमानोऽयमशक्यः सोढुमातपः ॥  
आघ्नान इव सन्दीप्तैरलातैः सर्वतो मुहुः ॥  
संशृणुष्व कपे ! मत्कैः सङ्गच्छस्व वनैः शुभैः ॥  
समारन्त ममाऽभीष्टाः सङ्कल्पास् त्वय्युपागते ॥  
के न संविद्रते वायोर् मैनाकाऽद्रिर् यथा सखा ॥  
यत्नादुपाह्वये प्रतीतः संह्वयस्व विवक्षितम् ॥  
द्यामिवावयमानं तमवोचद् भूधरं कपिः ॥  
उपकुर्वन्तमत्यर्थं प्रकुर्वाणोऽनुजीविवत् ॥  
कुलभार्यां प्रकुर्वाणमहं द्रष्टुं दशाननम् ॥  
यामि त्वरावान् शैलेन्द्र ! मा कस्यचिदुपस्कृथाः ॥  
योऽपचक्रे वनात् सीतामधिचक्रे न यं हरिः ॥  
विकुर्वाणः स्वरानद्य बलं तस्य निहन्म्यहम् ॥  
विकुर्वे नगरे तस्य पापस्याऽद्य रघुद्विषः ॥  
विनेष्ये वा प्रियान् प्राणानुदानेष्येऽथवा यशः ॥  
विनेष्ये क्रोधमथवा क्रममाणोऽरिसंसदि ॥  
इत्युक्त्वा खे पराक्रंस्त तूर्णं सूनुर् नभस्वतः ॥  
परीक्षितुमुपाक्रंस्त राक्षसी तस्य विक्रमम् ॥  
दिवमाक्रममाणेव केतुतारा भयप्रदा ॥  
जले विक्रममाणाया हनूमान् शतयोजनम् ॥  
आस्यं प्रविश्य निरयादणूभूयाऽप्रचेतितः ॥  
द्रष्टुं प्रक्रममाणोऽसौ सीतामम्भोनिधेस् तटम् ॥  
उपाक्रंस्ता कुलं घोरैः क्रममाणैर् निशाचरैः ॥  
आत्मानमपजानानः शशमात्रोऽनयद् दिनम् ॥  
ज्ञास्ये रात्राविति प्राज्ञः प्रत्यज्ञास्त क्रियापटुः ॥  
सञ्जानानान् परिधरन् रावणाऽनुचरान् बहून्॥  
लङ्कां समाविशद् रात्रौ वदमानोऽरिदुर्गमाम् ॥  
किञ्चिन् नोपावदिष्टाऽसौ केनचिद् व्यवदिष्ट न ॥  
शृण्वन् सम्प्रवदमानाद् रावणस्य गुणान् जनात् ॥  
जल्पितोत्क्रुष्टसङ्गीतप्रनृत्तस्मितवल्गितैः ॥  
घोषस्यान्ववदिष्टेव लङ्का पुताक्रतोः पुरः ॥  
ऐद् विप्रवदमानैस् तां संयुक्तां ब्रह्मराक्षसैः ॥  
तथाऽवगिरमाणैश् च पिशाचैर् माम्सशोणितम् ॥  
यथास्वं सङ्गिरन्ते स्म गोष्ठीषु स्वामिनो गुणान् ॥  
पानशौण्डाः पथः क्षीबा वृन्दैरुदचरन्त च ॥  
यानैः समचरन्ताऽन्ये कुञ्जराऽश्वरथादिभिः ॥  
सम्प्रायच्छन्त बन्दीभिरन्ये पुष्पफलं शुभम् ॥  
कोपात् काश्चित् प्रियैः प्रत्तमुपायंसत नासवम् ॥  
प्रेम जिज्ञासमानाभ्यस् ताभ्योशप्सत कामिनः ॥  
प्रादिदृक्षत नो नृत्यं नाऽशुश्रूषत गायनान् ॥  
रामं सुस्मूर्षमाणोऽसौ कपिर् विरहदुःखितम् ॥  
अनुजिज्ञासतेवाऽथ लङ्कादर्षनमिन्दुना ॥  
तमोऽपहविमुक्तांऽशु पूर्वस्यां दिश्युदैयत ॥  
आशुश्रूषन् स मैथिल्या वार्तां हर्म्येषु रक्षसाम् ॥  
शीयमानऽन्धकारेषु समचारीदशङ्कितः ॥  
शतसाहस्रमारक्षं मध्यगं रक्षसां कपिः ॥  
ददर्श यं कृतान्तोऽपि म्रियेतासाद्य भीषणम् ॥  
अध्यासिसिषमाणेऽथ वियन्मध्यं निशाकरे ॥  
कासाञ्चक्रे पुरी सौघैरतीवोद्भासिभिः सितैः ॥  
इन्दुं चषकसङ्क्रान्तमुपायुङ्क्त यथाऽमृतम् ॥  
पयुञ्जानः प्रिया वाचः समाजाऽनुरतो जनः ॥  
सङ्क्ष्णुवान इवोत्कण्ठामुपाभुङ्क्त सुरामलम् ॥  
ज्योत्स्नायां विगलन्मानस् तरुणो रक्षसां गणः ॥  
मध्वपाययत स्वच्छं सोत्पलं दयिताऽन्तिके ॥  
आत्मानं सुरताभोगविश्रम्भोत्पादनं मुहुः ॥  
अभीषयन्त ये शक्रं राक्षसा रणपण्डिताः ॥  
अविस्मापयमानस् तान् कपिरोटीद् गृहाद् गृहम् ॥  
सीतां दिदृक्षुः प्रच्छन्नः सोऽगर्धयत राक्षसान् ॥  
अवञ्चयत मायाश् च स्वमायाभिर् नरद्विषाम् ॥  
अपलापयमानस्य शत्रूंस् तस्याऽभवन् मतिः ॥  
मिथ्या कारयते चारैर् घोषणां राक्षसाऽधिपः ॥  
गूहमानः स्वमाहात्म्यमटित्वा मन्त्रिसंसदः ॥  
नृभ्योऽपवदमानस्य रावणस्य गृहं ययौ ॥  
दिशो द्योतयमानाभिर् दिव्यनारीभिराकुलम् ॥  
श्रियमायच्छमानाभिरुत्तमाभिरनुत्तमाम् ॥  
नित्यमुद्यच्छमानाभिः स्मरसम्भोगकर्मसु ॥  
जानानाभिरलं लीलाकिल किञ्चितविभ्रमान् ॥  
स्वं कर्म कारयन्नास्ते निश्चिन्तो या झषध्वजः ॥  
स्वार्थं कारयमाणाभिर् यूनो मदविमोहितान् ॥  
कान्तिं स्वां वहमानाभिर्  
यजन्तीभिः स्वविग्रहान् ॥  
नेत्रैरिव पिबन्तीभिः  
पश्यतां चित्तसंहतीः ॥  
ता हनूमान् पराकुर्वन्नगमत् पुष्पकं प्रति ॥  
विमानं मन्दरस्याद्रेरनुकुर्वदिव श्रियम् ॥  
तस्मिन् कैलाससङ्काशां शिरःशृङ्गं भजद्रुमम् ॥  
अभिक्षिपन्तमैक्षिष्ट रावणं पर्वतश्रियम् ॥  
प्रवहन्तं सदामोदं सुप्तं परिजनाऽन्वितम् ॥  
मघोने परिमृष्यन्तमारभन्तं परं स्मरे ॥  
व्यरमत् प्रधनाद् यस्मात् परित्रस्तः सहस्रदृक् ॥  
क्षणं पर्यरमत् तस्य दर्शनान् मारुतात्मजः ॥  
उपारंसीच् च सम्पश्यन् वानरस् तं चिकीर्षितात् ॥  
रम्यं मेरुमिवाधूतकाननं श्वसनोर्मिभिः ॥  
दृष्ट्वा दयितया साकं रहीभूतं दशाननम् ॥  
नाऽत्र सीतेत्युपारंस्त दुर्मना वायुसम्भवः ॥  
ततः प्राकारमारोहत् क्षपाटानविबोधयन् ॥  
नाऽयोधयत् समर्थोऽपि सीतादर्शनलालसः ॥  
अध्यासीद् राघवस्याऽहं नाशयेयं कथं शुचम् ॥  
वैदेह्या जनयेयं वा कथमानन्दमुत्तमम् ॥  
दृष्ट्वा राघवकान्तां तां द्रावयिष्यामि राक्षसान् ॥  
तस्या हि दर्शनात् पूर्वं विक्रमः कार्यनाशकृत् ॥  
चिन्तयन्नित्थमुत्तुङ्गैः प्रावयन्तीं दिवं वनैः ॥  
अशोकवनिकामारादपश्यत् स्तबकाचिताम् ॥  
तां प्राविशत् कपिव्याघ्रस् तरूनचलयन् शनैः ॥  
अत्रासयन् वनशयान् सुप्तान् शाखासु पक्षिणः ॥  
अवाद् वायुः शनैर् यस्यां लतां नर्तयमानवत् ॥  
नायासयन्त सन्त्रस्ता ऋतवोऽन्योन्यसम्पदः ॥  
ज्योत्स्नाऽमृतं शशी वस्यां वापीर् विकसितोत्पलाः ॥  
अपाययत सम्पूर्णः सदा दशमुखाज्ञया ॥  
प्रादमयन्त पुष्पेषुं यस्यां बन्द्यः समाहृताः ॥  
परिमोहयमाणाभी राक्षसीभिः समावृताः ॥  
यस्यां वासयते सीतां केवलं स्म रिपुः स्मरात् ॥  
न त्वरोचयता त्मानं चतुरो वृद्धिमानपि ॥  
मन्दायमानगमनो हरितायत्तरुं कपिः ॥  
द्रुमैः शकशकायद्भिर् मारुतेना ट सर्वतः ॥  
अस्यन्दन्निन्दुमणयतो व्यरुचन् कुमुदाकराः ॥  
अलोठिषत वातेन प्रकीर्णः स्तबकोच्चयाः ॥  
सीताऽन्तिके विवृत्सन्तं वर्त्स्यत्सिद्धिं प्लवङ्गमम् ॥  
पतत्रिणः शुभा मन्द्रमानुवानास् त्वजिह्लदन् ॥  
वर्तिष्यमाणमात्मानं सीता पत्युरिवाऽन्तिके ॥  
उदपश्यत् तदा तथ्यैर् निमित्तैरिष्टदर्शनैः ॥  
निरवर्त्स्यन् न चेद् वार्ता सीताया वितथैव नः ॥  
अकल्प्स्यदुद्यतिः सर्वा हनूमानित्यचिन्तयत् ॥  
इत्यात्मनेपदाधिकारः ।  
वृक्षाद् वृक्षं परिक्रामन् रावणाद् बिभ्यतीं भृशम् ॥  
शत्रोस् त्राणमपश्यन्तीमदृश्यो जनकात्मजाम् ॥  
तां पराजयमानां स प्रीते रक्ष्यां दशाननात्॥  
अन्तर्दधानां रक्षोभ्यो मलिनां म्लानमूर्धजाम् ॥  
रामादधीतसन्देशो वायोर् जातश् च्युतस्मिताम् ॥  
प्रभवन्तीमिवादित्यादपश्यत् कपिकुञ्जरः ॥  
रोचमानः कुदृष्टिभ्यो रक्षोभ्यः प्रत्तवान् श्रियम् ॥  
श्लाघमानः परस्त्रीभ्यस् तत्रगाद् राक्षसाऽधिपः ॥  
अशप्त निह्नुवानोऽसौ सीतायौ स्मरमोहितः ॥  
धारयान्निव चैतस्यै वसूनि प्रत्यपद्यत ॥  
तस्यै स्पृहयमाणोऽसौ बहु प्रियमभाषत ॥  
सानुनीतिश् च सीतायै नऽक्रुध्यन् नाप्यसूयत ॥  
सङ्क्रुध्यसि मृशा किं त्वं दिदृक्षुं मां मृगेक्षणे ! ॥  
ईक्षितव्यं परस्त्रीभ्यः स्वधर्मो रक्षसामयम् ॥  
शृण्वद्भ्यः प्रतिशृण्वन्ति मध्यमा भीरु ! नोत्तमाः ॥  
गृणद्भ्योऽनुगृणन्त्यन्येऽकृताऽर्था नैव मद्विधाः ॥  
इच्छ स्नेहेन दीव्यन्ती विषयान् भुवनेश्वरम् ॥  
सम्भोगाय परिक्रीतः कर्तास्मि तव नाऽप्रियम् ॥  
आस्स्व साकं मया सौधे माऽधिष्ठा निर्जनं वनम् ॥  
माऽधिवात्सीर् भुवं शय्यामधिशेष्व स्मरोत्सुका ॥  
अभिन्यविक्षथास् त्वं मे यथैवाऽव्याहता मनः ॥  
तवाऽप्यध्यावसन्तं मां मा रौत्सीर् हृदयं तथा ॥  
माऽवमंस्था नामस्यन्तम्कार्यज्ञे ! जगत्पतिम् ॥  
सन्दृष्टे मयि काकुत्स्थमधन्यं कामयेत ? का ॥  
यः पयो दोग्धि पाषाणं स रामाद् भूतिमाप्नुयात् ॥  
रावणं गमय प्रीतिं बोधयन्तं हिताऽहितं ॥  
प्रीतोऽहं भोजयिष्यामि भवतीं भुवनत्रयम् ॥  
किं विलापयसेऽत्यर्थं पार्श्वे शायय रावणम् ॥  
आज्ञां कारय रक्षोभिर् मा प्रियाण्युपहारय ॥  
कः शक्रेण कृतं नेच्छेदधिमुर्धानमञ्जलिम् ॥  
इति कारकाधिकारः ॥  
वचनं रक्षसां पत्युरनु क्रुद्धा पतिप्रिया ॥  
पापाऽनुवासितं सीता रावणं प्राब्रवीद् वचः ॥  
न भवाननु रामं चेदुप शूरेषु वा ततः ॥  
अपवाह्य च्छलाद् वीरौ किमर्थं मामिहाऽहरः ॥  
उपशूरं न ते वृत्तं कथं रात्रिञ्चराऽधम ! ॥  
यत् सम्प्रत्यपलोकेभ्यो लङ्कायां वसतिर् भयात् ॥  
आ रामदर्शनात् पाप ! विद्योतस्व स्त्रियः प्रति ॥  
सद्वृत्ताननु दुर्वृत्तः परस्त्रीं जातमन्मथः ॥  
अभि द्योतिष्यते रामो भवन्तमचिरादिह ॥  
उद्गूर्णबाणः सङ्ग्रामे यो नारायणतः प्रति ॥  
कुतोऽधियास्यसि क्रूर ! निहतस् तेन पत्रिभिः ॥  
न सूक्तं भवताऽत्युग्रमतिरामं मदोद्धत ! ॥  
परिशेषं न नामाऽपि स्थापयिष्यति ते विभुः ॥  
अपि स्थाणुं जयेद् रामो भवतो ग्रहणं कियत् ॥  
अपि स्तूह्यपिसेधाऽस्मांस् तथ्यमुक्तं नराऽशन् ! ॥  
अपि सिञ्चेः कृशानौ त्वं दर्पं मय्यपि योऽभिकः ॥  
अधिरामे पराक्रान्तमधिकर्ता स ते क्षयम् ॥  
इत्युक्त्वा मैथिली तूष्णीमासाञ्चक्रे दशाननम् ॥  
ततः खड्गं समुद्यम्य रावणः क्रूरविग्रहः ॥  
वैदेहीमन्तरा क्रुद्धः क्षणमूचे विनिश्वसन् ॥  
चिरेणाऽनुगुणं प्रोक्ता प्रतिपत्तिपराङ्मुखी॥  
न मासे प्रतिपत्तासे मां चेन् मर्तासि मैथिलि ! ॥  
प्रायुङ्क्त राक्षसीर् भीमा मन्दिराय प्रतिव्रजन् ॥  
भयानि दत्त सीतायै सर्वा यूयं कृते मम ॥  
गते तस्मिन् समाजग्मुर् भयाय प्रति मैथिलीम् ॥  
राक्षस्यो रावणप्रीत्यै क्रूरं चोचुरलं मुहुः ॥  
रावणाय नमस्कुयाः स्यात् सीते ! स्वस्ति ते ध्रुवम् ॥  
अन्यथा प्रातराशाय कुर्याम त्वामलं वयम् ॥  
तृणाय मत्वा ताः सर्वा वदन्तीस् त्रिजटाऽवदत् ॥  
आत्मानं हत दुर्वृत्ताः ! स्वमांसैः कुरुताऽशनम् ॥  
अद्य सीता मया दृष्टा सूर्यं चन्द्रमसा सह ॥  
स्वप्ने स्पृशन्ती मध्येन तनुः श्यामा सुलोचना ॥  
तास् तया तर्जिताः सर्वा मुखैर् भीमा यथागतम् ॥  
ययुः सुषुप्सवस् तल्पं भीमैर् वचनकर्मभिः ॥  
गतासु तासु मैथिल्या सञ्जानानोऽनिलात्मजः ॥  
आयातेन दशास्यस्य संस्थितोऽन्तर्हितश् चिरम् ॥  
ऋणाद् बद्ध इवान्मुक्तो वियोगेन क्रतुद्विषः ॥  
हेतोर् बोधस्य मैथिल्याः प्रास्तावीद् रामसङ्कथाम् ॥  
तं दृष्ट्वाऽचिन्तयत् सीताहेतोः कस्यैष रावणः ॥  
अवरुह्य तरोरारादैति वानरविग्रहः ॥  
पूर्वस्मादन्यवद् भाति भावाद् दाशरथिं स्तूवन् ॥  
ऋते क्रौर्यात् समायातो मां विश्वासयितुं नु किम् ? ॥  
इतरो रावणादेष राघवाऽनुचरो यदि ॥  
सफलानि निमित्तानि प्राक् प्रभातात् ततो मम ॥  
उत्तराहि वसन् रामः समुद्राद् रक्षसां पुरम् ॥  
अवैल् लवणतोयस्य स्थितां दक्षिणतः कथम् ॥  
दण्डकान् दक्षिणेनाऽहं सरितोऽद्रीन् वनानि च ॥  
अतिक्रम्याऽम्बुधिं चैव पुंसामगममाहृता ॥  
पृथङ् नभस्वतश् चण्डाद् वैनतेयेन वा विना ॥  
गन्तुमुत्सहते नेह कश्चित् किमुत वानरः ॥  
इति चिन्तावतीं कृच्छ्रात् समासाद्य कपिद्विपः ॥  
मुक्तां स्तोकेन रक्षोभिः प्रोचे??ऽहं रामकिङ्करः ॥  
विप्रकृष्टं महेन्द्रस्य न दूरं विन्ध्यपर्वतात् ॥  
नाऽनभ्याशे समुद्रस्य तव माल्यवति प्रियः ॥  
असम्प्राप्ते दशग्रीवे प्रविष्टोऽहमिदं वनम् ॥  
तस्मिन् प्रतिगते द्रष्टुं त्वामुपाक्रंस्यचेतितः ॥  
तस्मिन् वदति रुष्टोऽपि नाऽकार्षं देवि ! विक्रमम् ॥  
अविनाशाय कार्यस्य विचिन्वानः परापरम् ॥  
वानरेषु कपिः स्वामी नरेष्वधिपतेः सखा ॥  
जातो रामस्य सुग्रीवस् ततो दूतोऽहमागतः ॥  
ईश्वरस्य निशाटानां विलोक्य निखिलां पुरीम् ॥  
कुशलोऽन्वेषणस्याऽहमायुक्तो दूतकर्मणि ॥  
दर्शनीयतमाः पश्यन्  
स्त्रीषु दिव्यास्वपि स्त्रियः ॥  
प्राप्तो व्यालतमान् व्यस्यन्  
भूजङ्गेभ्योऽपि राक्षसान् ॥  
भवत्यामुत्सुको रामः प्रसितः सङ्गमेन ते ॥  
मघासु कृतनिर्वापः पितृभ्यो मां व्यसर्जयत् ॥  
अयं मैथिल्यभिज्ञानं काकुत्स्थस्याऽङ्गुलीयकः ॥  
भवत्या स्मरताऽत्यर्थमर्पितः सादरं मम ॥  
रामस्य दयमानोऽसावध्येति तव लक्ष्मणः ॥  
उपास्कृषातां राजेन्द्रावागमस्येह मा त्रसीः ॥  
रावणस्येह रोक्ष्यन्ति कपयो भीमविक्रमाः ॥  
धृत्या नाथस्व वैदेहि ! मन्योरुज्जासयात्मनः ॥  
राक्षसानां मयि गते रामः प्रणिहनिष्यति ॥  
प्राणानामपणिष्टाऽयं रावणस् त्वामिहानयन् ॥  
अदेवीद् बन्धुभोगानां प्रादेवीदात्मसम्पदम् ॥  
शतकृत्वस् तवैकस्याः स्मरत्यह्नो रघूत्तमः ॥  
तवोपशायिका यावद् राक्षस्यश् चेतयन्ति न ॥  
प्रतिसन्दिश्यतां तावद् भर्तुः शार्ङ्गस्य मैथिलि ! ॥  
पुरः प्रवेशमाश्चर्यं बुद्ध्वा शाखामृगेण सा ॥  
चूडामाणिमभिज्ञानं ददौ रामस्य सम्मतम् ॥  
रामस्य शयितं भुक्तं जल्पितं हसितं स्थितम् ॥  
प्रक्रान्तं च मुहुः पृष्ट्वा हनूमन्तं व्यसर्जयत् ॥  
असौ दधदभिज्ञानं  
चिकीर्षुः कर्म दारुणम् ॥  
गामुकोऽप्यन्तिकं भर्तुर्  
मनसाऽचिन्तयत् क्षणम् ॥  
कृत्वा कर्म यथादिष्टं पूर्वकार्याऽविरोधि यः ॥  
करोत्यभ्यधिकं कृत्यं तमाहुर् दूतमुत्तमम् ॥  
वैदेहीं दृष्टवान् कर्म कृत्वाऽन्यैरपि दुष्करम् ॥  
यशो यास्याम्युपादाता वार्तामाख्यायकः प्रभोः ॥  
राक्षसेन्द्रस्य संरक्ष्यं मया लव्यमिदं वनम् ॥  
इति सञ्चित्य सदृशं नन्दनस्याऽभवक् कपिः ॥  
राघवाभ्यां शिवं दूतस् तयोरहमिति ब्रुवन् ॥  
हितो भनज्मि रामस्य कः किं ब्रूतेऽत्र राक्षसः ॥  
विलुलितपुष्परेणुकपिशं  
प्रशान्तकलिकापलाशकुसुमं  
कुसुमनिपातविचित्रवसुधं  
सशब्दनिपतद् द्रुमोत्कशकुनम् ॥  
शकुननिनादनादिककुब्  
विलोलविपलायमानहरिणं  
हरिणविलोचनाऽधिवसतिं  
बभञ्ज पवनात्मजो रिपुवनम् ॥  
द्रुभङ्गध्वनिसंविग्नाः कुवद्पक्षिकुला कुलाः ॥  
अकार्षुः क्षणदाचर्यो रावणस्य निवेदनम् ॥  
यदताप्सीच् छनैर् भानुर् यत्राऽवासीन् मितं मरुत् ॥  
यदाप्यानं हिमोस्रेण भनक्त्युपवनं कपिः ॥  
ततोऽशीतिसहस्राणि किङ्कराणां समादिशत् ॥  
इन्द्रजित्सूर् विनाशाय मारुतेः क्रोधमूर्च्छितः ॥  
शक्त्यृष्टिपरिघप्रासगदामुद्गरपाणयः ॥  
व्यश्नुवाना दिशः प्रापुर् वनं दृष्टिविषोपमाः ॥  
दध्वान मेघवद् भीममादाय परिघं कपिः ॥  
नेदुर् दीप्तायुधास् तेऽपि तडित्वन्त इवाऽम्बुदाः ॥  
कपिनाऽम्भोधिधीरेण समगंसत राक्षसाः ॥  
वर्षासूद्धततोयौघाः समुद्रेणेव सिन्धवः ॥  
लाङ्गूलमुद्धतं धुन्वन्नुद्वहन् परिघं गुरुम् ॥  
तस्थौ तोरणमारुह्य पूर्वं न प्रजहार सः ॥  
अक्षारिषुः शराम्भांसि तस्मिन् रक्षःपयोधराः ॥  
न चाऽह्वालीन् न चाऽव्राजीत् त्रासं कपिमहीधरः ॥  
अवादीत् तिष्ठतेत्युच्चैः प्रादेवीत् परिघं कपिः ॥  
तथा यथा रणे प्राणान् बहूनामग्रहीद् द्विषाम् ॥  
व्रणैरवमिषू रक्तं देहैः प्राऋनाविषुर् भुवम् ॥  
दिशः प्रौर्णाविषुश् चाऽन्ये यातुधाना भवद्भियः ॥  
अरासिषुश् च्युतोत्साहा भिन्नदेहाः प्रियाऽसवः ॥  
कपेरत्रासिषुर् नादान् मृगाः सिंहध्वनेरिव ॥  
इति सिचिवृद्ध्यधिकारः ॥  
मायानामीश्वरास् तेऽपि शस्त्रहस्ता रथैः कपिम् ॥  
प्रत्याववृतिरे हन्तुं हन्तव्या मारुतेः पुनः ॥  
तांश् चेतव्यान् क्षितौ श्रित्वा  
वानरस् तोरणं युतान् ॥  
जघानाधूय परिघं  
विजिघृक्षून् समागतान् ॥  
सञ्जुघुक्षव आयूंषि ततः प्रतिरुरूषवः ॥  
रावणाऽन्तिकमाजग्मुर् हतशेषा निशाचराः ॥  
एकेन बहवः शूराः साविष्काराः प्रमत्तवत् ॥  
वैमुख्यं चकृमे त्युच्चैरूचुर् दशमुखाऽन्तिके ॥  
मांसोपभोगसंशूनानुद्विग्नांस् तानवेत्य सः ॥  
उद्वृत्तानयनो मित्रान् मन्त्रिणः स्वान् व्यसर्जयत् ॥  
प्रमेदिताः सपुत्रास् ते  
सुस्वान्ता बाढविक्रमाः ॥  
अम्लिष्टनादा निरगुः  
फाण्टचित्राऽस्त्रपाणयः ॥  
तान् दृष्ट्वाऽतिदृढान् धृष्टान्  
प्राप्तान् परिवृढाज्ञया ॥  
कष्टं विनर्दतः क्रूरान्  
शस्त्रघुष्टकरान् कपिः ॥  
अव्यर्णो गिरिकूटाभानभ्यर्णानार्दिदद् द्रुतम् ॥  
वृत्तशस्त्रान् महाऽरम्भ्यान्दान्तांस् त्रिदशैरपि ॥  
दमिताऽरिः प्रशान्तौजा नादापूरितदिङ्मुखः ॥  
जघान रुषितो रुष्टांस् त्वरितस् तूर्णमागतान् ॥  
तेषां निहन्यमानानां सङ्घुष्टैः कर्णभेदिभिः ॥  
अभूदभ्यमितत्रासमास्वान्ताऽशेषदिग् जगत् ॥  
भयसंहृष्टरोमाणस् ततस् तेऽपचितद्विषः ॥  
क्षणेन क्षीणविक्रान्ताः कपिनाऽनेषत क्षयम् ॥  
इतीट्प्रतिषेधाधिकारः ॥  
हत्वा रक्षांसि लवितुमक्रमीन् मारुतिः पुनः ॥  
अशोकवनिकामेव निगृहीताऽरिशासनः ॥  
आवरीतुमिवा काशं वरितुं वीनिवोत्थितम् ॥  
वनं प्रभञ्जनसुतो नाऽदयिष्ट विनाशयन् ॥  
वरिषीष्ट शिवं क्षिप्यन्  
मैथिल्याः कल्पशाखिनः ॥  
प्रावारिषुरिव क्षोणीं  
क्षिप्ता वृक्षाः समन्ततः ॥  
संवुवूर्षुः स्वमाकूतमाज्ञां विवरिषुर् द्रुतम् ॥  
अवरिष्टाक्षमक्षम्यं कपिं हन्तुं दषाननः ॥  
ऊचेसंवरिषीष्ठास् त्वं गच्छ शत्रोः पराक्रमम् ॥  
ध्वृषीष्ठा युधि मायाभिः स्वरिता शत्रुसम्मुखम् ॥  
द्रुतं संस्वरिषीष्ठास् त्वं निर्भयः प्रधनोत्तमे ॥  
स मायानामगात् सोता कपेर् विधवितुं द्युतिम् ॥  
विगाढाऽरं वनस्याऽसौ शत्रूणां गाहिता कपिः ॥  
अक्षं रधितुमारेभे रद्धा लङ्काऽनिवासिनाम् ॥  
निष्कोषितव्यान् निष्कोष्टुं  
प्राणान् दशमुखात्मजात् ॥  
आदाय परिघं तस्थौ  
वनान् निष्कुषितद्रुमः ॥  
एष्टारमेषिता सङ्ख्ये सोढारं सहिता भृशम् ॥  
रेष्टारं रेषितं व्यास्यद् रोष्टाऽक्षः शस्त्रसंहतीः ॥  
शस्त्रैर् दिदेविषुं सङ्ख्ये दुद्यूषुः परिघं कपिः ॥  
अर्दिधिषुर् यशः कीर्तिमीर्त्सुं वृक्षैरताडयत् ॥  
भूयस् तं धिप्सुमाहूय राजपुत्रं दिदम्भिषुः ॥  
अहंस् ततः स मूर्च्छावान् संशिश्रीषुरभूद् ध्वजम् ॥  
आश्वस्याऽक्षः क्षणाल् लोकान् बिभ्रक्षुरिव तेजसा ॥  
रुषा बिभ्रज्जिषुप्रख्यं कपिं बाणैरवाकिरत् ॥  
संयुयूषुं दिशो बाणैरक्षं यियविषुर् द्रुमैः ॥  
कपिर् मायामिवाऽकार्षीद् दर्शयन् विक्रमं रणे ॥  
वानरं प्रोर्णुनविषुः शस्त्रैरक्षो विदिद्युते ॥  
तं प्रोर्णुनूषुरुपलैः सवृक्षैराबभौ कपिः ॥  
स्वां जिज्ञापयिषू शक्तिं बुभूर्षू नु जगन्ति किम् ॥  
शस्त्रैरित्यकृषातां तौ पश्यतां बुद्धिमाहवे ॥  
मायाभिः सुचिरं क्लिष्ट्वा राक्षसोऽक्लिशितक्रियम् ॥  
सम्प्राप्य वानरं भूमौ पपात परिघाहतः ॥  
पवितोऽनुगुणैर् वातैः शीतैः पूत्वा पयोनिधौ ॥  
बभञ्जाऽध्युषितं भुयः क्षुधित्वा पत्रिभिर् वनम् ॥  
उच्चैरञ्चितलाङ्गूलः शिरोऽञ्चित्वेव संवहन् ॥  
दधद् विलुभितं वातैः केशरं वह्निपिङ्गलम् ॥  
जरित्वेव जवेनाऽन्ये निपेतुस् तस्य शाखिनः ॥  
व्रश्चित्वा विवशानन्यान् बलेनाऽपातयत् तरून् ॥  
दमित्वाऽप्यरिसङ्घातानश्रान्त्वा कपिकेशरी ॥  
वनं चचार कर्तिष्यन् नर्त्स्यन्निव निरङ्कुशः ॥  
पारं जिगमिषन् सोऽथ पुनरावर्त्स्यतां द्विषाम् ॥  
मत्तद्विरदवद् रेमे वने लङ्कानिवासिनाम् ॥  
यद्यकल्प्स्यदभिप्रायो योद्धुं रक्षःपतेः स्वयम् ॥  
तमप्यकर्त्स्यमद्याऽहं वदन्नित्यचरत् कपिः ॥  
हते तस्मिन् प्रियं श्रुत्वा कल्प्ता प्रीतिं परां प्रभुः ॥  
तोषोऽद्यैव च सीतायाः परश् चेतसि कल्प्स्यति ॥  
आहूय रावणोऽवोचदथेन्द्रजितमन्तिकात् ॥  
वने मत्त इव क्रुद्धो गजेन्द्रः प्रधनेष्वटन् ॥  
ययाथ त्वं द्विषामन्तं भूयो यातासि चाऽसकृत् ॥  
शशक्थ जेतुं त्वं देवान् मायाः सस्मर्थ संयति ॥  
त्वं ससर्जिथ शस्त्राणि दद्रष्ठाऽरींश् च दुःसहान् ॥  
शस्त्रैरादिथ शस्त्राणि त्वमेव महतामपि ॥  
स त्वं हनिष्यन् दुर्बुद्धिं  
कपिं व्रज ममा ज्ञया ॥  
मा नाऽञ्जी राक्षसीर् मायाः  
प्रस्तावीर् मा न विक्रमम् ॥  
मा न सावीर् महाऽस्त्राणि मा न धावीररिं रणे ॥  
वानरं मा न संयंसीर् व्रज तूर्णमशङ्कितः ॥  
अनंसीच् चरणौ तस्य मन्दिरादिन्द्रजिद् व्रजन् ॥  
अवाप्य चाशिषस् तस्मादायासीत् प्रीतिमुत्तमाम् ॥  
गते तस्मिन्नुपारंसीत् संरम्भाद् रक्षसां पतिः ॥  
इन्द्रजिद् विक्रमाऽभिज्ञो मन्वानो वानरं जितम् ॥  
संसिस्मयिषमाणोऽगान् मायां व्यञ्जिजिषुर् द्विषः ॥  
जगत् पिपविषुर् वायुः कल्पान्त इव दुर्धरः ॥  
लोकानाशिशिषोस् तुल्यः कृतान्तस्य विपर्यये ॥  
वने चिकरिषोर् वृक्षान् बलं जिगरिषुः कपेः ॥  
रोदिति स्मेव चा याति तस्मिन् पक्षिगणः शुचा ॥  
मुक्तकण्ठं हतान् वृक्षान् बन्धून् बन्धोरिवा गमे ॥  
आश्वसीदिव चा याति तद् वेगपवनाहतम् ॥  
विचित्रस्तबकोद्भासि वनं लुलितपल्लवम् ॥  
न प्राणिषि दुराचार ! मायानामीशिषे न च ॥  
नेडिषे यदि काकुत्स्थं तमूचे वानरो वचः ॥  
इतीडधिकारः ।  
ससैन्यश् छादयन् सङ्ख्ये प्रावर्तिष्ट तमिन्द्रिजित् ॥  
शरैः क्षुरप्रैर् मायाभिः शतशः सर्वतो मुहुः ॥  
वानरः कुलशैलाभः  
प्रसह्या युधशीकरम् ॥  
रक्षस्पाशान् यशस्काम्यंस्  
तमस्कल्पानदुद्रुवत् ॥  
धनुष्पाश??भृतः सङ्ख्ये ज्योतिष्कल्पोरुकेशरः ॥  
दुधाव निर् नमस्कारान् राक्षसेन्द्रपुरस्कृतान् ॥  
स्वामिनो निष्क्रयं गन्तुमाविष्कृतबलः कपिः ॥  
रराज समरे शत्रून् घ्नन् दुष्कृतबहिष्कृतः ॥  
चतुष्काष्ठं क्षिपन् वृक्षान् तिरस्कुर्वन्नरीन् रणे ॥  
तिरस्कृतदिगाभोगो ददृशो बहुधा भ्रमन् ॥  
द्विष्कुर्वतां चतुष्कुर्वन्नभिघातं नरैर् द्विषाम् ॥  
बहिष्करिष्यन् सङ्ग्रामाद् रिपून् ज्वलनपिङ्गलः ॥  
ज्योतिष्कुर्वन्निवैकोऽसावाटीत् सङ्ख्ये परार्ध्यवत् ॥  
तमरायुष्करं प्राप शक्रशत्रुर् धनुष्करः ॥  
अस्यन्नरुष्करान् बाणान् ज्योतिष्करसमद्युतिः ॥  
यशस्करोयशस्कामं कपिं बाणैर्ताडयत् ॥  
चकाराऽधस्पदं नाऽसौ चरन् वियति मारुतिः ॥  
मर्माविद्भिस् तमस्काण्डैर् विध्यमानोऽप्यनेकधा ॥  
इति सत्वाधिकारः ।  
पुरुहूतद्विषो धूर्षु युक्तान् यानस्य वाजिनः ॥  
आयूंषि त्वक्षु निर्भिद्य प्राभञ्जनिरमोचयत् ॥  
सुषुपुस् ते यदा भूमौ रावणिः सारथिं तदा ॥  
आहर्तुमन्यानशिषत् प्रोषितत्रासकर्कशः ॥  
प्रतुष्टूषुः पुनर् युद्धमासिषञ्जयिषुर् भयम् ॥  
आतस्थौ रथमात्मीयानुत्सिसाहयिषन्निव ॥  
बलान्यभिषिषिक्षन्तं तरुभिः कपिवारिदम् ॥  
विजिगीषुः पुनश् चक्रे व्यूहं दुर्जयमिन्द्रजित् ॥  
अभिष्यन्तः कपिं क्रोधादभ्यषिञ्चन्निवा त्मनः ॥  
सम्प्रहारसमुद्भूतै रक्तैः कोष्णैररुश्च्युतैः ॥  
सङ्ग्रामे तानधिष्ठास्यन् निषद्य पुरतोरणम् ॥  
अविषीदन्नवष्टब्धान् व्यष्टभ्नान् नरविष्वणान् ॥  
विषह्य राक्षसाः क्रुद्धाः शस्त्रजालमवाकिरन् ॥  
यन् न व्यषहतेन्द्रोऽपि; कपिः पर्यषहिष्ट तत् ॥  
विष्यन्दमानरुधिरो रक्तविस्यन्दपाटलान् ॥  
विष्कन्तॄन् परिघेणाऽहन्नविस्कन्ता कपिर् द्विषः ॥  
मेघनादः परिस्कन्दन् परिष्कन्दन्तमाश्वरिम् ॥  
अबध्नादपरिस्कन्दं ब्रह्मपाशेन विस्फुरन् ॥  
विस्फुलद्भिर् गृहीतोऽसौ निष्फुलः पुरुषाऽशनैः ॥  
विष्कम्भितुं समर्थोऽपि नाऽचलद् ब्रह्मगौरवात् ॥  
कृषीढ्वं भर्तुरानन्दं मा न प्रोढ्वं द्रुतं वियत् ॥  
वानरं नेतुमित्युच्चैरिन्द्रजित् प्रावदत् स्वकान् ॥  
गतमङ्गुलिषङ्गं त्वां भीरुष्ठानादिहा गतम् ॥  
खादिष्याम इति प्रोचुर् नयन्तो मारुतिं द्विषः ॥  
अग्निष्टोमादिसंस्थेषु ज्योतिष्टोमादिषु द्विजान् ॥  
योऽरक्षीत् तस्य दूतोऽयं मानुषस्येति चाऽवदन् ॥  
नासां मातृष्वसेय्याश् च रावणस्य लुलाव यः ॥  
मातुः स्वसुश् च तनयान् खरादीन् विजघान यः ॥  
प्रादुःषन्ति न सन्त्रासा यस्य रक्षःसमागमे ॥  
तस्य क्षत्रियदुःषूतेरयं प्रणिधिरागतः ॥  
दृष्ट्वा सुषुप्तं राजेन्द्रं पापोऽयं विषमाऽशयः ॥  
चारकर्मणि निष्णातः प्रविष्टः प्रमदावनम् ॥  
सुप्रतिष्णातसूत्राणा कपिष्ठलसमत्विषाम् ॥  
स्थितां वृत्ते द्विजातीनां रात्रावैक्षत मैथिलीम् ॥  
सर्वनारीगुणैः प्रष्ठां विष्टरस्थां गविष्ठिराम् ॥  
शयानां कुष्ठले तारां दिविष्ठामिव निर्मलाम् ॥  
सुषाम्नीं सर्वतेजस्सु तन्वीं ज्योतिष्टमां शुभाम् ॥  
निष्टपन्तीमिवा त्मानं ज्योतिःसात्कुर्वतीं वनम् ॥  
मधुसाद्भूतकिञ्जल्कपिञ्जरभ्रमराकुलाम् ॥  
उल्लसत्कुसुमां पुण्यां हेमरत्नलतामिव ॥  
विलोचनाऽम्बु मुञ्चन्तीङ्कुर्वाणां परिसेसिचाम् ॥  
हृदयस्येव शोकाऽग्निसन्तप्तस्योत्तमव्रताम् ॥  
दृष्ट्वा तामभनग् वृक्षान् द्विषो घ्नन् परिसेधतः ॥  
परितस् तान् विचिक्षेप क्रुद्धः स्वयमिवाऽनिलः ॥  
अप्रतिस्तब्धविक्रान्तमनिस्तब्धो महाहवे ॥  
विसोढवन्तमस्त्राणि व्यतस्तम्भद् घनध्वनिः ॥  
ते विज्ञायाऽभिसोष्यनतं रक्तै रक्षांसि सव्यथाः ॥  
अन्यैरप्यायतं नेहुर् वरत्राशृङ्खलादिभिः ॥  
विषसादेन्द्रजिद् बुद्ध्वा बन्धे बन्धाऽन्तरक्रियाम् ॥  
दिव्यबन्धो विषहते नाऽपरं बन्धनं यतः ॥  
इति षत्वाधिकारः ।  
मुष्णन्तमिव तेजांसि विस्तीर्णोरस्स्थलं पुरः ॥  
उपसेदुर् दशग्रीवं गृहीत्वा राक्षसाः कपिम् ॥  
बहुधा भिन्नमर्माणो भीमाः खरणसादयः ॥  
अग्रेवणं वर्तमाने प्रतीच्यां चन्द्रमण्डले ॥  
निर्वणं कृतमुद्यानमनेना म्रवणादिभिः ॥  
देवदारुवनामिश्रै रित्यूचुर् वानरद्विषः ॥  
उपास्थिषत सम्प्रीताः पूर्वाह्णे रोषवाहणम् ॥  
राक्षसाः कपिमादाय पतिं रुधिरपायिणाम् ॥  
सुरापाणपरिक्षीबं रिपुदर्पहरोदयम् ॥  
परस्त्रीवाहिनं प्रायुः साविष्कारं सुरापिणः ॥  
सङ्घर्षयोगिणः पदौ प्रणेमुस् त्रिदशद्विषः ॥  
प्रहिण्वन्तो हनूमन्तं प्रमीणन्तं द्विषन्मतीः ॥  
प्रवपाणि शिरो भूमौ वानरस्य वनच्छिदः ॥  
आमन्त्रयत सङ्क्रुद्धः समितिं रक्षसां पतिः ॥  
प्रण्यगादीत् प्रणिघ्नन्तं घनः प्रणिनदन्निव ॥  
ततः प्रणिहितः स्वाऽर्थे राक्षसेन्द्रं विभीषणः ॥  
प्रणिशाम्य दशाग्रीव ! प्रणियातुमलं रुषम् ॥  
प्रणिजानीहि हन्यन्ते दूता दोषे न सत्यपि ॥  
प्राणयन्तमरिं प्रोचे  
राक्षसेन्द्रो विभीषणम् ॥  
प्राणिणिषुर् न पापोऽयं  
योऽभाङ्क्षीत् प्रमदावनम् ॥  
प्राघानिषत रक्षांसि येना प्तानि वने मम ॥  
न प्रहण्मः कथं पापं वद पूर्वाऽपकारिणम् ॥  
वेश्माऽन्तर्हणनं कोपान् मम शत्रोः करिष्यतः ॥  
मा कार्षीरऽन्तरयणं प्रयाणाऽर्हमवेह्यमुम् ॥  
प्रहीणजीवितं कुर्युर् ये न शत्रुमुपस्थितम् ॥  
न्याय्याया अपि ते लक्ष्म्याः कुर्वन्त्याशु प्रहापणम् ॥  
कः कृत्वा रावणामर्षप्रकोपणमवद्यधीः ॥  
शक्तो जगति शाक्रोऽपि कर्तुमायुःप्रगोपणम् ॥  
वनाऽन्तप्रेङ्खणः पापः फलानां परिणिंसकः ॥  
प्रणिक्षिष्यति नो भूयः प्रणिन्द्याऽस्मान् मधून्ययम् ॥  
हरेः प्रगमनं नाऽस्ति न प्रभानं हिमद्रुहः ॥  
नाऽतिप्रवेपनं वायोर् मया गोपायिते वने ॥  
दुष्पानः पुनरेतेन कपिना भृङ्गसम्भृतः ॥  
प्रनष्टविनयेनाऽग्र्यः स्वादुः पुष्पासवो वने ॥  
रोषभीममुखेनैवं क्षुभ्नतोक्ते प्लवङ्गमः ॥  
प्रोचे सानुनयं वाक्यं रावणं स्वाऽर्थसिद्धये ॥  
इति णत्वाऽधिकारः ।  
दूतमेकं कपिं बद्धमानीतं वेश्म पश्यतः ॥  
लोकत्रयपतेः क्रोधः कथं तृणलघुस् तव ॥  
अग्न्याहितजनप्रह्वे विजिगीषापराङ्मुखे ॥  
कस्माद् वा नीतिनिष्णस्य संरम्भस् तव तापसे ॥  
न सर्वरात्रकल्यान्यः स्त्रियो वा रत्नभूमयः ॥  
यं विनिर्जित्य लभ्यन्ते कः कुर्यात् तेन विग्रहम् ॥  
सङ्गच्छ रामसुग्रीवौ भुवनस्य समृद्धये ॥  
रत्नपूर्णाविवाऽम्भोधी हिमवान् पूर्वपश्चिमौ ॥  
सुहृदौ रामसुग्रीवौ किङ्कराः कपियूथपाः ॥  
परदाराऽर्पणेनैवलभ्यन्ते मुञ्च मैथिलीम् ॥  
धर्मं प्रत्यर्पयन् सीतामर्थं रामेण मित्रताम् ॥  
कामं विश्वासवासेन सीतां दत्त्वा प्नुहि त्रयम् ॥  
विराधताडकावालिकबन्धखरदूषणैः ॥  
न च न ज्ञापितो यादृड् मारीचेनाऽपि ते रिपुः ॥  
खरादिनिधनं चाऽपि मा मंस्था वैरकारणम् ॥  
आत्मानं रक्षितुं यस्मात् कृतं तन् न जिगीषया ॥  
ततः क्रोधाऽनिलापात-  
कम्प्रास्याऽम्भोजसंहतिः ॥  
महाह्रद इव क्षुभ्यन्  
कपिमाह स्म रावणः ॥  
हतराक्षसयोधस्य विरुग्णोद्यानशाखिनः ॥  
दूतोऽस्मीति ब्रुवाणस्य किं ? दूतसदृशं तव ॥  
पङ्गुबालस्त्रियो निघ्नन् कबन्ध खरताडकाः ॥  
तपस्वी यदि काकुत्स्थः कीदृक् ? कथय पातकी ॥  
अभिमानफलं जानन् महत्त्वं कथमुक्तवान् ॥  
रत्नादिलाभशून्यत्वान् निष्फलं रामविग्रहम् ॥  
परस्त्रीभोगहरणं धर्म एव नराऽशिनाम् ॥  
मुखमस्तीत्यभाषिष्ठाः का ? मेसाशङ्कता त्वयि ॥  
ब्रूहि दूरविभिन्नानामृद्धिशीलक्रियाऽन्वयैः ॥  
हनूमन् ! कीदृशं ? सख्यं नरवानररक्षसाम् ॥  
एको द्वाभ्यां विराधस् तु जिताभ्यामविवक्षितः ॥  
हतश् छलेन मूढोऽयं तेनाऽपि तव कः ? स्मयः ॥  
मन्नियोगाच् च मारीचः पलायनपरायणः ॥  
युयुत्सारहितो रामं ममाराऽपहरन् वने ॥  
निजघानाऽन्यसंसक्तं सत्यं रामो लतामृगम् ॥  
त्वमेव ब्रूहि सञ्चिन्त्य युक्तं तन् महतां यदि ॥  
पुंसा भक्ष्येण बन्धूनामात्मानं रक्षितुं वधः ॥  
क्षमिष्यते दशास्येन क्वत्येयं तव दुर्मतिः ॥  
कपिर् जगाददूतोऽहमुपायं तव दर्शने ॥  
द्रुमराक्षसविध्वंसमकार्षं बुद्धिपूर्वकम् ॥  
आत्रिकूटमकार्षुर् ये त्वत्का निर्जङ्गमं जगत् ॥  
दशग्रीव ! कथं ब्रूषे ? तानवध्याम् महीपतेः ॥  
अभिमानफलं प्रोक्तं यत् त्वया रामविग्रहे ॥  
विनेशुस् तेन शतशः कुलान्यसुररक्षसाम् ॥  
यत् स्वधर्ममधर्मं त्वं दुर्बलं प्रत्यपद्यथाः ॥  
रिपौ रामे च निःशङ्को नैतत् क्षेमङ्करं चिरम् ॥  
अन्वयादिविभिन्नानां यथा सख्यमनीप्सितम् ॥  
नैषीर् विरोधमप्येवं सार्धं पुरुषवानरैः ॥  
विराधं तपसां विघ्नं जघान विजितो यदि ॥  
वरो धनुर्भृतां रामः स कथं न विवक्षितः ? ॥  
प्रणश्यन्नपि नाऽशक्नोदत्येतुं बाणगोचरम् ॥  
त्वयैवोक्तं महामायो मारीचो रामहस्तिनः ॥  
अन्यासक्तस्य यद् वीर्यं न त्वं स्मरसि वालिनः ॥  
मूर्च्छावान् नमतः सन्ध्यां ध्रुवं तद् बाहुपीडितः ॥  
असद्बन्धुविधोपज्ञं विमुञ्च बलिविग्रहम् ॥  
सीतामर्पय नन्तव्ये कोशदण्डात्मभूमिभिः ॥  
स्फुटपरुषमसह्यमित्थमुच्चैः  
सदसि मरुत्तनयेन भाष्यमाणः ॥  
परिजनमभितो विलोक्य दाहं  
दशवदनः प्रदिदेश वानरस्य ॥  
अथ स वल्कदुकूलकुथादिभिः  
परिगतो ज्वलदुद्धतवालधिः ॥  
उदपतद् दिवमाकुललोचनैर्  
नृरिपुभिः सभ्यैरभिवीक्षितः ॥  
रणपण्डितोऽग्र्यविबुधाऽरिपुरे  
कलहं स राममहितः कृतवान् ॥  
ज्वलदग्नि रावणगृहं च बलात्  
बलहंस्राममहितः कृतवान् ॥  
पादाऽन्तयमकम्??  
निखिलाऽभवन् न सहसा सहसा  
ज्वलनेन पूः प्रभवता भवता ॥  
वनिताजनेन वियता वियता  
त्रिपुराऽपदं नगमिता गमिता ॥  
पदादियमकम्??  
सरसां सरसां परिमुच्य तनुं  
पततां पततां ककुभो बहुशः ॥  
सकलैः सकलैः परितः करुणै-  
रुदितै रुदितैरिव खं निचितम् ॥  
पादमध्ययमकम्??  
न च काञ्चन काञ्चनसद्मचितिं  
न कपिः शिखिना शिखिना समयौत् ॥  
न च न द्रवता द्रवता परितो  
हिमहानकृता न कृता क्व च न ॥  
चक्रवालयमकम्??  
अवसितं हसितं प्रसितं मुदा  
विलसितं ह्रसितं स्मरभासितम् ॥  
न समदाः प्रमदा हतसम्मदाः  
पुरहितं विहितं न समीहितम् ॥  
समुद्रयमकम्??  
समिद्धशरणा दीप्ता देहे लङ्का मतेश्वरा ॥  
समिद्धशरणादीप्ता देहेऽलङ्कामतेश्वरा ॥  
काञ्चीयमकम्??  
पिशिताऽशिनामनुदशं स्फुटतां  
स्फुटतां जगाम परिविह्वलता ॥  
हलता जनेन बहुधा चरितं  
चरितं महत्त्वरहितं महता ॥  
न गजा नगजा दयिता दयिता  
विगतं विगतं ललितं ललितम् ॥  
प्रमदा प्रमदा महता महता-  
मरणं मरणं समयात् समयात् ॥  
न वानरैः पराक्रान्तां महद्भिर् भीमविक्रमैः  
न वा नरैः पराक्रान्तां ददहा नगरीं कपिः ॥  
द्रुतं द्रुतं वह्निसमागतं गतं  
महीमहीनद्युतिरोचितं चितम् ॥  
समं समन्तादपगोपुरं पुरं  
परैः परैरप्यनिराकृतं कृतम् ॥  
नश्यन्ति ददर्श वृन्दानि कपीन्द्रः ॥  
हारीण्याबलानां हारीण्याबलानाम् ॥  
नारीणामपनुनुदुर् न देहखेदान्  
ना रीणाऽमलसलिला हिरण्यवाप्यः ॥  
ना रीणामनलपरीतपत्रपुष्पान्  
नाऽरीणामभवदुपेत्य शर्म वृक्षान् ॥  
अथ लुलितपतत्रिमालं  
रुग्णाऽसनबाणकेशरतमालम् ॥  
स वनं विविक्तमालं  
सीतां द्रष्टुं जगामाऽलम् ॥  
घनगिरीन्द्रविलङ्घनशालिना  
वनगता वनजद्युतिलोचना ॥  
जनमता ददृशे जनकात्मजा  
तरुमृगेण तरुस्थलशायिनी ॥  
विपथयमकम्??  
कान्ता महमाना दुःखं च्युतभूषा ॥  
रामस्य वियुक्ता कान्ता सहमाना ॥  
मध्याऽन्तयमकम्??  
मितमवददुदारं तां हनूमान् मुदाऽरं  
रघुवृषभसकाशं यामि देवि ! प्रकाशम् ॥  
तव विदितविषादो दृष्टकृत्स्नामिषादः  
श्रियमनिशमवन्तं पर्वतं माल्यवन्तम् ॥  
गर्भयमकम्??  
उदपतद् वियदप्रगमः परै??  
रुचितमुन्नतिमत्पृथुसत्त्ववत् ॥  
रुचितमुन् नतिमत् पृथुसत्त्ववत्  
प्रतिविधाय वणुर् भयदं द्विषाम् ॥  
सर्वयमकम्??  
बभौ मरुत्वान् विकृतः समुद्रो  
बभौ मरुत्वान् विकृतः समुद्रः ॥  
बभौ मरुत्वान् विकृतः समुद्रो  
बभौ मरुत्वान् विकृतः स मुद्रः ॥  
महायमकम्??  
अभियाता वरं तुङ्गं भूभृतं रुचिरं पुरः ॥  
कर्कशं प्रथितं धाम ससत्वं पुष्करेक्षणम् ॥  
अभियाऽतावरं तुङ्गं भूभृतं रुचिरं पुरः ॥  
कर्कशं प्रस्थितं धाम ससत्वं पुष्करे क्षणम् ॥  
आद्यन्तयमकम्??  
चित्रं चित्रमिवा यातो विचित्रं तस्य भूभृतम् ॥  
हरयो वेगमासाद्य सन्त्रस्ता मुमुहुर् मुहुः ॥  
आदिदीपकम्??  
गच्छन् स वारीण्यकिरत् पायोधेः  
कूलस्थितांस् तानितरूनधुन्वन् ॥  
पुष्पास्तरांस् तेऽङ्गसूखानतन्वन्  
तान् किन्नरा मन्मथिनोऽध्यतिष्ठन् ॥  
अन्तदीपकम्??  
स गिरिं तरुखण्डमण्डितं  
समवाप्य त्वरया लतामृगः ॥  
स्मितदर्शितकार्यनिश्चयः  
कपिसैन्यैर् मुदितैरमण्डयत् ॥  
मध्यदीपकम्??  
गरुडाऽनिलतिग्मरश्मयः  
पततां यधपि सम्मता जवे ॥  
अचिरेण कृताऽर्थमागतं  
तममन्यन्त तथाप्यतीव ते ॥  
रूपकम्??  
व्रणकन्दरलीनशस्त्रसर्पः  
पृथुवक्षःस्थलकर्कशोरुभित्तिः ॥  
च्युतशोणितबद्धधातुरागः  
शुशुभे वानरभूधरस् तदाऽसौ ॥  
अस्यैव भेदा अपरे चत्वारः??  
एतद् विशिष्टोपमायुक्तं रूपकम्??  
चलपिङ्गकेशरहिरण्यलताः  
स्थुटनेत्रपङ्क्तिमणिसंहतयः ॥  
कलधैतसानव इवाऽथ गिरेः  
कपयो बहूः पवनजागमने ॥  
एतच्छेषाऽर्थाऽन्ववसितमवतंसकम्??  
कपितोयनिधीन् प्लवङ्गमेन्दुर्  
मदयित्वा मधुरेण दर्शनेन ॥  
वचनाऽमृतदीधितीर् वितन्व-  
न्नकृता नन्दपरीतनेत्रवारीन् ॥  
अर्धरूपकम्??  
परिखेदितविन्ध्यवीरुधः  
परिपीताऽमलनिर्झराऽम्भसः ॥  
दुधुवुर् मधुकाननं ततः  
कपिनागा मुदिताऽङ्गदाज्ञया ॥  
एतदन्वर्थोपमायुक्तं ललामकम्??  
विटपिमृगविषादध्वान्तनुद् वानराऽर्कः  
प्रियवचनमयुखैर् बोधिताऽर्थाऽरविन्दः ॥  
उदयगिरिमिवाऽद्रिं सम्प्रमुच्याऽभ्यगात् खं  
नृपहृदयगुहाखं घ्नन् प्रमोहाऽन्धकारम् ॥  
इवोपमा??  
रघुतनयमगात् तपोवनखं  
विधृतजटाऽजिनवल्कलं हनूमान् ॥  
परमिव पुरुषं नरेण युक्तं  
समशमवेशसमाधिनाऽनुजेन ॥  
यथोपमा??  
करपुटनिहितं दधत् स रत्नं  
परिविरलाऽङ्गुलि निर्गताऽल्पदीप्ति ॥  
तनुकपिलघनस्थितं यथेन्दुं  
नृपमनमत् परिभुग्नजानुमूर्धा ॥  
सहोपमा??  
रुचिरोन्नतरत्नगौरवः  
परिपूर्णाऽमृतरश्मिमण्डलः ॥  
समदृश्यत जीविताशया  
सह रामेण वधूशिरोमणिः ॥  
तद्धितोपमा??  
अवसन्नरुचिं वनागतं  
तमनामृष्टरजोविधूसरम् ॥  
समपश्यदपेतमैथिलिं  
दधतं गौरवमात्रमात्मवत् ॥  
लुप्तोपमा??  
सामर्थ्यसम्पादितवाञ्छिताऽर्थश्  
चिन्तामणिः स्यान् न कथं हनूमान् ॥  
सलक्ष्मणो भूमिपतिस् तदानीं  
शाखामृगाऽनीकपतिश् च मेने ॥  
समोपमा??  
युश्मानचेतन् क्षयवायुकल्पान्  
सीतास्फुलिङ्गं परिगृह्य जाल्मः ॥  
लङ्कावनं सिंहसमोऽधिशेते  
मर्तुं द्विषन्नित्यवदद्धनूमान् ॥  
अर्थाऽन्तरन्यासः??  
अहृत धनेश्वरस्य युधि यः समेतमायो धनं  
तमहमितो विलोक्य विबुधैः कृतोत्तमायोधनम् ॥  
विभवमदेन निह्नुतह्रियाऽतिमात्रसम्पन्नकं  
व्यथयति सत्पथादधिगताऽथवेह सम्पन् न कम् ॥  
आक्षेपः??  
ऋद्धिमान् राक्षसो मूढश् चित्रं नाऽसौ यद्दुधतः ॥  
को वा हेतुरनार्याणां धर्म्ये वर्त्मनि वर्तितुम् ॥  
आक्षेप एव??  
तस्याऽधिवासे तनुरुत्सुकाऽसौ  
दृष्टा मया रामपतिः प्रमन्युः ॥  
कार्यस्य सारोऽयमुदीरितो वः  
प्रोक्तेन शेषेण किमुद्धतेन ॥  
व्यतिरेकः??  
समतां शशिलेखयोपयाया-  
दवदाता प्रतनुः क्षयेण सीता ॥  
यदि नाम कलङ्क इन्दुलेखा-  
मतिवृत्तो लघयेन् न चाऽपि भावी ॥  
विभावना??  
अपरीक्षितकारिणा गृहीतां  
त्वमनासेवितवृद्धपण्डितेन ॥  
अविरोधितनिष्ठुरेण साध्वीं  
दयितां त्रातुमलं घटस्व राजन् ! ॥  
समासोक्तिः??  
स च विह्वलसत्त्वसङ्कुलः  
परिशुष्यन्नभवन् महाह्रदः ॥  
परितः परितापमूर्च्छितः  
पतितं चाऽम्बु निरभ्रमीप्सितम् ॥  
अतिशयोक्तिः??  
अथ लक्ष्मणतुल्यरूपवेशं  
गमनादेशविनिर्गताऽग्रहस्तम् ॥  
कपयोऽनुययुः समेत्य रामं  
नतसुग्रीवगृहीतसादराज्ञम् ॥  
यथासङ्ख्यम्??  
कपिपृष्ठगतौ ततो नरेन्द्रौ  
कपयश् च ज्वलिताऽग्निपिङ्गलाऽक्षाः ॥  
मुमुचुः प्रययुर् द्रुतं समीयुर्  
वसुधां व्योम महीधरं महेन्द्रम् ॥  
उत्प्रेक्षा??  
स्थितमिव परिरक्षितुं समन्ता-  
दुदधिजलौघपरिप्लवाद् धरित्रीम् ॥  
गगनतलवसुन्ध्राऽन्तराले  
जलनिधिवेगसहं प्रसार्य देहम् ॥  
वार्ता??  
विषधरनिलये निविष्टमूलं  
शिखरशतैः परिमृष्टदेवलोकम् ॥  
घनविपुलनितम्बपूरिताशं  
फलकुसुमाचितवृक्षरम्यकुञ्जम् ॥  
प्रेयः??  
मधुकरविरुतैः प्रियाध्वनीनां  
सरसिरुहैर् दयितास्यहास्यलक्ष्म्याः ॥  
स्फुटमनुहरमाणमादधानं  
पुरुषपतेः सहसा परम्प्रमोदम् ॥  
रसवत्??  
ग्रहमणिरसनं दिवो नितम्बं  
विपुलमनुत्तमलब्धकान्तियोगम् ॥  
च्युतघनवसनं मनोऽभिरामं  
शिखरकरैर् मदनादिव स्पृशन्तम् ॥  
ऊर्जस्वी-  
प्रचपलमगुरुं भराऽसहिष्णुं  
जनमसमानमनूर्जितं विवर्ज्य ॥  
कृतवसतिमिवाऽर्णवोपकण्ठे  
स्थिरमतुलोन्नतिमूढतुङ्गमेघम् ॥  
पर्यायोक्तिः??  
स्फठिकमणिगृहैः सरत्नदीपैः ॥  
प्रतरुणकिन्नरगीतनिस्वनैश् च ॥  
अमरपुरमतिं सुराऽङ्गनानां  
दधतमदुःखमनल्पकल्पवृक्षम् ॥  
समाहितम्??  
अथ ददृशुरुदीर्णधूमधूम्रां  
दिशमुदधिव्यवधिं समेतसीताम् ॥  
सहरघुतनयाः प्लवङ्गसेनाः  
पवनसुताऽङ्गुलिदर्शितामुदक्षाः ॥  
उदारम्??  
जलनिधिमगमन् महेन्द्रकुञ्जात्  
प्रचयतिरोहिततिग्मरश्मिभासः ॥  
सलिलसमुदयैर् महातरङ्गैर्  
भुवनभरक्षममप्यभिन्नवेलम् ॥  
उदारमेव??  
पृथुगुरुमणिशुक्तिगर्भभासा  
ग्लपितरसातलसम्भृताऽन्धकारम् ॥  
उपहतरविरश्मिवृत्तिमुच्चैः  
प्रलघुपरिप्लवमानवज्रजालैः ॥  
उदारमेव??  
समुपचितजलं विवर्धमानै-  
रमलसरित्सलिलैर् विभावरीषु ॥  
स्फुटमवगमयन्तमूढवारीन्  
शशधररत्नमयान् महेन्द्रसानून् ॥  
श्लिष्टम्??  
भुवनभरसहानलङ्घ्यधाम्नः  
पुरुरुचिरत्नभृतो गुरूरुदेहान् ॥  
श्रमविधुरविलीनकूर्मनक्रान्  
दधतमुदूढभुवो गिरीनहींश् च ॥  
श्लिष्टमेव??  
प्रददृशुरुरुमुक्तशीकरौघान्  
विमलमणिद्युतिसम्भृतेन्द्रचापान् ॥  
जलमुच इव धीरमन्द्रघोषान्  
क्षितिपरितापहृतो महातरङ्गान् ॥  
हेतुश्लिष्टम्??  
विद्रुममणिकृतभूषा  
मुक्ताफलनिकररञ्जितात्मानः ॥  
बभुरुदकनागभग्ना  
वेलातटशिखरिणो यत्र ॥  
अपह्नुतिः??  
भृतनिखिलरसातलः सरत्नः  
शिखरिसमोर्मितिरोहिताऽन्तरीक्षः ॥  
कुत इह परमाऽर्थतो जलौघो  
जलनिधिमीयुरतः समेत्य मायाम् ॥  
विशेषोक्तिः??  
शशिरहितमपि प्रभूतकान्तिं  
विबुधहृतश्रियमप्यनष्टशोभम् ॥  
मथितमपि सुरैर् दिवं जलौघैः  
समभिभवन्तमविक्षतप्रभावम् ॥  
व्याजस्तुतिः??  
क्षितिकुलगिरिशेषदिग्गजेन्द्रान्  
सलिलगतामिव नावमुद्वहन्तम् ॥  
धृतविधुरधरं महावराहं  
गिरिगुरुपोत्रमपीहितैर् जयन्तम् ॥  
उपमारूपकम्??  
गिरिपरिगतचञ्चलापगाऽन्तं  
जलनिवहं दधतं मनोऽभिरामम् ॥  
गलितमिव भुवो विलोक्य रामं  
धरणिधरस्तनशुक्लचीनपट्टम् ॥  
तुल्ययोगिता??  
अपरिमितमहाऽद्भुतैर् विचित्रश्  
च्युतमलिनः शुचिभिर् महानलङ्घ्यैः ॥  
तरुमृगपतिलक्ष्मणक्षितीन्द्रैः  
समधिगतो जलधिः परं बभासे ॥  
निदर्शनम्??  
न भवति महिमा विना विपत्ते-  
रवगमयन्निव पश्यतः पयोधिः ॥  
अविरतमभवत् क्षणे क्षणेऽसौ  
शिखरिपृथुप्रथितप्रशान्तवीचिः ॥  
विरोधः??  
मृदुभिरपि बिभेद पुष्पबाणैश्  
चलशिशिरैरपि मारुतैर् ददाह ॥  
रघुतनयमनर्थपण्डितोऽसौ  
न च मदनः क्षतमाततान् नाऽर्चिः ॥  
उपमेयोपमा  
अथ मृदुमलिनप्रभौ दिनाऽन्ते  
जलधिसमीपगतावतीतलोकौ ॥  
अनुकृतिमितरेतरस्य मूर्त्योर्  
दिनकरराघवनन्दनावकार्ष्टाम् ॥  
सहोक्तिः??  
अपहरदिव सर्वतो विनोदान्  
दयितगतं दधदेकधा समाधिम् ॥  
घनरुचि ववृधे ततोऽन्धकारं  
सह रघुनन्दनमन्मथोदयेन ॥  
परिवृत्तिः??  
अधिजलधि तमः क्षिपन् हिमांशुः  
परिददृशेऽथ दृशां कृताऽवकाशः ॥  
विदधदिव जगत् पुनः प्रलीनम्  
भवति महान् हि पराऽर्थ एव सर्वः ॥  
ससन्देहः??  
अशनिरयमसौ कुतो निरभ्रे  
शितशरवर्षमसत् तदप्यशार्ङ्गम् ॥  
इति मदनवशो मुहुः शशाऽङ्के  
रघुतनयो न च निश्चिकाय चन्द्रम् ॥  
अनन्वयः??  
कुमुदवनचयेषु कीर्णरश्मिः  
क्षततिमिरेशु च दिग्वधूमुखेषु ॥  
वियति च विललास तद्वदिन्दुर्  
विलसति चन्द्रमसो न यद्वदन्यः ॥  
उत्प्रेक्षावयवः??  
शरणमिव गतं तमो निकुञ्जे  
विटपिनिराकृतचन्द्ररश्म्यरातौ ॥  
पृथुविषमशिलाऽन्तरालसंस्थं  
सजलघनद्युति भीतवत् ससाद ॥  
संसृष्टिः??  
अथ नयनमनोहरोऽभिरामः  
स्मर इव चित्तभवोऽप्यवामशीलः ॥  
रघुसुतमनुजो जगाद वाचं  
सजलघनस्तनयित्नुतुल्यघोषः?? ॥  
आशीः??  
पतिवधपरिलुप्तलोलकेशीर्  
नयनजलाऽपहृताऽञ्जनौष्ठरागाः ॥  
कुरु रिपुवनिता जहीहि शोकं  
क्व च शरणं जगतां भवान् क्व मोहः ॥  
हेतुः??  
अधिगतमहिमा मनुश्यलोके  
वत सुतरामवसीदति प्रमादी ॥  
गजपतिरुरुशैलशृङ्गवर्ष्मा  
गुरुरवमज्जति पङ्कभाङ् न दारु ॥  
निपुणम्??  
बोद्धव्यं किमिव हि यत् त्वया न बुद्धं  
किं वा ते निमिषितमप्यबुद्धिपूर्वम् ॥  
लब्धात्मा तव सुकृतैरनिष्टशङ्की  
स्नेहौघो घटयति मां तथापि वक्तुम् ॥  
सौमित्रेरिति वचनं निशम्य रामो  
जृम्भावान् भुजयुगलं विभज्य निद्रान् ॥  
अध्यष्ठाच् छिशयिषया प्रवालतल्पं  
रक्षायै प्रतिदिशमादिशन् प्लवङ्गान् ॥  
अथाऽस्तमासेदुषि मन्दकान्तौ  
पुण्यक्षयेणेव निधौ कलानाम् ॥  
समाललम्बे रिपुमित्रकल्पैः  
पद्मैः प्रहासः कुमुदैर् विषादः ॥  
दूरं समारुह्य दिवः पतन्तं  
भृगोरिवेन्दुं विहितोपकारम् ॥  
बद्धाऽनुरागोऽनुपपात तूर्णं  
तारागणः सम्भृतशुभ्रकीर्तिः ॥  
क्व ते कटाक्षाः क्व विलासवन्ति  
प्रोक्तानि वा तानि ममेति मत्वा ॥  
लङ्काऽङ्गनानामवबोधकाले  
लुलामनारुह्य गतोऽस्तमिन्दुः ॥  
मानेन तल्पेष्वयथामुखीना  
मिथ्याप्रसुप्तैर् गमितत्रियामाः ॥  
स्त्रीभिर् निशाऽतिक्रमविह्वलाभिर्  
दृष्टेऽपि दोषे पतयोऽनुनीताः ॥  
ईर्श्याविरुग्णाः स्थिरबद्धमूला  
निरस्तनिःशेषशुभप्रतानाः ॥  
आप्यायिता नेत्रजलप्रसेकैः  
प्रेमद्रुमाः संरुरुहुः प्रियाणाम् ॥  
ततः समाशङ्कितविप्रयोगः  
पुनर्नवीभूतरसोऽवितृष्णः ॥  
स्मरस्य सन्तं पुनरुक्तभावं  
ना वर्तमानस्य विवेद लोकः ॥  
वृत्तौ प्रकाशं हृदये कृतायां  
सुखेन सर्वेन्द्रियसम्भवेन ॥  
सङ्कोचमेवाऽसहमानमस्था-  
दशक्तवद् वञ्चितमानि चक्षुः ॥  
पीने भटस्योरसि वीक्ष्य भुग्नांस्  
तनुत्वचः पाणिरुहान् सुमध्या ॥  
इच्छाविभङ्गाकुलमानसत्वाद्  
भर्त्रे नखेभ्यश् च चिरं जुजूरे ॥  
स्रस्ताऽङ्गचेष्टो विनिमीलिताऽक्षः  
स्वेदाऽम्बुरोमोद्गमगम्यजीवः ॥  
अशेषनष्टप्रतिभापटुत्वो  
गाढोपगूढो दयितैर् जनोऽभूत् ॥  
तमः प्रसुप्तं मरणं सुखं नु  
मूर्च्छा नु माया नु मनोभवस्य ॥  
किं तत् कथं वेत्युपलब्धसञ्ज्ञा  
विकल्पयन्तोऽपि न सम्प्रतीयुः ॥  
वक्षः स्तनाभ्यां सुखमाननेन  
गात्राणि गात्रैर् घटयन्नमन्दम् ॥  
स्मराऽतुरो नैव तुतोष लोकः  
पर्याप्तता प्रेम्णि कुतो विरुद्धा ॥  
स्रस्ताऽङ्गयष्टिः परिरभ्यमाणा  
सन्दृश्यमानाऽप्युपसंहृताऽक्षी ॥  
अनूढमाना शयने नवोढा  
परोपकारैकरसैव तस्थौ ॥  
आलिङ्गितायाः सहसा त्रपावांस्  
त्रासाऽभिलाषाऽनुगतो रतादौ ॥  
विश्वासिताया रमणेन वध्वा  
विमर्दरम्योमदनो बभूव ॥  
सामोन्मुखेना च्छुरिता प्रियेण  
दत्तेऽथ काचित् पुलकेन भेदे ॥  
अन्तःप्रकोपाऽपगमाद् विलोला  
वशीकृता केवलविक्रमेण ॥  
गुरुर् दधाना परुषत्वमन्या  
कान्ताऽपि कान्तेन्दुकराऽभिमृष्टा ॥  
प्रह्लादिता चन्द्रशिलेव तूर्णं  
क्षोभात् स्रवत्स्वेदजला बभूव ॥  
शशाङ्कनाथाऽपगमेन धूम्रां  
मूर्च्छापरीतामिव निर्विवेकाम् ॥  
ततः सखीव प्रथिताऽनुरागा  
प्राबोधयत् द्यां मधुराऽरुणश्रीः ॥  
अवीततृष्णोऽथ परस्परेण  
क्षणादिवायातनिशाऽवसानः ॥  
दुःखेन लोकः परवानिवाऽगात्  
समुत्सुकः स्वप्ननिकेतनेभ्यः ॥  
अर्धोत्थितालिङ्गितसन्निमग्नो  
रुद्धः पुनर् यान् गमनेऽनभीप्सुः ॥  
व्याजेन निर्याय पुनर् निवृत्तस्  
त्यक्ताऽन्यकार्यः स्थित एव कश्चित् ॥  
तालेन सम्पादितसाम्यशोभं  
शुभाऽवधानं स्वरबद्धरागम् ॥  
पदैर् गताऽर्थं नृपमन्दिरेषु  
प्रातर् जगुर् मङ्गलवत् तरुण्यः ॥  
दुरुत्तरे पङ्क इवाऽन्धकारे  
मग्नं जगत् सन्ततरश्मिरज्जुः ॥  
प्रनष्टमूर्तिप्रविभागमुद्यन्  
प्रत्युज्जहारेव ततो विवस्वान् ॥  
पीतौष्ठरागाणि हृताऽञ्जनानि  
भास्वन्ति लोलैरलकैर् मुखानि ॥  
प्रातः कृताऽर्थानि यथा विरेजुस्  
तथा न पूर्वेद्युरलङ्कृतानि ॥  
प्रजागराताम्रविलोचनाऽन्ता  
निरञ्जनाऽलक्तकपत्रलेखाः ॥  
तुल्या इवा सन् परिखेदतन्व्यो  
वासच्युताः सेवितमन्मथाभिः ॥  
आबद्धनेत्राऽञ्जनपङ्कलेशस्  
ताम्बूलरागं बहुलं दधानः ॥  
चकार कान्तोऽप्यधरोऽङ्गनानां  
सहोषितानां पतिभिर् लघुत्वम् ॥  
चक्षूंषि कान्तान्यपि साऽञ्जनानि  
ताम्बूलरक्तं च सरागमोष्ठम् ॥  
कुर्वन् सवासं च सुगन्धि वक्त्रं  
चक्रे जनः केवलपक्षपातम् ॥  
क्षतैरसञ्चेतितदन्तलब्धैः  
सम्भोगकालेऽवगतैः प्रभाते ॥  
अशङ्कताऽन्योन्यकृतं व्यलीकं  
वियोगबाह्योऽपि जनोऽतिरागात् ॥  
नेत्रेषुभिः संयुतपक्ष्मपत्रैः  
कर्णाऽन्तकृष्टैरुरुकेशशूलाः ॥  
स्तनोरुचक्रास् ततकर्णपाशाः  
स्त्रीयोद्धमुख्या जयिनो विचेरुः ॥  
पयोधरांश् चन्दनपङ्कदिग्धान्  
वासांसि चाऽमृष्टमृजानि दृष्ट्वा ॥  
स्त्रीणां सपत्न्यो जहृषुः प्रभाते  
मन्दायमानाऽनुशयैर् मनोभिः ॥  
स्मरातुरे चेतसि लब्धजन्मा  
रराज लोलोऽपि गुणाऽपहार्यः ॥  
कुतूहलान् नेत्रगवाक्षसंस्थः  
पश्यन्निवाऽन्योन्यमुखानि रागः ॥  
गतेऽतिभूमिं प्रणये प्रयुक्ता-  
नबुद्धिपूर्वं परिलुप्तसञ्ज्ञः ॥  
आत्माऽनुभूतानपि नोपचारान्  
स्मरातुरः संस्मरति स्म लोकः ॥  
वस्त्रैरनत्युल्बणरम्यवर्णैर्  
विलेपनैः सौरभलक्ष्मणीयैः ॥  
आस्यैश् च लोकः परितोषकान्तै-  
रसूचयल् लब्धपदं रहस्यम् ॥  
प्रातस्तरां चन्दनलिप्तगात्राः  
प्रच्छाद्य हस्तैरधरान् वदन्तः ॥  
शाम्यन्निमेषाः सुतरां युवानः  
प्रकाशयन्ति स्म निगूहनीयम् ॥  
साम्नैव लोके विजितेऽपि वामे !  
किमुद्यतं भ्रूधनुर्प्रसह्यम् ॥  
हन्तुं क्षमो वा वद लोचनेषुर्  
दिग्धो विषेणेव किमञ्जनेन ॥  
दन्तच्छदे प्रज्वलिताऽग्निकल्पे  
ताम्बूलरागस् तृणभारतुल्यः ॥  
न्यस्तः किमित्यूचुरुपेतभावा  
गोष्ठीषु नारीस् तरुणीर् युवानः ॥  
सुखाऽवगाहानि युतानि लक्ष्म्या  
शुचीनि सन्तापहराण्युरूणि ॥  
प्रबुद्धनारीमुखपङ्कजानि  
प्रातः सरांसीव गृहाणि रेजुः ॥  
सम्मृष्टसिक्ताऽर्चितचारुपुष्पै-  
रामोदवद्द्रव्यसुगन्धभागैः ॥  
लक्ष्मीर् विजिग्ये भवनैः सभृङ्गैः  
सेव्यस्य देवैरपि नन्दनस्य ॥  
अक्ष्णोः पतन् नीलसरोजलोभाद्  
भृङ्गः करेणाऽल्पधिया निरस्तः ॥  
ददंश ताम्राऽम्बुरुहाऽभिसन्धिस्  
त्र्णातुरः पाणितलेऽपि धृष्णुः ॥  
विलोलतां चक्षुषि हस्तवेपथुं  
भ्रुवोर् विभङ्गं स्तनयुग्मवल्गितम् ॥  
विभूषणानां क्वणितं च षट्पदो  
गुरुर् यथा नृत्यविधौ समादधे ॥  
अथाऽनुकूलान् कुलधर्मसम्पदो  
विधाय वेशान् सुदिवः पुरीजनः ॥  
प्रबोधकाले शातमन्युविद्विषः  
प्रचक्रमे राजनिकेतनं प्रति ॥  
शैलेन्द्रशृङ्गेभ्य इव प्रवृत्ता  
वेगाज् जलौघाः पुरमन्दिरेभ्यः ॥  
आपूर्य रथ्याः सरितो जनौघा  
राजाऽङ्गनाऽम्भोधिमपूरयन्त ॥  
प्रबोधकालात् त्रिदशेन्द्रशत्रोः  
प्रागूर्ध्वशोषं परिशुष्यमाणाः ॥  
हीना महान्तश् च समत्वमीयुर्  
द्वासस्थैरवज्ञापुरुषाऽक्षिदृष्ताः ॥  
गुरूरुचञ्चत्करकर्णजिह्वै-  
रवज्ञयाऽग्राऽङ्गुलिसङ्गृहीतैः ॥  
रक्षाम्स्यनायासहृतैरुपास्थुः  
कपोललीनाऽलिकुलैर् गजेन्द्रैः ॥  
निकृत्तमत्तद्विपकुम्भमांसैः  
सम्पृक्तमुक्तैर् हरयोऽग्रपादैः ॥  
आनिन्यिरे श्रेणिकृतास् तथाऽन्यैः  
परस्परं वालधिसन्निबद्धाः। ॥  
उपेक्षिता देवगणैस् त्रसद्भिर्  
निषाचरैर् वीतभयैर् निकृत्ताः ॥  
तस्मिन्नदृश्यन्त सुरद्रुमाणां  
सजालपुष्पस्तबकाः प्रकीर्णाः ॥  
निराकरिष्णुर् द्विजकुञ्जराणां  
तृणीकृताऽशेषगुणोऽतिमोहात् ॥  
पापाऽशयानभ्युदयाऽर्थमार्चीत्  
प्राग् ब्रह्मरक्षःप्रवरान् दशास्यः ॥  
मायाविभिस् त्रासकरैर् जनाना-  
माप्तैरुपादानपरैरुपेतः ॥  
सतां विघातैकरसैरविक्षत्  
सदः परिक्षोभितभूमिभागम् ॥  
विघृतनिशितशस्त्रैस् तद् युतं यातुधानै-  
रुरुजठरमुखीभिः सङ्कुलं राक्षसीभिः ॥  
श्वगणिशतविकीर्णं वागुरावन् मृगीभिर्  
वनमिव सभयाभिर् देवबन्दीभिरासीत् ॥  
जलद इव तडित्वान् प्राज्यरत्नप्रभाभिः  
प्रतिककुभमुदस्यन् निस्वनं धीरमन्द्रम् ॥  
शिखरमिव सुमेरोरासनं हैममुच्चैर्  
विविधमणिविचित्रं प्रोन्नतं सोऽध्यतिष्थत् ॥  
ततो विनिद्रं कृतदेवताऽर्चं  
दृष्ट्यैव चित्तप्रशमं किरन्तम् ॥  
आविष्कृताऽङ्गप्रतिकर्मरम्यं  
विभीषणं वाचमुवाच माता ॥  
प्रबाधमानस्य जगन्ति धीमंस् !  
त्वं सोदरस्याऽतिमदोद्धतस्य ॥  
आनन्दनो नाकसदां प्रशान्तिं  
तूर्णं विषस्याऽमृतवत् कुरुष्व ॥  
कुर्यास् तथा येन जहाति सीतां  
विषादनीहारपरीतमूर्तिम् ॥  
स्थितां क्षितौ शान्तशिखाप्रतानां  
तारामिव त्रासकरीं जनस्य ॥  
यावन् न सन्त्रासितदेवसङ्घः  
पिण्डो विषस्येव हरेण भीष्मः ॥  
सङ्ग्रस्यतेऽसौ पुरुषाऽधिपेन  
द्रुतं कुलानन्द ! यतस्व तावत् ॥  
हता जनस्थान सदो निकायाः  
कृता जितोत्खातभटद्रुमा पूः ॥  
सदांसि दग्धानि विधेयमस्मिन्  
यद् बन्धुना तद् घटयस्व तस्मिन् ॥  
चिकीर्षिते पूर्वतरं स तस्मिन्  
क्षेमङ्करेऽर्थे मुहुरीर्यमाणः ॥  
मात्राऽतिमात्रं शुभयैव बुद्ध्या  
चिरं सुधीरभ्यधिकं समाधात् ॥  
दौवारिकाऽभ्याहतशक्रदूतं  
सोपायनोपस्थितलोकपालम् ॥  
साशङ्कभीष्माप्तविशन्निशाटं  
द्वारं ययौ रावणमन्द्रिरस्य ॥  
दूरात् प्रतीहारनतः स वार्तां  
पृच्छन्ननावेदितसम्प्रविष्टः ॥  
सगौरवं दत्तपथो निशाटै-  
रैक्षिष्ट शैलाऽग्रमिवेन्द्रशत्रुम् ॥  
कृशानुवर्ष्मण्यधिरूढमुच्चैः  
सिंहासने सङ्क्षयमेघभीमम् ॥  
निसर्गतीक्ष्णं नयनस्फुलिङ्गं  
युगान्तवह्नेरिव धूमराशिम् ॥  
प्रीत्याऽपि दत्तेक्षणसन्निपातं  
भयं भूजङ्गाऽधिपवद् दधानम् ॥  
तमःसमूहाकृतिमप्यशेषा-  
नूर्जा जयन्तं प्रथितप्रकाशान् ॥  
तं रत्नदायं जितमृत्युलोका  
रात्रिञ्चराः कान्तिभृतोऽन्वसर्पन् ॥  
प्रमुक्तमुक्ताफलमम्बुवाहं  
सञ्जाततृष्णा इव देवमुख्याः ॥  
स किङ्करैः कल्पितमिङ्गितज्ञैः  
सम्बाधकं पूर्वसमागतानाम् ॥  
सिंहासनोपाश्रितचारुबाहु-  
रध्यास्त पीठं विहितप्रणामः ॥  
ततो दशास्यः क्षुभिताऽहिकल्पं  
दीप्राऽङ्गुलीयोपलमूढरत्नम् ॥  
अनेकचञ्चन्नखकान्तिजिह्वं  
प्रसार्य पाणिं समितिं बभाषे ॥  
शक्तैः सुहृद्भिः परिदृष्टकार्यै-  
राम्नातिभिर् नीतिषु बुद्धिमद्भिः ॥  
युष्मद्विधैः सार्धमुपायविद्भिः  
सध्यन्ति कार्याणि सुमन्त्रितानि ॥  
उपेक्षिते वालिखरादिनाशे  
दग्धे पुरे ऽक्षे निहते सभृत्ये ॥  
सैन्ये द्विषां सागरमुत्तितीर्षा-  
वनन्तरं ब्रूत यदत्र युक्तम् ॥  
भुजांऽसवक्षःस्थलकार्मुकाऽसीन्  
गदाश् च शूलानि च यातुधानाः ॥  
परामृशन्तः प्रथिताऽभिमानाः  
प्रोचुः प्रहस्तप्रमुखा दशास्यम् ॥  
अखण्ड्यमानं परिखण्ड्य शक्रं  
त्वं पण्डितम्मन्यमुदीर्णदण्डः ॥  
नराभियोगं नृभुजां प्रधान !  
मन्त्रोन्मुखः किं नयसे गुरुत्वम् ॥  
निर्यत्स्फुलिङ्गाकुलधूमराशिं  
किं ब्रूहि भूमौ पिनषाम भानुम् ॥  
आ दन्तनिष्पीडितपीतमिन्दुं  
ष्ठीवाम शुष्केक्षुलताऽस्थिकल्पम् ॥  
सराघवैः किं बत वानरैस् तैर्  
यैः प्रातराशोऽपि न कस्यचिन् नः ॥  
सस्थाणुकैलासधारऽभिधत्स्व  
किं द्यौरधोऽस्तु क्षितिरन्तरीक्षे ॥  
चापल्ययुक्तस्य हरेः कृशानुः  
समेधितो वालधिभाक् त्वदीयैः ॥  
शस्त्रेण वध्यस्य गलन्नधाक्षीद्  
राजन् ! प्रमादेन निजेन लङ्काम् ॥  
अथाऽञ्चितोरस्कमुदीर्णदृष्टिः  
कृत्वा विवक्षाप्रवणं शरीरम् ॥  
विवृत्तपाणिर् विहितोत्तराऽर्थं  
विभीषणोऽभाषत यातुधानान् ॥  
युद्धाय राज्णा सुभृतैर् भवद्भिः  
सम्भावनायाः सदृशं यदुक्तम् ॥  
तत् प्राणपण्यैर् वचनीयमेव  
प्रज्ञा तु मन्त्रेऽधिकृता न शौर्यम् ॥  
यच् चापि यत्नादृतमन्त्रवृत्तिर्  
गुरुत्वमायाति नराऽभियोगः ॥  
वशीकृतेन्द्रस्य कृतोत्तरोऽस्मिन्  
विध्वंसिताऽशेषपुरो हनूमान् ॥  
अग्निः प्रमादेन ददाह लङ्कां  
वध्यस्य देहे स्वयमेधितश् चेत् ॥  
विमृश्य तद् देवधियाऽभिधत्त  
ब्रह्माऽस्त्रबन्धोऽपि यदि प्रमादः ॥  
जगन्त्यमेयाऽद्भुतभावभाञ्जि  
जिताऽभिमानाश् च जना विचित्राः ॥  
कार्ये तु यत्नं कुरुत प्रकृष्टं  
मा नीतिगर्भान् सुधियोऽवमन्ध्वम् ॥  
वृद्धिक्षयस्थानगतामजस्रं  
वृत्तिं जिगीषुः प्रसमीक्षमाणः ॥  
घटेत सन्ध्यादिषु यो गुणेषु  
लक्ष्मीर् न तं मुञ्चति चञ्चलाऽपि ॥  
उपेक्षणीयैव परस्य वृद्धिः  
प्रनष्टनीतेरजितेन्द्रयस्य ॥  
मदादियुक्तस्य विरागहेतुः  
समूलघातं विनिहन्ति याऽन्ते ॥  
जनाऽनुरागेण युतोऽवसादः  
फलाऽनुबन्धः सुधिया त्मनोऽपि ॥  
उपेक्षणीयोऽभ्युपगम्य सन्धिं  
कामादिषड्वर्गजिताऽधिपेन ॥  
यदा विगृह्णन् न च सन्दधानो  
वृद्धिं क्षयं चाऽनुगुणं प्रपश्येत् ॥  
आसीत राजाऽवसरप्रतीक्षस्  
तदा प्रयासं वितथं न कुर्यात् ॥  
सन्धौ स्थितो वा जनयेत् स्ववृद्धिं  
हन्यात् परं वोपनिषत्प्रयोगैः ॥  
आश्रावयेदस्य जनं परैर् वा  
विग्राह्य कुर्यादवहीनसन्धिम् ॥  
सन्दर्शितस्नेहगुणः स्वशत्रून्  
विद्वेषयन् मण्डलमस्य भिन्द्यात् ॥  
इत्येवमादि प्रविधाय सन्धिर्  
वृद्धेर् विधेयोऽधिगमाभ्युपायः ॥  
मत्वा सहिष्णूनपरोपजप्यान्  
स्वकानधिष्ठाय जलाऽन्तदुर्गान् ॥  
द्रुमाऽद्रिदुर्लङ्घ्यजलाप्रधृष्यान्  
वर्धेत राजा रिपुविग्रहेण ॥  
शक्नोति यो न द्विषतो निहन्तुं  
विहन्यते नाऽप्यबलैर् द्विषद्भिः ॥  
स श्वावराहं कलहं विदध्या-  
दासीत दुर्गादि विवर्धयंश् च ॥  
प्रयाणमात्रेण परे प्रसाद्ये  
वर्तेत यानेन कृताऽभिरक्षः ॥  
अशक्नुवन् कर्तुमरेर् विघातं  
स्वकर्मरक्षां च परं ष्रयेत ॥  
एकेन सन्धिः कलहोऽपरेण  
कार्योऽभितो वा प्रसमीक्ष्य वृद्धिम् ॥  
एवं प्रयुञ्जीत जिगीषुरेता  
नीतीर् विजानन्नहितात्मसारम् ॥  
त्वया तु लोके जनितो विरागः  
प्रकोपितं मण्डलमिन्द्रमुख्यम् ॥  
रामे तु राजन् विपरीतमेतत्  
पश्यामि तेनाऽभ्यधिकं विपक्षम् ॥  
एकेन वाली निहतः शरेण  
सुहृत्तमस् ते रचितश् च राजा ॥  
यदैव सुग्रीवकपिः परेण  
तदैव कार्यं भवतो विनष्टम् ॥  
प्राकारमात्रावरणः प्रभावः  
खरादिभिर् यो निहतैस् तवाऽभूत् ॥  
लङ्काप्रदाहाऽक्षवधद्रुभङ्गैः  
क्लाम्यत्यसावप्यधुनाऽतिमात्रम् ॥  
षड्वर्गवश्यः परिमूढबन्धु-  
रुच्छिन्नमित्रो विगुणैरुपेतः ॥  
मा पादयुद्धं द्विरदेन कार्षीर्  
नम क्षितीन्द्रं प्रणतोपभोग्यम् ॥  
रामोऽपि दाराहरणेन तप्तो  
वयं हतैर् बन्धुभिरात्मतुल्यैः ॥  
तप्तस्य तप्तेन यथा यसो नः  
सन्धिः परेणाऽस्तु विमुञ्च सीताम् ॥  
सन्धुक्षितं मण्डलचण्डवातै-  
रमर्षतीक्ष्णं क्षितिपालतेजः ॥  
सामाऽम्भसा शान्तिमुपैतु राजन् !  
प्रसीद जीवाम सबन्धुभृत्याः ॥  
अपक्वकुम्भाविव भङ्गभाजौ  
राजन्नियातां मरणं समानौ ॥  
वीर्ये स्थितः किन्तु कृताऽनुरागो  
रामो भवंश् चोत्तमभूरिवैरी ॥  
दण्डेन कोशेन च मन्यसे चेत्  
प्रकृष्टमात्मानमरेस् तथापि ॥  
रिक्तस्य पूर्णेन वृथा विनाशः  
पूर्णस्य भङ्गे बहु हीयते तु ॥  
क्लिष्टात्मभृत्यः परिमृग्यसम्पन्  
मानी यतेताऽपि ससंशयेऽर्थे ॥  
सन्देहमारोहति यः कृताऽर्थो  
नूनं रतिं तस्य करोति न श्रीः ॥  
शक्यान्यदोषाणि महाफलानि  
समारभेतोपनयन् समाप्तिम् ॥  
कर्माणि राजा विहिताऽनुरागो  
विपर्यये स्याद् वितथः प्रयासः ॥  
जेतुं न शक्यो नृपतिः सुनीतिर्  
दोषः क्षयादिः कलहे ध्रुवश् च ॥  
फलं न किञ्चिन् न शुभा समाप्तिः  
कृताऽनुरागं भूवि सन्त्यजाऽरिम् ॥  
त्वन्मित्रनाशो निजमित्रलाभः  
समेतसैन्यः स च मित्रकृच्छ्रे ॥  
भोग्यो वशः पश्य शरेण शत्रोः  
प्रसाधितो वालिवधे न कोऽर्थः ॥  
लोभाद् भयाद् वाऽभिगतः कपीन्द्रो  
न राघवं येन भवेद् विभेद्यः ॥  
स्थितः सतां वर्त्मनि लब्धराज्यः  
प्रतिप्रियं सोऽभ्यगमच् चिकीर्षुः ॥  
फलाशिनो निर्झरकुञ्जभाजो  
दिव्याऽङ्गनाऽनङ्गरसाऽनभिज्ञाः ॥  
न्यग्जातयो रत्नवरैरलभ्या  
मुख्याः कपीनामपि नोपजप्याः ॥  
कृताऽभिषेको युवराजराज्ये  
सुग्रीवराजेन सुताऽविशेषम् ॥  
ताराविधेयेन कथं विकारं  
तारासुतो यास्यति राक्षसाऽर्थम् ॥  
पश्यामि रामादधिकं समं वा  
नाऽन्यं विरोधे यमुपाश्रयेम ॥  
दत्त्वा वरं साऽनुशयः स्वयम्भू-  
रिन्द्रादयः पूर्वतरं विरुद्धाः ॥  
दुर्गाश्रितानां बहुनाऽपि राजन् !  
कालेन पार्ष्णिग्रहणादिहेतुः ॥  
दुर्गोपरोधं न च कुर्वतोऽस्ति  
शत्रोश् चिरेणाऽपि दशास्य ! हानिः ॥  
शस्त्रं तरूर्वीधरमम्बु पानं  
वृत्तिः फलैर् नो गजवाजिनार्यः ॥  
राष्ट्रं न पश्चान् न जनोऽभिरक्ष्यः  
किं दुःस्थमाचक्ष्व भवेत् परेषाम् ॥  
सन्धानमेवाऽस्तु परेण तस्मान्  
नाऽन्योऽभ्युपायोऽस्ति निरूप्यमाणः ॥  
नूनं विसन्धौ त्वयि सर्वमेतन्  
नेष्यन्ति नाशं कपयोऽचिरेण ॥  
विभीषणोक्तं बहु मन्यमानः  
प्रोन्नम्य देहं परिणामनम्रम् ॥  
स्खलद्वलिर् वार्धककम्प्रमूर्धा  
मातामहो रावणमित्युवाच ॥  
एकः पदातिः पुरुषो धनुष्मान्  
योऽनेकमायानि वियद्गतानि ॥  
रक्षःसहस्राणि चतुर्दशा र्दीत्  
का तत्र वो मानुषमात्रशङ्का ॥  
ब्रह्मर्षिभिर् नूनमयं सदेवैः  
सन्तापितौ रात्रिचरक्षयाय ॥  
नराकृतिर् वानरसैन्यशाली  
जगत्यजय्यो विहितोऽभ्युपायः ॥  
वज्राऽभिघातैरविरुग्णमूर्तेः  
फेणैर् जलानामसुरस्य मूर्ध्नः ॥  
चकार भेदं मृदुभिर् महेन्द्रो  
यथा तथैतत् किमपीति बोध्यम् ॥  
क्व स्त्रीविषह्याः करजाः क्व वक्षो  
दैत्यस्य शैलेन्द्रशिलाविशालम् ॥  
सम्पश्यतैतद् द्युसदां सुनीतं  
बिभेद तैस् तन् नरसिंहमूर्तिः ॥  
प्रमादवांस् त्वं क्षतधर्मवर्त्मा  
गतो मुनीनामपि शत्रुभावम् ॥  
कुलस्य शान्तिं बहु मन्यसे चेत्  
कुरुष्व राजेन्द्र ! विभीषणोक्तम् ॥  
घोषेण तेन प्रतिलब्धसञ्ज्ञो  
निद्राविलाऽक्षः ष्रुतकार्यसारः ॥  
स्फुरद्घनः साऽम्बुरिवाऽन्तरीक्षे  
वाक्यं ततोऽभाषत कुम्भकर्णः ॥  
क्रियासमारम्भगतोऽभ्युपायो  
नृद्रव्यसम्पत् सहदेशकला ॥  
विपत्प्रतीकारयुताऽर्थसिद्धिर्  
मन्त्राऽङ्गमेतानि वदन्ति पञ्च ॥  
न निश्चिताऽर्थं समयं च देशं  
क्रियाऽभ्युपायादिषु योऽतियायात् ॥  
स प्राप्नुयान् मन्त्रफलं न मानी  
काले विपन्ने क्षणदाचरेन्द्र ! ॥  
औष्ण्यं त्यजेन् मध्यगतोऽपि भानुः  
शैत्यं निशायामथवा हिमांशुः ॥  
अनर्थमूलं भुवनाऽवमानी  
मन्ये न मानं पिशिताशिनाथ ! ॥  
तथाऽपि वक्तुं प्रसभं यतन्ते  
यन् मद्विधाः सिद्धिमभीप्सवस् त्वाम् ॥  
विलोमचेष्टं विहिताऽवहासाः  
परैर् हि तत् स्नेहमयैस् तमोभिः ॥  
क्रूराः क्रियाः ग्राम्यसुखेषु सङ्गः  
पुण्यस्य यः सङ्क्षयहेतुरुक्तः ॥  
निषेवितोऽसौ भवताऽतिमात्रं  
फलत्यवल्गु ध्रुवमेव राजन् ! ॥  
दत्तं न किं के विषया न भुक्ताः  
स्थितोऽस्मि वा कं परिभूय नोच्चैः ॥  
इत्थं कृताऽर्थस्य मम ध्रुवं स्यान्  
मुत्युस् त्वदर्थे यदि किं न लब्धम् ॥  
किं दुर्नयैस् त्वय्युदितैर् मृषाऽर्थैर्  
वीर्येण वक्ताऽस्मि रणे समाधिम् ॥  
तस्मिन् प्रसुप्ते पुनरित्थमुक्त्वा  
विभीषणोऽभाषत राक्षसेन्द्रम् ॥  
निमित्तशून्यैः स्थगिता रजोभिर्  
दिशो मरुद्भिर् विकृतैर् विलोलैः ॥  
स्वभावहीनैर् मृगपक्षिघोषैः  
क्रन्दन्ति भर्तारमिवाऽभिपन्नम् ॥  
उत्पातजं छिद्रमसौ विवस्वान्  
व्यादाय वक्त्राकृति लोकभीष्मम् ॥  
अत्तुं जनान् धूसररश्मिराशिः  
सिंहो यथा कीर्णसटोऽभ्युदेति ॥  
मार्गं गतो गोत्रगुरुर् भृगूणा-  
मगस्तिनाऽध्यासितविन्ध्यशृङ्गम् ॥  
सन्दृश्यते शक्रपुरोहितोऽह्नि  
क्ष्मां कम्पयन्त्यो निपतन्ति चोल्काः ॥  
मांसं हतानामिव राक्षसाना-  
माशंसवः क्रूरगिरो रुवन्तः ॥  
क्रव्याऽशिनो दीप्तकृशानुवक्त्रा  
भ्राम्यन्त्यभीताः परितः पुरं नः ॥  
पयो घटोध्नीरपि गा दुहन्ति  
मन्दं विवर्णं विरसं च गोपाः ॥  
हव्येषु कीटोपजनः सकेशो  
न दीप्यतेऽग्निः सुसमिन्धनोऽपि ॥  
तस्मात् कुरु त्वं प्रतिकारमस्मिन्  
स्नेहान् मया रावण ! भाष्यमाणः ॥  
वदन्ति दुःखं ह्यनुजीविवृत्ते  
स्थिताः पदस्थं परिणामपथ्यम् ॥  
विरुग्णसङ्कीर्णविपन्नभिन्नैः  
पक्षुण्णसंह्रीणशिताऽस्त्रवृक्णैः ॥  
यावन् नराऽशैर् न रिपुः शवऽशान्  
सन्तर्पयत्यानम तावदस्मै ॥  
भ्रूभङ्गमाधाय विहाय धैर्यं  
विभीषणं भीषणरूक्षचक्षुः ॥  
गिरं जगादोग्रपदामुदग्रः  
स्वं स्फावयन् शक्ररिपुः प्रभावम् ॥  
शिला तरिष्यत्युदके न पर्णं  
ध्वान्तं रवेः स्यन्त्स्यति वह्निरिन्दोः ॥  
जेता परोऽहं युधि जेष्यमाणस्  
तुल्यानि मन्यस्व पुलस्त्यनप्तः ! ॥  
अनिर्वृतं भूतिषु गूढवैरं  
सत्कारकालेऽपि कृताऽभ्यसूयम् ॥  
विभिन्नकर्माशयवाक् कुले नो  
मा ज्ञातिचेलं भुवि कस्यचिद् भूत् ॥  
इच्छन्त्यभीक्ष्णं क्षयमात्मनोऽपि  
न ज्ञातयस् तुल्यकुलस्य लक्ष्मीम् ॥  
नमन्ति शत्रून् न च बन्धुवृद्धिं  
सन्तप्यमानैर् हृदयैः सहन्ते ॥  
त्वयाऽद्य लङ्काऽभिभवेऽतिहर्षाद्  
दुष्टोऽतिमात्रं विवृतोऽन्तरात्मा ॥  
धिक् त्वां मृषा ते मयि दुस्थबुद्धिर्  
वदन्निदं तस्य ददौ स पार्ष्णिम् ॥  
ततः स कोपं क्षमया निग्र्ह्णन्  
धैर्येण मन्युं विनयेन गर्वम् ॥  
मोहं धियोत्साहवशादशक्तिं  
समं चतुर्भिः सचिवैरुदस्थात् ॥  
उवाच चैनं क्षणदाचरेन्द्रं??  
सुखं महाराज ! विना मया स्स्व ॥  
मूर्खातुरः पथ्यकटूननश्नन्  
यत् सामयोसौ भिषजां न दोषः ॥  
करोति वैरं स्फुटमुच्यमानः  
प्रतुष्यति श्रोत्रसुखैरपथ्यैः ॥  
विवेकशून्यः प्रभुरात्ममानी  
महाननर्थः सुहृदां बताऽयम् ॥  
क्रीडन् भुजङ्गेन गृहाऽनुपातं  
कश्चिद् यथा जीवति संशयस्थः ॥  
संसेवमानो नृपतिं प्रमूढं  
तथैव यज् जीवति सोऽस्य लाभः ॥  
दत्तः स्वदोषैर् भवता प्रहारः  
पादेन धर्म्ये पथि मे स्थितस्य ॥  
स चिन्तनीयः सह मन्त्रिमुख्यैः  
कस्या वयोर् लाघवमादधातु ॥  
इति वचनमसौ रजनिचरपतिं  
बहुगुणमसकृत् प्रसभमभिदधत् ॥  
निरगमदभयः पुरुषरिपुपुरान्  
नरपतिचरणौ नवितुमरिनुतौ ॥  
अथ तमुपगतं विदितसुचरितं  
पवनसुतगिरा गिरिगुरुहृदयः ॥  
नृपतिरमदयन् मुदितपरिजनं  
स्वपुरपतिकरैः सलिलसमुदयैः ॥  
चारुसमीरणरमणे  
हरिणकलङ्ककिरणावलीसविलासा ॥  
आबद्धराममोहा  
वेलामूले विभावरी परिहीणा ॥  
बद्धो वासरसङ्गे  
भीमो रामेण लवणसलिलावासे ॥  
सहसा संरम्भरसो  
दूरारूढरविमण्डलसमो लोले ॥  
गाढगुरुपुङ्खपीडा-  
सधूमसलिलाऽरिसम्भवमहाबाणे ॥  
आरुढा सन्देहं  
रामे समहीधार मही सफणिसभा ॥  
घोरजलदन्तिसङ्कुल-  
मट्टमहापङ्ककाहलजलावासम् ॥  
आरीणं लवणजलं  
समिद्धफलबाणविद्धिघोरफणिवरम् ॥  
सभयं परिहरमाणो  
महाऽहिसञ्चारभासुरं सलिलगणम् ॥  
आरूढो लवणजलो  
जलतीरं हरिबलागमविलोलगुहम् ॥  
चञ्चलतरुहरिणगणं  
बहुकुसुमाबन्धबद्धरामावासम् ॥  
हरिपल्लवतरुजालं  
तुङ्गोरुसमिद्धतरुवरहिमच्छायम् ॥  
वरवारनं सलिलभरेण  
गिरिमहीमण्डलसंवरवारणम् ॥  
परिहीणलोलवसुधारयम् ॥  
कुलकम् ॥एतानि सप्त सङ्कीर्णानि ॥  
प्रणिपत्य ततो वचनं  
जगाद हितमायतो पतिर् वारीणाम् ॥  
गङ्गाऽवलम्बिबाहू  
रामं बहलोरुहरितमालच्छायम् ॥  
पूर्वाऽर्धं निरवद्यम्  
तुङ्गा गिरिवरदेहा  
अगमं सलिलं समीरणो रसहारी ॥  
अहिमो रविकिरणगणो  
माया संसारकारणं ते परमा ॥  
आयाससम्भवारुण !  
संहर संहारहिमहरसमच्छायम् ॥  
बाणं वारिसमूहं  
सङ्गच्छ पुराणचारुदेहावासम् ॥  
असुलभहरिसञ्चारं  
जलमूलं बहलपङ्करुद्धायामम्॥  
भण किं जलपरिहीणं  
सुगमं तिमिकम्बुवारिवारणभीमम् ॥  
गन्तुं लङ्कातीरं  
बद्धमहासलिलसञ्चरेण सहेलम् ॥  
तरुहरिणा गिरिजालं  
वहन्तु गिरिभारसंसहा गुरुदेहम् ॥  
हरहासरुद्धविगमं  
परकण्ठगणं महाहवसमारम्भे ॥  
छिन्दन्तु रामबाणा  
गम्भीरे मे जले महागिरिबद्धे ॥  
गच्छन्तु चारुहासा  
वीररसाबन्धरुद्धभयसम्बन्धम् ॥  
हन्तुं बहुबाहुबलं  
हरिकरिणो गिरिवरोरुदेहं सहसा ॥  
एतानि षट् सङ्कीर्णानि ॥  
जिगमिषया संयुक्ता  
बहूव कपिवाहिनी मते दाशरथेः ॥  
बुद्धजलालयचित्ता  
गिरिहरणारम्भसम्भवसमालोला ॥  
पूर्वाऽर्धं निरवद्यम् ।  
गुरुगिरिवरहरणसहं  
संहारहिमारिपिङ्गलं रामबलम् ॥  
आरूढं सहसा खं  
वरुणालयविमलसलिलगणगम्भीरम् ॥  
अवगाढं गिरिजालं  
तुङ्गमहाभित्तिरुद्धसुरसञ्चारम् ॥  
अभयहरिरासभीमं  
करिपरिमलचारुबहलकन्दरसलिलम् ॥  
अलिगणविलोलकुसुमं  
सकमलजलमत्तकुररकारण्डवगणम् ॥  
फणिसङ्कुलभीमगुहं  
करिदन्तसमूढसरसवसुधाखण्डम् ॥  
अरविन्दरेणुपिञ्जर-  
सारसरवहारिविमलबहुचारुजलम् ॥  
रविमणिसम्भवहिमहर-  
समागमाबद्धबहुलसुरतरुधूपम् ॥  
हरिरवविलोलवारण-  
गम्भीराबद्धसरसपुरुसंरावम् ॥  
घोणासङ्गमपङ्का-  
विलसुबलभरमहोरुवराहम् ॥  
एतानि पञ्च सङ्कीर्नानि ॥  
उच्चख्नुः परिरब्धान्  
कपिसङ्घा बाहुभिस् ततो भूमिभृतः ॥  
निष्पष्टशेषमूर्ध्नः  
शृङ्गविकीर्णोष्णरश्मिनक्षत्रगणान् ॥  
सर्वं निरवद्यम् ॥  
तुङ्गमहागिरिसुभरा  
बाहुसमारुद्धभिदुरटङ्का बहुधा ॥  
लवणजलबन्धकामा  
आरूढा अम्बरं महापरिणाहम् ॥  
बहुधवलवारिवाहं  
विमलायसमहाऽसिदेहच्छायम् ॥  
बद्धविहङ्गममालं  
हिमगिरिमिव मत्तकुरररवसम्बद्धम् ॥  
चारुकलहंस्सङ्कुल-  
सचण्डसञ्चारसारसाबद्धरवम् ॥  
सकुसुमकणगन्धवहं  
समयागमवारिसङ्गविमलायामम् ॥  
सहसा ते तरुहरिणा  
गिरिसुभरा लवणसलिलबन्धारम्भे ॥  
तीरगिरिमारूढा  
रामागमरुद्धसभयरिपुसञ्चारम् ॥  
एतानि चत्वारि सङ्कीर्णानि ॥  
ततः प्राणीताः कपियूथमुख्यैर्  
न्यस्ताः कृशानोस् तनयेन सम्यक् ॥  
अकम्प्रब्राध्नाऽग्रनितम्बभागा  
महाऽर्णवं भूमिभृतोऽवगाढाः ॥  
निराख्यातं निरवद्यं च ॥  
तेनेऽद्रिबन्ध्यो ववृधे पयोधिस्  
तुतोष रामो मुमुदे कपीन्द्रः ॥  
तत्रास शत्रुर् ददृशे सुवेलः  
प्रापे जलान्तो जुहृषुः प्लवङ्गाः ॥  
एकान्तराख्यातं निरवद्यं च ॥  
भ्रेमुर् ववल्गुर् ननृतुर् जजक्षुर्  
जुगुः समुत्पुप्लुविरे निषेदुः ॥  
आस्फोटयाञ्चक्रुरभिप्रणेदू  
रेजुर् ननन्दुर् विययुः समीयुः ॥  
आख्यातमाला ॥  
गिरिपङ्कचारुदेहं  
कक्कोललवङ्गबधसुरभिपरिमलम् ॥  
बहुबहलोरुतरङ्गं  
परिसरसारूढमुद्धरं लवणजलम् ॥  
लोलं कूलाऽभिगमे  
खे तुङ्गामलनिबद्धपुरुपरिणाहम् ॥  
सुरगङ्गाभरणसहं  
गिरिबन्धवरेण लवणसलिलं रुद्धम् ॥  
आरूढं च सुवेलं  
तरुमालाबन्धहारिगिरिवरजालम् ॥  
रावणचित्तभयङ्कर-  
मापिङ्गललोलकेसरं रामबलम् ॥  
लङ्कालयतुमुलारव-  
सुभरगभीरोरुकुञ्जकन्दरविवरम् ॥  
वीणारवरससङ्गम-  
सुरगणसङ्कुलमहातमालच्छायम् ॥  
सरसबहुपल्लवाविल-  
केसरहिन्तालबद्धबहलच्छायम् ॥  
ऐरावणमदपरिमल-  
गन्धवहाबद्धदन्तिसंरम्भरसम् ॥  
तुङ्गतरुच्छायारुह-  
कोमलहरिहारिलोलपल्लवजालम् ॥  
हरिणभयङ्करसकुसुम-  
दावसमच्छविविलोलदाडिमकुञ्जम् ॥  
कलहरिकण्ठविरावं  
सलिलमहाबन्धसङ्कुलमहासालम् ॥  
चलकिसलयसम्बद्धं  
मणिजालं सलिलकणमयंविवहन्तम् ॥  
तुङ्गमणिकिरणजालं  
गिरिजलसङ्घट्टबद्धगम्भीररवम् ॥  
चारुगुहाविवरसभं  
सुरपुरसमममरचारणसुसंरावम् ॥  
विमलमहामणिटङ्कं  
सिन्दूरकलङ्कपिञ्जरसहाभित्तिम् ॥  
वीरहरिदन्तिसङ्गम-  
भयरुद्धविभावरीविहारसमीहम् ॥  
समहाफणिभीमबिलं  
भूरिविहङ्गमतुमुलोरुघोरविरावम् ॥  
वारणवराहहरिवर-  
गोगणसारङ्गसङ्कुलमहासालम् ॥  
चलकिसलयसविलासं  
चारुमहीकमलरेणुपिञ्जरवसुधम् ॥  
सकुसुमकेसरबाणं  
लवङ्गतरुतरुणवल्लरीवरहासम् ॥  
अमलमणिहेमटङ्कं  
तुङ्गमहाभित्तिरुद्धरुरुपङ्कगमम् ॥  
अमरारूढपरिसर  
मेरुमिवा विलसरसमन्दारतरुम् ॥  
फलभरमन्थरतरुवर-  
मविदूरविरूढहारिकुसुमापीडम् ॥  
हरिणकलङ्कमणिसम्भव-  
बहुवारिभरसुगम्भीरगुहम् ॥  
जलकामदन्तिसङ्कुल-  
सहेमरसचारुधवलकन्दरदेहम् ॥  
अङ्कुरतोहसमच्छवि-  
रुरुगणसंलीढतरलहरिमणिकिरणम् ॥  
गाढसमीरणसुसहं  
भीमरवोत्तुङ्गवारिधरसङ्घट्टम् ॥  
धवलजलवाहमाला-  
सम्बन्धाबद्धहिमधराधरलीलम् ॥  
लवणजलबन्धसरसं  
तरुफलसम्पत्तिरुद्धदेहायासम् ॥  
लङ्कातोरणवारण-  
मारूढं समरलालसंरामबलम् ॥  
गुरुपणववेणुगुञ्जा-  
भेरीपेलोरुझल्लरीभीमरवम् ॥  
ढक्काघण्टातुमुलं  
सन्नद्धं परबलं रणायाससहम् ॥  
आरूढबाणघोरं  
विमलायसजालगूढपीवरदेहम् ॥  
चञ्चलतुरङ्गवारण-  
सङ्घट्टाबद्धचारुपरिणाहगुणम् ॥  
असितोमरकुन्तमहा-  
पट्टिशभल्लवरबाणगुरुपुरुमुसलम् ॥  
वीररसाऽलङ्कारं  
गुरुसञ्चारहयदन्तिसमहीकम्पम् ॥  
ते रामेण सरभसं  
परितरला हरिगणा रणसमारम्भे ॥  
रुद्धा लङ्कापरिसर-  
भूधरपरिभङ्गलालसा धीररवम् ॥  
युग्मकम्??  
जलतीरतुङ्गतरुवर-  
कन्गरगिरिभित्तिकुञ्जविवरावासम् ॥  
भीमं तरुहरिणबलं  
सुसमिद्धहिमारिकिरणमालालोलम् ॥  
रावणबलमवगन्तुं  
जलभरगुरुसलिलवाहगणसमच्छायम् ॥  
अट्टतरुमञ्चमन्द्रिर-  
तोरणमालासभासु समारूढम् ॥  
ततो दशास्यः स्मरविह्वलात्मा  
चारप्रकाशीकृतशत्रुशक्तिः ॥  
विमोह्य मायामयराममूर्ध्ना  
सीतामनीकं प्रजिघाय योद्धुम् ॥  
कम्बूनथ समादध्मुः कोणैर् भेर्यो निजघ्निरे ॥  
वेणून् पुपूरिरे गुञ्जा जुगुञ्जुः करघट्टिताः ॥  
वादयाञ्चक्रिरे ढक्काः पणवा दध्वनुर् हताः ॥  
काहलाः पूरयाञ्चक्रुः पूर्णाः पेरश् च सस्वनुः ॥  
मृदङ्गा धीरमास्वेनुर् हतैर् स्वेने च गोमुखैः ॥  
घण्टाः शिशिञ्जिरे दीर्घं जह्रादे पटहैर् भृशम् ॥  
हया जिहेषिरे हर्षाद् गम्भीरं जगजुर् गजाः ॥  
सन्त्रस्ताः करभा रेटुश् चुकुवुः पत्तिपङ्क्तयः ॥  
तुरङ्गापुस्फुटुर् भीताः पुस्फुरुर् वृषभाः परम् ॥  
नार्यश् चुक्षुभिरे मम्लुर् मुमुहुः शुशुचुः पतीन् ॥  
जगर्जुर् जहृषुः शुरा रेजुस् तुष्टुविरे परैः ॥  
बबन्धुरङ्गुलित्राणि सन्नेहुः परिनिर्ययुः ॥  
धनूष्यारोपयाञ्चक्रुरारुरुहू रथादिषु ॥  
असीनुद्ववृहुर् दीप्तान् गुर्वीरुच्चिक्षिपुर् गदाः ॥  
शूलानि भ्रमयाञ्चक्रुर् बाणानाददिरे शुभान् ॥  
भ्रेमुश् चुकुर्दिरे रेसुर् ववल्गुश् च पदातयः ॥  
अमुत्पेतुः कशाघातै रश्म्याकर्षैर् ममङ्गिरे ॥  
अश्वाः प्रदुद्रुवुर् मोक्षे रक्तं निजगरुः श्रमे ॥  
गजानां प्रददुः शारीन् कम्बलान् परितस्तरुः ॥  
तेनुः कक्षां ध्वजांश् चैव समुच्छिश्रियुरुच्छिखान् ॥  
विशिश्वासयिषाञ्चक्रुरालिलिङ्गुश् च योषितः ॥  
आजघ्नुर् मूर्ध्नि बालांश् च चुचुम्बुश् च सुतप्रियाः ॥  
गम्भीरवेदिनः सञ्ज्ञा गजा जगृहुरक्षताः ॥  
ववृधे शुशुभे चैषां मदो हृष्टैश् च पुप्लुवे ॥  
मृगाः प्रदक्षिणं सस्रुः शिवाः सम्यग् ववाशिरे ॥  
अवामैः पुस्फुरे देहैः प्रसेदे चित्तवृत्तिभिः ॥  
प्राज्यमाञ्जिहिषाञ्चक्रे प्रहस्तो रावणाज्ञया ॥  
द्वारं ररङ्घतुर् याम्य्ं महापार्श्वमहोदरौ ॥  
प्रययाविन्द्रजित् प्रत्यगियाय स्वयमुत्तरम् ॥  
सहध्यासिसिषाञ्चक्रे विरूपाऽक्षः पुरोदरम् ॥  
शुश्राव रामस् तत् सर्वं प्रतस्थे च ससैनिकः ॥  
विस्फारयाञ्चकाराऽस्त्रं बबन्धाऽथ च बाणधी ॥  
ईक्षाञ्चक्रेऽथ सौमित्रिमनुजज्ञे बलानि च ॥  
नमश्चकार देवेभ्यः पर्णतल्पं मुमोच च ॥  
चकासाञ्चक्रुरुत्तस्थुर् नेदुरानशिरे दिशः ॥  
वानरा भूधरान् रेधुर् बभञ्जुश् च ततस् तरून् ॥  
ददाल भूर् नभो रक्तं गोष्पदप्रं ववर्ष च ॥  
मृगाः प्रससृपुर् वामं खगाश् चुकुविरेऽशुभम् ॥  
उल्का ददृशिरे दीप्ता रुरुवुश् चाऽशिवं शिवाः ॥  
चक्ष्माये च मही रामः शशङ्के चाऽशुभाऽगमम् ॥  
रावणः शुश्रुवान् शत्रून् राक्षसानभ्युपेयुषः ॥  
स्वयं युयुत्सयाञ्चक्रे प्राकाराऽग्रे निषेदिवान् ॥  
निरासू राक्षसा बाणान् प्रजहुः शूलपट्टिशान् ॥  
असींश् च वाहयाञ्चक्रुः पाशैश् चाचकृषुस् ततैः ॥  
भल्लैश् च बिभिदुस् तीक्ष्णैर्  
विविधुस् तोमरैस् तथा ॥  
गदाभिश् चूर्णयाञ्चक्रुः  
शितैश् चक्रैश् च चिच्छिदुः ॥  
वानरा मुष्टिभिर् जघ्नुर् ददंशुर् दशनैस् तथा ॥  
निरासुश् च गिरींस् तुङ्गान् द्रुमान् विचकरुस् तथा ॥  
लाङ्गूलैर् लोठयाञ्चक्रुस् तलैर् निन्युश् च सङ्क्षयम् ॥  
नखैश् चकृततुः क्रुद्धाः पिपिषुश् च क्षितौ बलात् ॥  
सम्बभूवुः कबन्धानि प्रोहुः शोणिततोयगाः ॥  
तेरुर् भटास्यपद्मानि ध्वजैः फेणैरिवाबभे ॥  
रक्तपङ्के गजाः सेदुर् न प्रचक्रमिरे रथाः ॥  
निममज्जुस् तुरङ्गाश् च गन्तुं नोत्सेहिरे भटाः ॥  
कोट्या कोट्या पुरद्वारमेकैकं रुरुघे द्विषाम् ॥  
षट्त्रिंशद्धरिकोट्यश् च निवव्रुर् वानराधिपम् ॥  
तस्तनुर् जह्वलुर् मम्लुर् जग्लुर् लुलुठिरे क्षताः ॥  
मुमूर्च्छुर् ववमू रक्तं ततृषुश् चोभये भटाः ॥  
सम्पातिना प्रजङ्घस् तु युयुधे ऽसौ द्रुमाहतः ॥  
चकम्पे तीव चुक्रोश जीवनाशं ननाश च ॥  
उच्चख्नाते नलेना जौ स्फुरत्प्रतपनाऽक्षिणी ॥  
जम्बुमाली जहौ प्राणान् ग्राव्णा मारुतिना हतः ॥  
मित्रिघ्नस्य प्रचुक्षोद गदयाऽङ्गं विभीषणः ॥  
सुग्रीवः प्रघसं नेभे बहून् रामस् ततर्द च ॥  
वज्रमुष्टेर् विशिश्लेष मैन्देनाऽभिहतं शिरः ॥  
नीलश् चकर्त चक्रेण निकुम्भस्य शिरः स्फुरत् ॥  
विरूपाक्षो जहे प्राणैस् तृढः सौमित्रिपत्रिभिः ॥  
प्रमोचयाञ्चकाराऽसून् द्विविदस् त्वशनिप्रभम् ॥  
गदा शत्रुजिता जिघ्ये तां प्रतीयेष वालिजः ॥  
रथं ममन्थ सहयं शाखिनाऽस्य ततोऽङ्गदः ॥  
तत् कर्म वालिपुत्रस्य दृष्ट्वा विश्वं विसिष्मिये ॥  
सन्त्रेसू राक्षसाः सर्वे बहु मेने च राघवः ॥  
सुग्रीवो मुमुदे देवाः साध्वित्यूचुः स??विस्मयाः ॥  
विभीषणोऽभितुष्टाव प्रशशंसुः प्लवङ्गमाः ॥  
ही चित्रं लक्ष्मणेनोदे रावणिश् च तिरोदधे ॥  
विचकार ततो रामः शरान् सन्तत्रसुर् द्विषः ॥  
विभिन्ना जुघुरुर् घोरं जक्षुः क्रव्याऽशिनो हतान् ॥  
चुष्च्योत व्रणिनां रक्तं छिन्नाश् चेलुः क्षणं भुजाः ॥  
कृत्तैरपि दृढक्रोधो वीरवक्त्रैर् न तत्यजे ॥  
पलायाञ्चक्रिरे शेषा जिह्रियुः शूरमानिनः ॥  
राघवो न दयाञ्चक्रे दधुर् धैर्यं न केचन ॥  
मम्रे पतङ्गवद् वीरैर् हाहेति च विचुक्रुशे ॥  
तिरोबभूवे सूर्येण प्रापे च निशया स्पदम् ॥  
जग्रसे कालरात्रीव वानरान् राक्षसाम्श् च सा ॥  
चुकोपेन्द्रजिदत्युग्रं सर्पाऽस्त्रं चा जुहाव सः ॥  
आजुहुवे तिरोभूतः परानीकं जहास च ॥  
बबाधे च बलं कृत्स्नं निजग्राह च सायकैः ॥  
उत्ससर्ज शरांस् तेऽस्य सर्पसाच् च प्रपेदिरे ॥  
आचिचाय स तैः सेनामाचिकाय च राघवौ ॥  
बभाण च न मे मायां जिगायेन्द्रोऽपि किं नृभिः ॥  
आचिक्याते च भूयोऽपि राघवौ तेन पन्नगैः ॥  
तौ मुमुहतुरुद्विग्नौ वसुधायां च पेततुः ॥  
ततो रामेति चक्रन्दुस् त्रेसुः परिदिदेविरे ॥  
निशश्वसुश् च सेनान्यः प्रोचुर् धिगिति चात्मनः ॥  
मन्युं शेकुर् न ते रोद्धुं नाऽस्रं संरुरुधुः पतत् ॥  
विविदुर् नेन्द्रजिन्मार्गं परीयुश् च प्लवङ्गमाः ॥  
दधावाऽद्भिस् ततश् चक्षुः सुग्रीवस्य विभीषणः ॥  
विदाञ्चकार धौताऽक्षः स रिपुं खे ननर्द च ॥  
उज्जुगूरे ततः शैलं हन्तुमिन्द्रजितं कपिः ॥  
विहाय रावणिस् तस्मादानंहे चाऽन्तिकं पितुः ॥  
आचचक्षे च वृत्तान्तं प्रजहर्ष च रावनः ॥  
गाढं चोपजुगूहैनं शिरस्युपशिशिङ्घ च ॥  
ध्वजानुद्दुधुवुस् तुङ्गान् मांसं चेमुर् जगुः पपुः ॥  
कामयाञ्चक्रिरे कान्तास् ततस् तुष्टा निशाचराः ॥  
दर्शयाञ्चक्रिरे रामं सीतां राज्ञश् च शासनात् ॥  
तस्या मिमीलतुर् नेत्रे लुलुठे पुष्पकोदरे ॥  
प्राणा दध्वंसिरे गात्रं तस्तम्भे च प्रिये हते ॥  
उच्छश्वास चिराद् दीना रुरोदाऽसौ ररास च ॥  
लौहबन्धैर् बबन्धे नु वज्रेण किं विनिर्ममे ॥  
मनो मे न विना रामाद् यत् पुस्फोट सहस्रधा ॥  
उत्तेरिथ समुद्रं त्वं मदर्थे ऽरीन् जिहिंसिथ ॥  
ममर्थ चाऽतिघोरां मां धिग् जीवितलघूकृताम् ॥  
न जिजीवाऽसुखी तातः प्राणता रहितस् त्वया ॥  
मृतेऽपि त्वयि जीवन्त्या किं मयाऽणकभार्यया ॥  
सा जुगुप्सान् प्रचक्रेऽसून् जगर्हे लक्षणानि च ॥  
देहभाञ्जि ततः केशान् लुलुञ्च लुलुठे मुहुः ॥  
जग्लौ दध्यौ वितस्तान क्षणं प्राण न विव्यथे ॥  
दैवं निनिन्द चक्रन्द देहे चाऽतीव मन्युना ॥  
आश्वासयाञ्चकाराऽथ त्रिजटा तां निनाय च ॥  
ततः प्रजागराञ्चक्रुर् वानराः सविभीषणाः ॥  
चिचेत रागस् तत् कृच्छ्रमोषाञ्चक्रे शुचाऽथ सः ॥  
मन्युश् चाऽस्य समापिप्ये विरुराव च लक्ष्मणम् ॥  
समीहे मर्तुमानर्चे तेन वाचाऽखिलं बलम् ॥  
आपपृच्छे च सुग्रीवं स्वं देशं विससर्ज च ॥  
आदिदेश स किष्किन्धां राघवौ नेतुमङ्गदम् ॥  
प्रतिजज्ञे स्वयं चैव सुग्रीवो रक्षसा वधम् ॥  
नागाऽस्त्रमिदमेतस्य विपक्षस् तार्क्ष्यसंस्मृतिः ॥  
विभीषणादिति श्रुत्वा तं निदध्यौ रघूत्तमः ॥  
ततो विजघटे शैलैरुद्वेलं पुप्लुवेऽम्बुधिः ॥  
वृक्षेभ्यश् चुच्युते पुष्पैर् विरेजुर् भासुरा दिशः ॥  
जगाहिरेऽम्बुधिं नागा ववौ वायुर् मनोरमः ॥  
तेजांसि शंशमाञ्चक्रुः शरबन्धा विशिश्लिषुः ॥  
भ्रेजिरेऽक्षतवद् योधा लेभे सञ्ज्ञां च लक्ष्मणः ॥  
विभीषणोऽपि बभ्राजे गरुत्मान् प्राप चाऽन्तिकम् ॥  
सम्पस्पर्शाऽथ काकुत्स्थौ जज्ञाते तौ गतव्यथौ ॥  
तयोरात्मानमाचख्यौ ययौ चाऽथ यथागतम् ॥  
स्वेनुस् तित्विषुरुद्येमुरच्चख्नुः पर्वतांस् तरून् ॥  
वानरा दद्रमुश् चाऽथ सङ्ग्रामं चाशशाशिरे ॥  
डुढौकिरे पुनर् लङ्कां बुबुधे तान् दशाननः ॥  
जीवतश् च विवेदाऽरीन् बभ्रंशेऽसौ धृतेस् ततः ॥  
सस्रंसे शरबन्धेन दिव्येनेति बुबुन्द सः ॥  
बभाजाऽथ परं मोहमूहाञ्चक्रे जयं न च ॥  
घूम्राक्षोऽथ प्रतिष्ठासाञ्चक्रे रावणसम्मतः ॥  
सिंहास्यैर् युयुजे तस्य वृकास्यैश् च रथः खगैः ॥  
त्वक्त्रैः संविव्ययुर् देहान् वाहनान्यधिशिश्यिरे ॥  
आनर्जुर् नृभुजोऽस्त्राणि ववञ्चुश् चाहवक्षितिम् ॥  
अध्युवास रथं तेये पुराच् चुक्षाव चाऽशुभम् ॥  
संश्रावयाञ्चकारा ख्यां धूम्राक्षस् तत्वरे तथा ॥  
निलिल्ये मूर्ध्नि गृध्रोऽस्य क्रूरा ध्वाङ्क्षा विवाशिरे ॥  
शिशीके शोणितं व्योम चचाल क्ष्मातलं तथा ॥  
ततः प्रजघटे युद्धं शस्त्राण्यासुः परस्परम् ॥  
वव्रश्चुराजुघूर्णुश् च स्येमुश् चुकूर्दिरे तथा ॥  
रुरुजुर् भ्रेजिरे फेणुर् बहुधा हरिराक्षसाः ॥  
वीरा न बिभयाञ्चक्रुर् भीषयाञ्चक्रिरे परान् ॥  
रत्तं प्रचुश्चुतुः क्षण्णाः शिश्वियुर् बाणविक्षताः ॥  
अस्यतां शुशुवुर् बाणान् भुजाः साऽङ्गुष्ठमुष्टयः ॥  
रणे चिक्रीड धूम्राक्षस् तं ततर्जाऽनिलात्मजः ॥  
आददे च शिलां साऽश्वं पिपेषाऽस्य रथं तया ॥  
पपात राक्षसो भूमौ रराट च भयङ्करम् ॥  
तुतोद गदया चाऽरिं तं दुध्रावाऽद्रिणा कपिः ॥  
अकम्पनस् ततो योद्धुं चकमे रावणाऽज्ञया ॥  
स रथेनाऽभिदुद्राव जुघुरे चाऽतिभैरवम् ॥  
पस्पन्दे तस्य वामाऽक्षि  
सस्यमुश् चाऽशिवाः खगाः ॥  
तान् वव्राजाऽवमत्याऽसौ  
बभासे च रणे शरैः ॥  
खमूयुर् वसुधामूवुः सायका रज्जुवत् तताः ॥  
तस्माद् बलैरपत्रेपे पुप्रोथाऽस्मै न कश्चन ॥  
स भस्मसाच् चकाराऽरीन्  
दुदाव च कृतान्तवत् ॥  
चुक्रोध मारुतिस् ताल-  
मुच्चख्ने च महाशिखम् ॥  
यमायाऽकम्पनं तेन निरुवाप महापशुम् ॥  
बभ्रज्ज निहते तस्मिन् शोको रावणमग्निवत् ॥  
स बिभ्रेष प्रचुक्षोद दन्तैरोष्ठं चखाद च ॥  
प्रगोपायाञ्चकारा शु यत्नेन परितः पुरम् ॥  
प्रहस्तमर्थयाञ्चक्रे योद्धुमद्भुतविक्रमम् ॥  
किं विचारेण रजेन्द्र ! युद्धाऽर्था वयमित्य्सौ ॥  
चक्वाणाऽशङ्कितो योद्धुमुत्सेहे च महारथः ॥  
निर्येमिरेऽस्य योद्धारश् चकॢपे चाऽश्वकुञ्जरम् ॥  
युयुजुः स्यन्दनानश्वैरीजुर् देवान् पुरोहिताः ॥  
आनर्चुर् ब्राह्मणान् सम्यगाशिषश् चाशशंसिरे ॥  
ऊहिरे मूर्ध्नि सिद्धार्था गावश् चा लेभिरे भटैः ॥  
प्रचुक्ष्णुवुर् महाऽस्त्राणि जिज्ञासाञ्चक्रिरे हयान् ॥  
ललुः खड्गान् ममार्जुश् च ममृजुश् च परश्वधान् ॥  
अलञ्चक्रे समालेभे ववसे बुभुजे पपे ॥  
जहसे च क्षणं यानैर् निर्जग्मे योद्धृभिस् ततः ॥  
विप्रान् प्रहस्त आनर्च जुहाव च विभावसुम् ॥  
संवर्गयाञ्चकारा प्तान् चन्दनेन लिलेप च ॥  
चचाम मधु मार्द्वीकं त्वक्त्रं चाचकचे वरम् ॥  
उष्णीषं मुमुचे चारु रथं च जुजुषे शुभम् ॥  
आललम्बे महाऽस्त्राणि गन्तुं प्रववृते ततः ॥  
आजघ्नुस् तूर्यजातानि तुष्टुवुश् चाऽनुजीविनः ॥  
रजः प्रववृधे घोरं घोषश् च व्यानशे दिशः ॥  
तं यान्तं दुद्रुवुर् गृध्राः क्रव्यादश् च सिषेविरे ॥  
आववुर् वायवो घोराः खादुल्काश् च प्रचक्षरुः ॥  
सस्यन्दे शोणितं व्योम रणाऽङ्गानि प्रजज्वलुः ॥  
रथाः प्रचस्खलुः साऽश्वा न ररंहाऽश्वकुञ्जरम् ॥  
प्रतोदा जगलुर् वाममानञ्चुर् यज्ञिया मृगाः ॥  
ददाल भूः पुपूरे द्यौः कपीनामपि निःस्वनैः ॥  
मिमेह रक्तं हस्त्यश्वं राक्षसाश् च नितिष्ठिवुः ॥  
ततः शुशुभतुः सेने निर्दयं च प्रजह्रतुः ॥  
दिद्विशुर् दुद्युवुश् चच्छुश्  
चक्लमुः सुषुपुर् हताः ॥  
चखादिरे चखादुश् च  
विलेपुश् च रणे भटाः ॥  
प्रहस्तस्य पुरोमात्यान् जिहिंसुर् दधृषुस् तथा ॥  
वानराः कर्म सेनानी रक्षसां चक्षमे ने तत् ॥  
ऊर्णुनाव स शस्त्रौघैर् वानराणामनीकिनीम् ॥  
शशास च बहून् योधान् जीवितेन विवेच च ॥  
आससञ्ज भयं तेषां दिद्युते च यथा रविः ॥  
नाययास द्विषद्देहैर् जगाहे च दिशो दश ॥  
केचित् सञ्चुकुटुर् भीता लेजिरेऽन्ये पराजिताः ॥  
सङ्ग्रामाद् बभ्रशुः केचिद् ययाचुश् चाऽपरेऽभयम् ॥  
एवं विजिग्ये तां सेनां प्रहस्तो ऽतिददर्प च ॥  
शशाम न च सङ्क्रुद्धो निर्जुगोप निशाचरान् ॥  
चुक्रुधे तत्र नीलेन तरुश् चोच्चिक्षिपे महान् ॥  
प्रहस्तोऽभिहतस् तेन बाणान् विससृजे बहून् ॥  
सेहे कपी रथाऽश्वांश् च रिपोस् ततर्ह शाखिना ॥  
धरित्रीं मुसली तेये प्रहस्तश् चिखिदे न च ॥  
सन्दुधुक्षे तयोः कोपः पस्फाये शस्त्रलाघवम् ॥  
नुनोद शाखिनं नील आवव्रे मुसली तरुम् ॥  
वियत्यानभ्रतुर् भूमौ मण्डलानि विचेरतुः ॥  
प्रदुद्रुवतुरन्योन्यं वीरौ शश्रमतुर् न च ॥  
समीरयाञ्चकाराऽथ राक्षसस्य कपिः शिलाम् ॥  
क्षतस् तया ममाराऽसावाशिश्राय च भूतलम् ॥  
तुतुषुर् वानराः सर्वे नेशुश् चित्रा निशाचराः ॥  
जेरुराशा दशास्यस्य सैन्यं नीलं नुनाव च ॥  
यदा न फेलुः क्षणदाचराणां  
मनोरथा रामबलाऽभियोगे ॥  
लङ्कां तदा भेजुरुदीर्णदैन्या  
व्याचख्युरुच्चैश् च हतं प्रहस्तम् ॥  
राक्षसेन्द्रस् ततोऽभैषीदैक्षिष्ट परितः पुरम् ॥  
प्रातिष्ठिपच् च बोधाऽर्थं कुम्भकर्णस्य राक्षसान् ॥  
तेऽभ्यगुर् भवनं तस्य  
सुप्तं चैक्षिषताऽथ तम् ॥  
व्याहार्षुस् तुमुलान् शब्दान् ॥  
दण्डैश् चाऽवधिषुर् द्रुतम् ॥  
केशानलुञ्चिषुस् तस्य गजान् गात्रेष्वचिक्रमन् ॥  
शीतैरभ्यषिचंस् तोयैरलातैश् चाऽप्यदम्भिषुः ॥  
नखैरकर्तिषुस् तीक्ष्णैरदाङ्क्षुर् दशनैस् तथा ॥  
शितैरतौत्सुः शूलैश् च भेरीश् चाऽवीवदन् शुभाः ॥  
स तान् नाऽजीगणत् सर्वा-  
निच्छयाऽबुद्ध च स्वयम् ॥  
अबूबुधत कस्मान् मा-  
मप्राक्षीच् च निशाचरान् ॥  
तेऽभाषिषत राजा त्वां दिदृक्षुः क्षणदाचर ! ॥  
सोऽस्नासीद् व्यलिपन् मांसमप्सासीद् वारुणीमपात् ॥  
न्यवसिष्ट ततो द्रष्टुं रावणं प्रावृतत् गृहात् ॥  
राजा यान्तं तमद्राक्षीदुदस्थाच् चेषदासनात् ॥  
अतुषत् पीठमासन्ने निरदिक्षच् च काञ्चनम् ॥  
अस्मेष्ट कुम्भकर्णोऽल्पमुपाविक्षदथाऽन्तिके ॥  
अवादीन् मां किमित्याह्वो राज्ञा च प्रत्यवादि सः ॥  
माज्ञासीस् त्वं सुखी रामो यदकार्षीत् स रक्षसाम् ॥  
उदतारीदुदन्वन्तं पुरं नः परितोऽरुधत् ॥  
व्यद्योतिष्ट रणे शस्त्रैरनैषीद् राक्षसान् क्षयम् ॥  
न प्रावोचमहं किञ्चित् प्रियं यावदजीविषम् ॥  
बन्धुस् त्वमर्चितः स्नेहान् माद्विषो न वधीर् मम ॥  
वीर्यं मा न ददर्शस् त्वं  
मा न त्रास्थाः क्षतां पुरम् ॥  
तवाऽद्राक्ष्म वयं वीर्यं  
त्वमजैषीः पुरा सुरान् ॥  
अवोचत् कुम्भकर्णस् तं वयं मन्त्रेऽभ्यधाम यत् ॥  
न त्वं सर्वं तदश्रौषीः फलं तस्येदमागमत् ॥  
प्राज्ञवाक्यान्यवामंस्था मूर्खवाक्येष्ववाऽस्थिथाः ॥  
अध्यगीष्ठाश् च शास्त्राणि प्रत्यपत्था हितं न च ॥  
मूर्खास् त्वामववञ्चन्त ये विग्रहमचीकरन् ॥  
अभाणीन् माल्यवान् युक्तमक्षंस्थास् त्वं न तन् मदात् ॥  
राघवस्याऽमुषः कान्तामाप्तैरुक्तो न चाऽर्पिपः ॥  
मा नाऽनुभूः स्वकान् दोषान् मा मुहो मा रुषोऽधुना ॥  
तस्याऽप्यत्यक्रमीत् कालो यत् तदाऽहमवादिषम् ॥  
अघानिषत रक्षासि परैः कोशांस् त्वमव्ययीः ॥  
सन्धानकारणं तेजो न्यगभूत् ते कृथास् तथा ॥  
यत् त्वं वैराणि कोशं च सहदण्डमजिग्लपः ॥  
अक्रुधच् चाऽभ्यधाद् वाक्यं कुम्भकर्णं दशाननः ॥  
किं त्वं मामजुगुप्सिष्ठा नैदिधः स्वपराक्रमम् ॥  
मोज्जिग्रहः सुनीतानि मा स्म क्रंस्था न संयुगे ॥  
मोपालब्धाह् कृतैर् दोषैर् मा न वाक्षीर् हितं परम् ॥  
कुम्भकर्णस् ततोऽगर्जीद्  
भटांश् चाऽन्यान् न्यवीवृतत् ॥  
उपायंस्त महाऽस्त्राणि  
निरगाच् च द्रुतं पुरः ॥  
मूर्ध्ना दिवमिवाऽलेखीत्  
खं व्यापद् वपुषोरुणा ॥  
पादाभ्यां क्ष्मामिवाऽभैस्तीत्  
दृष्ट्याऽधाक्षीदिव द्विशः ॥  
दग्धशैल इवाऽभासीत् प्राक्रंस्त क्षयमेघवत् ॥  
प्राचकम्पदुदन्वन्तं राक्षसानप्यतित्रसत् ॥  
सपक्षोऽद्रिरिवाऽचालीन्  
न्यश्वसीत् कल्पवायुवत् ॥  
अभार्षीद् ध्वनिना लोका-  
नभ्राजिष्ट क्षयाऽग्निवत् ॥  
अनंसीद् भूर् भरेणाऽस्य  
रंहसा शाखिनोऽलुठन् ॥  
सिंहाः प्रादुद्रुवन् भीताः  
प्राक्षुभन् कुलपर्वताः ॥  
उत्पाताः प्रावृतंस् तस्य द्यौरशीकिष्ट शोणितम् ॥  
वायवोऽवासिषुर् भीमाः क्रूराश् चाऽकुषत द्विजाः ॥  
अस्पन्दिष्टाऽक्षि वामं च  
घोराश् चाऽराटिषुः शिवाः ॥  
न्यपप्तन् मुसले गृध्रा  
दीप्तयाऽपाति चोल्कया ॥  
आंहिष्ट तानसम्मान्य दर्पात् स प्रधनक्षितिम् ॥  
ततोऽनर्दीदनन्दीच् च शत्रूनाह्वास्त चाहवे ॥  
प्राशीन् न चाऽतृपत् क्रूरः  
क्षुच् चाऽस्याऽवृधदश्नतः ॥  
अधाद् वसामधासीच् च  
रुधिरं वनवासिनाम् ॥  
माम्सेनाऽस्याऽश्वतां कुक्षी  
जठरं चाऽप्यशिश्वियत् ॥  
बहूनामग्लुचत् प्राणा-  
नग्लोचीच् च रणे यशः ॥  
सामर्थ्यं चाऽपि सोऽस्तम्भीद्  
विक्रमं चाऽस्य नाऽस्तभन् ॥  
शाखिनः केचिदध्यष्ठुर्  
न्यमाङ्क्षुरपरेऽम्बुधौ ॥  
अन्ये त्वलङ्घिषुः शैलान् गुहास्वन्ये न्यलेषत ॥  
केचिदासिषत स्तब्धा भयात् केचिदघूर्णिषुः ॥  
उदतारिषुरम्भोधिं वानराः सेतुनाऽपरे ॥  
अलज्जिष्टाऽङ्गदस् तत्र प्रत्यवास्थित चोर्जितम् ॥  
सत्त्वं समदुधुक्षच् च वानराणामयुद्ध च ॥  
ततः शैलानुदक्षैप्सुरुदगूरिषत द्रुमान् ॥  
अनर्दिषुः कपिव्याघ्राः  
सम्यक् चाऽयुत्सताहवे ॥  
तानमर्दीदखादीच् च  
निरास्थच् च तलाहतान् ॥  
प्राचुचूर्णच् च पादाभ्यामबिभीषत च द्रुतम् ॥  
अतर्हीच् चैव शूलेन कुम्भकर्णः प्लवङ्गमान् ॥  
अतौत्सीद् गदया गाढमपिषच् चोपगूहनैः ॥  
जनुभ्यामदमीच् चाऽन्यान् हस्तवर्तमवीवृतत् ॥  
अदालिषुः शिला देहे  
चूर्ण्यभूवन् महाद्रुमाः ॥  
क्षिप्तास् तस्य न चाऽचेतीत्  
तानसौ नाऽपि चाऽक्षुभत् ॥  
अद्राष्टां तं रघुव्याघ्रौ आख्यच् चैनं विभीषणः ॥  
एष व्यजेष्ट देवेन्द्रं नाऽशङ्किष्ट विवस्वतः ॥  
यक्षेन्द्रशक्तिमच्छासीन् नाऽप्रोथीदस्य कश्चन ॥  
कुम्भकर्णान् न भैष्टं मा युवामस्मान् नृपात्मजौ ॥  
घ्नन्तं मोपेक्षिषाथां च मा न कार्ष्टमिहादरम् ॥  
अमुं मा न वधिष्टेति रामोऽवादीत् ततः कपीन् ॥  
ते व्यरासिषुराह्वन्त राक्षसं चाऽप्यपिप्लवन् ॥  
अबभासन् स्वकाः शक्तीर् द्रुमशैलं व्यकारिषुः ॥  
ते तं व्याशिषताऽक्षौत्सुः  
पादैर् दन्तैस् तथाऽच्छिदन् ॥  
आर्जिजत् शरभो वृक्षं  
नीलस् त्वा दित पर्वतम् ॥  
ऋषभोऽद्रीनुदक्षैप्सीत् ते तैररिमतर्दिषुः ॥  
अस्फूर्जीद् गिरिशृङ्गं च व्यस्राक्षीद् गन्धमादनः ॥  
अकूर्दिष्ट व्यकारीच् च गवाक्षो भूधरान् बहून् ॥  
स तान् नाऽजीगणद् वीरः कुम्भकर्णोऽव्यथिष्ट न ॥  
अमन्थीच् च पराऽनीकमप्लोष्ट च निरङ्कुशः ॥  
निहन्तुं चाऽत्वरिष्टाऽरीनजक्षीच् चाऽङ्कमागतान् ॥  
व्यक्रुक्षद् वानराऽनीकं सम्पलायिष्ट चायति ॥  
हस्ताभ्यां नश्यदक्राक्षीद् भीमे चोपाधितानने ॥  
रक्तेनाऽचिक्लिदद् भूमिं  
सैन्यैश् चाऽतस्तरद्धतैः ॥  
नाऽतार्प्सीद् भक्षयन् क्रूरो  
नाऽश्रमद् घ्नन् प्लवङ्गमान् ॥  
न योद्धुमशकन् केचिन् नाऽढौकिषत केचन ॥  
प्राणशन् नासिकाभ्यां च वक्त्रेण च वनौकसः ॥  
उदरे चाऽजरन्नन्ये तस्य पातालसन्निभे ॥  
आक्रन्दिषुः सखीनाह्वन् प्रपलायिषताऽस्विदन् ॥  
रक्तमश्च्योतिषुः क्षुण्णाः क्षताश् च कपयोऽतृषन् ॥  
उपास्थायि नृपो भग्नैरसौ सुग्रीवमैजिहत् ॥  
योद्धुं सो प्यरुषच्छत्रोरैरिरच् च महाद्रुमम् ॥  
तं प्राप्तं प्रासहिष्टाऽरिः शक्तिं चोग्रामुदग्रहीत् ॥  
स तामबिभ्रमद् भीमां  
वानरेन्द्रस्य चाऽमुचत् ॥  
प्रापप्तन् मारुतिस् तत्र  
तां चाऽलासीद् वियद्गताम् ॥  
अशोभिष्टाऽचखण्डच् च  
शक्तिं वीरो न चाऽयसत् ॥  
लौहभारसहस्रेण  
निर्मिता निरकारि मे ॥  
शक्तिरत्यकुपद् रक्षो गिरिं चोदखनीद् गुरुम् ॥  
व्यसृष्ट तं कपीन्द्रस्य तेनाऽमूर्च्छीदसौ क्षतः ॥  
अलोठिष्ट च भूपृष्ठे शोणितं चाऽप्यसुस्रुवत् ॥  
तमादायाऽपलायिष्ट व्यरोचिष्ट च राक्षसः ॥  
अभैषुः कपयो ऽन्वारत् कुम्भुकर्णं मरुत्सुतः ॥  
शनैरबोधि सुग्रीवः सोऽलुञ्चीत् कर्णनासिकम् ॥  
राक्षसस्य न चाऽत्रासीत् प्रनष्टुमयतिष्ट च ॥  
अक्रोधि कुम्भकर्णेन पेष्टुमारम्भि च क्षितौ ॥  
सुग्रीवोऽस्याऽभ्रशद्धस्तात्  
समगाहिष्ट चाऽम्बरम् ॥  
तूर्णमन्वसृपद् राम-  
माननन्दच् च वानरान् ॥  
अतत्वरच् च तान् योद्धुमचिचेष्टच् च राघवौ ॥  
कुम्भकर्णो न्यवर्तिष्ट रणेऽयुत्सन्त वानराः ॥  
अविवेष्टन् नृपादेशादारुक्षंश् चाशु राक्षसम् ॥  
तानधावीत् समारूढांस् तेऽप्युस्रंसिषता कुलाः ॥  
अग्रसिष्ट व्यधाविष्ट समाश्लिक्षच् च निर्दयम् ॥  
ते चाऽप्यघोरिषुर् घोरं रक्तं चाऽवमिषुर् मुखैः ॥  
स चाऽपि रुधिरैर् मत्तः स्वेषामप्यदयिष्ट न ॥  
अग्रहीच् चा युरन्येषामरुद्ध च पराक्रमम् ॥  
सन्त्रस्तानांअपाहारि सत्त्वं च वनवासिनाम् ॥  
अच्छेदि लक्ष्मणेनाऽस्य किरीटं कवचं तथा ॥  
अभेदि च शरैर् देहः प्राशंसीत् तं निशाचरः ॥  
अस्पर्धिष्ट च रामेण तेनाऽस्याऽक्षिप्सतेषवः ॥  
यैरघानि खरो वाली मारीचो दूषणस् तथा ॥  
अवामंस्त स तान् दर्पात् प्रोदयंसीच् च मुद्गरम् ॥  
वायव्याऽस्त्रेण तं पाणिं  
रामोऽच्छैत्सीत् सहायुधम् ॥  
आदीपि तरुहस्तोऽसा-  
वधावीच् चाऽरिसम्मुखम् ॥  
सवृक्षमच्छिदत् तस्य शक्राऽस्त्रेण करं नृपः ॥  
जङ्घे चाऽशीशतद् बाणैरप्रासीदिषुभिर् मुखम् ॥  
ऐन्द्रेण हृदयेऽव्यात्सीत्  
सोऽध्यवात्सीच् च गां हतः ॥  
अपिक्षातां सहस्रे द्वे  
तद्देहेन वनौकसाम् ॥  
अस्ताविषुः सुरा रामं दिशः प्रापन् निशाचराः ॥  
भूरकम्पिष्ट साऽद्रीन्द्रा व्यचालीदम्भसां पतिः ॥  
हतं रक्षांसि राजानं कुम्भकर्णमशिश्रवन् ॥  
अरोदीद् रावणोऽशोचीन् मोहं चाऽशिश्रियत् परम् ॥  
अपप्रथद् गुणान् भ्रातुरचिकीर्तच् च विक्रमम् ॥  
क्रुद्धेन कुम्भकर्णेन येऽदिर्षिशत शत्रवः ॥  
कथं न्वजीविषुस् ते च स चाऽमृत महाबलः ॥  
अयुयुत्सिषता श्वास्य कुमारा रावणं ततः ॥  
देवान्तकोऽतिकायश् च त्रिशिराः स नरान्तकः ॥  
ते चांहिषत सङ्ग्रामं बलिनो रावणात्मजाः ॥  
युद्धोन्मत्तं च मत्तं च राजा रक्षार्थमाञ्जिहत् ॥  
सुतानां निरगातां तौ राक्षसौ रणपण्डितौ ॥  
तैरजेषत सैन्यानि द्विषोऽकारिषता कुलाः ॥  
पर्वतानिव ते भूमावचैषुर् वानरोत्तमान् ॥  
अङ्गदेन समं योद्धुमघटिष्ट नरान्तकः ॥  
प्रैषिषद् राक्षसः प्रासं सोऽस्फोटीदङ्गदोरसि ॥  
अश्वान् वालिसुतोऽहिंसीदतताडच् च मुष्टिना ॥  
रावणिश् चाऽव्यथो योद्धुमारब्ध च महीं गतः ॥  
तस्याऽहारिषत प्राणा मुष्टिना वालिसूनुना ॥  
प्रादुद्रुवंस् ततः क्रुद्धाः सर्वे रावणयोऽङ्गदम् ॥  
ततो नीलहनूमन्तौ रावणीनववेष्टताम् ॥  
अकारिष्टां गिरींस् तुङ्गानरौत्सीत् त्रिशिराः शरैः ॥  
परिघेणाऽवधिष्टाऽथ रणे देवान्तको बली ॥  
मुष्टिनाऽददरत् तस्य मूर्धानं मारुतात्मजः ॥  
अदीदिपत् ततो वीर्यं नीलं चाऽपीपिडच् छरैः ॥  
युद्धोन्मत्तस् तु नीलेन गिरिणाऽनायि सङ्क्षयम् ॥  
अबभ्राजत् ततः शक्तिं त्रिशिराः पवनात्मजे ॥  
हनूमता क्षतास् तस्य रणेऽमृषत वाजिनः ॥  
अस्रसच् चाहतो मूर्ध्नि  
खड्गं चाऽजीहरद् द्विषा ॥  
प्राणानौज्झीच् च खड्गेन  
छिन्नैस् तेनैव मूर्धभिः ॥  
मत्तेनाऽमारि सम्प्राप्य शरभाऽस्तां महागदाम् ॥  
सहस्रहरिणाऽक्रीडीदतिकायस् ततो रणे ॥  
रथेनाऽविव्यथच् चाऽरीन्  
व्यचारीच् च निरङ्कुशः ॥  
विभीषणेन सोऽख्यायि  
राघवस्य महारथः ॥  
अतस्तम्भदयं वज्रं स्वयम्भुवमतूतुषत् ॥  
अशिक्षिष्ट महाऽस्त्राणि रणेऽरक्षीच् च राक्षसान् ॥  
अद्यगीष्टाऽर्थशास्त्राणि  
यमस्याऽह्नोष्ट विक्रमम् ॥  
देवाहवेष्वदीपिष्ट  
नाऽजनिष्टाऽस्य साध्वसम् ॥  
एष रावणिरापादि वानराणां भयङ्करः ॥  
आह्वताऽथ स काकुत्स्थं धनुश् चाऽपुस्फुरद् गुरु ॥  
सौमित्रिः सर्पवत् सिंहमार्दिदत् तं महाहवे ॥  
तौ प्रावीवृततां जेतुं शरजालान्यनेकशः ॥  
अच्छैत्तां च महात्मानौ चिरमश्रमतां न च ॥  
तथा तावास्थतां बाणानतानिष्टां तमो यथा ॥  
सौर्याग्नेये व्यकारिष्टामस्त्रे राक्षसलक्ष्मणौ ॥  
ते चोपागमता नाशं समासाद्य परस्परम् ॥  
अबिभ्रजत् ततः शस्त्रमैषीकं राक्षसो रणे ॥  
तदप्यध्वसदासाद्य माहेन्द्रं लक्ष्मणेरितम् ॥  
ततः सौमित्रिरस्मार्षीददेविष्ट च दुर्जयम् ॥  
ब्रह्माऽस्त्रं तेन मूर्धानमदध्वंसन् नरद्विषः ॥  
ततोऽक्रन्दीद् दशग्रीवस् तमाशिश्वसदिन्द्रजित् ॥  
निरयासीच् च सङ्क्रुद्धः प्रार्चिचच् च स्वयम्भुवम् ॥  
अहौषीत् कृष्णवर्त्मानं समयष्टाऽस्त्रमण्डलम् ॥  
सोऽलब्ध ब्रह्मणः शस्त्रं स्यन्दनं च जयावहम् ॥  
तमध्यासिष्ट दीप्राऽग्रममोदिष्ट च रावणिः ॥  
छन्नरूपस् ततोऽकर्तीद् देहान् रावणविद्विषाम् ॥  
सप्तषष्टिं प्लवङ्गानां कोटीर् बाणैरसूषुपत् ॥  
निशाऽन्ते रावणिः क्रुद्धो राघवौ च व्यमूमुहत् ॥  
अपिस्फवत् स्वसामर्थ्यमगूहीत् सायकैर् दिशः ॥  
अघोरीच् च महाघोरं गत्वा प्रैषीच् च रावणम् ॥  
विभीषणस् ततोऽबोधि सस्फुरौ रामलक्ष्मणौ ॥  
अपारीत् स गृहीतोल्को हतशेषान् प्लवङ्गमान् ॥  
मा शोचिष्ट रघुव्याघ्रौ नाऽमृषातामिति ब्रुवन् ॥  
अवाबुद्ध स नीलादीन् निहतान् कपियूथपान् ॥  
तत्रैषज् जाम्बवान् प्राणीदुदमीलीच् च लोचने ॥  
पौलस्त्यं चाऽगदीत् कच्चिदजीवीन् मारुतात्मजः ॥  
तस्य क्षेमे महाराज ! नाऽमृष्मह्यखिला वयम् ॥  
पौलस्त्योऽशिश्रवत् तं च जीवन्तं पवनात्मजम् ॥  
आयिष्ट मारुतिस् तत्र तौ चाऽप्यहृषतां ततः ॥  
प्राहैष्टां हिमवत्पृष्ठे सर्वौषधिगिरिं ततः ॥  
तौ हनूमन्तमानेतुमोषधीं मृतजीविनीम् ॥  
सन्धानकरणीं चाऽन्यां विशल्यकरणीं तथा ॥  
प्रोदपाति नभस् तेन स च प्रापि महागिरिः ॥  
यस्मिन्नज्वलिषू रात्रौ महौषध्यः सहस्रशः ॥  
निरचायि यदा भेदो नौषधीनां हनूमता ॥  
सर्व एव समाहारि तदा शैलः महौषधिः ॥  
प्राणिषुर् निहताः केचित्  
केचित् तु प्रोदमीलिषुः ॥  
तमोऽन्येऽहासिषुर् योधा  
व्यजृम्भिषत चाऽपरे ॥  
अजिघ्रपंस् तथैवाऽन्यानोषधीरालिपंस् तथा ॥  
एवं तेऽचेतिषुः सर्वे वीर्यं चाऽधिषताऽधिकम् ॥  
अजिह्लदत् स काकुत्स्थौ  
शेषांश् चाऽजीजिवत् कपीन् ॥  
हनूमानथ ते लङ्का-  
मग्निनाऽदीदिपन् द्रुतम् ॥  
समनात्सीत् ततः सैन्यममार्जीद् भल्लतोमरम् ॥  
अमार्क्षीच् चाऽसिपत्रादीनबभासत् परश्वधान् ॥  
कुम्भकर्णसुतौ तत्र समनद्धां महाबलौ ॥  
निकुम्भश् चैव कुम्भश् च प्रापतां तौ प्लवङ्गमान् ॥  
अगोपिष्टां पुरीं लङ्कामगौप्तां रक्षसां बलम् ॥  
अत्याक्तामायुधाऽनीकमनैष्टां च क्षयं द्विषः ॥  
अकोकूयिष्ट तत् सैन्यं प्रपलायिष्ट चाकुलम् ॥  
अच्युतच् च क्षतं रक्तं हतं चाऽध्यशयिष्ट गाम् ॥  
अङ्गदेनाऽहसातां तौ युध्यकम्पनकम्पनौ ॥  
अभ्यार्दीद् वालिनः पुत्रं प्रजङ्घोऽपि समत्सरः ॥  
तस्याऽप्यबेभिदिष्टाऽसौ मूर्धानं मुष्टिनाऽङ्गदः ॥  
अहार्षीच् च शिरः क्षिप्रं यूपाक्षस्य निराकुलः ॥  
शरीरं लोहिताक्षस्य न्यभाङ्क्षीद् द्विविदस् तदा ॥  
क्रुद्धः कुम्भस् ततोऽभैत्सीन् मैन्दं सद्विविदं शरैः ॥  
आघूर्णिष्टां क्षतौ क्ष्मां च तावाशिश्रियतामुभौ ॥  
मातुलौ विह्वलौ दृष्ट्वा कुम्भं वालिसुतो नगैः ॥  
प्रौर्णावीच् छरवर्षेण तानप्रौहीन् निशाचरः ॥  
वानरानैजिहद् रामस्य तूर्णं रक्षितुमङ्गदम् ॥  
द्रुतमत्रास्त सुग्रीवो भ्रातृव्यं षत्रुसङ्कटात् ॥  
मुष्टिना कौम्भकर्णिं च क्रुद्धः प्राणैरतित्यजत् ॥  
निकुम्भो वानरेन्द्रस्य प्राहैषीत् परिघं ततः ॥  
हनूमांश् चा पतन्तं तमभाङ्क्षीद् भोगिभीषणम् ॥  
प्रौर्णुवीत् तेजसाऽरातिमरासीच् च भयङ्करम् ॥  
ग्रीवां चाऽस्य तथाक्राक्षीदजिजीवद् यथा न तम् ॥  
समगतकपिसैन्यं सम्मदेनाऽतिमात्रं  
विटपहरिणनाथः सिद्धिमौहिष्ट नित्याम् ॥  
नृपतिमतिररंस्त प्राप्तकामेव हर्षात्  
रजनिचरपतीनां सन्ततोऽतायि शोकः ॥  
ततः प्ररुदितो राजा रक्षसां हतबान्धवः ॥  
किं करिष्यामि राज्येन सीतया किं करिष्यते ॥  
अतिकाये हते वीरे प्रोत्सहिष्ये न जीवितुम् ॥  
ह्रेपयिष्यति कः शत्रून् केन जायिष्यते यमः ॥  
अतिकायाद् विना पाश्यं  
को वा छेत्स्यति वारुणम् ॥  
रावणं मंस्यते को वा  
स्वयम्भूः कस्य तोक्ष्यति ॥  
श्लाघिष्ये केन को बन्धून् नेष्यत्युन्नतिमुन्नतः ॥  
कः प्रेष्यति पितॄन् काले कृत्वा कित्थष्यते न कः ॥  
उद्यंस्यति हरिर् वज्रं विचरिष्यति निर्भयः ॥  
भोक्ष्यते यज्ञभागांश् च शूरमानं च वक्ष्यति ॥  
रविस् तप्स्यति निःशङ्कं वास्यत्यनियतं मरुत् ॥  
निर्वर्त्स्यत्यृतुसङ्घातः स्वेच्छयेन्दुरुदेष्यति ॥  
तीव्रं स्यन्दिष्यते मेघैरुग्रं वर्तिष्यते यमः ॥  
अतिकायस्य मरणे किं करिष्यन्ति नाऽन्यथा ॥  
अन्मीलिष्यति चक्षुर् मे वृथा यद् विनयागतम् ॥  
आज्ञालाभोन्मुखं नम्रं न द्रक्ष्यति नरान्तकम् ॥  
धिङ् मां त्रिशिरसा नाऽहं  
सन्दर्शिष्येऽद्य यत् पुनः ॥  
घानिष्यन्ते द्विषः केन  
तस्मिन् पञ्चत्वमागते ॥  
शत्रुभिर् निहते मत्ते द्रक्ष्येऽहं संयुगे सुखम् ॥  
युद्धोन्मत्ताद् विना शत्रून् समास्कन्त्स्यति को रणे ॥  
आह्वास्यते विशङ्को मां योत्स्यमानः शतक्रतुः ॥  
प्रकल्प्स्यति च तस्याऽर्थो निकुम्बे दुर् हणे हते ॥  
कल्पिष्यते हरेः प्रीतिर् लङ्का चोपहनिष्यते ॥  
देवान्तक ! त्वया त्यक्तो रिपोर् यास्यामि वश्यताम् ॥  
मरिष्यामि विजेष्ये वा  
हताश् चेत् तनया मम ॥  
हनिष्यामि रिपूंस् तूर्णं  
न जीविष्यामि दुःखितः ॥  
स्मेष्यन्ते मुनयो देवाः  
कथयिष्यन्ति चाऽनिशम् ॥  
दशग्रीवस्य दुर्नीतेर्  
विनष्टं रक्षसां कुलम् ॥  
केन सम्भावितं तात??कुम्भकर्णस्य राघवः ॥  
रणे कर्त्स्यति गात्राणि मर्माणि च वितर्त्स्यति ॥  
पतिष्यति क्षितौ भानुः पृथिवी तोलयिष्यते ॥  
नभस्वान् भङ्क्ष्यते व्योम मुष्टिभिस् ताडयिष्यते ॥  
इन्द्रोः स्यन्दिष्यते वह्निः समुच्चोक्ष्यति सागरः ॥  
जलं धक्ष्यति तिग्मांशोः स्यन्त्यन्ति तमसां चयाः ॥  
कुम्भकर्णो रणे पुंसा क्रुद्धः परिभविष्यते ॥  
सम्भावितानि नैतानि कदाचित् केनचिज् जने ॥  
कुम्भकर्णे हते लङ्का-  
मारोक्ष्यन्ति प्लवङ्गमाः ॥  
दङ्क्ष्यन्ति राक्षसान् दृप्ता  
भङ्क्ष्यन्ति च ममा श्रमान् ॥  
चर्त्स्यन्ति बालवृद्धांश् च नर्त्स्यन्ति च मुदा युताः ॥  
तेन राक्षसमुख्येन विना तान् को निरोत्स्यति ॥  
अमर्षो मे परः सीतां राघवः कामयिष्यते ॥  
च्युतराज्यात् सुखं तस्मात् किं किलाऽसाववाप्स्यति ॥  
मारयिष्यामि वैदेहीं खादयिश्यामि राक्षसैः ॥  
भूमौ वा निखनिष्यामि विध्वंसस्याऽस्य कारणम् ॥  
नाऽनुरोत्स्ये जगल्लक्ष्मीं घटिष्ये जीवितुं न वा ॥  
न रंस्ये विषयैः शून्ये भवने बान्धवैरहम् ॥  
मोदिष्ये कस्य सौख्येऽहं को मे मोदिष्यते सुखे ॥  
आदेयाः किङ्कृते भोगाः कुम्भकऋण ! त्वया विना ॥  
याः सुहृत्सु विपन्नेषु मामुपैष्यन्ति सम्पदः ॥  
ताः किं मन्युक्षताभोगा न विपत्सु विपत्तयः ॥  
विनङ्क्ष्यति पुरी क्षिप्रं तूर्णमेष्यन्ति वानराः ॥  
असन्धित्सोस् तवेत्येतद् विभीषणसुभाषितम् ॥  
अर्थेन सम्भृता राज्ञा न भाषिष्यामहे वयम् ॥  
संयोत्स्यामह इत्येतत् प्रहस्तेन च भाषितम् ॥  
मानुषो नाम पत्काषी राजानं पुरुषाऽशिनाम् ॥  
योधयिष्यति सङ्ग्रामे दिव्याऽस्त्ररथदुर्जयम् ॥  
सन्नत्स्याम्यथवा योद्धुं न कोष्ये सत्त्वहीनवत् ॥  
अद्य तप्र्स्यन्ति मांसाऽदा भूः पास्यत्यरिशोणितम् ॥  
आकर्क्ष्यामि यशः शत्रूनपनेष्यामि कर्मणा ॥  
अनुभाविष्यते शोको मैथिल्याऽद्य पतिक्षयात् ॥  
मन्तूयिष्यति यक्षेन्द्रो वल्गूयिष्यति नो यमः ॥  
ग्लास्यन्त्यपतिपुत्राश् च वने वानरयोषितः ॥  
सुखं स्वप्स्यन्ति रक्षांसि  
भ्रमिष्यन्ति च निर्भयम् ॥  
न विक्रोक्ष्यन्ति राक्षस्यो  
नरांश् चाऽत्स्यन्ति हर्षिताः ॥  
प्राङ् मुहूर्तात् प्रभातेऽहं भविष्यामि ध्रुवं सुखी ॥  
आगामिनि ततः काले यो द्वितीयः क्षणोऽपरः ॥  
तत्र जेतुं गमिष्यामि त्रिदशेन्द्रं सहाऽमरम् ॥  
ततः परेण भूयोऽपि लङ्कामेष्याम्यमत्सरः ॥  
तमेववादिनं मूढमिन्द्र्जित् समुपागतः ॥  
युयुत्सिष्येऽहमित्येवं वदन् रिपुभयङ्करः ॥  
नाऽभिज्ञा ते महाराज !  
जेष्यावः शक्रपालितम् ॥  
दृप्तदेवगुणाकीर्ण-  
मावां सह सुरालयम् ॥  
नाऽभिज्ञा ते सयक्षेन्द्रं  
भङ्क्ष्यावो यद् यमं बलात् ॥  
रत्नानि चा हरिष्यावः  
प्राप्स्यावश् च पुरीमिमाम् ॥  
एष पेक्ष्याम्यरीन् भूयो न शोचिष्यसि रावण ! ॥  
जगद् द्रक्ष्यसि नीराममवगाहिष्यसे दिशः ॥  
सहभृत्यः सुरावासे भयं भूयो विधास्यसि ॥  
प्रणंस्यत्यद्य देवेन्द्रस् त्वां वक्ष्यति स सन्नतिम् ॥  
भेष्यते मुनिभिस् त्वत्तस् त्वमधिष्ठास्यसि द्विषः ॥  
ज्ञास्येऽहमद्य सङ्ग्रामे समस्तैः शूरमानिभिः ॥  
ज्ञायिष्यन्ते मया चाऽद्य  
वीरम्मन्या द्विषद्गणाः ॥  
गूहिष्यामि क्षितिं कृत्तै-  
रद्य गात्रैर् वनाकसाम् ॥  
आरोक्ष्यामि युगान्तवारिदघटा-  
सङ्घट्टधीरध्वनिं  
निर्यास्यन् रथमच्छ्रितध्वजधनुः-  
खड्गप्रभाभासुरम् ॥  
श्रोष्यस्यद्य विकीर्णवृक्णविमुख-  
व्यापन्नशत्रौ रणे  
तृप्तांश् छोणितशोणभीषणमुखान्  
क्रव्याऽशिनः क्रोशतः ॥  
आशासत ततः शान्तिमस्नुरग्नीनहावयन् ॥  
विप्रानवाचयन् योधाः प्राक्कुर्वन् मङ्गलानि च ॥  
अपूजयन् कुलज्येष्ठानुपागूहन्त बालकान् ॥  
स्त्रीः समावर्धयन् साऽस्राः कार्याणि प्रादिशंस् तथा ॥  
आच्छादयन् व्यलिम्पंश् च  
प्राश्नन्नथ सुरामिषम् ॥  
प्रापिबन् मधुमाध्वीकं  
भक्ष्यांश् चा दन् यथेप्सितान् ॥  
न्यश्यन् शस्त्राण्यभीष्टानि समनह्यंश् च वर्मभिः ॥  
अध्यासत सुयागानि द्विषद्भ्यश् चाऽशपंस् तथा ॥  
अपूजयंश् चतुर्वक्त्रं विप्रानार्चंस् तथाऽस्तुवन् ॥  
समालिपत शक्राऽरिर् यानं चाऽभ्यलषद् वरम् ॥  
आमुञ्चद् वर्म रत्नाढ्यमबध्नात् खड्गमुज्ज्ल्वलम् ॥  
अध्यास्त स्यन्दनं घोरं प्रावर्तत ततः पुरः ॥  
आघ्नन् भेरीर् महास्वानाः  
कम्बूंश् चाऽप्यधमन् शुभान् ॥  
अताडयन् मृदङ्गांश् च  
पेराश् चाऽपूरयन् कलाः ॥  
अस्तुवन् बन्दिनः शब्दानन्योन्यं चोदभावयन् ॥  
अनदन् सिंहनादांश् च प्राद्रेकत हयद्विपम् ॥  
अनिमित्तान्यथाऽपश्यन्नस्फुटद् रविमण्डलम् ॥  
औक्षन् शोणितमम्भोदा वायवोऽवान्सुदुःसहाः ॥  
आर्च्छन् वामं मृगाः कृष्णाः  
शस्त्राणां व्यस्मरन् भटाः ॥  
रक्तं न्यष्ठीवदक्लाम्य-  
दखिद्यद् वाजिकुञ्जरम् ॥  
न तानगणयन् सर्वानास्कन्दंश् च रिपून् द्विषः ॥  
अच्छिन्दन्नसिभिस् तीक्ष्णैरभिन्दंस् तोमरैस् तथा ॥  
न्यकृन्तंश् चक्रधाराभिरतुदन् शक्तिभिर् दृढम् ॥  
भल्लैरविध्यन्नुग्राऽग्रैरतृंहंस् तोमरैरलम् ॥  
आस्यन् प्लवङ्गमा वृक्षानधुन्वन् भूधरैर् भृशम् ॥  
अहिंसन् मुष्टिभिः क्रोघाददशन् दशनैरपि ॥  
प्रादुन्वन् जानुभिस् तूर्णमतुदंस् तलकूर्परैः ॥  
प्राहिण्वन्नरिमुक्तानि शस्त्राणि विविधानि च ॥  
अतृणेट् शक्रजिच् छत्रूनभ्राम्यच् च समन्ततः ॥  
अध्वनच् च महाघोरं न च कञ्चन नाऽदुनोत् ॥  
नाऽजानन् सन्दधानं तं धनुर् नैक्षन्त बिभ्रतम् ॥  
नेषूनचेतन्नस्यन्तं हतास् तेनाऽविदुर् द्विषः ॥  
अशृण्वन्नन्यतः शब्दं प्रपलायन्त चाऽन्यतः ॥  
आक्रन्दमन्यतोऽकुर्वंस् तेनाऽहन्यन्त चाऽन्यतः ॥  
प्रालोठन्त व्यभिद्यन्त परितो रक्तमस्रवन् ॥  
पर्यश्राम्यन्नतृप्यंश् च क्षतास् तेनाऽम्रियन्त च ॥  
सौमित्रिराकुलस् तस्मिन् ब्रह्माऽस्त्रं सर्वरक्षसाम् ॥  
निधनाया जुहूषत् तं व्य्ष्टभ्नाद् रघुनन्दनः ॥  
ततो मायामयीं सीतां घ्नन् खड्गेन वियद्गतः ॥  
अदृश्यतेन्द्रजिद् वाक्यमवदत् तं मरुत्सुतः ॥  
माऽपराध्नोदियं किञ्चिदभ्रश्यत् पत्युरन्तिकात् ॥  
सीतां राक्षस ! मा स्मैनां निगृह्णाः पाप ! दुःखिताम् ॥  
पीडाकरममित्राणां कर्तव्यमिति शक्रजित् ॥  
अब्रवीत् खड्गकृष्टश् च तस्या मूर्धानमच्छिनत् ॥  
यत्कृतेऽरीन् व्यगृह्णीम समुद्रमतराम च ॥  
सा हतेति वदन् राममुपातिष्ठन् मरुत्सुतः ॥  
ततः प्रामुह्यतां वीरौ राघवावरुतां तथा ॥  
उष्णं च प्राणतां दीर्घमुच्चैर् व्याक्रोशतां तथा ॥  
तावभाषत पौलस्त्यो मा स्म प्ररुदितं युवाम् ॥  
ध्रुवं स मोहयित्वाऽस्मान् पापोऽगच्छन्निकुम्भिलाम् ॥  
मा स्म तिष्ठत तत्रस्थो वध्योऽस्मावहुताऽनलः ॥  
अस्त्रे ब्रह्मशिरस्युग्रे स्यन्दने चाऽनुपार्जिते ॥  
ब्रह्माऽदधाद् वधं तस्य तस्मिन् कर्मण्यसंस्थिते ॥  
प्रायच्छदाज्ञां सौमित्रेर् युथपानां च राघवः ॥  
तां प्रत्यैच्छन् सुसम्प्रितास् ततस् ते सविभीषणाः ॥  
निकुम्भिलां समभ्यायन् न्यरुध्यन्त च राक्षसैः ॥  
दिक्पालैः कदनं तत्र सेने प्राकुरुतां महत् ॥  
ऐतां रक्षांसि निर्जित्य द्रुतं पौलस्त्यलक्ष्मणौ ॥  
तत्रेन्द्रजितमैक्षेतां कृतधिष्ण्यं समाहितम् ॥  
सोऽजुहोत् कृष्णवर्त्मानमामनन् मन्त्रमुत्तमम् ॥  
अध्यायच् छक्रजिद् ब्रह्म समाधेरचलन् न च ॥  
तमाह्वयत सौमित्रिरगर्जच् च भयङ्करम् ॥  
अकुप्यदिन्द्रजित् तत्र पितृव्यं चाऽगदद् वचः ॥  
त्वमत्राऽजायथा देह इहाऽपुष्यत् सुराऽमिषैः ॥  
इहाऽजीव इहैव त्वं क्रूरमारभथाः कथम् ॥  
नाऽपश्यः पाणिमार्द्रं त्वं बन्धुत्वं नाऽप्यपैक्षथाः ॥  
अधर्मान् नाऽत्रसः पाप !  
लोकवादान् न चाऽबिभेः ॥  
धर्मदुषण ! नूनं त्वं  
नाऽजाना नाऽशृणोरिदम् ॥  
निराकृत्य यथा बन्धून् लघुत्वं यात्यसंशयम् ॥  
पितृव्येण ततो वाक्यमभ्यधीयत शक्रजित् ॥  
मिथ्या मा स्म व्यतिक्रामो  
मच्छीलं मा न बध्यथाह् ॥  
सत्यं समभवं वंशे  
पापानां रक्षसामहम् ॥  
न त्वजायत मे शीलं  
तादृक् यादृक् पितुस् तव ॥  
क्षयावहेषु दोषेषु  
वार्यमाणो मयाऽरमत् ॥  
दशग्रीवंऽहमेतस्मादत्यजं न तु विद्विषन् ॥  
परस्वान्यार्जयन् नारीरन्यदीयाः परामृशत् ॥  
व्यजिघृक्षत् सुरान् नित्यं प्रामाद्यद् गुणिनां हिते ॥  
आशङ्कत सुहृद्बन्धूनवृद्धान् बह्वमन्यत ॥  
दोषैररमतैभिस् ते पिताऽत्यज्यत यैर् मया ॥  
ततोरुष्यदनर्दच् च द्विविंशतिभिरेव च ॥  
शरैरताडयद् बन्धुं पञ्चविंशतिभिर् नृपम् ॥  
रावणिस् तस्य सौमित्रिरमथ्नाच् चतुरो हयान् ॥  
सागरथिं चाऽलुनाद् बाणैरभनक् स्यन्दनं तथा ॥  
सौमित्रिमकिरद् बाणैः परितो रावणिस् ततः ॥  
तावस्फावयतां शाक्तिं बाणांश् चाऽकिरतां मुहुः ॥  
वारुणं लक्ष्मणोऽक्षिप्यदक्षिपद् रौद्रमिन्द्रजित् ॥  
ते परस्परमासाद्य शस्त्रे नाशमगच्छताम् ॥  
आसुरं राक्षसः शस्त्रं ततो घोरं व्यसर्जयत् ॥  
तस्मान् निरपतद् भूरि शिलाशूलेष्टिमुद्गरम् ॥  
माहेश्वरेण सौमित्रिरस्तभ्नात् तत् सुदुर्जयम् ॥  
ततो रौद्रसमायुक्तं माहेन्द्रं लक्ष्मणोऽस्मरत् ॥  
तेनागम्यत घोरेण शिरश् चाऽह्रियत द्विषः ॥  
अतुष्यन्नमराः सर्वे प्राहृष्यन् कपियूथपाः ॥  
पर्यष्वजत सौमित्रिं मूर्ध्न्यजिघ्रच् च राघवः ॥  
अरोदीद् राक्षसाऽनीकमरोदन् नृभुजां पतिः ॥  
मैथिल्यै चाऽशपद्धन्तुं तां प्राक्रमत चातुरः ॥  
अयुक्तमिदम् त्यन्ये तमाप्ताः प्रत्यवारयन् ॥  
न्यरुन्धंश् चाऽस्य पन्थानं बन्धुता शुचमारुणत् ॥  
आस्फायताऽस्य वीरत्वममर्षश् चाऽप्यतायत ॥  
रावणस्य ततः सैन्यं समस्तमयुयुत्सयत् ॥  
अग्नीनवरिवस्यंश् च ते ऽनमस्यंश् च शङ्करम् ॥  
द्विजानप्रीणयन् शान्त्यै यातुधाना भवद्भियः ॥  
परितः पर्यवाद् वायुराज्यगन्धिर् मनोरमः ॥  
अश्रूयत स पुण्याहः स्वस्तिघोषः समुच्चरन् ॥  
योद्धारोऽबिभरुः शान्त्यै साऽक्षतं वारि मूर्धभिः ॥  
रत्नानि चाऽददुर् गाश् च समवाञ्छन्नथाशिषः ॥  
अदिहंश् चन्दनैः शुभ्रैर् विचित्रं समवस्त्रयन् ॥  
अधारयन् स्रजः कान्ता वर्म चाऽन्येऽदधुर् द्रुतम् ॥  
समक्ष्णुवत शस्त्राणि प्रामृजन् खड्गसंहतीः ॥  
गजादीनि समारोहन् प्रातिष्ठन्ता थ सत्वराः ॥  
अपूरयन् नभः शब्दो बलसंवर्तसम्भवः ॥  
अपूर्यन्त च दिग्भागास् तुमुलैस् तूर्यनिस्वनैः ॥  
आसीद् द्वारेषु सङ्घट्टो रथाऽश्वद्विपरक्षसाम् ॥  
समहाननिमित्तैश् च समभूयत भीषणैः ॥  
कपयोऽबिभयुस् तस्मिन्नभञ्जंश् च महाद्रुमान् ॥  
प्रोदखायन् गिरींस् तूर्णमगृह्णंश् च महाशिलाः ॥  
ततः समभवद् युद्धं प्राहरन् कपिराक्षसाः ॥  
अन्योन्येनाऽभ्यभूयन्त विमर्दमसहन्त च ॥  
प्रावर्धत रजो भौमं तद् व्याश्नुत दिशो दश ॥  
परात्मीयविवेकं च प्रामुष्णात् कपिरक्षसाम् ॥  
ततोऽद्विषुर् निरालोके  
स्वेभ्योऽन्येभ्यश् च राक्षसाः ॥  
अद्विषन् वानराश् चैव  
वानरेभ्योऽपि निर्दयाः ॥  
अघुरंस् ते महाघोरमश्च्योतन्नथ शोणितम् ॥  
समपद्यत रक्तेन समन्तात् तेन कर्दमः ॥  
गम्भीराः प्रावहन् नद्यः समजायन्त च ह्रदाः ॥  
वृद्धं च तद् रजोऽशाम्यत् समवेद्यन्त च द्विषः ॥  
ततोऽचित्रीयताऽस्त्रौघैर्  
धनुश् चाऽधूनयन् महत् ॥  
रामः समीहितं तस्य  
नाऽचेतन् स्वे न चाऽपरे ॥  
छिन्नानैक्षन्त भिन्नांश् च समन्ताद् रामसायुकैः ॥  
क्रुष्टं हाहेति चाऽशृण्वन् न च रामं न्यरूपयन् ॥  
अभिनच् छत्रुसङ्घातानक्षुणद् वाजिकुञ्जरम् ॥  
अपिनट् च रथाऽनीकं न चाऽज्ञायत सञ्चरन् ॥  
दश दन्तिसहस्राणि रथिनां च महात्मनाम् ॥  
चतुर्दश सहस्राणि सारोहाणां च वाजिनाम् ॥  
लक्षे च द्वे पदातीनां राघवेण धनुर्भृता ॥  
अनीयन्ताष्टमे भागे दिवसस्य परिक्षयम् ॥  
यमलोकमिवाऽग्रथ्नाद्  
रुद्राक्रीडमिवाऽकरोत् ॥  
शैलैरिवाऽचिनोद् भूमिं  
बृहद्भी राक्षसैर् हतैः ॥  
अस्तुवन् देवगन्धर्वा व्यस्मयन्त प्लवङ्गमाः ॥  
कपीन्द्रेऽतन्यत प्रीतिः पौलस्त्योऽमन्यताऽद्भुतम् ॥  
राक्षस्यः प्रारुदन्नुच्चैः प्राजुगुप्सन्त रावणम् ॥  
अमुह्यद् बालवृद्धं च समरौदितरो जनः ॥  
सर्वतश् चाऽभयं प्राप्नोन्  
नैच्छन् नृभ्यस् तु रावणः ॥  
फलं तस्येदमभ्यायाद्  
दुरुक्तस्येति चाऽब्रुवन् ॥  
ततोऽधावन् महाघोरं रथमास्थाय रावणः ॥  
अक्ष्मायत मही गृध्राः समारार्यन्त भीषणाः ॥  
मेघाः सविद्युतोऽवर्षंश् चेलक्नोपं च शोणितम् ॥  
अवान् भीमा नभस्वन्तः प्रारुवन्नशिवाः शिवाः ॥  
आटाट्यताऽवमत्याऽसौ  
दुर्निमित्तानि संयुगे ॥  
अधुनोद् धनुरस्त्रौघैः  
प्रौर्णोनूयत विद्विषः ॥  
व्यनाशयंस् ततः शत्रून् सुग्रीवाऽस्ता महीभृतः ॥  
ततो व्यरसदग्लायदध्य्शेत महीतलम् ॥  
आश्च्योतद् रुधिरं तोयमलसच् चाऽति विह्वलम् ॥  
अशीयत नृमांसाऽदां बलं सुग्रीवबाधितम् ॥  
विरूपाक्षस् ततो क्रीडत् सङ्ग्रामे मत्तहस्तिना ॥  
मुष्टिनाऽदालयत् तस्य मूर्धानं वानराऽधिपः ॥  
अचूर्णयच् च यूपाक्षं शिलया तदनन्तरम् ॥  
सङ्क्रुद्धो मुष्टिनाऽतुभ्नादङ्गदोऽलं महोदरम् ॥  
ततोऽकुष्णाद् दशग्रीवः  
क्रुद्धः प्राणान् वनौकसाम् ॥  
अगोपायच् च रक्षांसि  
दिशश् चाऽरीनभाजयत् ॥  
आलोकयत् स काकुत्स्थमधृष्णोद् घोरमध्वनत् ॥  
धनुरभ्रमयद् भीममभीषयत विद्विषः ॥  
आस्कन्दल् लक्ष्मणं बानैरत्यक्रामच् च तं द्रुतम् ॥  
राममभ्यद्रवज् जिष्णुरस्कुनाच् चेषुवृष्टिभिः ॥  
अपौहद् बाणवर्षं तद् भल्लै रामो निराकुलः ॥  
प्रत्यस्कुनोद् दषग्रीवं शरैराशीविषोपमैः ॥  
मण्डलान्याटतां चित्रमच्छित्तां शस्त्रसंहतीः ॥  
जगद् विस्मापयेतां तौ न च वीरावसीदताम् ॥  
व्योम प्राचिनुतां बाणैः क्ष्मामक्ष्मापयतां गतैः ॥  
अभित्तां तूर्णमन्योन्यं शिक्षाश् चाऽतनुतां मुहुः ॥  
समाधत्ता सुरं शस्त्रं राक्षसः क्रूरविक्रमः ॥  
तदक्षरन् महासर्पान् व्याघ्रसिंहांश् च भीषणान् ॥  
न्यषेधत् पावकाऽस्त्रेण रामस् तद् राक्षसस् ततः ॥  
अदीव्यद् रौद्रमत्युग्रं मुसलाद्यगलत् ततः ॥  
गान्धर्वेण न्यविद्यत् तत्  
क्षितीन्द्रो ऽथ नराऽशनः ॥  
सर्वमर्मसु काकुत्स्थ-  
मौम्भत् तीक्ष्णैः शिलीमुखैः ॥  
ततस् त्रिशिरसं तस्य  
प्रावृश्चल् लक्ष्मणो ध्वजम् ॥  
अमथ्नात् सारथिं चाशु  
भूरिभिश् चाऽतुदच्छरैः ॥  
अश्वान् विभीषनोऽतुभ्नात्  
स्यन्दनं चाऽक्षिणोद् द्रुतम् ॥  
नाऽक्षुभ्नाद् राक्षसो भ्रातुः  
शक्तिं चोदवृहद् गुरुम् ॥  
तामापतन्तीं सौमित्रिस् त्रिधाऽकृन्तच्छिलीमुखैः ॥  
अशब्दायन्त पश्यन्तस् ततः क्रुद्धो निशाचरः ॥  
अष्टघण्टां महाशक्तिमुदयच्छन् महत्तराम् ॥  
रामाऽनुजं तयाऽविध्यत् स महीं व्यसुराश्रयत् ॥  
राघवस्याऽभृशायन्त सायकास् तैरुपद्रुतः ॥  
ततस् तूर्णं दशग्रीवो रणक्ष्मा पर्यशेषयत् ॥  
सस्फुरस्योदकर्षच् च सौमित्रेः शक्तिमग्रजः ॥  
असिञ्चदोषधीस् ता याः समानीता हनूमता ॥  
उदजीवत् सुमित्राभूर्  
भ्राता श्लिष्यत तमायतम् ॥  
सन्यङ् मूर्धन्युपाशिङ्घ-  
दपृच्छच् च निरामयम्। ॥  
ततः प्रोदसहन् सर्वे योद्धुमभ्यद्रवत् परान् ॥  
अकृच्छ्रायत च प्राप्तो रथेनाऽन्येनऽरावणः ॥  
भूमिष्ठस्याऽसमं युद्धं रथस्थेनेति मातलिः ॥  
आहरद् रथमत्युग्रं सशस्त्रं मघवा ज्ञया ॥  
सोऽध्यष्ठीयत रामेण शस्त्रं पाशुपतं ततः ॥  
निरास्यत दशास्यस् तच्छक्राऽस्त्रेणाजयन् नृपः ॥  
ततः शतमहस्रेण रामः प्रौर्णोन् निशाचरम् ॥  
बाणानामक्षिणोद् धुर्यान् सारथिं चाऽदुनोद् द्रुतम् ॥  
अदृश्यन्ताऽनिमित्तानि  
प्राह्वलत् क्षितिमण्डलम् ॥  
रावणः प्राहिणोच्छूलं  
शक्तिं चैन्दीं महीपतिः ॥  
ताभ्यामन्योन्यमासाद्य समवाप्यत संशमः ॥  
लक्षेण पत्रिणां वक्षः क्रुद्धो रामस्य राक्षसः ॥  
अस्तृणादधिकं रामस् ततोऽदेवत सायकैः ॥  
अक्लाम्यद्रावणस् तस्य सूतो रथमनाशयत् ॥  
राक्षसोऽतर्जयत् सूतं पुनश् चाऽढौकयद् रथम् ॥  
निरास्येतामुभौबाणानुभौ धुर्यानविध्यताम् ॥  
उभावकृन्ततां केतूनाव्यथेतामुभौ न तौ ॥  
अदीप्येतामुभौ धृष्णू प्रायुञ्जातां च नैपुणम् ॥  
उभौ मायां व्यतायेतां वीरौ नाऽश्राम्यतामुभौ ॥  
मण्डलानि विचित्राणि क्षिप्रमाक्रामतामुभौ ॥  
न चोभावप्यलक्ष्येतां यन्तारावाहतामुभौ ॥  
स्यन्दनौ समपृच्येतामुभयोर् दीप्तवाजिनौ ॥  
ततो मायामयान् मूर्ध्नो राक्षसोऽप्रथयद्रणे ॥  
रामेणैकशतं तेषां प्रावृश्च्यत शिलीमुखैः ॥  
समक्षुभ्नन्नुदन्वन्तः प्राकम्पन्त महीभृतः ॥  
सन्त्रासमबिभः शक्रुः प्रैङ्खच्च क्षुभिता क्षितिः ॥  
ततो मातलिना शस्त्रमस्मर्यत महीपतेः ॥  
वधाय रावणस्योग्रं स्वयम्भूर् यदकल्पयत् ॥  
नभस्वान् यस्य वाजेषु फले तिग्मांशुपावकौ ॥  
गुरुत्वं मेरुसङ्काशं देहः सूक्ष्मो वियन्मयः ॥  
राजितं गारुडैः पक्षैर् विश्वेषां घाम तेजसाम् ॥  
स्मृतं तद् रावणं भित्त्वा सुघोरं भुव्यशाययत् ॥  
आबध्नन् कपिवदनानि सम्प्रसादं  
प्राशंसत् सुरसमितिर् नृपं जिताऽरिम् ॥  
अन्येषां विगतपरिप्लवा दिगन्ताः  
पौलस्त्योऽजुषत शुचं विपन्नबन्धुः ॥  
व्यश्नुते स्म ततः शोको नाभिसम्बन्धसम्भवः ॥  
विभीषणमसावुच्चै रोदिति स्म दशाननम् ॥  
भूमौ शेते दशग्रीवो महार्हशयनोचितः ॥  
नेक्षते विह्वलं मां च न मे वाचं प्रयच्छति ॥  
विपाकोऽयं दशग्रीव ! सन्दृष्टोऽनागतो मया ॥  
त्वं तेनाऽभिहितः पथ्यं किं कोपं न नियच्छसि ॥  
भजन्ति विपदस् तूर्णमतिक्रामन्ति सम्पदः ॥  
तान् मदान् नाऽवतिष्ठन्ते ये मते न्यायवादिनाम् ॥  
अपथ्यमायतौ लोभादामनन्त्यनुजीविनः ॥  
प्रियं शृणोति यस् तेभ्यस् तमृच्छन्ति न सम्पदः ॥  
प्राज्ञास् तेजस्विनः सम्यक् पश्यन्ति च वदन्ति च ॥  
तेऽवज्ञाता महाराज ! क्लाम्यन्ति विरमन्ति च ॥  
लेढि भेषजवन् नित्यं यः पथ्यानि कटून्यपि ॥  
तदर्थं सेवते चा प्तान् कदाचिन् न स सीदति ॥  
सर्वस्य जायते मानः स्वहिताच् च प्रमाद्यति ॥  
वृद्धौ भजति चाऽपथ्यं नरो येन विनश्यति ॥  
द्वेष्टि प्रायो गुणेभ्यो यन् न च स्निह्यति कस्यचित् ॥  
वैरायते महद्भिश् च शीयते वृद्धिमानपि ॥  
समाश्वसिमि केनाऽहं कथं प्राणिमि दुर्गतः ॥  
लोकत्रयपतिर् भ्राता यस्य मे स्वपिति क्षितौ ॥  
अहो जागर्ति कृच्छ्रेषु दैवं यद् बलभिज्जितः ॥  
लुठ्यन्ति भूमौ क्लिद्यन्ति बान्धवा मे स्वपन्ति च ॥  
शिवाः कुष्णन्ति मांसानि  
भूमिः पिबति शोणितम् ॥  
दशग्रीवसनाभीनां  
समदन्त्यामिषं खगाः ॥  
येन पूतक्रतोर् मूर्ध्नि स्थीयते स्म महाहवे ॥  
तस्याऽपीन्द्रजितो दैवाद् ध्वाङ्क्षैः शिरसि लीयते ॥  
स्वर्भानुर् भास्करं ग्रस्तं निष्टीवति कृताऽह्निकः ॥  
अभ्युपैति पुनर् भूतिं रामग्रस्तो न कश्चन ॥  
त्वमजानन्निदं राजन्नीडिषे स्म स्वविक्रमम् ॥  
दातुं नेच्छसि सीतां स्म विषयाणां च नेशिषे ॥  
मन्त्रे जातु वदन्त्यज्ञास् त्वं तानप्यनुमन्यसे ॥  
कथं नाम भवांस् तत्र नाऽवैति हितमात्मनः ॥  
अपृष्टो नु ब्रवीति त्वां मन्त्रे मातामहो हितम् ॥  
न करोमीतिपौलस्त्य ! तदा मोहात् त्वमुक्तवान् ॥  
त्वं स्म वेत्थ महाराज ! यत् स्माह न विभीषनः ॥  
पुरा त्यजति यत् क्रुद्दो मां निराकृत्य संसदि ॥  
हविर् जक्षिति निःशङ्को मखेषु मधवानसौ ॥  
प्रवाति स्वेच्छया वायुरुद्गच्छति च भास्करः ॥  
धनानामीशते यक्षा यमो दाम्यति राक्षसान् ॥  
तनोति वरुणः पाशमिन्दुनोदीयतेऽधुना ॥  
शाम्यत्यृतुसमाहारस् तपस्यन्ति वनौकसः ॥  
नो नमस्यन्ति ते बन्धून् वरिवस्यन्ति नाऽमराः ॥  
श्रीर् निष्कुष्यति लङ्कायां विरज्यन्ति समृद्धयः ॥  
न वेद तन् न यस्याऽस्ति मृते त्वयि विपर्ययः ॥  
शक्तिं संस्वजते शक्रो गोपायति हरिः श्रियम् ॥  
देववन्द्यः प्रमोदन्ते चित्रीयन्ते घनोदयाः ॥  
बिभ्रत्यस्त्राणि साऽमर्षा  
रणकाम्यन्ति चाऽमराः ॥  
चकासति च मांसाऽदां  
तथारन्ध्रेषु जाग्रति ॥  
चञ्चूर्यतेऽभितो लङ्कामस्मांश् चाऽप्यतिशेरते ॥  
भूमयन्ति स्वसामर्थ्यं कीर्तिं नः कनयन्ति च ॥  
दिशो व्यष्नुवते दृप्तास्  
त्वत्कृतां जहति स्थितिम् ॥  
क्षोदयन्ति च नः क्षुद्रा  
हसन्ति त्वां विपद्गतम् ॥  
शमं शमं नभस्वन्तः पुनन्ति परितो जगत् ॥  
उज्जिहीषे महाराज ! त्वं प्रशान्तो न किं पुनः ॥  
प्रोर्णोति शोकस् चित्तं मे  
सत्वं संशाम्यतीव मे  
प्रमार्ष्टि दुःखमालोकं  
मुञ्चाम्यूर्जं त्वया विना ॥  
केन संविद्रतेनाऽन्यस् त्वत्तो बान्धववत्सलः ॥  
विरौमि शून्ये प्रोर्णौमि कथं मन्युसमुद्भवम् ॥  
रोदिम्यनाथमात्मानं बन्धुना रहितस् त्वया ॥  
प्रमाणं नोपकाराणामवगच्छामि यस्य ते ॥  
नेदानीं शक्रयक्षेन्द्रौ बिभीतो न दरिद्रितः ॥  
न गर्वं जहितो दृप्तौ न क्लिश्नीतो दशानन ! ॥  
त्वयाऽपि नाम रहिताः  
कार्याणि तनुमो वयम् ॥  
कुर्मश् च जीविते बुद्धिं  
धिक् तृष्णां कृतनाशिनीम् ॥  
तृणेह्मि देहमात्मीयं  
त्वं वाचं न ददासि चेत् ॥  
द्राघयन्ति हि मे शोकं  
स्मर्यमाणा गुणास् तव ॥  
उन्मुच्य स्रजमात्मीयां  
मां स्रजयति को हसन् ॥  
नेदयत्यासनं को मे  
को हि मे वदति प्रियम् ॥  
न गच्छामि पुरा लङ्का-  
मायुर् यावद् दधाम्यहम् ॥  
कदा भवति मे प्रीतिस्  
त्वां पश्यामि न चेदहम् ॥  
ऊर्ध्वं म्रिये मुहूर्ताद्धि  
विह्वलः क्षतबान्धवः ॥  
मन्त्रे स्म हितमाख्यामि  
न करोमि तवाऽप्रियम् ॥  
अन्तःपुराणि पौलस्त्यं पौराश् च भृशदुःखिताः ॥  
संश्रुत्य स्माऽभिधावन्ति हतं रामेण संयुगे ॥  
मूर्धजान् स्म विलुञ्चन्ति  
क्रोशन्ति स्माऽतिविह्वलम् ॥  
अधीयन्त्युपकाराणां  
मुहुर् भर्तुः प्रमन्यु च ॥  
रावणस्य नमन्ति स्म पौराः सास्रा रुदन्ति च ॥  
भाषते स्म ततो रामो वचः पौलस्त्यमाकुलम्?? ॥  
दातुः स्थातुर् द्विषां मूर्ध्नि यष्टुस् तर्पयितुः पितॄन् ॥  
युद्धाऽभग्नाविपन्नस्य किं दशास्यस्य शोचसि ॥  
बोभवीति न सम्मोहो व्यसने स्म भवादृशाम् ॥  
किं न पश्यसि सर्वोऽयं जनस् त्वामवलम्बते ॥  
त्वमर्हसि भ्रातुरनन्तराणि  
कर्तुं जनस्याऽस्य च शोकभङ्गम् ॥  
धुर्ये विपन्ने त्वयि राज्यभारो  
मज्जत्यनूढः क्षणदाचरेन्द्र ! ॥  
अपमन्युस् ततो वाक्यं पौलस्त्यो राममुक्तवान्??॥  
अशोच्योऽपि व्रजन्नस्तं सनाभिर् दुनुयान् न किम् ॥  
तं नो देवा विधेयासुर् येन रावणवद् वयम् ॥  
सपत्नांश् चऽधिजीयास्म सङ्ग्रामे च मृषीमहि ॥  
क्रियेरंश् च दशास्येन  
यथाऽन्येनाऽपि नः कुले ॥  
देवद्यञ्चो नराऽहारा  
न्यञ्चश्च द्विषतां गणाः ॥  
स एव घारयेत् प्राणानीदृशे बन्धुविप्लवे ॥  
भवेदाश्वासको यस्य सुहृच्छक्तो भवादृशः ॥  
म्रियेयोर्ध्वं मुहूर्ताद्धि न स्यास् त्वं यदि मे गतिः ॥  
आशंसा च हि नः प्रेते जीवेमदशमूर्धनि ॥  
प्रकुर्याम वयं देशे गर्ह्यां तत्र कथं रतिम् ॥  
यत्र विंशतिहस्तस्य न सोदर्यस्य सम्भवः ॥  
आमन्त्रयेत तान् प्रह्वान्  
मन्त्रिणोऽथ विभीषणः?? ॥  
गच्छेत त्वरितं लङ्कां  
राजवेश्म विशेत च ॥  
आददीध्वं महाऽर्हाणि तत्र वासांसि सत्वराः ॥  
उद्धुनीयात सत्केतून् निर्हरेताऽग्र्यचन्दनम् ॥  
मुञ्चेताकाशधूपांश्च ग्रथ्नीयात स्रजः शुभाः ॥  
आनयेताऽमितं दारु कर्पूराऽगुरुकुङ्कुमम् ॥  
उह्येरन् यज्ञ पात्राणि  
ह्रियेत च विभावसुः ॥  
भ्रियेत चाज्यमृत्विग्भिः  
कल्प्येत च समित्कुशम् ॥  
स्नानीयैः स्नापयेताशु रम्यैर् लिम्पेत वर्णकैः ॥  
अलङ्कुर्यात रत्नैश्च रावणाऽर्हैर् दशाननम् ॥  
वासयेत सुवासोभ्यां  
मेध्याभ्यां राक्षसाधिपम् ॥  
ऋत्विक् स्रग्विणमादध्यात्  
प्राङ्मूर्धानं मृगाऽजिने ॥  
यज्ञपात्राणि गोत्रेषु चिनुयाच् च यथाविधि ॥  
जुहुयाच् च हविर् वह्नौ गायेयुः साम सामगाः ॥  
गत्वाऽथ ते पुरीं लङ्कां  
कृत्वा सर्वं यथोदितम् ॥  
समीपेऽन्त्याहुतेः साऽस्राः  
प्रोक्तवन्तो विभीषणम्?? ॥  
कृतं सर्वं यथोद्दिष्टं कर्तुं वह्निजलक्रियाम् ॥  
प्रयतेथा महाराज ! सह सर्वैः स्वबन्धुभिः ॥  
अज्ञावन् नोत्सहेथास् त्वं  
धेया धीरत्वमच्युतम् ॥  
स्थेयाः कार्येषु बन्धूनां  
हेयाः शोकोद्भवं तमः ॥  
नाऽवकल्प्यमिदं ग्लायेद् यत् कृच्छ्रेषु भवानपि ॥  
न पृथग्जनवज् जातु प्रमुह्येत् पण्डितो जनः ॥  
यच्च यत्र भवांस् तिष्ठेत्  
तत्राऽन्यो रावणस्य न ॥  
यच्च यत्र भवान् सीदेन्  
महद्भिस् तद् विगर्हितम् ॥  
आश्चर्यं यच्च यत्र त्वां  
प्रब्रूयाम वयं हितम् ॥  
अपि साक्षात् प्रशिष्यास् त्वं  
कृच्छ्रेष्विन्द्रपुरोहितम् ॥  
कामो जनस्य??जह्यास् त्वं प्रमादं नैरृताऽधिप ! ॥  
उत द्विषोऽनुशोचेयुर् विप्लवे किमु बान्धवाः ॥  
स भवान् भ्रातृवद् रक्षेद् यथावदखिलं जनम् ॥  
न भवान् सम्प्रमुह्येच् चेदाश्वस्युश् च निशाचराः ॥  
ततः स गतवान् कर्तुं भ्रातुरग्निजलक्रियाम् ॥  
प्रोक्तवान् कृतकर्तव्यं वचो रामोऽथ राक्षसम् ॥  
अम्भांसि रुक्मकुम्भेन  
सिञ्चन् मूर्धि समाधिमान्?? ॥  
त्वं राजा रक्षसां लङ्का-  
मवेक्षेथा विभीषन ? ॥  
क्रुद्धाननुनयेः सम्यक्  
धनैर्लुब्धानुपार्जयेः ॥  
मानिनो मानयेः काले  
त्रस्तान् पौलस्त्य ! सान्त्वयेः ॥  
इच्छा मे परमा नन्देः कथं त्वं वृत्रशत्रुवत् ॥  
इच्छेद्धि सुहृदं सर्वो वृद्धिसंस्थं यतः सुहृत् ॥  
वर्धिषीष्टाः स्वजातेषु  
वध्यास् त्वं रिपुसंहतीः ॥  
भूयास् त्वं गुणिनां मान्यस्  
तेषां स्थेया व्यवस्थितौ ॥  
धेयास् त्वं सुहृदां प्रीतिं  
वन्दिषीष्ठा दिवौकसः ॥  
सोमं पेयाश् च हेयाश् च  
हिंस्रा हानिकरीः क्रियाः ॥  
अवसेयाश् च कार्याणि धर्मेण पुरवासिनाम् ॥  
अनुरागं क्रिया राजन् ! सदा सर्वगतं जने ॥  
घानिषीष्ट त्वया मन्युर् ग्राहिषीष्ट समुन्नतिः ॥  
रक्षोभिर् दर्शिषीष्ठास् त्वं द्रक्षीरन् भवता च ते ॥  
मन्युं वध्या भटवधकृतं बालवृद्धस्य राजन् !  
शास्त्राऽभिज्ञाः सदसि सुधियः सन्निधिं ते क्रियासुः  
संरंसीष्ठाः सुरमुनिगते वर्त्मनि प्राज्यधर्मे  
सम्भुत्सीष्ठाः सुनयनयनैर् विद्विषामीहितानि ॥  
समुपेत्य ततः सीतामुक्तवान् पवनात्मजः?? ॥  
दिष्ट्या वर्धस्व वैदेहि ! हतस् त्रैलोक्यकण्टकः ॥  
अनुजानीहि हन्यन्तां मयैताः क्षुद्रमानसाः ॥  
रक्षिकास् तव राक्षस्यो गृहाणैतासु मत्सरम् ॥  
तृण्हानि दुराचारघोररूपाशयक्रियाः ॥  
हिंस्रा भवतु ते बुद्धिरेतास् कुरु निष्ठुरम् ॥  
पश्चिमं करवामैतत् प्रियं देवि ! वयं तव ॥  
ततः प्रोक्तवती सीता वानरं करुणाशया ॥  
उपशाम्यतु ते बुद्धिः पिण्डनिर्वेशकारिषु ॥  
लघुसत्वेषु दोषोऽयं यत्कृतोनिहतोऽसकौ ॥  
न हि प्रेष्यवधं घोरं करवान्यस्तु ते मतिः ॥  
एधि कार्यकरस् त्वं मे गत्वा प्रवद राघवम् ॥  
दिदृक्षुर् मैथिली राम ! पश्यतु त्वाऽविलम्बितम्  
तथेति स प्रतिज्ञाय गत्वा राघवमुक्तवान् ॥  
उत्सुकानीयतां देवी काकुत्स्थकुलनन्दन ! ॥  
क्ष्मां लिखित्वा विनिश्वस्य स्वरालोक्य विभीषणम् ॥  
उक्तवान् राघवःसीतामानयाऽलङ्कृतामिति ॥  
गत्वा प्रणम्य तेनोक्ता मैथिली मधुरं वचः ॥  
जहीहि शोकां वैदेहि ! प्रीतये धेहि मानसम् ॥  
रावणे जहिहि द्वेषां जहाहि प्रमदावनम् ॥  
स्नाह्यनुलिम्प धूपाय  
निवस्स्वाविध्य च स्रजम् ॥  
रत्नान्यामुञ्च सन्दीप्ते  
हविर् जुहुधि पावके ॥  
अद्धि त्वं पञ्चगव्यं च  
छिन्धि संरोधजं तमः ॥  
आरोह शिबिकां हैमीं  
द्विषां जहि मनोरथान् ॥  
तृणेढु त्वद्वियोगोत्थां राजन्यानां पतिः शुचम् ॥  
भवतादधियुक्ता त्वमत ऊर्ध्वं स्ववेश्मनि ॥  
दीक्षस्व सह रामेण त्वरितं तुरगाऽध्वरे ॥  
दृश्यस्व पत्या प्रीतेन प्रीत्या प्रेक्षस्व राघवम् ॥  
अयं नियोगः पत्युस् ते कार्या नाऽत्र विचारणा ॥  
भूषयाऽङ्गं प्रमाणं चेद् रामं गन्तुं यतस्व च ॥  
मुदा संयुहि काकुत्स्थं  
स्वयं चा प्नूहि सम्पदम् ॥  
उपेह्यूर्ध्वं मुहूर्तात् त्वं  
देवि ! राघवसन्निधिम् ॥  
ऊर्ध्वं मुहूर्तादह्नोऽङ्ग ! स्वामिनी स्म भव क्षितेः ॥  
राजपत्नीनियोगस्थमनुशाधि पुरीजनम् ॥  
उत्तिष्ठस्व मते पत्युर् यतस्वाऽलङ्कृतौ तथा ॥  
प्रतिष्ठस्व च तं द्रष्टुं द्रष्टव्यं त्वं महीपतिम् ॥  
अनुष्ठाय यथादिष्टं नियोगं जनकात्मजा ॥  
ममारूढवती यानं पट्टांऽशुकवृतानना ॥  
लज्जाऽनता विसंयोगदुःखस्मरणविह्वला॥  
साऽस्रा गत्वाऽन्तिकं पत्युर् दीना रुदितवत्यसौ ॥  
प्राप्तचारित्र्यसन्देहस् ततस् तामुक्तवान् नृपः ॥  
इच्छामेना ददे सीते ! त्वामहं गम्यतामतः ॥  
रावणाऽङ्कपरिश्लिष्टा त्वं हृल्लेखकरी मम ॥  
मतिं बधान सुग्रीवे राक्षसेन्द्रं गृहाण वा ॥  
अशान भरताद् भोगान् लक्ष्मणं प्रवृणीष्व वा ॥  
कामाद् वा याहि मुच्यन्तामाशा रामनिबन्धनाः ॥  
क्व च ख्यातो रघोर् वंशः क्व तं परगृहोषिता ॥  
अन्यस्मै हृदयं देहि नाऽनभीष्टे घटामहे ॥  
यथेष्टं चर वैदेहि ! पन्थानः सन्तु ते शिवाः ॥  
कामास् तेऽन्यत्र तायन्तां विशङ्कां त्यज मद्गताम् ॥  
ततः प्रगदिता वाक्यं मैथिलाऽभिजना नृपम्?? ॥  
स्त्रीसामान्येन सम्भूता शङ्का मयि विमुच्यताम् ॥  
दैवाद् बिभीहि काकुत्स्थ !  
जिह्रीहि त्वं तथा जनात् ॥  
मिथ्या मामभिसङ्क्रुध्य-  
न्नवशां शत्रुणा हृताम् ॥  
चेतसस् त्वयि वृत्तिर् मे शरीरं रक्षसा हृतम् ॥  
विदाङ्कुर्वन्तु सम्यञ्चो देवाः सत्यमिदं वचः ॥  
त्वं पुनीहि पुनीहीति पुनन् वायो ! जगत्??त्रयम् ॥  
चरन् देहेषु भूतानां विद्धि मे बुद्धिविप्लवम् ॥  
खमट द्यामटाऽटोर्वीमित्यटन्त्योऽतिपावनाः ॥  
यूयमापो ! विजानीत मनोवृत्तिं शुभां मम ॥  
जगन्ति धत्स्व धत्स्वेति दधती त्वं वसुन्धरे ! ॥  
अवेहि मम चारित्रं नक्तन्दिवमविच्युतम् ॥  
रसान् संहर दीप्यस्व ध्वान्तं जहि नभो भ्रम ॥  
इतीहमानस् तिग्मांऽशो ! वृत्तं ज्ञातुं घटस्व मे ॥  
स्वर्गे विद्यस्व भुव्यास्व भुजङ्गनिलये भव ॥  
एवं वसन् ममा काश ! सम्बुध्यस्व कृताऽकृतम् ॥  
चितां कुरु च सौमित्रे ! व्यसनस्याऽस्य भेषजम् ॥  
रामस् तुष्यतु मे वाऽद्य पापां प्लुष्णातु वाऽनलः ॥  
राघवस्य मतेनाऽथ लक्ष्मणेनाचितां चिताम् ॥  
दृष्ट्वा प्रदक्षिणीकृत्य रामं प्रगदिता वचः ॥  
प्रवपाणि वपुर् वह्नौ रासाऽहं शाङ्किता त्वया ॥  
सर्वे विदन्तु शृण्वन्तु भवन्तः स प्लवङ्गमाः ॥  
मां दुष्टां ज्वलितवपुः प्लुषाण वह्ने !  
संरक्ष क्षतमलिनां सुहृद् यथा वा ॥  
एषाऽहं क्रतुषु वसोर् यथा ज्यधारा  
त्वां प्राप्ता विधिवदुदीर्णदीप्तिमालम् ॥  
समुत्क्षिप्य ततो वह्निर् मैथिलीं राममुक्तवान् ॥  
काकुत्स्थ ! दयितां साध्वीं त्वमाशङ्किष्यथाः कथम् ॥  
ना भविष्यदियं शुद्धा यद्यपास्यमहं ततः ॥  
न चैनां पक्षपातो मे धर्मादन्यत्र राघव ! ॥  
अपि तत्ररिपुः सीतां नाऽर्थयिष्यत दुर्मतिः ॥  
क्रूरं जात्ववदिष्यच् च जात्वस्तोष्यच्छ्रियं स्वकाम् ॥  
सङ्कल्पं नाऽकरिष्यच् च तत्रेयं शुद्धमानसा ॥  
सत्याऽमर्षमवाप्स्यस् त्वं रामः सीतानिबन्धनम् ॥  
त्वयाऽद्रक्ष्यत किं नाऽस्याः  
शीलं संवसता चिरम् ॥  
अदर्शिष्यन्त वा चेष्टाः  
कालेन बधुना न किम् ॥  
यावज्जिवमशोचिष्यो नाऽहास्यश् चेदिदं तमः ॥  
भानुरप्यपतिष्यत् क्ष्मामक्षोभिष्यत चेदियम् ॥  
समपत्स्यत राजेन्द्र ! स्त्रैणं यद्यत्र चापलम् ॥  
लोकपाला इहा यास्यंस् ततो नाऽमी कलिद्रुहः ॥  
आश्चर्यं यच्च यत्र स्त्री कृच्छ्रेऽवर्त्स्यन् मते तव ॥  
त्रासादस्यां विनष्टायां किं किमालप्स्यथाः फलम् ॥  
यत्र यच्चाऽमरिष्यत् स्त्री साध्वसाद् दोषवर्जिता ॥  
तदसूयारतौ लोके तस्या वाच्या स्पदं मृषा ॥  
अमन्त्स्य भवान् यद्वद् तथैव च पिता तव ॥  
ना गमिष्यद् विमानस्थः साक्षाद् दशरथो नृपः ॥  
नाऽकल्प्स्यत् सन्निधिं स्थानुः  
शूली वृषभवाहनः ॥  
अन्वभाविष्यताऽन्येन  
मैथिली चेत् पतिव्रता ॥  
आनन्दयिष्यदागम्य कथं त्वामरविन्दसत् ॥  
राजेन्द्र ! विश्वसूर् धाता चारित्र्ये सीतया क्षते ॥  
प्रणमन् ब्रह्मणा प्रोक्तो राजकाऽधिपतिस् ततः ॥  
ना शोत्स्यन् मैथिली लोके नाचरिष्यदिदं यदि ॥  
नाऽमोक्ष्याम वयं शङ्का-  
मिहाधास्यन् न चेद् भवान् ॥  
किं वा चित्रमिदं युक्तं  
भवान् यदकरिष्यत ॥  
प्रावर्तिष्यन्त चेष्टाश् चेद्याथातथ्यवत् तव ॥  
अनुशास्ये त्वया लोके रामाऽवर्त्स्यंस्तरां ततः ॥  
प्राणमन्तम् ततो राममुक्तवानिति शङ्करः ॥  
किं नारायणमात्मानं नाऽभोत्स्यत भवानजम् ॥  
को न्योऽकर्त्स्यदिह प्राणान्  
दृप्तानां च सुरद्विषाम् ॥  
को वा विश्वजनीनेषु  
कर्मसु प्राघटिष्यत ॥  
दैत्यक्षये महाराज ! यच्च यत्राऽघटिष्यथाः ॥  
समाप्तिं जातु तत्रापि किं नाऽनेष्यस् त्वमीहितम् ॥  
तातं प्रसाद्य कैयेय्या भरताय प्रपीडितम् ॥  
सहस्रचक्षुषं रामो निनंसुः परिदृष्टवान् ॥  
प्रेता वरेण शक्रस्य प्राणन्तः कपयस् ततः ॥  
सञ्जाताः फलिना नम्ररोचिष्णुद्रुमसद्रवः ॥  
भ्रमर कुला कुलोल्बणसुगन्धिपुष्पतरुस्  
तरुणमधूकसम्भवपिशङ्गिततुङ्गशिखः  
शिखरशिलाऽन्तरालपरिकॢप्तजलाऽवसरः  
सरसफलश्रियं स विततान सुवेलगिरिः ॥  
संवाद्भिः सकुसुमरेणुभिः समीरै-  
रानम्रैर् बहुफलधारिभिर् वनाऽन्तैः ॥  
श्च्योतद्भिर् मधुपटलैश् च वानराणाम्  
आप्यानो रिपुवधसम्भवः प्रमोदः ॥  
आयान्त्यः स्वफलभरेण भङ्गुरत्वं  
भृङ्गालीनिचयचिता लतास् तरूणाम् ॥  
सा मोदाः क्षितितलसंस्थिताऽवलोप्या  
भोक्तॄणां ष्रममदयं न नीतवत्यः ॥  
ततो रामो हनूमन्तमुक्तवान् हृष्टमानसम् ॥  
अयोध्यां श्वः प्रयातासि कपे ! भरतपालिताम् ॥  
गाधितासे नभो भूयः स्फुटन्मेघघटावलि ॥  
ईक्षितासेऽम्भसां पत्युः पयः शिशिरशीकरम् ॥  
सेवितासे प्लवङ्ग ! त्वं महेन्द्राऽद्रेरधित्यकाः ॥  
व्युत्क्रान्तवर्त्मनो भानोः सहज्योत्स्नाकुमुद्वतीः ॥  
चन्दनद्रुमसञ्च्छन्ना निराकृतहिमश्रथाः ॥  
दर्शितारस् त्वया ताश् च मलयोपत्यकाः शुभाः ॥  
प्रतन्व्यः कोमला विन्ध्ये सहितारः स्यदं न ते ॥  
लताः स्तबकशालिन्यो मधुलेहिकुलाकुलाः ॥  
द्रष्टासि प्रीतिमानारात् सखिभिः सह सेविताम् ॥  
सपक्षपातं किष्किन्धां पूर्वक्रीडां स्मरन् मुहुः ॥  
त्वया सन्दर्शितारौ ते माल्यवद्दण्डकावने ॥  
उपद्रुतश् चिरं द्वन्द्वैर् ययोः क्लिशितवानहम् ॥  
आप्तारौ भवता रम्यावाश्रमौ हरिणा कुलौ ॥  
पुण्योदकद्विजाकीर्णौ सुतीक्ष्णशरभङ्गयोः ॥  
अतिक्रान्ता त्वया रम्यं दुःखमत्रेस् तपोवनम् ॥  
पवित्रचित्रकूटेऽद्रौ त्वं स्थातासि कुतूहलात् ॥  
ततः परं भरद्वाजो भवता दर्शिता मुनिः ॥  
द्रष्टारश् च जनाः पुन्या यामुनाऽम्बुक्षतांऽहसः ॥  
स्यन्त्वा स्यन्त्वा दिवः शम्भोर्-  
मूर्ध्नि स्कन्त्वा भुवं गताम् ॥  
गाहितासेऽथ पुण्यस्य  
गङ्गां मूर्तिमिव द्रुताम् ॥  
तमसाया महानीलपाषाणसदृशत्विषः ॥  
वनाऽन्तात् बहु मन्तासे नागराक्रीडशाखिनः ॥  
नगरस्त्रीस्तनन्यस्तधौतकुङ्कुमपिञ्जराम् ॥  
विलोक्य सरयूं रम्यां गन्ताऽयोध्या त्वया पुरी ॥  
आनन्दितारस् त्वां दृष्ट्वा  
प्रष्टारश् चावयोः शिवम् ॥  
मातरः सह मैथिल्या  
तोष्टा च भरतः परम् ॥  
आख्यातासि हतं शत्रुमभिषिक्तं विभीषणम् ॥  
सुग्रीवं चाऽर्जितं मित्रं सर्वांश् चागामुकान् द्रुतम् ॥  
गन्तारः परमां प्रीतिं पौराः ष्रुत्वा वचस् तव ॥  
ज्ञात्वैतत् सम्मुखीनश् च समेता भरतो ध्रुवम् ॥  
गते त्वयि पथाऽनेन वयमप्यंहितास्महे ॥  
लब्धाहेऽहं धृतिं प्राप्ते भूयो भवति सम्मुखे ॥  
गते तस्मिन् गृहीताऽर्थे रामः सुग्रीवराक्षसौ ॥  
उक्तवान् श्वोऽभिगन्तास्थो युवां सह मया पुरम् ॥  
द्रष्टास्थस् तत्र तिस्रो मे  
मातॄस् तुष्टऽन्तरात्मनः ॥  
आन्त्यन्तीनं सखित्वं च  
प्राप्तास्थो भरता श्रयम् ॥  
नैवं विरहदुःखेन वयं व्याघानितास्महे ॥  
श्रमो नुभविता नैवं भवद्भ्यां च वियोगजः ॥  
एवं युवां मम प्रीत्यै कल्प्तास्थः कपिराक्षसौ ! ॥  
गन्तुं प्रयतितासाथे प्रातः सह मया यदि ॥  
उत्कवन्तौ ततो रामं वचः पौलस्त्यवानरौ ॥  
अनुग्रहोऽयं काकुत्स्थ ! गन्तास्वो यत् त्वया सह ॥  
अनुमन्तास्वहे नावां भवन्तं विरहं त्वया ॥  
अपि प्राप्य सुरेन्द्रत्वं किं नु प्रत्तं त्वया स्पदम् ॥  
ततः कथाभिः समतीत्य दोषा-  
मारुह्य सैन्यैः सह पुष्पकं ते ॥  
सम्प्रस्थिता वेगवशादगाधं  
प्रक्षोभयन्तः सलिलं पयोधेः ॥  
सेतुं महेन्द्रं मलयं सविन्ध्यं  
समाल्यवन्तं गिरिमृष्यमूकम् ॥  
सदण्डकाऽरण्यवातीं च पम्पां  
रामः प्रियायाः कथयन् जगाम ॥  
एते ते मुनिजनमण्डिता दिगन्ताः  
शैलोऽयं लुलितवनः स चित्रकूटः ॥  
गङ्गेयं सुतनु! विशालतीररम्या  
मैथिल्या रघुतनयो दिशन् ननन्द ॥  
शिञ्जानभ्रमरकुलाकुलाऽग्रपुष्पाः  
शीताऽम्भःप्रविलयसम्प्लवाऽभिलीनाः ॥  
एते ते सुतनु ! पुरीजनोपभोग्या  
दृश्यन्ते नयनमनोरमा वनाऽन्ताः ॥  
स्थानं नः पूर्वजानामियमधिकमसौ  
प्रेयसी पूरयोध्या  
दूरादालोक्यते या हुतविविधहविः-  
प्रीणिताऽशेषदेवा ॥  
सोऽयं देशो रुदन्तं पुरजनमखिलं  
यत्र हित्वा प्रयातौ  
आवां सीते ! वनाऽन्तं सह धृतधृतिना  
लक्ष्मणेन क्षपाऽन्ते ॥  
तूर्याणामथ निःस्वनेन सकलं  
लोकं समापूरयन्  
विक्रान्तैः करिणां गिरीन्द्रसदृशां  
क्ष्मां कम्पयन् सर्वतः ॥  
सा नन्दाऽश्रुविलोचनः प्रकृतिभिः  
सार्धं सहाऽन्तः पुरः  
सम्प्राप्तो भरतः समारुतिरलं  
नम्रः समं मातृभिः ॥  
अथ ससम्भ्रमपौरजना वृतो  
भरतपाणिधृतोज्ज्वलचामरः ॥  
गुरुजनद्विजबन्द्यभिनन्दितः  
प्रविशति स्म पुरं रघुनन्दनः ॥  
प्रविधाय धृतिं परां जनानां  
युवराजं भरतं ततोऽभिषिच्य ॥  
जघटे तुरगाऽध्वरेण यष्टुं  
कृतसम्भारविधिः पतिः प्रजानाम् ॥  
इदमधिगतमुक्तिमार्गचित्रं  
विवदिषतां वदतां च सन्निबन्धात् ॥  
जनयति विजयं सदा जनानां  
युधि सुसमाहितमैश्वरं यथाऽस्त्रम् ॥  
दीपतुल्यः प्रबन्धोऽयं शब्दलक्षणचक्षुषाम् ॥  
हस्ताऽमर्ष इवाऽन्धानां भवेद् व्याकरणादृते ॥  
व्याख्यागम्यमिदं काव्य-  
मुत्सवः सुधियामलम् ॥  
हता दुर्मेघसश् चाऽस्मिन्  
विद्वत्प्रियतया मया ॥  
काव्यमिदं विहितं मया वलभ्यां  
श्रीधरसेननेरन्द्रपालितायाम् ॥  
कीर्तिरतो भवतान् नृपस्य तस्य  
  
