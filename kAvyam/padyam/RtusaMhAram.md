श्री श्री कृष्णाय नमः ॥  
प्रचण्डसूर्यः स्पृहणीयचन्द्रमाः  
सदावगाहक्षतवारिसञ्चयः ।  
दिनान्तरम्योऽभ्युपशान्तमन्मथो  
निदाघकालः समुपागतः प्रिये ॥१॥  
निशाः शशाङ्कक्षतनीलराजयः  
क्वचिद्विचित्रं जलयन्त्रमन्दिरम् ।  
मणिप्रकाराः सरसं च चन्दनं  
शुचौ प्रिये यान्ति जनस्य सेव्यताम् ॥२॥  
सुवासितं हर्म्यतलं मनोरमं  
प्रियामुखोच्छ्वासविकम्पितं मधु ।  
सुतन्त्रि गीतं मदनस्य दीपनं  
शुचौ निशीथेऽनुभवन्ति कामिनः ॥३॥  
नितम्बबिम्बैः सुदुकूलमेखलैः  
स्तनैः सहाराभरणैः सचन्दनैः ।  
शिरोरुहैः स्नानकषायवासितैः  
स्त्रियो निदाघं शमयन्ति कामिनाम् ॥४॥  
नितान्तलाक्षारसरागलोहितैर्  
नितम्बिनीनां चरणैः सुनूपुरैः ।  
पदे पदे हंसरुतानुकारिभिर्  
जनस्य चित्तं क्रियते समन्मथम् ॥५॥  
पयोधराश्चन्दनपङ्कचर्च्छितास्  
तुषारगौरार्पितहारशेखराः ।  
नितम्बदेशाश्च सहेममेखलाः  
प्रकुर्वते कस्य मनो न सोत्सुकम् ॥६॥  
समुद्गतस्वेदचिताङ्गसन्धयो  
विमुच्य वासांसि गुरूणि साम्प्रतम् ।  
स्तनेषु तन्वंशुकमुन्नतस्तना  
निवेशयन्ते प्रमदाः सयौवनाः ॥७॥  
सचन्दनाम्बुव्यजनोद्भवानिलैः  
सहारयष्टिस्तनमण्डलार्पितैः ।  
सवल्लकीकाकलिगीतनिः स्वनैः  
प्रबुध्यते सुप्त इवाद्य मन्मथः ॥८॥  
सितेषु हर्म्येषु निशासु योषितां  
सुखप्रसुप्तानि मुखानि चन्द्रमाः ।  
विलोक्य निर्यन्त्रणमुत्सुकश्चिरं  
निशाक्षये याति ह्रियेव पाण्डुताम् ॥९॥  
असह्यवातोद्धतरेणुमण्डला  
प्रचण्डसूर्यातपतापिता मही ।  
न शक्यते द्रष्टुमपि प्रवासिभिः  
प्रियावियोगानलदग्धमानसैः ॥१०॥  
मृगाः प्रचण्डातपतापिता भृशं  
तृषा महत्या परिशुष्कतालवः ।  
वनान्तरे तोयमिति प्रधाविता  
निरीक्ष्य भिन्नाञ्जनसन्निभं नभः ॥११॥  
सविभ्रमैः सस्मितजिह्मवीक्षितैर्  
विलासवत्यो मनसि प्रसङ्गिनाम् ।  
अनङ्गसन्दीपनमाशु कुर्वते  
यथा प्रदोषाः शशिचारुभूषनाः ॥१२॥  
रवेर्मयूखैरभितापितो भृशं  
विदह्यमानः पथि तप्तपांशुभिः ।  
अवाङ्मुखो जिह्मगतिः श्वसन्मुहुः  
फणी मयूरस्य तले निषीदति ॥१३॥  
तृषा महत्या हतविक्रमोद्यमः  
श्वसन्मुहुर्भूरिविदारिताननः ।  
न हन्त्यदूरेऽपि गजान्मृगाधिपो  
विलोलजिह्वश्चलिताग्रकेशरः ॥१४॥  
विशुष्ककण्ठाहतशीकराम्बसो  
गभिस्तभिर्भानुमतोऽभितापिताः ।  
प्रवृद्धतृष्णोपहता जलार्थिनो  
न दन्तिनः केशरिणोऽपि बिभ्यति ॥१५॥  
हुताग्निकल्पैः सवितुर्मरीचिभिः  
कलापिनः क्लान्तशरीरचेतसः ।  
न भोगिनं घ्नन्ति समीपवर्तिनं  
कलापचक्रेषु निवेशिताननम् ॥१६॥  
सभद्रमुस्तं परिपाण्डुकर्दमं  
सरः खनन्नायतपोत्रमण्डलैः ।  
प्रदीप्तभासा रविणा वितापितो  
वराहयूथो विशतीव भूतलम् ॥१७॥  
विवस्वता तीक्ष्णतरांशुमालिना  
सपङ्कतोयात्सरसोऽभितापितः ।  
उत्प्लुत्य भेकः तृषितस्य भोगिनः  
फणातपत्रस्य तले निषीदति ॥१८॥  
रविप्रभोद्भिन्नशिरोमणिप्रभो  
विलोलजिह्वाह्वयलीढमारुतः ।  
विषाग्निसूर्यातपतापितः फणी  
न हन्ति मण्डूककुलं तृषाकुलः ॥१९॥  
समुद्धृताशेषमृणालजालकं  
विपन्नमीनं द्रुतभीतसारसम् ।  
परस्परोत्पीडनसंहतैर्गजैः  
कृतं सरः सान्द्रविमर्दकर्दमम् ॥२०॥  
सफेणलालावृतवक्त्रसम्पुटं  
विनिर्गतालोहितजिह्वमुन्मुखम् ।  
तृषाकुलं निः सृतमद्रिगह्वराद्  
गवेषमाणं महिषीकुलं जलम् ॥२१॥  
पटुतरवनदाहात्प्लुष्टशष्पप्ररोहाः  
परुषपवनवेगात्क्षिप्तसंशुष्कपर्णाः ।  
दिनकरपरितापात्क्षीणतोयाः समन्ताद्  
विदधति भयमुच्चैर्वीक्ष्यमाणा वनान्ताः ॥२२॥  
श्वसिति विहगवर्गः शीर्णपर्णद्रुमस्थः  
कपिकुलमुपयाति क्लान्तमद्रेर्निकुञ्जम् ।  
भ्रमति गवययूथः सर्वतः तोयमिच्छन्  
शरभकुलमजिह्मं प्रोद्धरत्यम्बु कूपात् ॥२३॥  
विकचनवकुसुम्भस्वच्छसिन्दूरभासा  
प्रबलपवनवेगोद्धूतवेगेन तूर्णम् ।  
तरुविटपलताग्रालिङ्गनव्याकुलेन  
दिशि दिशि परिदग्धा भूमयः पावकेन ॥२४॥  
ध्वनति पवनविद्धः पर्वतानां दरीषु  
स्फुटति पटुनिनादः शुष्कवंशस्थलीषु ।  
प्रसरति तृणमध्ये लब्धवृद्धिः क्षणेन  
क्षपयति मृगवर्गं प्रान्तलग्नो दवाग्निः ॥२५॥  
बहुतर इव जातः शाल्मलीनां वनेषु  
स्फुरति कनकगौरः कोटरेषु द्रुमाणाम् ।  
परिणतदलशाखादुत्पतत्याशु वृक्षाद्  
भ्रमति पवनधूतः सर्वतोऽग्निर्वनान्ते ॥२६॥  
गजगवयमृगेन्द्रा वह्निसन्तप्तदेहाः  
सुहृद इव समेता द्वन्द्वभावं विहाय ।  
हुतवहपरिखेदादाशु निर्गत्य कक्षाद्  
विपुलपुलिनदेशां निन्नगामाश्रयन्ते ॥२७॥  
कमलवनचिताम्बुः पाटलामोदरम्यः  
सुखसलिलनिषेकः सेव्यचन्द्रांशुजालः ।  
व्रजतु तव निदाघः कामिनीभिः समेतो  
निशि सुललितगीतैर्हर्म्यपृष्टे सुखेन ॥२८॥  
सशीकराम्बोधरमत्तकुञ्जरः  
तडित्पताकोऽशनिशब्दमर्दलः ।  
समागतो राजवदुद्धतध्वनिर्  
घनागमः कामिजनप्रियः प्रिये ॥१॥  
नितान्तनीलोत्पलपत्रकान्तिभिः  
क्वचित् प्रभिन्नाञ्जनरागसन्निभैः ।  
क्वचित् सगर्भप्रमदास्तनप्रभैः  
समाचितं व्योम घनैः समन्ततः ॥२॥  
तृषाकुलैश्चातकपक्षिणां कुलैः  
प्रयाचिताः तोयभरावलम्बिनः ।  
प्रयान्ति मन्दं बहुवारिवर्षिणो  
वलाहकाः श्चोत्रमनोहरस्वनाः ॥३॥  
वलाहकाश्चाशनिशब्दभीषणाः  
सुरेन्द्रचापं दधतः तडिद्गुणम् ।  
सतीक्ष्णधारापतनोग्रसायकाः  
तुदन्ति चेतो नितरां प्रवासिनाम् ॥४॥  
प्रभिन्नवैदूर्यनिभैस्तृणाङ्कुरैः  
समाचिता प्रोत्थितकन्दलीदलैः ।  
विभाति कण्ठे वररत्नभूषिता  
वराङ्गनेव क्षितिरिन्द्रगोपकैः ॥५॥  
सदा मनोज्ञं सुरतोत्सवोत्सुकं  
विकीर्णविस्तीर्णकलापशोभितम् ।  
सविभ्रमालिङ्गनचुम्बनाकुलं  
प्रवृद्धनृत्यं कुलमद्य वर्हिणाम् ॥६॥  
निपातयन्त्यः परितः तटद्रुमान्  
प्रवृद्धवेगाः सलिलैरनिर्मलैः ।  
स्त्रियः प्रदुष्टा इव जातविभ्रमाः  
प्रयान्ति नद्यस्त्वरितं पयोनिधिम् ॥७॥  
तृणोड्गमैरुद्धतकोमलाङ्कुरैश्  
चितानि नीलैर्हरिणीमुखक्षतैः ।  
वनानि रम्याणि हरन्ति मानसं  
विभूषितान्युद्गतपल्लवद्रुमैः ॥८॥  
विलोलनेत्रोत्पलशोभिताननैर्  
मृगैः समन्तादुपजातसाध्वसैः ।  
समाचिता सैकतिनी वनस्थली  
समुत्सुकत्वं प्रकरोति चेतसः ॥९॥  
सुतीक्ष्णमुच्चै रसतां पयोमुचां  
घनान्धकारावृतशर्वरीष्वपि ।  
तडित्प्रभादर्शितमार्गभूमयः  
प्रयान्ति रागादभिसारिकाः स्त्रियः ॥१०॥  
पयोधरैर्भीमगभीरनिः स्वनैर्  
ध्वनद्भिरुद्वेजितचेतसो भृशम् ।  
कृत्वापराधानपि योषितः प्रियान्  
परिष्वजन्ते शयने निरन्तरम् ॥११॥  
विलोचनेन्दीवरवारिविन्दुभिर्  
निषिक्तबिम्बाधरचारुपल्लवाः ।  
निरस्तमाल्याभरणानुलेपनाः  
स्थिता निराशाः प्रमदाः प्रवासिनाम् ॥१२॥  
विपाण्डवं कीटरजस्तृणान्वितं  
भुजङ्गवद्वक्रगतिप्रसर्पितम् ।  
ससाध्वसैर्भेककुलैर्विलोकितं  
प्रयाति निम्नाभिमुखं नवोदकम् ॥१३॥  
प्रफुल्लपत्रां नलिनीं समुत्सुकां  
विहाय भृङ्गाः श्रुतिहारिनिः स्वनाः ।  
पतन्ति मुढाः शिखिनां प्रनृत्यतां  
कलापचक्रेषु नवोत्पलाशयाः ॥१४॥  
वनद्विपानां नवतोयदस्वनैर्  
मदान्वितानां ध्वनतां मुहुर्मुहुः ।  
कपोलदेशा विमलोत्पलप्रभाः  
सभृङ्गयूथैर्मदवारिभिश्चिताः ॥१५॥  
सतोयनम्राम्बुदचुम्बितोपलाः  
समाचिताः प्रश्रवणैः समन्ततः ।  
प्रवृत्तनृत्यैः शिखिभिः समाकुलाः  
समुत्सुकत्वं जनयन्ति भूधराः ॥१६॥  
कदम्बसर्जार्जुननीपकेतकान्  
विकम्पयंस्तत्कुसुमाधिवासितः ।  
सशीकराम्भोधरसङ्गशीतलः  
समीरणः कं न करोति सोत्सुकम् ॥१७॥  
शिरोरुहैः श्रोणितटावलम्बिभिः  
कृतावतंसैः कुसुमैः सुगन्धिभिः ।  
स्तनैः सहारैर्वदनैः सशीधुभिः  
स्त्रियो रतिं सञ्जनयन्ति कामिनाम् ॥१८॥  
वहन्ति वर्षन्ति नदन्ति भान्ति  
ध्यायन्ति नृत्यन्ति समाश्रयन्ति ।  
नद्यो घना मत्तगजा वनान्ताः  
प्रियाविहीनाः शिखिनः प्लवङ्गाः ॥१९॥  
तडिल्लताः शक्रधनुर्विभूषिताः  
पयोधरास्तोयभरावलम्बिनः ।  
स्त्रियः स्वकाञ्चीमणिकुन्दलोज्ज्वला  
हरन्ति चेतो युगपत्प्रवासिनाम् ॥२०॥  
मालाः कदम्बनवकेशरकेतकीनां  
आयोजिताः शिरसि बिभ्रति योषितोऽद्य ।  
कर्णान्तरेषु ककुभद्रुममञ्जरीभिः  
श्रोत्रानुकूलरचितानवतंसकांश्च ॥२१॥  
कालागुरुप्रचुरचन्दनचर्चिताङ्ग्यः  
पुष्पावतंससुरभीकृतकेशपाशाः ।  
श्रुत्वा ध्वनिं जलमुचां त्वरितं प्रदोषे  
शय्यागृहं गुरुगृहात्प्रविशन्ति नार्यः ॥२२॥  
कुवलयदलनीलैरुन्नतैः तोयनम्रैर्  
मृदुपवनविधूतैर्मन्दमन्दं चलद्भिः ।  
अपहृतं इव चेतस्तोयदैः सेन्द्रचापैः  
पथिकजनबधूनां तद्वियोगक्षतानाम् ॥२३॥  
मुदित इव कटम्बैर्जातपुष्पैः समन्तात्  
पवनचलितशाखैः शाखिभिर्नृत्यतीव ।  
हसितमिव विधत्ते सूचिभिः केतकीनां  
नवसलिलनिषेकाच्छान्ततापो वनान्तः ॥२४॥  
शिरसि बकुलमालां मालतीभिः समेतां  
कुसुमितनवपुष्पैर्यूथिकाकुद्मलैश्च ।  
विकचनवकदम्बैः कर्णपूरं बधूनां  
रचयति जलदौघः कान्तवत्कल एषः ॥२५॥  
दधति कुचयुगाग्रैरुन्नतैर्हारयष्टिं  
प्रतनुसितदुकूलान्यायतैः श्रोणिबिम्बैः ।  
नवजलकणसेकादुन्नतां रोमराजीं  
त्रिबलिवलितशोभां मध्यदेशैश्च नार्यः ॥२६॥  
नवजलकणसङ्गाच्छीततां आदधानः  
कुसुमभरनतानां लासकः पादपानाम् ।  
जनितसुरभिगन्धः केतकीनां रजोभिर्  
अपहरति नभस्वान्प्रोषितानां मनांसि ॥२७॥  
जलभरनमितानामाश्रयोऽस्माकमुच्चैर्  
अयमिति जलसेकैः तोयदाः तोयनम्राः ।  
अतिशयपरुषाभिर्ग्रीष्मवाह्नेः शिखाभिः  
समुपजनिततापं ह्लादयन्तीव विन्ध्यम् ॥२८॥  
बहुगुणरमणीयो योषितां चित्तहारी  
तरुविटपलतानां बान्धवो निर्विकारः ।  
जलदसमय एषः प्राणिनां प्राणभूतो  
दिशतु तव हितानि प्रायसो वाञ्चितानि ॥२९॥  
काशांशुका विकचपद्ममनोज्ञवक्त्रा  
सोन्मादहंसरुतनूपुरनादरम्या ।  
आपक्वशालिललितानतगात्रयष्टिः  
प्राप्ता शरन्नवबधूरिव रम्यरूपा ॥१॥  
काशैर्मही शिशिरदीधितिनो रजन्यो  
हंसैर्जलानि सरितां कुमुदैः सरांसि ।  
सप्तच्छदैः कुसुमभारनतैर्वनान्ताः  
शुक्लीकृताण्युपवनानि च मालतीभिः ॥२॥  
चञ्चन्मनोज्ञसफरीरसनाकलापाः  
पर्यन्तसंस्थितसिताण्डजपङ्क्तिहाराः ।  
नद्यो विशालपुलिनोरुनितम्बबिम्बा  
मन्दं प्रयान्ति समदाः प्रमदा इवाद्य ॥३॥  
व्योम क्वचिद्रजतशङ्खमृणालगौरैः  
त्यक्ताम्भुभिर्लघुतया शतशः प्रयातैः ।  
उत्प्रेक्ष्यते पवनवेगचलैः पयोदै  
राजेव चामरशतैरभिवीज्यमानः ॥४॥  
भिन्नाञ्जनप्रचयकान्ति नभो मनोज्ञं  
बन्धूकपुष्परजसारुणिता च भूमिः ।  
वप्राश्च पक्वकलमावृतभूमिभागा  
उत्कण्टयन्ति न मनो भुवि कस्य यूनः ॥५॥  
मन्दानिलाकुलितचारुविशालशाखः  
पुष्पोद्गमप्रचयकोमलपल्लवाग्रः ।  
मत्तद्विरेफपरिपीतमधुप्रसेकश्  
चित्तं विदारयति कस्य न कोविदारः ॥६॥  
तारागणप्रचुरभूषणमुद्वहन्ती  
मेघोपरोधपरिमुक्तशशाङ्कवक्त्रा ।  
ज्योत्स्नादुकूलममलं रजनी दधाना  
वृद्धिं प्रयात्यनुदिनं प्रमदेव बाला ॥७॥  
कारण्डवाननविघट्टितवीचिमालाः  
कादम्बसारसकुलाकुलतीरदेशाः ।  
कुर्वन्ति हंसविरुतैः परितो जनस्य  
प्रीतिं मनोज्ञकमलारुणिताश्च नद्यः ॥८॥  
नेत्रोत्सवो हृदयहारिमरीचिमालः  
प्रह्लादकः शिशिरशीकरवारिवर्षी ।  
पत्युर्वियोगविषदिग्धशरक्षतानां  
चन्द्रो दहत्यनुदिनं तनुमङ्गनानाम् ॥९॥  
आकम्पयन् फलभरानतशालिजालं  
आनर्तयंस्तरुवरान् कुसुमावनाम्रान् ।  
उत्फुल्लपङ्कजवनां नलिनीं विधुन्वन्  
यूनां मनश्चलयति प्रसभं नभस्वान् ॥१०॥  
सोन्मादहंसमिथुनैरुपशोभितानि  
स्वच्छानि फुल्लकमलोत्पलभूषितानि ।  
मन्दप्रचारपवनोद्गतवीचिमालान्य्  
उत्कण्ठयन्ति हृदयं सहसा सरांसि ॥११॥  
नष्टं धनुर्बलभिदो जलदोदरेषु  
सौदामिनी स्फुरति नाद्य वियत्पताका ।  
धुन्वन्ति पक्षपवनैर्न नभो वलाकाः  
पश्यन्ति नोन्नतमुखा गगनं मयूराः ॥१२॥  
नृत्यप्रयोगरहितान् शिखिनो विहाय  
हंसानुपैति मदनो मधुरप्रगीतान् ।  
त्यक्त्वा कदम्बकुटजार्जुनसर्जनीपान्  
सप्तच्छदानुपगता कुसुमोद्गमश्रीः ॥१३॥  
शेफालिकाकुसुमगन्धमनोहराणि  
शाखास्थिताण्डजकुलप्रतिनादितानि ।  
पर्यन्तसंस्थितमृगीनयनोत्पलानि  
प्रोत्कण्ठयन्त्युपवनानि मनांसि पुंसाम् ॥१४॥  
कह्लारपद्मकुमुदानि मुहुर्विधुन्वन्  
तत्सङ्गमादधिकशीतलतां उपेतः ।  
सोत्कां करोति वनितां पवनः प्रभाते  
पत्रान्तलग्नतुहिनाम्बुविधूयमानः ॥१५॥  
सम्पन्नशालिनिचयावृतभूतलानि  
सुष्टुस्थितप्रचुरगोकुलशोभितानि ।  
हंसैश्च सारसकुलैः प्रतिनादितानि  
सीमान्तराणि जनयन्ति जनप्रमोदम् ॥१६॥  
हंसैर्जिता सुललिता गतिरङ्गनानां  
अम्भोरुहैर्विकसितैर्मुखचन्द्रकान्तिः ।  
नीलोत्पलैर्मदचलानि विलोचनानि  
भ्रूविभ्रमाश्च सरितां तनुभिस्तरङ्गैः ॥१७॥  
श्यामा लताः कुसुमभारनतप्रबालाः  
स्त्रीणां हरन्ति धृतभूषणबाहुकान्तिम् ।  
दन्तावभासविशदस्मितवक्त्रकान्तिं  
साशोकपुष्परचिता नवमालती च ॥१८॥  
केशान्नितान्तघननीलविकुञ्चिताग्रान्  
आपूरयन्ति वनिता नवमालतीभिः ।  
कर्णेषु च प्रचलकाञ्चनकुण्डलेषु  
नीलोत्पलानि विविधानि निवेशयन्ते ॥१९॥  
हारैः सचन्दनरसैः स्तनमण्डलानि  
श्रोणीतटं सुविपुलं रसनाकलापैः ।  
पादाम्बुजं कनकनूपुरशेखरैश्च  
नार्यः प्रहृष्टमनसोऽद्य विभूषयन्ति ॥२०॥  
स्फुटकुमुदचितानां राजहंसस्थितानां  
मरकतमणिभासा वारिणा भूषितानाम् ।  
श्रियमतिशयरूपां व्योम तोयाशयानां  
वहति विगतमेघं चन्द्रतारावकीर्णम् ॥२१॥  
शरदि कुमुदसङ्गाद्वायवो वान्ति शीता  
विगतजलदवृन्दा दिग्विभागा मनोज्ञाः ।  
विगतकलुषमम्भः शालिपक्वा धरित्री  
विमलकिरणचन्द्रं व्योम ताराविचित्रम् ॥२२॥  
करकमलमनोज्ञाः कान्तसंसक्तहस्ताः  
वदनविजितचन्द्राः काश्चिदन्यास्तरुण्यः ।  
चितकुसुमसुगन्धि प्राविशन्तीव वेश्म  
प्रबलमदनहेतोः त्यक्तसङ्गीतरागाः ॥२३॥  
सुरतरसविलासात्सत्सखीभिः समेता  
असमरसविनोदं सूचयन्त्य प्रकामम् ।  
अनुपममुखरागा रात्रिमध्या विनोदं  
शरदि तरुणकान्ताः सूचयन्ति प्रमोदात् ॥२४॥  
दिवसकरमयूखैर्बोध्यमानं प्रभाते  
वरयुवतिमुखाभं पङ्कजं जृम्भतेऽद्य ।  
कुमुदमपि गतेऽस्तं लीयते चन्द्रबिम्बे  
हसितमिव बधूनां प्रोषितेषु प्रियेषु ॥२५॥  
असितनयनलक्ष्मीं लक्षयित्वोत्पलेषु  
क्वणितकनककाञ्चीं मत्तहंसस्वनेषु ।  
अधररुचिरशोभां बन्धुजीवे प्रियाणां  
पथिकजन इदानीं रोदिति भ्रान्तचित्तः ॥२६॥  
स्त्रीणां निधाय वदनेषु शशाङ्कलक्ष्मीं  
हास्ये विशुद्धवदने कुमुदाकरश्रीम् ।  
बन्धूककान्तिमधरेषु मनोहरेषु  
क्वापि प्रयाति सुभगा शरदागमश्रीः ॥२७॥  
विकचकमलवक्त्रा फुल्लनीलोत्पलाक्षी  
कुसुमितनवकाशा श्वेतवासोवसाना ।  
कुमुदरुचिरहासा कामिनीवोन्मदेयं  
उपदिशतु शरद्वश्चेतसां प्रीतिमग्र्याम् ॥२८॥  
नवप्रबालोद्गमशस्यरम्यः  
प्रफुल्ललोध्रः परिपक्वशालिः ।  
विलीनपद्मः प्रपतत्तुषारो  
हेमन्तकालः समुपागतोऽयम् ॥१॥  
मनोहरैः कुङ्कुमरागपिङ्गैः  
तुषारकुन्देन्दुनिभैश्च हारैः ।  
विलासिनीनां स्तनशालिनीनां  
नालङ्क्रियन्ते स्तनमण्डलानि ॥२॥  
न वाहुयुग्मेषु विलासिनीनां  
प्रयान्ति सङ्गं वलयाङ्गदानि ।  
नितम्बबिम्बेषु नवं दुकूलं  
तन्वंशुकं पीनपयोधरेषु ॥३॥  
काञ्चीगुणैः काञ्चनरत्नचित्रैर्  
न भूषयन्ति प्रमदा नितम्बान् ।  
न नूपुरैर्हंसरुतं भजद्भिः  
पादाम्बुजान्यम्बुजकान्तिभाञ्जि ॥४॥  
गात्राणि कालीयकचर्चितानि  
सपत्रलेखानि मुखाम्बुजानि ।  
शिरांसि कालागुरुधूपितानि  
कुर्वन्ति नार्यः सुरतोत्सवाय ॥५॥  
रतिश्रमक्लान्तविपाण्डुगण्डाः  
प्राप्ताश्च हर्षाभ्युदयं तरुण्यः ।  
हसन्ति नोचैर्दशनाग्रभिन्नान्  
प्रपीड्यमानानधरानवेक्ष्य ॥६॥  
पीनस्तनोरुस्थलभागशोभां  
आसाद्य तत्पीडनजातखेदः ।  
तृणाग्रलग्नैस्तुहिनैः पतद्भिर्  
आक्रन्दतीवोषसि शीतकालः ॥७॥  
प्रभूतशालिप्रसवैश्चितानि  
मृगाङ्गनायूथविभूषितानि ।  
मनोहरक्रौञ्चनिनादितानि  
सीमान्तराण्युत्सुकयन्ति चेतः ॥८॥  
प्रफुल्लनीलोत्पलशोभितानि  
शरारिकादम्बविघट्टितानि ।  
प्रसन्नतोयानि सशैवलानि  
सरांसि चेतांसि हरन्ति पुंसाम् ॥९॥  
पाकं व्रजन्ती हिमपातशीतैर्  
आधूयमाना सततं मरुद्भिः ।  
प्रिये प्रियङ्गुः प्रियविप्रयुक्ता  
विपाण्डुतां याति विलासिनीव ॥१०॥  
पुष्पासवामोदसुगन्धिवक्त्रो  
निः श्वासवातैः सुरभीकृताङ्गः ।  
परस्पराङ्गव्यतिसङ्गशायी  
शेते जनः कामशरानुविद्धः ॥११॥  
दन्तच्छदैर्दन्तविघातचिह्नैः  
स्तनैश्च पाण्यग्रकृताभिलेखैः ।  
संसूच्यते निर्दयमङ्गनानां  
रतोपभोगो नवयौवनानाम् ॥१२॥  
काचिद्विभूषयति दर्पणयुक्तहस्ता  
बालातपेषु वनिता वदनरविन्दम् ।  
दन्तच्छदं प्रियतमेन निपीतसारं  
दन्ताग्रभिन्नमपकृष्य निरीक्षते च ॥१३॥  
अन्याः प्रकामसुरतश्रमभिन्नदेहा  
रात्रिप्रजागरविपाटलनेत्रयुग्माः ।  
शय्यान्तरेषु लुलिताकुलकेशपाशा  
निद्रां प्रयान्ति मृदुसूर्यकराभितप्ताः ॥१४॥  
निर्माल्यदामपरिभूतमनोज्ञगन्धं  
मूर्ध्नीपनीय घननीलशिरोरुहान्ताः ।  
पीनोन्नतस्तनभरानतगत्रयष्ट्यः  
कुर्वन्ति केशरचनामपरास्तरुण्यः ॥१५॥  
अन्या प्रियेण परिभुक्तमवेक्ष्य गात्रं  
हर्षान्विता विरचिताधररागशोभा ।  
कुर्पासकं परिदधाति नवं नताङ्गी  
व्यालम्बिनी विलुलितालककुञ्चिताक्षी ॥१६॥  
अन्याश्चिरं सुरतकेलिपरिश्रमेण  
खेदं गताः प्रशिथिलीकृतगात्रयष्ट्यः ।  
सम्पीड्यमानविपुलोरुपयोधरार्त्ता  
अभ्यञ्जनं विदधति प्रमदाः सुशोभम् ॥१७॥  
बहुगुणरमणीयो योषितां चित्तहारी  
परिणतबहुशालिव्याकुलग्रामसीमः ।  
विनिपतिततुषारः क्रौञ्चनादोपनीतः  
प्रदिशतु हिमयुक्तः काल एषः प्रियं वः ॥१८॥  
प्ररुढशालिप्रचयावृतक्षितिं  
निद्रोत्थितक्रौञ्चनिनादशोभितम् ।  
प्रकामकामं प्रमदाजनप्रियं  
वरोरु कालं शिशिराह्वयं शृणु ॥१॥  
निरुद्धवातायनमन्दिरोदरं  
हुताशनो भानुमतो गभस्तयः ।  
गुरूणि वासांस्यबलाः सयौवनाः  
प्रयान्ति कालेऽद्य जनस्य सेव्यताम् ॥२॥  
न चन्दनं चन्द्रमरीचिशीतलं  
न हर्म्यपृष्ठं शरदिन्दुनिर्मलम् ।  
न वायवः सान्द्रतुषारशीतला  
जनस्य चित्तं रमयन्ति साम्प्रतम् ॥३॥  
तुषारसङ्घातनिपातशीतलाः  
शशाङ्कभाभिः शिशिरीकृताः पुनः ।  
विपाण्डुतारागणचारुभूषणा  
जनस्य सेव्या न भवन्ति रात्रयः ॥४॥  
गृहीतताम्बूलावलेपनस्रजः  
पुष्पासवामोदितवक्त्रपङ्कजाः ।  
प्रकामकालागुरुधूपवासिता  
विशन्ति शय्यागृहमुत्सुकाः स्त्रियः ॥५॥  
कृतापराधान् बहुशो वितर्जितान्  
सवेपथून् साध्वसमन्दचेतसः ।  
निरीक्ष्य भर्तॄन् सुरताभिलाषिणः  
स्त्रियोऽपराधान् समदा विसस्मरुः ॥६॥  
प्रकामकामैः सुरतैश्च निर्दयं  
निशासु दीर्घास्वतिपीडिताश्चिरम् ।  
भ्रमन्ति मन्दं श्रमखेदितोरवः  
क्षपावसाने नवयौवनाः स्त्रियः ॥७॥  
मनोज्ञकुर्पासकपीडितस्तनाः  
सरागकौशेयविभूषितोरवः ।  
निवेशितान्तः कुसुमैः शिरोरुहैर्  
विभूषयन्तीव हिमागमं स्त्रियः ॥८॥  
पयोधरैः कुङ्कुमरागपिञ्जरैः  
सुखोपसेव्यैर्नवयौवनोन्नतैः ।  
विलासिनीनां परिपीडितोरसः  
क्षपन्ति शीतं परिभूय कामिनः ॥९॥  
सुगन्धिनिः श्वासविकम्पितोत्पलं  
मनोहरं कामरतिप्रबोधनम् ।  
निशासु हृष्टाः सह कामिभिः स्त्रियः  
पिवन्ति मद्यं मदनीयमुत्तमम् ॥१०॥  
अपगतमदरागा योषिदेका प्रभाते  
कृतनिविडकुचाग्रा पत्युरालिङ्गनेन ।  
प्रियतमपरिभुक्तं वीक्ष्यमाणा स्वदेहं  
व्रजति शयनगेहाद्वस्त्रमाकर्षयन्ती ॥११॥  
अगुरुसुरभिधूपाशोभितं केशपाशं  
गलितकुसुममालं धुन्वती कुञ्जिताग्रम् ।  
त्यजति गुरुनितम्बा निम्ननाभिः सुमध्या  
ऽप्युषसि शयनवासः कामिनी कामशोभा ॥१२॥  
कनककमलकान्तैश्चारुताम्राधरोष्ठैः  
श्रवणतटनियुक्तैः पाटलोपान्तनेत्रैः ।  
उषसि वदनबिम्बैरंशसंसक्तकेशैः  
श्रिय इव गृहमध्ये संस्थिता योषितोऽद्य ॥१३॥  
पृथुजघनभरार्त्ताः किञ्चिदानम्रमध्याः  
स्तनभरपरिखेदान् मन्दमन्दं व्रजन्त्यः ।  
सुरतसमयवेशं नैशमन्त्यं विहाय  
दधति दिवसयोग्यं वेशमेताः तरुण्यः ॥१४॥  
नखपदरचिताग्रान्वीक्ष्यमाणाः स्तनान्तान्  
अधरकिशलयाग्नान् दन्तभिन्नान् स्पृशन्त्यः ।  
अभिमततरमोदं वर्णयन्त्यस्तरुण्यः  
सवितुरुदयकाले भूषयन्त्याननानि ॥१५॥  
प्रचुरगुडविकारः स्वादुशालीक्षुरम्यः  
प्रबलसुरतकेलिर्जातकन्दर्पदर्पः ।  
प्रियतमरहितानां चित्तसन्तापहेतुः  
शिशिरसमय एषः श्रेयसे वोऽस्तु नित्यम् ॥१६॥  
प्रफुल्लचूताङ्कुरतीक्ष्णशायको  
द्विरेफमालां विदधद्धनुर्गुणाम् ।  
मनांसि भेत्तुं सुरतप्रसङ्गिनां  
वसन्तयोधः समुपागतः प्रिये ॥१॥  
द्रुमाः सपुष्पाः सलिलं सपद्मं  
स्त्रियः सकामाः पवनः सुगन्धिः ।  
सुखाः प्रदोषा दिवसाश्च रम्याः  
सर्वं प्रिये चारुतरं वसन्ते ॥२॥  
वापीजलानां मणिमेखलानां  
शशाङ्कभासां प्रमदाजनानाम् ।  
चूतद्रुमाणां कुसुमानतानां  
तनोति सौभाग्यमयं वसन्तः ॥३॥  
स्तनेषु हाराः सितचन्द्रनार्द्रा  
मुखेषु ताम्बूलसुगन्धिवाताः ।  
प्रयान्ति निः शङ्कमनङ्गसौख्यं  
विलासिनीनां जघनेषु काञ्च्यः ॥४॥  
कुसुम्भरागारुणितैर्दुकूलैर्  
नितम्बबिम्बानि विलासिनीनाम् ।  
तन्वंशुकैः कुङ्कुमरागगौरैर्  
अलङ्क्रियन्ते स्तनमण्डलानि ॥५॥  
कर्णेषु योग्यं नवकर्णिकारं  
केशेषु नीलेष्वलकेष्वशोकम् ।  
शिखासु फुल्ला नवमल्लिकाश्च  
प्रयान्ति सङ्गं प्रमदा जनस्य ॥६॥  
सपत्रलेखेषु विलासिनीनां  
वक्त्रेषु हेमाम्बुरुहोपमेषु ।  
रत्यन्तरे मौक्तिकतुल्यरूपः  
स्वेदोद्रमो विस्तरतामुपैति ॥७॥  
उल्लासयन्त्यः श्लथबन्धनानि  
गात्राणि कन्दर्पसमाकुलानि ।  
समीपवर्त्तिष्वपि कामुकेषु  
समुत्सुका एव भवन्ति नार्यः ॥८॥  
तनूनि पाण्डूनि सुकम्पितानि  
मुहुर्मुहुर्जृम्भनतत्पराणि ।  
अङ्गान्यनङ्गः प्रमदाजनस्य  
करोत्यसौ प्रोषितभर्तृकस्य ॥९॥  
नेत्रेषु लोलो मदिरालसेषु  
गण्डेषु पाण्डुः कठिनः स्तनेषु ।  
मध्येषु नम्रो जघनेषु पीनः  
स्त्रीणामनङ्गो बहुधा स्थितोऽद्य ॥१०॥  
अङ्गानि निद्रालसितानि नित्यं  
वाक्यानि किञ्चिन्मदिरालसानि ।  
भ्रूक्षेपजिह्मानि विलोचनानि  
करोति कामः प्रमदाजनानाम् ॥११॥  
प्रियन्ङ्गुकालीयककुङ्कुमानि  
स्तनाङ्गरागेषु विचर्चितानि ।  
आसेव्यते चन्दनमङ्गनाभिर्  
मदालसाभिर्मृगनाभियुक्तम् ॥१२॥  
गुरूणि वासांसि विहाय तूर्णं  
तनूनि लाक्षारसरञ्जितानि ।  
सुगन्धिकालागुरुधूपितानि  
धत्ते जनः कामशरानुविद्धः ॥१३॥  
पुंस्कोकिलश्चूतरसेन मत्तः  
प्रियामुखं चुम्बति सादरोऽयम् ।  
गुञ्जत्द्विरेफोऽप्ययमम्बुजस्थः  
प्रियः प्रियायाः प्रकरोति चाठुम् ॥१४॥  
प्रबालताम्रस्तवकावनम्राश्  
चूतद्रुमाः पुष्पितचारुशाखाः ।  
कुर्वन्ति कान्ते पवनावधूताः  
समुत्सुकत्वं मनसोऽङ्गनानाम् ॥१५॥  
आमूलतो विद्रुमरागताम्राः  
सपल्लवं पुष्पचयं दधानाः ।  
कुर्वन्त्यशोका हृदयं सशोकं  
निरीक्ष्यमाणा नवयौवनानाम् ॥१६॥  
मत्तद्विरेफपरिचुम्बितचारुपुष्पा  
मन्दानिलाकुलितचारुमृदुप्रबालाः ।  
कुर्वन्ति कामिमनसां सहसोत्सुकत्वं  
बालातिमुक्तकलिकाः समवेक्ष्यमाणाः ॥१७॥  
कान्तामुखद्युतिमुषामचिरोद्गतानां  
शोभां परां कुरवकद्रुममञ्जरीनाम् ।  
हृष्टा प्रिये प्रियतमारहितस्य पुंसः  
कन्दर्पवाणनिकरैर्व्यथितं हि चेतः ॥१८॥  
आदीप्तवह्निसदृशैरपि पारिजातैः  
सर्वत्र किंशुकवनैः कुसुमावनम्रैः ।  
सद्यो वसन्तसमये समुपागते च  
रक्तांशुका नवबधूरिव भाति भूमिः ॥१९॥  
किं किंशुकैः शुकमुखच्छविभिर्न दग्धं  
किं कर्णिकारकुसुमैर्न कृतं मनोज्ञम् ।  
यत्कोकिलाः पुनरमी मधुरैर्वचोभिर्  
यूनां मनः सुवदने नियतं हरन्ति ॥२०॥  
पुंस्कोकिलैः कलवचोभिरुपात्तहर्षैः  
कूजद्भिरुन्मदकराणि वचांसि पुंसाम् ।  
लज्जान्वितं सविनयं हृदयं क्षणेन  
पर्याकुलं कुलगृहेऽपि कृतं बधूनाम् ॥२१॥  
आकम्पयन् कुसुमितां सहकारशाखां  
विस्तारयन् परभृतस्य वचांसि दिक्षु ।  
वायुर्विवाति हृदयानि हरन्नराणां  
नीहारपातविगमात्सुभगो वसन्ते ॥२२॥  
कुन्दैः सविभ्रमबधूहसितावदातैः  
संशोभितान्युपवनानि मनोहराणि ।  
चित्तं मुनेरपि हरन्ति निरस्तरागं  
प्रायेण रागमलिनानि मनांसि पुंसाम् ॥२३॥  
आलम्बिहेमरसनाः स्तनसक्तहाराः  
कन्दर्पदर्पशिथिलीकृतगात्रयष्ट्यः ।  
मासे मधौ मधुरकोकिलभृङ्गनादैर्  
नार्यो हरन्ति हृदयं प्रसभं नराणाम् ॥२४॥  
नानामनोज्ञकुसुमद्रुमपुष्पिताग्रान्  
हृष्टान्यपुष्टकुलशोभितसानुदेशान् ।  
शैलेयजालपरिणद्धशिलातलान्तान्  
दृष्ट्वा जनः क्षितिभृतो मदमेति सर्वः ॥२५॥  
नेत्रे निमीलयति रोदिति याति मोहं  
घ्राणं करेण विरुणद्धि विरौति चोच्चैः ।  
कान्तावियोगपरिखेदितचित्तवृत्तिर्  
दृष्ट्वा जनः कुसुमितान् सहकारवृक्षान् ॥२६॥  
समदमधुकराणां कोकिलानां च नादैः  
कुसुमितसहकारैः कर्णिकारैश्च रम्यैः ।  
इषुभिरिव सुतीक्ष्णैर्मानसं कामिनीनां  
तुदति कुसुमचापो मन्मथोद्दीपनाय ॥२७॥  
रुचिरकनककान्तं मुञ्चतः पुष्पवृन्दं  
मृदुपवनविधूतान् पुष्पितांश्चूतवृक्षान् ।  
अभिमुखमभिवीक्ष्य क्षामदेहोऽपि मार्गे  
मदनशरसुविद्धो मोहमेति प्रवासी ॥२८॥  
परभृतकलगीतैर्ह्लादिभिः सद्वचांसि  
स्मितदशनमयूखं कुन्दपुष्पप्रभाभिः ।  
करकिशलयकान्तिं पल्लवैर्विद्रुमाभैर्  
अभिभवति वसन्तः कामिनीनामिदानीम् ॥२९॥  
कनककमलकान्तैराननैः पाण्डुगण्डैर्  
उपनिहितसुहारैश्चन्दनार्द्रैः स्तनाग्रैः ।  
मदनजनितलासैः सालसैर्दृष्टिपातैर्  
मुनिवरमपि नार्यः कामयन्ते वसन्ते ॥३०॥  
मधुसुरभिमुखाब्जं लोचने लोलतारे  
नवकुरवकपूर्णः केशपाशो मनोज्ञः ।  
अतिगुरुकुचयुग्मं श्रोणिबिम्बं तथैव  
न भवति किमिदानीं योषितां ब्रूहि चारु ॥३१॥  
आकम्पितानि हृदयानि मनस्विनीनां  
वातैः प्रफुल्लसहकारकृताधिवासैः ।  
उत्कूजितैः परभृतस्य मदाकुलस्य  
श्रोत्रप्रियैर्मधुकरस्य च गीतशब्दैः ॥३२॥  
रम्यप्रदोषसमयः स्फुतचन्द्रभासः  
पुंस्कोकिलस्य विरुतं पवनः सुगन्धिः ।  
मत्तालियूथविरुतं निशि सीधुपानं  
सर्वं हि साधनमिदं कुसुमायुधस्य ॥३३॥  
नीलाशोकविकल्पिताधरमधुर्मत्तद्विरेफस्वनः  
कुन्दापीडविशुद्धदन्तनिकरः प्रोत्फुल्लपद्माननः ।  
चूतामोदसुगन्धिमन्दपवनः शृङ्गारदीक्षागुरुः  
  
