श्रीः ॥  
कादम्बरी ।  
मङ्गलाचरणम् ।  
रजोजुषे जन्मनि सत्त्ववृत्तये स्थितौ प्रजानां प्रलये तमःस्पृशे ।  
अजाय सर्गस्थितिनाशहेतवे त्रयीमयाय त्रिगुणात्मने नमः ॥  
जयन्ति बाणासुरमौलिलालिता दशास्यचूडामणिचक्रचुम्बिनः ।  
सुरासुराधीशशिखान्तशायिनो भवच्छिदस्त्र्यम्बकपादपांसवः ॥  
जयत्युपेन्द्रः स चकार दूरतो बिभत्सया यः क्षणलब्धलक्ष्यया ।  
दृशैव कोपारुणया रिपोरुरः स्वयं भयाद्भिन्नमिवास्रपाटलम् ॥  
नमामि भर्वोश्चरणाम्बुजद्वयं सशेखरैर्मौखरिभिः कृतार्च्चनम् ।  
समस्तसामन्तकिरीटवेदिकाविटङ्कपीठोल्लुठितारुणाङ्गुलि ॥  
सज्जनदुर्जनयोः स्तुतिनिन्दे ।  
अकारणाविष्कृतवैरदारुणादसज्जनात् कस्य भयं न जायते ।  
विषं महाहेरिव यस्य दुर्वचः सुदुःसहं सन्निहितं सदा मुखे ॥  
कटु क्वणन्तो मलदायकाः खलास्तुदन्त्यलं बन्धनशृङ्खला इव ।  
मनस्तु साधुध्वनिभिः पदे पदे हरन्ति सन्तो मणिनूपुरा इव ॥  
सुभाषितं हारि विशात्यधो गलान्न दुर्जनस्यार्करिपोरिवामृतम् ।  
तदेव धत्ते हृदयेन सज्जनो हरिर्महारत्नमिवातिनिर्मलम् ॥  
कथाप्रशंसा ।  
स्फुरत्कलालापविलासकोमला करोति रागं हृदि कौतुकाधिकम् ।  
रसेन शय्यां स्वयमभ्युपागता कथा जनस्याभिनवा वधूरिव ॥  
हरन्ति कं नोज्ज्वलदीपकोपमैर्नवैः पदार्थरुपपादिताः कथाः ।  
निरन्तरश्लेषघनाः सुजातयो महास्रजश्चम्पककुड्मलैरिव ॥  
कविवंशवर्णनम् ।  
बभूव वात्स्यायनवंशसम्भवो द्विजो जगद्गीतगुणोऽग्रणीः सताम् ।  
अनेकगुप्ताच्चितपादपङ्कजः कुबेरनामांश इव स्वयम्भुवः ॥  
उवास यस्य श्रुतिशान्तकल्मषे सदा पुरोडाशपवित्रिताधरे ।  
सरस्वती सोमकषायितोदरे समस्तशास्त्रस्मृतिबन्धुरे मुखे ॥  
जगुर्गृहेऽभ्यस्तसमस्तवाङ्मयैः ससारिकैः पञ्जरवत्तिभिः शुकैः ।  
निगृह्यमाणा वटवः पदे पदे यजूंषि सामानि च यस्य शङ्किताः ॥  
हिरण्यगर्भो भुवनाण्डकादिव क्षपाकरःक्षीरमहार्णवादिव ।  
अभूत् सुपर्णो विनतोदरादिव द्विजन्मनामर्थपतिः पतिस्ततः ॥  
विवृण्वतो यस्य विसारि वाङ्मयं दिने दिने शिष्यगणा नवा नवाः ।  
उषस्सु लग्नाः श्रवणेऽधिकां श्रियं प्रचक्रिरे चन्दनपल्लवा इव ॥  
विधानसम्पादितदानशोभितैः स्फुरन्महावीरसनाथमूर्त्तिभिः ।  
मखैरसङ्ख्यैरजयत् सुरालयं सुखेन यो यूपकरैर्गजैरिव ॥  
स चित्रभानुं तनयं महात्मनां सुतोत्तमानां श्रुतिशास्त्रशालिनाम् ।  
अवाप मध्ये स्फटिकोपलामलं क्रमेण कैलासमिव क्षमाभृताम् ॥  
महात्मनो यस्य सुदूरनिर्गताः कलङ्कमुक्तेन्दुकलामलत्विषः ।  
द्विषन्मनः प्राविविशुः कृतान्तरा गुणा नृसिंहस्य नखाङ्कुशा इव ॥  
दिशामलीकालकभङ्गतां गतस्त्रयीवधूकर्णतमालपल्लवः ।  
चकार यस्याध्वरधूमसञ्चयो मलीमसः शुक्लतरं निज यशः ॥  
सरस्वतीपाणिसरोजसम्पुटप्रमृष्टहोमश्रमशीकराम्भसः ।  
यश्ॐऽशुशुक्लीकृतसप्तविष्टपात्ततः सुतो बाण इति व्यजायत ।  
अलब्धवैदग्ध्यविलासमुग्धया धिया निबद्धेयमतिद्वयी कथा ॥  
कथामुखम् ।  
शूद्रकवर्णनम् ।  
आसीदशेषनरपतिशिरःसमभ्यर्च्चितशासनः पाकशासन इवापरः, चतुरुदधिमालामेखलाया भुवो भर्त्ता, प्रतापानुरागावनतसमस्तसामन्तचक्रः, चक्रवर्तिलक्षणोपेतः, चक्रधर इव करकमलोपलक्ष्यमाणशङ्खचक्रलाञ्छनः, हर इव जितमन्मथः, गुह इवाप्रतिहतशक्तिः, कमलयोनिरिव विमानीकृतराजहंसमण्डलः, जलधिरिव लक्ष्मीप्रसूतिः, गङ्गाप्रवाह इव भगीरथपथप्रवृत्तः, रविरिव प्रतिदिवसोपजायमानोदयः, मेरुरिव सकलोपजीव्यमानपादच्छायः, दिग्गज इवानवरतप्रवृत्तदानार्द्रीकृतकरः कर्त्ता महाश्चर्य्याणाम्, आहर्त्ता क्रतूनाम्, आदर्शः सर्वशास्त्राणाम्, उत्पत्तिः कलानाम्, कुलभवनं गुणानाम्, आगमः काव्यामृतरसानाम्, उदयशैलो मित्रमण्डलस्य, उत्पातकेतुरहितजनस्य, प्रवर्त्तयिता गोष्ठीबन्धानाम्, आश्रयो रसिकानाम्, प्रत्यादेशो धनुष्मताम्, धौरेयः साहसिकानाम्, अग्रणीर्विदग्धानाम्, वैनतेय इव विनतानन्दजननः, वैन्य इव चापकोटिससुत्सारितसकलारातिकुलाचलो राजा शूद्रको नाम ।  
नाम्नैव यो निर्भन्नारातहृदयो विरचितनरसिंहरूपाडम्बरम्, एकविक्रमाक्रान्तसकलभुवनतलो विक्रमत्रयायासितभुवनत्रयं जहासेव वासुदेवम् ।  
अतिचिरकाललग्नमतिक्रान्तकुनृपतिसहस्रसम्पर्ककलङ्कमिव क्षालयन्ती यस्य विमले कृपाणधाराजले चिरमुवास राजलक्ष्मीः ।  
यश्च मनसि धर्म्मण, कोपे यमेन, प्रसादे धनदेन, प्रतापे वह्निना, भुजे भुवा, दृशि श्रिया, वाचि सरस्वत्या, मुखे शशिना, बले मरुता, प्रज्ञायां सुरगुरुणा, रूपे मनसिजेन, तेजसि सवित्रा च वसता सर्वदेवमयस्य प्रकटितविश्वरूपाकृतेरनुकरोति भगवतो नारायणस्य ।  
यस्य च मदकलकरिकुम्भपीठपाटनमाचरता लग्नस्थूलमुक्ताफलेन, दृढमुष्टिनिष्पीडननिष्ठ्यूतधाराजलबिन्दुदन्तुरेव कृपाणेनाकृष्यमाणा सुभटोरःकपाटघटितकवचसहस्रान्धकारमध्यवर्त्तिनी करिकरटगलितमदजलासारदुर्दिनास्वभिसारिकेव समरनिशासु समीपमसकृदाजगाम राजलक्ष्मीः ।  
यस्य च हृदयस्थितानपि पतीन् दिधक्षुरिव प्रतापानलो वियोगिनीनामपि रिपुसुन्दरीणामन्तर्जनितदाहो दिवानिशं जज्वाल ।  
यस्मिंश्च राजनि जितजगति परिपालयति महीं चित्रकर्म्मसु वर्णसङ्कराः, रतेषु केशग्रहाः, काब्येषु दृढबन्धाः, शास्त्रेषु चिन्ता, स्वप्नेषु विप्रलम्भाः, छत्रेषु कनकदण्डाः, ध्वजेषु प्रकम्पाः, गीतेषु रागविलसितानि, करिषु मदविकाराः, चापेषु गुणच्छेदाः, गवाक्षेषु जालमार्गाः, शशिकृपाणकवचेषु कलङ्काः, रतिकलहेषु दूतसम्प्रेषणानि, सार्य्यक्षेषु शून्यगृहाः न प्रजानामासन् ।  
यस्य च परलोकाद्भयम्, अन्तःपुरिकालकेषु भङ्गः, नूपुरेषु मुखरता, विवाहेषु करपीडनम्, अनवरतमखाग्निधूमेनाश्रुपातः, तुरगेषु कशाभिधातः, मकरध्वजे चापध्वनिरभूत् ।  
तस्य च राज्ञः कलिकालभयपुञ्जीभूतकृतयुगानुकारिणी त्रिभुवनप्रसवभूमिरिव विस्तीर्णा मज्जन्मालवविलासिनीकुचतटास्फालनजर्जरितोर्म्मिमालया जलावगाहनावतारितजयकुञ्जरकुम्भसिन्दूरसन्ध्यायमानसलिलया उन्मदकलहंसकुलकोलाहलमुखरितकूलया वेत्रवत्या परिगता विदिशाभिधाना नगरी राजधान्यासीत् ।  
स तस्याश्च विजिताशेषभुवनमण्डलतया विगतराज्यचिन्ताभारनिर्वृतः, द्वीपान्तरागतानेकभूमिपालमौलिमालालालितचरणयुगलः, वलयमिव लीलया भुजेन भुवनभारमुद्वहन्, अमरगुरुमपि प्रज्ञयोपहसद्भिरनेककुलक्रमागतैरसकृदालोचितनीतिशास्त्रनिर्म्मलमनोभिरलुब्धैः स्निग्धैः प्रबुद्धैश्चामात्यैः परिवृतः, समानवयोविद्यालङ्कारैरनेकमूर्द्धाभिषिक्तपार्थिवकुलोद्गतैरखिलकलाकलापालोचनकठोरमतिभिरतिप्रगल्भैः कालविद्भिः प्रेमानुरक्तहृदयैरग्राम्यपरिहासकुशलैरिङ्गिताकारवेदिभिः काव्यनाटकाख्यानकाख्यायिकालेख्यव्याख्यानादिक्रियानिपुणैरतिकठिनपीवरस्कन्धोरुबाहुभिरसकृदवदलितसमदरिपुगजघटापीठबन्धैः केशरिकिशोरकैरिव, विक्रमैकरसैरपि विनयव्यवहारिभिरात्मनः प्रतिविम्बैरिव राजपुत्रैः सह रममाणः प्रथमे वयसि सुखमतिचिरमुवास ।  
तस्य चातिविजिगीषुतया महासत्त्वतया च तृणमिव लघुवृत्ति स्त्रैणमाकलयतः प्रथमे वयसि वर्त्तमानस्यापि रूपवतोऽपि सन्तानार्थिभिरमात्यैरपेक्षितस्यापि सुरतसुखस्योपरि द्वेष इवासीत् ।  
सत्यपि रूपविलासोपहसितरतिविभ्रमे लावण्यवति विनयवत्यन्वयवति हृदयहारिणि चावरोधजने, स कदाचिदनवरतदोलायमानरत्नवलयो घर्घरिकास्फालनप्रकम्पझणझणायमानमणिकर्णपूरः स्वयमारब्धमृदङ्गवाद्यः सङ्गीतकप्रसङ्गेन, कदाचिदविरलविमुक्तशरासारशून्यकृतकाननो मृगयाव्यापारेण, कदाचिदाबद्धविदग्धमण्डलः काव्यप्रबन्धरचनेन, कदाचिच्छास्त्रालापेन, कदाचिदाख्यानकाख्यायिकेतिहासपुराणाकर्णनेन, कदाचिदालेख्यविनोदेन, कदाचिद्वीणथा, कदाचिद्दर्शनागतमुनिजनचरणशुश्रूषया, कदाचिदक्षरच्युतकमात्राच्युतकबिन्दुमतीगूढचतुर्थपादप्रहेलिकाप्रदानादिभिः, वनितासम्भोगसुखपराङ्मुखः सुहृत्परिवृतो दिवसमनैषीत् ।  
यथैव च दिवसमेवमारब्धविविधक्रीडापरिहासचतुरैः सुहृद्भिरुपेतो निशामनैषीत् ।  
एकदा तु नातिदूरोदिते नव नलिनदलसम्पुटभिदि किञ्चिन्मुक्तपाटलिम्नि भगवति सहस्रमरीचिमालिनि, राजानमास्थानमण्डपगतमङ्गनाजनविरुद्धेन वामपार्श्वावलम्बिना कौक्षेयकेण सन्निहितविषधरेव चन्दनलताभीषणरमणीयाकृतिः, अविरलचन्दनानुलेपनधवलितस्तनतटा उन्मज्जदैरावतकुम्भमण्डलेव मन्दाकिनी, चूडामणिसङ्क्रान्तप्रतिविम्बच्छलेन राजाज्ञेव मूर्त्तिमती राजभिः शिरोभिरुह्यमाना, शरदिव कलहंसधवलाम्बरा, जामदग्न्यपरशुधारेव वशीकृतसकलराजमण्डला, विन्ध्यवनभूमिरिव वेत्रलतावती, राज्याधिदेवतेव विग्रहिणी, प्रतीहारी समुपसृत्य क्षितितलनिहितजानुकरकमला सविनयमब्रवीत् - "देव! द्वारस्थिता सुरलोकमारोहतस्त्रिशङ्कोरिव कुपितशतमखहुङ्कारनिपातिता राजलक्ष्मीर्दक्षिणापथादागता चण्डालकन्यका पञ्जरस्थं शुकमादाय देवं विज्ञापयति - "सकलभुवनतलसर्वरत्नानाम् उदधिरिवैकभाजनं देवः, विहङ्गमश्चायमाश्चर्य्यभूतो निखिलभुवनतलरत्नमिति कृत्वा देवपादमूलमेनमादायागताऽहमिच्छामि देवदर्शनसुखमनुभवितुम्" इति ।  
एतदाकर्ण्य देवः प्रमाणमिऽत्युक्त्वा विरराम ।  
उपजातकुतूहलस्तु राजा समीपवर्त्तिनां राज्ञामवलोक्य मुखानि "को दोषः, प्रवेश्यताम्" इत्यादिदेश ।  
अथ प्रतीहारी नरपतिकथनानन्तरमुत्थाय तां मातङ्गकुमारीं प्रावेशयत् ।  
प्रविश्य च सा नरपतिसहस्रमध्यवर्त्तिनमशनिभयपुञ्जितकुलशैलमध्यगतमिव कनकशिखरिणम्, अनेककत्नाभरणकिरणजालकान्तरितावयवमिन्द्रायुद्धसहस्रसञ्छादिताष्टदिग्विभागमिव जलधरदिवसम्, अवलम्बितस्थूलमुक्ताकलापस्य कनकशृङ्खलानियमितमणिदण्डिकाचतुष्टयस्य गगनसिन्धुफेनपटलपाण्डुरस्य नातिमहतो दुकूलवितानस्याधस्तादिन्दुकान्तमणिपर्य्यङ्किकानिषण्णम्, उद्धूयमानकनकदण्डचामरकलापम्, उन्मयूखमुखकान्तिनिचयपराभवप्रणते शशिनीव स्फटिकपादपीठे विन्यस्तवामपादम्, इन्द्रनीलमणिकुट्टिमप्रभासम्पर्कश्यामायमानैः प्रणतरिपुनिश्वासमलिनीकृतैरिव चरणनखमयूखजालैरुपशोभमानम्, आसनोल्लसितपद्मरागकिरणपाटलीकृतेनाचिरमृदितमधुकैटभरुधिरारुणेन हरिमिवोरुयुगलेन विराजमानम्, अमृतफेनधवले गोरोचनालिखितहंसमिथुनसनाथपर्य्यन्ते चामरपवनप्रनर्त्तितान्तदेशे, दुकूले वसानम्, अतिसुरभिचन्दनानुलेपनधवलितोरःस्थलम्, उपरिविन्यस्तकुङ्कुमस्थासकम्, अन्तरनिपतितबालातपच्छेदमिव कैलासशिखरिणम्, अपरशशिशङ्कया नक्षत्रमालयेव हारलतया कृतमुखपरिवेषम्, अतिचपलराजलक्ष्मीबन्धनिगडशङ्कामुपजनयतेन्द्रमणिकेयूरयुगलेन, मलयजरसगन्धलुब्धेन भुजङ्गद्वयेनेव वेष्टितवाहुयुगलम्, ईषदालम्बिकर्णोत्पलम्, उन्नतघोणम्, उत्फुल्लपुण्डरीकलोचनम्, अमलकलधौतपट्टायतम्, अष्टमीचन्द्रशकलाकारम्, अशेषभुवनराज्याभिषेकसलिलपूतम्, ऊर्णासनाथं ललाटदेशमुद्वहन्तम्, आमोदितमालतीकुसुमशेखरम् उषसिशिखरपर्य्यस्ततारकापुञ्जमिव पश्चिमाचलम्, आभरणप्रभापिशङ्गिताङ्गतया लग्नहरहुताशमिव मकरध्वजम्,  
आसन्नवर्त्तिनीभिः सेवार्थमागताभिरिव दिग्वधूभिर्वारविलासिनीभिः परिवृतम्, अमलमणिकुट्टिमसङ्क्रान्तसकलदेहप्रतिबिम्बतया पतिप्रेम्णा वसुन्धरया हृदयेनेवोह्यमानम्, अशेषजनभोग्यतामुपनीतयाप्यसाधारणया राजलक्ष्म्या समालिङ्गितम्, अपरिमितपरिवारजनमप्यद्वितीयम्, अनन्तगजतुरगसाधनमपि खड्गमात्रसहायम्, एकदेशस्थितमपि व्याप्तभुवनमण्डलम्, आसने स्थितमपि धनुषि निषण्णम्, उत्सादिताशेषद्विषदिन्धनमपि ज्वलत्प्रतापानलम्, आयतलोचनमपि सूक्ष्मदर्शनम्" महादोषमपि सकलगुणाधिष्ठानम्, कुपतिमपि कलत्रवल्लभम्, अविरतप्रवृत्तदानमप्यमदम्, अत्यन्तशुद्धस्वभावमपि कृष्णचरितम्, अकरमपि हस्तस्थितसकलभुवनतलं राजानमद्राक्षीत् ।  
आलोक्य च सा दूरस्थितैव प्रचलितरत्नवलयेन रक्तकुवलयदलकोमलेन पाणिना जर्जरितमुखभागां वेणुलतामादाय नरपतिप्रतिबोधनार्थं सकृत् सभाकुट्टिममाजघान; येन सकलमेव तद् राजकम् एकपदे वनकरियूथमिव तालशब्देन तेन वेणुलताध्वनिना युगपदावलितवदनमवनिपालमुखादाकृष्य चक्षुस्तदभिमुखमासीत् ।  
अवनिपतिस्तु "दूरादालोकय" इत्यभिधाय प्रतीहार्य्या निर्द्दिश्यमानां तां वयापरिणामशुभ्रशिरसा रक्तराजीवनेत्रापाङ्गेनानवरतकृतव्यायामतया यौवनापगमेऽप्यशिथिलशरीरसन्धिना सत्यपि मातङ्गत्वे नातिनृशंसाकृतिना अनुगृहीतार्य्यवेशेन शुभ्रवाससापुरुषेणाधिष्ठितपुरोभागाम्, आकुलाकुलकाकपक्षधारिणा कनकशलाकानिर्म्मितमप्यन्तर्गतशुकप्रभाश्यामायमानं मरकतमयमिव पञ्जरमुद्वहता चाण्डालदारकेणानुगम्यमानाम् असुरगृहीतामृतापहरणकृतकपटपटु विलासिनीवेशस्य श्यामतया भगवतो हरेरिवानुकुर्वतीम्, सुञ्चारिणीमिवेन्द्रनीलमणिपुत्रिकाम्, आगुल्फावलम्बिना नीलकञ्चुकेनाच्छन्नशरीराम्, उपरि रक्तांशुकविरचितावगुण्ठनां नीलोत्पलस्थलीमिव निपतितसन्ध्यातपाम्, एककर्णावसक्तदन्तपत्रप्रभाधवलितकपोलमण्डलाम् उद्यदिन्दुकिरणच्छुरितमुखीमिव विभावरीम्, आकपिलगोरोचनारचिततिलकतृतीयलोचनाम् ईशानुचरितकिरातवेशामिव भवानीम्, उरःस्थलनिवाससङ्क्रान्तनारायणदेहप्रभाश्यामलितामिव श्रियम्, कुपितहरहुताशनदह्यमानमदनधूममलिनीकृतामिव रतिम्, उन्मदहलिहलाकर्षणभयपलायितामिव कालिन्दीम्, अतिबहलपिण्डालक्तकरसरागपल्लवितपादपङ्कजाम्, अचिरमृदितमहिषासुररुधिररक्तचरणामिव कात्यायनीम्, आलोहिताङ्गुलिप्रभापाटलितनखमयूखाम् अतिकठिनमणिकुट्टिमस्पर्शमसहमानां क्षितितले पल्लवभङ्गानिव निधाय सञ्चरन्तीम्, आपिञ्जरेणोत्सर्पिणा नूपुरमणीनां प्रभाजालेन रञ्जितशरीरतया पावकेनेव भगवता रूपैकपक्षपातिना प्रजापतिमप्रमाणीकुर्वता जातिसंशोधनार्थमालिङ्गितदेहाम्, अनङ्गवारणशिरोनक्षत्रमालायमानेन रोमराजिलतालवालकेन मेखलादाम्ना परिगतजधनस्थलाम्, अतिस्थूलमुक्ताफलघटितेन शुचिना हारेण गङ्गास्रोतसेव कालिन्दीशङ्कया कृतकण्ठग्रहाम्, शरदमिव विकसितपुण्डरीकलोचनाम्, प्रावृषमिव घनकेशजालाम्, मलयमेखलामिव चन्दनपल्लवावतंसाम्, नक्षत्रमालामिव चित्रश्रवणाभरणभूषिताम्, श्रियमिव हस्तस्थितकमलशोभाम्, मूर्च्छामिव मनोहारिणीम्, अरण्यभूमिमिव अक्षतरूपसम्पन्नाम्, दिव्ययोषितामिवाकुलीनाम्, निद्रामिव लोचनग्राहिणीम्, अरण्यकमलिनीमिव मातङ्गकुलदूषिताम्, अमूर्त्तामिव स्पर्शवर्जिताम्, आलेख्यगतामिव दर्शनमात्रफलाम्, मधमासकुसुमसमृद्धिमिव अजातिम्, अनङ्गकुसुमचापलेखामिव मुष्टिग्राह्यमध्याम्, यक्षाधिपलक्ष्मीमिवालकोद्भासिनीम्, अचिरोपरूढयौवनाम्, अतिशयरूपाकृतिम्, अनिमिषलोचनो ददर्श ।  
दृष्ट्वा च तां समुपजातविस्मयस्याभून्मनसि महीपतेः - "अहो! विधातुरस्थाने रूपनिष्पादनप्रयत्नः ।  
तथापि, यदि नामेयमात्मरूपोपहसिताशेषरूपसम्पदुत्पादिता, किमर्थमपगतस्पर्शसम्भोगसुखे कृतं कुले जन्म ।  
मन्ये च "मातङ्गजातिस्पर्शदोषभयादस्पृशतेयमुत्पादिता प्रजापतिना, अन्यथा कथमियमक्लिष्टता लावण्यस्य ।  
नहि करतलस्पर्शक्लेशितानामवयवानामीदृशी भवति कान्तिः ।  
सर्वथा धिग्वधातारम् असदृशसंयोगकारिणम् ।  
अतिमनोहराकृतिरपि क्रूरजातितया येनेयमसुरश्रीरिव सततनिन्दितसुरता रमणीयऽप्युद्वेजयति" इति ।  
एवमादि चिन्तयन्तमेव राजानमीषदवगलितकर्णपल्लवावतंसा प्रगल्भवनितेव कन्यका प्रणनाम ।  
कृतप्रणामायाञ्च तस्यां मणिकुट्टिमोपविष्टायाम्, स पुरुषस्तं विहङ्गममादाय पञ्जरगतमेव किञ्चिदुपसृत्य राज्ञे न्यवेदयदब्रवीच्च - "देव! विदितसकलशास्त्रार्थः, राजनीतिप्रयोगकुशलः, पुराणेतिहासकथालापनिपुणः, वेदिता गीतश्रुतीनाम्, काब्यनाटकाख्यानकप्रभृतीनामपरिमितानां सुभाषितानामध्येता स्वयञ्च कर्त्ता, परिहासालापपेशलः, वीणावेणुमुरजप्रभृतीनां वाद्यविशेषाणामसमः श्रोता, नृत्यप्रयोगदर्शननिपुणः, चित्रकर्म्मणि प्रवीणः, द्यूतव्यापारे प्रगल्भः, प्रणयकलहकुपितकामिनीप्रसादनोपायचतुरः, गजतुरगपुरुषस्त्रीलक्षणाभिज्ञः, सकलभूतलरत्नभूतोऽयं वैशम्पायनो नाम शुकः ।  
सर्वरत्नानाञ्च उदधिरिव देवो भाजनमिति कृत्वैनमादायास्मत्स्वामिदुहिता देवपादमूलमायाता, तदयमात्मीयः क्रियता" मित्युक्त्वा नरपतेः पुरो निधाय पञ्जरमसावपससार ।  
अपसृते च तस्मिन् स विहङ्गराजो राजाभिमुखो भूत्वा समुन्नमय्य दिक्षिणं चरणमतिस्पष्टवर्णस्वरसंस्कारया गिरा कृतजयशब्दो राजानमुद्दिश्यार्य्यामिमां पपाथ - "स्तनयुगमश्रुस्नातं समीपतरवर्त्ति हृदयशोकाग्नेः ।  
चरति विमुक्ताहारं ब्रतमिव भवतो रिपुस्त्रीणाम्" ॥  
राजा तु तां श्रुत्वा सञ्जातविस्मयः सहर्षमासन्नवर्त्तिनम् अतिमहार्घहेमासनोपविष्टम् अमरगुरुमिवाशेषनीतिशास्त्रपारगम् अतिवयसमग्रजन्मानमखिलमन्त्रिमण्डलप्रधानममात्थं कुमारपालितनामानमरवीत् - "श्रुता भवद्भिरस्य विहङ्गमस्य स्पष्टता वर्णोच्चारणे, स्वरे च मधुरता! प्रथमं तावदिदमेव महदाश्चर्य्यम्, यदयमसङ्कीर्णवर्णप्रविभागामभिव्यक्तमात्रानुस्वारस्वरसंस्कारयोगां विशेषयुक्ताम् अतिपरिस्फुटाक्षरां गिरमुदीरयति ।  
तत्र पुनरपरम् अभिमतविषये तिरश्चोऽपि मनुजस्येव संस्कारवती बुद्धिपूर्वा प्रवृत्तिः ।  
तथाहिअनेन समुत्क्षिप्तदक्षिणचरणेनोच्चार्य्य जयशब्दमियमार्य्या मामुद्दिश्य परिस्फुटाक्षरं गीता ।  
प्रायेण हि पक्षिणः पशवश्च भयाहारमैथुननिद्रासञ्ज्ञामात्रवेदिनो भवन्ति ।  
इदन्तु महच्चित्रम्!" इत्युक्तवति भूभुजि कुमारपालितः किञ्चित्स्मितवदनो नृपमवादीत् - "देव! किमत्र चित्रम् ।  
एते हि शुकशारिकाप्रभृतयो विहङ्गविशेषा यथाश्रुतां वाचमुच्चारयन्तीत्यधिगतमेव देवेन ।  
तत्राप्य न्यजन्मोपात्तसंस्कारानुबन्धेन वा पुरुषप्रयत्नेन वा संस्कारातिशय उपजायत इति नातिचित्रम् ।  
अन्यच्च, एतेषामपि पुरा पुरुषाणामिवातिप रिस्फुटाक्षरा झङ्कारेण, नूपुररवाकृष्टानाञ्च धवलितास्थानमण्डपसोपानफलकानां भवनदीघिकाकलहंसकानां कोलाहलेन, रशनारसितोत्सुकानाञ्च तारतरविराविणामुल्लिख्यमानकांस्यकेङ्कारदीर्घेण गृहसारसानां कूजितेन, सरभसप्रचलितसामन्तशतचरणतलाभिहतस्य चास्थानमण्डपस्य निर्घोषगम्भीरेण कम्पयतेव वसुमतीं ध्वनिना, प्रईहारिणाञ्च पुरः ससम्भ्रममुत्सारितजनानां दण्डिनां समारब्धहेलमुच्चैरुच्चारयतामालोकयतालोकयतेति तारतरदीर्घेण भवनप्रासादकुञ्जेषूच्चअरितप्रतिशब्दतया दीर्घतरतामुपगतेनालोकशब्देन, राज्ञाञ्च समम्भ्रमावर्जितमौलिलोलचूडामणीनां प्रणमताममलमणिशलाकादन्तुराभिः किरीटकोटिभिरुल्लिख्यमानस्य मणिकुट्टिमस्य निःस्वनेन, प्रणामपर्य्यस्तानामतिकठिनमणिकुट्टिमनिपतनरणरणायितानाञ्च मणिकर्णपूराणां निनादेन, मङ्गलपाठकानाञ्च पुरोयायिनां जयजीवेति मङ्गलमधुरवचनानुयातेन पठतां दिगन्तव्यापिना कलकलेन, प्रचलितजनचरणशतसङ्क्षोभेभयादपहायकुसुमप्रकरमुत्पतताञ्च मधुलिहां हुङ्कृतेन, सङ्क्षोभादतित्वरितपदप्रवृत्तैरवनिपतिभिः केयूरकोटिताडितानां क्वणितमुखररत्नदाम्नाञ्च मणिस्तम्भानां रणितेन सर्वतः क्षुभितमिव तदास्थानभवनमभवत् ।  
अथ विसर्जितराजलोको "विश्रम्यताऽमिति स्वयमेवाभिधाय तां चाण्डालकन्यकाम्, "वैशम्पायनः प्रवेश्यतामभ्यन्तरम्" इति ताम्बूलक रङ्कवाहिनीमादिश्य कतिपयाप्तराजपुत्रपरिवृतो नरपतिरभ्यन्तरं प्राविशत् ।  
अपनीताभरणश्च दिवसकर इव विगलितकिरणजालः चन्द्रतारकाशून्य इव गगनाभोगः समुपाहृतसमुचितव्यायामोपकरणां व्यायामभूमिमयासीत् ।  
स तस्याञ्च समानवयोभिः सह राजपुत्रैः कृतमधुरव्यायामः, श्रमवशादुन्मिषन्तीभिः कपोलयोरीषदवदलितसिन्दुवारकुसुममञ्जरीविभ्रमाभिः, उरसि निर्द्दयश्रमच्छिन्नहारविगलितमुक्ताफलप्रकरानुकारिणीभिः, ललाटपट्टकेऽष्टमीचन्द्रशकलतलोल्लसदमृतबिन्दुविडम्बिनीभिः स्वेदजलकणिकासन्ततिभिरलङ्क्रियमाणमूर्त्तिः, इतस्ततः स्नानोपकरणसम्पादनसत्वरेण पुरःप्रधावता परिजनेन तत्कालं विरलजनेऽपि राजकुले समुत्सारणाधिकारमुचितमाचरद्भिः दण्डिभरुपदिश्यमानमार्गः, विततसितवितानाम्, अनेकचारणगणनिबध्यमानमण्डलाम्, गन्धोदकपूर्णकनकमयद्रो णीसनाथमध्याम्, उपस्थापितस्फाटिकस्नानपीठाम्, एकान्तनिहितैरतिसुरभिगन्धसलिलपूर्णैः परिमलावकृष्टमधुकरकुलान्धकारितमुखैआतपभयान्नीलकर्पटावगुण्ठितमुखैरिव स्नानकलसैरुपशोभितां स्नानभूमिमगच्छत् ।  
अवतीर्णस्य च जलद्रोणीं वारविलासिनीकरमृदितसुगन्धामलकलिप्तशिरसो राज्ञः समन्तात् समुपतस्थुरंशुकनिविडनिबद्धस्तनपरिकराः, दूरसभुत्सारितवलय बाहुलताः, समुत्क्षिप्तकर्णाभरणाः कर्णोत्सङ्गोत्सारितालकाः, गृहीतजलकलसाः स्नानार्थमभिषेकदेवता इव वारयोषितः ।  
ताभिश्च समुन्नतकुचकुम्भमण्डलामिर्वारिमध्यप्रविष्टः करिणीभिरिव वनकरी परिवृतस्तत्क्षणं रराज राजा ।  
द्रोणीसलिलादुत्थाय च स्नानपीठममलस्फटिकधवलं वरुण इव राजहंसमारुरोह ।  
ततस्ताः काश्चिन्मरकतमणिकलसप्रभाश्यामायमाना नलिन्य इव मूर्त्तिमत्यः पत्रपुटैः, काश्चिद्रजतकलसहस्ता रजन्य इव पूर्णचन्द्रमण्डलविनिर्गतेन ज्योत्स्नाप्रवाहेण, काश्चित् कलसोत्क्षेपश्रमस्वेदार्द्रशरीरा जलदेवता इव स्फटिकैः कलसैस्तीर्थजलेन, काश्चिन्मलयसरित इव चन्दनरसमिश्रेण सलिलेन, काश्चिदुत्क्षिप्तकलसपार्श्वविन्यस्तहस्तपल्लवाः प्रकीर्य्यमाणनख मयूखजालकाः प्रत्यङ्गुलिविवरविनिर्गतजलधाराः सलिलयन्त्रदेवता इव, काश्चिज्जाड्यमपनेतुमाक्षिप्तबालातपेनेव दिवसश्रिय इव कनककलसहस्ताः कुङ्कुमजलेन वाराङ्गनाः यथायथं राजानमभिषिषिचुः ।  
अनन्तरमुदपादि च स्फोटयन्निव श्रुतिपथमनेकप्रहतपटुपटहझल्लरीमृदङ्गवेणुवीणागीतनिनादानुगम्यमानो वन्दिवृन्दकोलाहलाकुलो भुवनविवरव्यापी स्नानशङ्खानामापूर्य्यमाणानामतिमुखरो ध्वनिः ।  
एवञ्च क्रमेण निर्वर्त्तिताभिषेको विषधरनिर्म्मोकपरिलघुनी धवले परिधाय धौतवाससी शरदम्बरैकदेश इव जलक्षालननिर्मलतनुः अतिधवलजलधरच्छेदशुचिना दुकूलपटपल्लवेन तुहिनगिरिरिव गगनसरित्स्रोतसा कृतशिरोवेष्टनः सम्पादितपितृजलक्रियो मन्त्रपूतेन तोयाञ्जलिना दिवसकरमभिप्रणम्य  
देवगृहमगमत् ।  
उपरचितपशुपतिपूजश्च निष्क्रम्य देवगृहान्निर्वर्त्तिताग्निकार्यो विलेपनभूमौ झङ्कारिभिरलिकदम्बकैरनुबध्यमानपरिमलेन मृगमदकर्पूरकुङ्कुमवाससुरभिणा चन्दनेनानुलिप्तसर्वाङ्गो विरचितामोदिमालतीकुसुमशेखरः कृतवस्त्रपरिवर्तः रत्नकर्णपूरमात्राभरणः समुचितभोजनैः सह भूपतिभिराहारमभिमतरसास्वादजातप्रीतिरवनिपो निर्वर्त्तयामास ।  
परिपीतधूमवर्त्तिरुपस्पृश्य च गृहीतताम्बूलस्तस्मात् प्रमृष्टमणि कुट्टिमप्रदेशादुत्थाय नातिदूरवर्त्तिन्या ससम्भ्रमप्रधावितया प्रतीहार्य्या प्रसारितं बाहुम् अवलम्ब्यानवरतवेत्रलताग्रहणप्रसङ्गादतिजरठकिसलयानुकारिकरतलं करेण अभ्यन्तरसञ्चारसमुचितेन परिजनेनानुगम्यमानः, धवलांशुकपरिगतपर्य्यन्ततया स्फटिकमणिमयभित्तिबद्धमिवोपलक्ष्यमाणम्, अतिसुरभिणा मृगनाभिपरिमलेनामोदिना चन्दनवारिणा सिक्तशिशिरमणिभूमिम्, अविरलविप्रकीर्णेन विमलमणिकुट्टिमगगनतलतारागणेनेव कुसुमोपहारेण निरन्तरनिचितम्, उत्कीर्णशालभञ्जिकानिवहेन सन्निहितगृहदेवतेनेव गन्धसलिलक्षालितेन कलधौतमयेन स्तम्भसञ्चयेन विराजमानम्, अतिबहलागुरुधूपपरिमलम्, आखिलविगलितजलनिवहधवलजलधरशकलानुकारिणा कुसुमामोदवासितप्रच्छदपटेन, पट्टोपधानाध्यासितशिरोधाम्ना मणिमयप्रतिपादुकाप्रतिष्ठितपादेन पार्श्वस्थरत्नपादपीठेन तुहिनगिरिशिलातलसदृशेन शयनेन सनाथीकृतवेदिकं भुक्त्वास्थानमण्डपमयासीत् ।  
तत्र च शयने निषण्णः क्षितितलोपविष्टया शनैः शनैरुत्सङ्गनिहितासिलतया खड्गवाहिन्या नवनलिनदलकोमलेन करसम्पुटेन संवाह्यमानचरणस्तत्कालोचितदर्शनैरवनिपतिभिरमात्यैर्मित्रैश्च सह तास्ताः कथाः कुर्वन् मुहूर्त्तमिवासाञ्चक्रे ।  
ततो नातिदूरवर्त्तिनीम् "अन्तः पुराद्वैशम्पायनमादायागच्छ" इति समुपजाततद्वृत्तान्तप्रश्नकुतूहलो राजा प्रतीहारीमादिदेश ।  
सा क्षितितलनिहितजानुकरतला "यथाज्ञापयति देवः" इति शिरसि कृत्वाज्ञां यथादिष्टमकरोत् ।  
अथ मुहूर्त्तादिव वैशम्पायनः प्रतीहार्य्या गृहीतपञ्जरः कनकवेत्रलतावलम्बिना किञ्चिदवनतपूर्वकायेन सितकञ्चुकाच्छन्नवपुषा जराधवलितमौलिना गद्गदस्वरेण मन्दमन्दसञ्चारिणा विहङ्गजातिप्रीत्या जरत्कलहंसेनेव कञ्चुकिनानुगम्यमानो राजान्तिकमाजगाम ।  
क्षितितलनिहितकरतलस्तु कञ्चुकी राजानं व्यज्ञापयत् - "देव! देव्यो विज्ञापयन्ति, देवादेशादेष वैशम्पायनः स्नातः कृताहारश्च देवपादमूलं प्रतीहार्य्या नीतः" इत्यभिधाय गते च तस्मिन् राजा वैशम्पायनमपृच्छत् - "कच्चित् अभिमतमास्वादितमभ्यन्तरे भवता किञ्चिदशनजातम्?" इति ।  
स प्रत्युवाच - "देव! किंवा नास्वादितम्?, आमत्तकोकिललोचनच्छविर्नीलपाटलः कषायमधुरः प्रकाममापीतो जम्बूफलरसः, हरिनखरभिन्नमत्तमातङ्गकुम्भभुक्तरक्तार्द्रमुक्ताफलत्वींषि खण्डितानि दाडिमबीजानि, नलिनीदलहरिन्ति द्राक्षाफलस्वादूनि च दलितानि स्वेच्छया प्राचीनामलकीफलानि ।  
किं वा प्रलपितेन बहुना, सर्वमेव देवीभिः स्वयं करतलोपनीयमानममृतायते" इति ।  
एवंवादिनो वचनमाक्षिप्य नरपतिरब्रवीत् - "आस्तां तावत् सर्वमेवेदम्, अपनयतु नः कुतूहलम्, आवेदयतु भवानादितः प्रभृति कार्त्स्न्येनात्मनः, जन्म कस्मिन् देशे? भवान् कथं जातः? केन वा नाम कृतम्? का ते माता? कस्ते पिता? कथं वेदानामागमः? कथं शास्त्राणां परिचयः? कुतः कलाः समासादिताः? किं हेतुकं जन्मान्तरानुस्मरणम्? उत वरप्रदानम्, अथवा विहगवेशधारी कश्चिच्छन्नो निवससि? क्व पूर्वमुषितम्? कियद्वा वयः? कथं पञ्जरबन्धनम्? कथं चण्डालहस्तगमनम्? इह वा कथमागमनम्?" ।  
वैशम्पायनस्तु स्वयमुपजातकुतूहलेन सबहुमानमवनिपतिना पृष्टो मुहूर्त्तमिव ध्यात्वा सादरमब्रवीत् - "देव! महतीयं कथा, यदि कौतुकमाकर्ण्यताम् - अस्ति पूर्वापरजलनिधिवेलावनलग्ना मध्यदेशालङ्कारभूता मेखलेव भुवः, वनकरिकुलमदजलसेकसंवर्द्धितैरतिविकचधवलकुसुमनिकरमत्युच्चतया तारागणमिव शिखरदेशलग्नमुद्वहद्भिः पादपैरुपशोभिता, मदकलकुररकुलदश्यमानमरिचपल्लवा, करिकलभकरमृदिततमालकिसलयामोदिनी, मधुमदोपरक्तकेरलीकोपलकोमलच्छविना सञ्चरद्वनदेवताचरणालक्तकरसरञ्जितेनेव पल्लवचयेन सञ्च्छादिता, शुककुलदलितदाडिमीफलद्रवार्द्रीकृततलैरतिचपलकपिकुलकम्पितकम्पिल्लच्युतपल्लवफलशकलैः अनवरतनिपतितकुसुमरेणुपांशुलैः पथिकजनरचितलवङ्गपल्लवसंस्तरैः अतिकठोरनारिकेलकेतकीकरीरवकुलपरिगतप्रान्तैः ताम्बूलीलतावनद्धपूगषण्डमण्डितैर्वनलक्ष्मीवासभवनैरिव विराजिता लतामण्डपैः, उन्मदमातङ्गकपोलस्थलगलितसलिलसिक्तेनेव निरन्तरमेखलालतावनेन मदगन्धिनान्धकारिता, नखमुखलग्नेभकुम्भमुक्ताफललुब्धैः शबरसेनापतिभिरभिहन्यमानकेशरिशता प्रेताधिपनगरीव सदासन्निहितमृत्युभीषणा महिषाधिष्ठिता च, समरोद्यतपताकिनीव बाणासनारोपितशिलीमुखा विमुक्तसिंहनादा च, कात्यायनीव प्रचलितखड्गभीषणा रक्तचन्दनालङ्कृता च, कर्णीसुतकथेव सन्निहितविपुलाचला शशोपगता च, कल्पान्तप्रदोषसन्ध्येव प्रनृत्यन्नीलकण्ठा पल्लवारुणा च, अमृतमथनवेलेव श्रीद्रुमोपशोभिता वारुणीपरिगता च, प्रावृडिव घनश्यामला अनेकशतह्रदालङ्कृता च, चन्द्रमूर्त्तिरिव सततमृक्षसार्थानुगता हरिणाध्यासिता च, राज्यस्थितिरिव चमरमृगबालव्यजनोपशोभिता समदगजघटापरिपालिता च, गिरितनयेव स्थाणुसङ्गता मृगपतिसेविता च, जानकीव प्रसूतकुशलवा निशाचरपरि गृहीता च, कामिनीव चन्दनमृगमदपरिमलवाहिनी रुचिरागुरुतिलक्भूषिता च, सोत्कण्ठेव विविधपल्लवानिलवीजिता समदना च, बालग्रीवेव व्याघ्रनखपङ्क्तिमण्डिता गण्डकाभरणा च, पानभूमिरिव प्रकटितमधुकोशकशता प्रकीर्णविविधकुसुमा च, क्वचित् प्रलयवेलेव महावराहदंष्ट्रा समुत्खातधरणिमण्डला, क्वचिद्दशमुखनगरीव चटुलवानरवृन्दभज्यमानतुङ्गशालाकुला, क्वचिदचिरनिर्वृत्तविवाहभूमिरिव हरितकुशसमित्कुसुमशमीपलाशशोभिता, क्वचिदुन्मत्तमृगपतिनादभीतेव कण्टकिता, क्वचिन्मत्तेव कोकिलकुलकलप्रलापिनी, क्वचिदुन्मत्तेव वायुवेगकृततालशब्दा, क्वचिद्विधवेव उन्मुक्ततालपत्रा, क्वचित् समरभूमिरिव शरशरनिचिता, क्वचिदमरपतितनुरिव नेत्रसहस्रसङ्कुला, क्वचिन्नारायणमूर्त्तिरिव तमालनीला, क्वचित् पार्थरथपताकेव वानराक्रान्ता, क्वचिदवनिपतिद्वारभूमिरिव वेत्रलताशतदुष्प्रवेशा, क्वचिद्विराटनगरीव कीचकशतावृता, क्वचिदम्बरश्रीरिव व्याधानुगम्यमानतरलतारकमृगा, क्वचिदगृहीतव्रतेव दर्भचीरजटावल्कलधारिणी, अपरिमितबहलपत्रसञ्चयाऽपि सप्तपर्णभूषिता, क्रूरसत्त्वाऽपि मुनिजनसेविता, पुष्पवत्यपि पवित्रा विन्ध्याटवी नाम ।  
तस्याञ्च दण्डकारण्यान्तः पाति सकलभुवनविख्यातम् उत्पत्तिक्षेत्रमिव भगवतो धर्म्मस्य, सुरपतिप्रार्थनापीतसकलसागरसलिलस्य मेरुमत्सरादम्बरतलप्रसारितशिरःसहस्रेण दिवसकररथगमनपथमपनेतुमभ्युद्यतेन अवगणितसकलसुरवचसा विन्ध्यगिरिणाऽप्यनुल्लङ्घिताञ्जस्य जठरानलजीर्णवातापिदानवस्य, सुरासुरमुकुटमकरपत्रकोटिचुम्बितचरणरजसो दक्षिणाशावधूमुखविशेषकस्य, सुरलोकादेकहुङ्कारनिपातितनहुषप्रकटप्रभावस्य भगवतो महामुनेरगस्त्यस्य, भार्य्यया लोपामुद्रया स्वयमुपरचितालवालकैः करपुटसलिलसेकसंवर्द्धितैः सुतनिर्विशेषैरुपशोभितं पादपैः, तत्पुत्रेण च गृहीतव्रतेनाषाढिना पवित्रभस्मविरचितत्रिपुण्ड्रकाभरणेन कुशचीवरवाससा मौञ्जमेखलाकलितमध्येन गृहीतहरितपर्णपुटेन प्रत्युटजमटता भिक्षां दृढदस्युनाम्ना पवित्रीकृतम्, अतिप्रभूतेध्माहरणाच्च यस्येध्मवाह इति पिता द्वितीयं नाम चकार, दिशि शुकहरितैश्च कदलीवनैः श्यामलीकृतपरिसरं सरिता च कलसयोनिपरिपीतसागरमार्गानुगतयेव बद्धवेणिकया गोदावर्य्या परिगतमाश्रमपदमासीत् ।  
यत्र च दशरथवचनमनुपालयन्नुत्सृष्टराज्यो दशवदनलक्ष्मीविभ्रमविरामो रामो महामुनिमगस्त्यमनुचरन् सह सीतया लक्ष्मणोपरचितरुचिरपर्णशालः पञ्चवट्यां कञ्चित् कालं सुखमुवास ।  
चिरशून्येऽद्यापि यत्र शाखानिलीनलिभृतपाण्डुकपोतपङ्क्तयो लग्नतापसाग्निहोत्रधूमराजय इव लक्ष्यन्ते तरवः ।  
बलिकर्म्म कुसुमान्युद्धरन्त्याः सीतायाः करतलादिव सङ्क्रान्तो यत्र रागः स्फुरति लताकिसलयेषु ।  
यत्र च पीतोद्गीर्णजलनिधिजलमिव मुनिना निखिलमाश्रमोपान्तवर्त्तिषु विभक्तं महाह्रदेषु ।  
यत्र च दशरथसुतनिशितशरनिकरनिपातनिहतरजनीचरबलबहलरुधिरसिक्तमूलमद्यापि तद्रागाविद्धनिर्गतपलाशमिवाभाति नवकिसलयमरण्यम् ।  
अधुनापि यत्र जलधरसमये गम्भीरमभिनवजलधरनिवहनिनादमाकर्ण्य भगवतो रामस्य त्रिभुवनविवरव्यापिनश्चापघोषस्य स्मरन्तो न गृह्णन्ति शष्पकवलमजस्रमश्रुजललुलितदीनदृष्टयो वीक्ष्य शून्या दश दिशो जराजर्ज्जरितविषाणकोटयो जानकीसंवर्द्धिता जीर्णमृगाः ।  
यस्मिन्ननवरतमृगयानिहतशेषवनहरिणप्रोत्साहित इव कृतसीताविप्रलम्भः कनकमृगो राघवमतिदूरं जहार ।  
यत्र मैथिलीवियोगदुःखदुःखितौ दशवदनविनाशपिशुनौ चन्द्रसूर्य्याविव कबन्धग्रस्तौ समं रामलक्ष्मणौ त्रिभूवनभयं महच्चक्रतुः ।  
अत्यायतश्च यस्मिन् दशरथसुतशरनिपातितो योजनबाहोर्बाहुरगस्त्यप्रसादनागतनहुषाजगरकायशङ्कां चकार ऋषिगणस्य ।  
जअकतनया भर्त्रा विरहविनोदनाऋथमुटजाभ्यन्तरलिखिता यत्र रामनिवासदर्शनोत्सुका पुनरिव धरणीतलादुल्लसन्तीव वनचरैरद्याप्यालोक्यते ।  
तस्य चैवंविधस्य सम्प्रत्यपि प्रकटोपलक्ष्यमाणपूर्ववृत्तान्तस्यागस्त्याश्रमस्य नातिदूरे जलनिधिपानकुपितवरुणोत्साहितेन अगस्त्यमत्सरात्तदाश्रमसमीपवर्त्त्यपरा इव वेधसा महाजलनिधिरुत्पादितः, प्रलयकालविघटिताष्टदिग्भागसन्धिबन्धं गगनतलमिव भुवि निपतितम्, आदिवराहसमुद्धृतधरामण्डलस्थानमिव सलिलपूरितम्, अनवरतमज्जदुन्मदशबरकामिनीकुचकलसलुलितजलम्, उत्फुल्लकुमुदकुवलयकह्लारम्, उन्निद्रारविन्दमधुबिन्दुबद्धचन्द्रकम्, अलिकुलपटलान्धकारितसौगन्धिकम्, सारसितसमदसारसम्, अम्बुरुहमधुपानमत्तकलहंसकामिनीकृतकोलाहलम्, अनेकजलचरपतङ्गशतसञ्चलनचलितवाचालवीचिमालम्, अनिलोल्लासितकल्लोलशिशिरशीकरारब्धदुद्दिनम्, अशङ्कितावतीर्णाभिरम्भःक्रीडारागिणीभिः स्नानसमये वनदेवताभिः केशपाशकुसुमैः सुरभीकृतम्, एकदेशावतीर्णमुनिजनापूर्य्यमाणकमण्डलुकलजलध्वनिमनोहरम्, उन्मिषदुत्पलवनमध्यचारिभिः सवर्णतया रसितानुमेयैः कादम्बकदम्बकैरासेवितम्, अभिषेकावतीर्णपुलिन्दराजसुन्दरीकुचचन्दनधूलिधवलिततरङ्गम्, उपान्तजातकेतकीरजःपटलबद्धकूलपुलिनम्, आसन्नाश्रमागततापसक्षलितार्द्रवल्कलकषायपाटलतटजलम्, उपतटविटपि पल्लवानिलवीजितम्, अविरलतमालवीथिकान्धकारिताभिः वालिनिर्वासितेन सञ्चरता प्रतिदिनमृष्यमूकवासिना सुग्रीवेणावलुप्तफललघुलताभिः, उदवासितापसानां देवतार्च्चनोपयुक्तकुसुमाभिः  
उत्पतज्जलचरपतङ्गपक्षपुटविगलितजलबिन्दुसेकसुकुमारकिसलयाभिः लतामण्डपतलशिखण्डिमण्डलारब्धताण्डवाभिः अनेककुसुमपरिमलवाहिनीभिर्वनदेवताभिः स्वश्वासवासिताभिरिव वनराजिभिरुपरुद्धतीरम्, अपरसागरशङ्किभिः सलिलमादातुमवतीर्णैर्जलधरैरिव बहलपङ्कमलिनैर्वनकरिभिरनवरतापीयमानसलिलम्, अगाधमनन्तमप्रतिमम् अपां निधानं पम्पाभिधानं पद्मसरः ।  
यत्र च विकचकुवलयप्रभाश्यामायमानपक्षपुटान्यद्यापि मूर्त्तिमद्रामशापग्रस्तानीव मध्यचारिणामालोक्यन्ते चक्रवाकनाम्नां पक्षिणां मिथुनानि ।  
तस्यैव पद्मसरसः पश्चिमे तीरे राघवशरप्रहारजर्जरितजीर्णतालतरुषण्डस्य च समीपे दिग्गजकरदण्डानुकारिणा जरदजगरेण सततमावेष्टितमूलतया बद्धमहालवाल इव तुङ्गस्कन्धावलम्बिभिरनिलवेल्लितैरहिनिर्म्मोकैर्धृतोत्तरीय इव दिक्चक्रवालपरिमाणमिव गृह्णता भुवनान्तरालविप्रकीर्णेन शाखासञ्चयेन प्रलयकालताण्डवप्रसारितभुजसहस्रमुडुपतिशेखरमिव विडम्बयितुमुद्यतः, पुराणतया पतनभयादिव वायुस्कन्धलग्नः निखिलशरीरव्यापिनीभिरतिदूरोन्नताभिर्जीर्णतया शिराभिरिव परिगतो व्रततिभिः, जरातिलकबिन्दुभिरिव कण्टकैराचिततनुः इतस्ततः परिपीतसागरसलिलैर्गगनागतैः पत्ररथैरिव शाखान्तरेषु निलीयमानैः क्षणमम्बुभारालसैरार्द्रीकृतपल्लवैर्जलधरपटलैरप्यदृष्टशिखरः, तुङ्गतया नन्दनवनश्रियमिवावलोकयितुमभ्यद्यतः, स्वसमीपवर्त्तिनामुपरि सञ्चरतां गगनतलगमनखेदायासितानां रविरथतुरङ्गमाणां सृक्कपरिस्रुतैः फेनपटलैः सन्देहिततूलराशिभिर्धवलीकृतशिखरशाखः, वनगजकपोलकण्डूयनलग्नमदनिलीनमत्तमधुकरमालेन लोहशृङ्खलाबन्धननिश्चलेनेव कल्पस्थायिना मूलेन समुपेतः, कोटराभ्यन्तरनिविष्टैः स्फुरद्भिः सजीव इव मधुकरपटलैः, दुर्य्योधन इवोपलक्षितशकुनिपक्षपातः, नलिननाभ इव वनमालोपगूढः, नवजलधरव्यूह इव नभसि दशितोन्नतिः, अखिलभुवनतलावलोकनप्रासाद इव व्नदेवतानाम्, अधिपतिरिव दण्डकारण्यस्य, नायक इव सर्ववनस्पतीनाम्, सखेव विन्ध्यस्य, शाखाबाहुभिरुपगुह्येव विन्ध्याटवीमवस्थितो महान् जीर्णः शाल्मलीवृक्षः ।  
तत्र च शाखाग्रेषु कोटरोदरेषु पल्लवान्तरेषु स्कन्धसन्धिषु जीर्णवल्कलविवरेषु च महावकाशतया विश्रब्धविरचितकुलायसहस्राणि दुरारोहतया विगलितविनाशभयानि नानादेशसमागतानि शुकशकुनिकुलानि प्रतिवसन्ति स्म ।  
यैः परिणामविरलदलसंहतिरपि स वनस्पतिविरलदलनिचयश्यामल इवोपलक्ष्यते दिवानिशं निलीनैः ।  
ते च तस्मिन् वनस्पतावतिवाह्यातिवाह्य निशामात्म नीडेषु प्रतिदिनमुत्थायोत्थायाहारान्वेषणाय नभसि विरचितपङ्क्तयो मदकलहलधरहलमुखोत्क्षेपविकीर्णबहुस्रोतसमम्बरतले कलिन्दकन्यामिव दर्शयन्तः, सुरगजोन्मूलितविगलदाकाशगङ्गाकमलिनीशङ्कामुपजनयन्तः, दिवसकररथतुरगप्रभानुलित्पमिव गगनतलमुपपादयन्तः, सञ्चारिणीमिव मरकतस्थलीं विडम्बयन्तः, शैवलपल्लवावलीमिवाम्बरसरसि प्रसारयन्तः, गगनविततैः पक्षपुटैः कदलीदलैरिव दिनकरखरकरनिकरपरिखेदितान्याशामुखानि वीजयन्तः, वियति विसारिणीं शष्पवीथीमिवारचयन्तः, सेन्द्रायुधमिवान्तरिक्षमादधाना विचरन्ति स्म शुकशकुनयः ।  
कृताहाराश्च पुनः प्रतिनिवृत्त्यात्मकुलायावस्थितेभ्यः शावकेभ्यो विविधान् फलरसान् कलममञ्जरीवि कारांश्च प्रहतहरिणरुधिरानुरक्तशार्दूलनखलोटिपाटलेन चञ्चुपुटेन दत्त्वा दत्त्वा अधरीकृतसर्वस्नेहेनासाधारणेन गुरुणाऽपत्यप्रेम्णा तस्मिन्नेव क्रोडान्तनिहिततनयाः क्षपाः क्षपयन्ति स्म ।  
एकस्मिंश्च जीर्णकोटरे जायया सह निवसतः पश्चिमे वयसि वर्त्तमानस्य कथमपि पितुरहमेवै को विधिवशात् सूनुरभवम् ।  
अतिप्रबलया चाभिभूता ममैव जायमानस्य प्रसववेदनया जननी मे लोकान्तरमगमत् ।  
अभिमतजायाविनाशदुः खितोऽपि खलु तातः सुतस्नेहादन्तर्निगृह्य पटुप्रसरमपि शोकमेकाकी मत्संवर्धनपर एवाभवत् ।  
अतिपरिणतवयाश्च कुशचीरानुकारिणीमल्पावशिष्टजीर्णपिच्छजालजर्जराम् अवस्रस्तांसदेशशिथिलाम् अपगतोत्पतनसंस्कारां पक्षसन्ततिम् उद्वहन्, उपारूढकम्पतया सन्तापकारिणीमङ्गलग्नां जरामिव विधुन्वन्, अकठोरशेफालिकाकुसुमनालपिञ्जरेण कलममञ्जरीदलनमसृणितक्षीणोपान्तलेखेन स्फुटिताग्रकोटिना चञ्चपुटेन, परनीडनिपतिताभ्यः शालिवल्लरीभ्यस्तण्डुलकणानादायादाय तरुमूलनिपतितानि च शुककुलावदलितानि फलशकलानि समाहृत्य परिभ्रमितुमशक्तो मह्यमदात् ।  
प्रतिदिवसमात्मना च मदुपभुक्तशेषम् अकरोदशनम् ।  
एकदा तु प्रभातसन्ध्यारागलोहिते गगने च कमलिनीमधुरक्तपक्षसम्पुटे वृद्धहंस इव मन्दाकिनीपुलिनादपरजलनिधितटमवतरति चन्द्रमसि, परिणतरङ्कुरोमपाण्डुनि व्रजति विशालतामाशाचक्रवाले, गजरुधिररक्तहरिसटालोहिनीभिः प्रतप्तलाक्षिकतन्तु पाटलाभिरायामिनीभिः अशिशिरकिरणदीधितिभिः पद्मरागशलाकासम्मार्जनीभिरिव समुत्सार्य्यमाणे गगनकुट्टिमकुसुमप्रकरे तारागणे, सन्ध्यामुपासितुमुत्तराशावलम्बिनि मानससरस्तीरमिवावतरति सप्तर्षिमण्डले, तटगतविघटितशुक्तिसम्पुटविप्रकीर्णमरुणकरप्रेरणाधोगलितमुडुगणमिव मुक्ताफलनिकरमुद्वहति धवलितपुलिनमुदन्वति पूर्वेतरे, तुषारबिन्दुवर्षिणि विबुद्धशिखिकुले विजृम्भमाणकेशरिणि करिणीकदम्बकप्रबोध्यमानसमदकरिणि क्षपाजलजडकेशरं कुसुमनिकरमुदयगिरिशिखरस्थितं सवितारमिवोद्दिश्य पल्लवाञ्जलिभिः समुत्सृजति कानने, रासभरोमधूसरासु वनदेवताप्रासादानां तरूणां शिखरेषु पारावतमालायमानासु धर्म्मपताकास्विव समुन्मिषन्तीषु तपोवनाग्निहोत्रधूमलेखासु, अवश्यायशीकरिणि लुलितकमलवने रतिखिन्नशबरसीमन्तिनीस्वेदजलकणापहारिणि वनमहिषरोमन्थफेनबिन्दुवाहिनि चलितपल्लवलतालास्योपदेशव्यसनिनि विघटमानकमलखण्डमधुशीकरासारवर्षिणि कुसुमामोदतर्पितालिजाले निशावसानजातजडिम्नि मन्दमन्दसञ्चारिणि प्रवाति प्राभातिके मातरिश्वनि, कमलवनप्रबोधमङ्गलपाठकानाम् इभगण्डडिण्डिमानां मधुलिहां कुमुदोदरेषु विघटमानदलपुटनिरुद्धपक्षसंहतीनामुच्चरत्सु हुङ्कारेषु, प्रभातशिशिरमारुताहतमुत्तप्तजतुरसाश्लिष्टं पक्ष्ममालमिव सशेषनिद्राजिह्मिततारं चक्षुरुन्मीलयत्सु शनैः शनैरूषरशय्याधूसरक्रोडरोमराजिषु वनमृगेषु, इतस्ततः, सञ्चरत्सु वनचरेषु, विजृम्भमाणे श्रोत्रहारिणि पम्पासरःकलहंसकोलाहले समुल्लसति नर्त्तितशिखण्डिमण्डले मनोहरे वनगजकर्णतालशब्दे, क्रमेण च गगनतलमवतरतो दिवसकरवारणस्यावचूडचामरकलाप इवोपलक्ष्यमाणे मञ्जिष्टारागलोहिते किरणजाले, शनैः शनैरुदिते भगवति सवितरि, पम्पासरः पर्य्यन्ततरुशिखरसञ्चारिणि अध्यासितगिरिशिखरे दिवसकरजन्मनि हृततारेपुनरिव कपीश्वरे वनमभियतति बालातपे, स्पष्टे जाते प्रत्यूषसि, नचिरादिव दिवसाष्टामभागभाजि स्पष्टभासि भास्वति भूते, प्रयातेषु यथाभिमतानि दिगन्तराणि शुककुलेषु, कुलायनिलीननिभृतशुकशावकसनाथेऽपि निःशब्दतया शून्य इव तस्मिन् वनस्पतौ, स्वनीडावस्थित एव ताते, मयि च शैशवादसञ्जातबले समुद्भिद्यमानपक्षपुटे पितुःसमीपवर्त्तिनि कोटरगते, सहसैव तस्मिन् महावने सन्त्रासितसकलवनचरः सरभसमुत्पतत्पतत्रिपक्षपुटसन्ततः भीअकरिपोतचीत्कारपीवरः प्रचलितमत्तालिकुलक्वणितमांसलः परिभ्रमदुद्धोणवनवराहरवघर्घरः गिरिगुहासुप्तप्रबुद्धसिंहनादोपबृंहितः, कम्पयन्निव तरून् भगीरथावतार्य्यमाणगङ्गाप्रवाहकलकलबहलो भीतवनदेवताकर्णितो मृगयाकोलाहलध्वनिरुदचरत् ।  
आकर्ण्य च तमहमश्रुतपूर्वमुपजातवेपथुरर्भकतया जर्ज्जरितकर्णविवरो भयविह्वलः समीपवर्त्तिनः पितुः प्रतीकारबुद्ध्या जराशिथिलपक्षपुटान्तरमविशम् ।  
अनन्तरञ्च "सरभसमितो गजयूथपतिलुलितकमलिनीपरिमलः; इतः क्रोडकुलदश्यमानभद्रमुस्तारसामोदः, इतः करिकलभभज्यमानशल्लकीकषायगन्धः; इतो निपतितशुष्कपत्रमर्म्मरध्वनिः, इतो वनमहिषविषाणकोटिकुलिशभिद्यमानवल्मीकधूलिः, इतो मृगकदम्बकम्, इतो वनगजकुलम्, इतो वनवराहयूथम्, इतो वनमहिषवृन्दम्, इतः शिखण्डिमण्डकविरुतम्, इतः कपिञ्जलकुलकलकूजितम्, इतः कुररकुलक्वणितम्, इतो मृगपतिनखभिद्यमानकुम्भकुञ्जररसितम्, इयमार्द्रपङ्कमलिना वराहपद्धतिः, इयमभिनवशष्पकवलरसश्यामला हरिणरोमन्थफेनसंहतिः, इयमुन्मदगन्धगजगण्डकण्डूयनपरिमलनिलीनमुखरमधुकरविरुतिः, एषा निपतितरुधिरबिन्दुसिक्तशुष्कपत्रपाटला रुरुपदवी; एतद्द्विरदचरणमृदितविटपपल्लवपटलम्, एतत् खङ्गिकुलक्रीडितम्, एष नखकोटिविलिखितविकटपत्रलेखो रुधिरपाटलः करिमौक्तिकदन्तुरो मृगपतिमार्गः, एषा प्रत्यग्रप्रसूतवनमृगीगर्भरुधिरलोहिनीभूमिः, इयमटवी वेणिकानुसारिणी पक्षचरस्य यूथपतेर्मदजलमलिना, सञ्चारवीथीचमरीपङ्क्तिरियमनुगम्यताम्, उच्छुष्कमृगकरीषपांसुला त्वरिततरमध्यास्यतामियं वनस्थली, तरुशिखरमारुह्यताम्, आलोक्यतां दिगियम्, आकर्ण्यतामयं शब्दः, गृह्यतां धनुः, अवहितैः स्थीयताम्, विमुच्यन्तां श्वानः" इत्यन्योन्यमभिदधतो मृगयासक्तस्य महतो जनसमूहस्य तरुगहनान्तरितविग्रहस्य क्षोभितकाननं कोलाहलमशृणवम् ।  
अथ नातिचिरादेवानुलेपनार्द्रमृदङ्गध्वनिधीरेण निरिविवरविजृम्भितप्रतिनादगम्भीरेण, शबरशरताडितानां केशरिणां निनादेन, सन्त्रस्तयूथमुक्तानामेकाकिनाञ्च सञ्चरतामनवरतकरास्फोटमिश्रेण जलधररसितानुकारिणा गजयूथपतीनां कण्ठगर्जितेन, सरभससारमेयविलुप्यमानावयवानामालोलकातरतरलतरतारकाणामेणकानाञ्च करुणकूजितेन, निहतयूथपतीनां वियोगिनीनामनुगतकलभानाञ्च स्थित्वा स्थित्वा समाकर्ण्य कलकलमुत्कर्णपल्लवानामितस्ततः परिभ्रमन्तीनां प्रत्यग्रपतिविनाशशोकदीर्घेण करिणीनां चीत्कृतेन, कतिपयदिवसप्रसूतानाञ्च खङ्गिधेनुकानां त्रासपरिभ्रष्टपोतकान्वेषिणीनामुन्मुक्तकण्ठमारसन्तीनामाक्रन्दितेन, तरुशिखरसमुत्पतितानामाकुलाकुलचारिणाञ्च पत्ररथानां कोलाहलेन, रूपानुसारप्रधावितानाञ्च मृगयूणां युगपदतिरभसपादपाताभिहताया भुवः कम्पमिव जनयता चरणशब्देन, कर्णान्ताकृष्टज्यानाञ्च मदकलकुररकामिनीकण्ठकूजितकलेन शरनिकरवर्षिणां धनुषां निनादेन, पवनाहतिक्वणितधाराणामसीनाञ्च कठिनमहिषस्कन्धपीठपातिनां रणितेन, शुनाञ्च सरभसविमुक्तघर्घर द्व्हनीनां वनान्तरव्यापिना ध्वानेन सर्वतः प्रचलितमिव तदरण्यमभवत् ।  
अचिराच्च प्रशान्ते तस्मिन् मृगयाकलकले, निर्वृष्टमूकजलधरवृन्दानुकारिणि मथनावसानोपशान्तवारिणि सागर इव स्तिमिततामुपगते कानने, मन्दीभूतभयोऽहमुपजातकुतूहलः पितुरुत्सङ्गादीषदिव निष्क्रम्य कोटरस्थ एव शिरोधरां प्रसार्य्य सन्त्रासतरलतारकः शैशवात् किमिदभिति सञ्जात दिदृक्षः तामेव दिशं चक्षुः प्राहिणवम् ।  
अभिमुखमापतच्च तस्माद्वनान्तरादर्जुनभुजदण्डसहस्रविप्रकीर्णमिव  
नर्म्मदाप्रवाहम्, अनिलचलितमिव तमालकाननम्, एकीभूतमिव कालरात्रीणां यामसङ्घातम्, अञ्जनशिलास्तम्भसम्भारमिव क्षितिकम्पविघूर्णितम्, अन्धकारपूरमिव रविकिरणाकुलितम्, अन्तकपरिवारमिव परिभ्रमन्तम्, अवदारितरसातलोद्भूतमिव दानवलोकम्, अशुभकर्म्मसमूहमिवैकत्र समागतम्, अनेकदण्डकारण्यवासिमुनिजनशापसार्थमिव सञ्चरन्तम्, अनवरतशरनिकरवर्षिरामनिहतखरदूषणबलमिव तदपध्यानात् पिशाचतामुपगतम्, कलिकालबन्धुवर्गमिव सङ्गतम्, अवगाहप्रस्थितमिव वनमहिषयूथम्, अचलशिखरस्थितकेसरिकराकृष्टिपतनशीर्णमिव कालमेघपटलम्, अखिलरूपविनाशाय धूमकेतुजालमिव समुद्गतम्, अन्धकारिताशेषकाननम्, अनेकसहस्रसङ्ख्यम्, अतिभयजनकम्, उत्पातवेतालव्रातमिव शबरसैन्यमद्राक्षम् ।  
मध्ये च तस्यातिमहतः शबरसैन्यस्य प्रथमे वयसि वर्त्तमानम्, अतिकर्कशत्वादायसमयमिव, एकलव्यमिव जन्मान्तरागतम्, उद्भिद्यमानश्मश्रुराजितया प्रथममदलेखामण्ड्यमानगण्डभित्तिमिव गजयूथपतिकुमारम्, असितकुवलयश्यामलेन देहप्रभाप्रवाहेण कालिन्दीजलेनेव पूरयन्तमरण्यम्, आकुटिलाग्रेण स्कन्धावलम्बिना कुन्तलभारेण केसरिणमिव गजमदमलिनीकृतेन केसरकलापेनोपेतम्, आयतललाटम्, अतितुङ्गघोरघोणम्, उपनीतस्यैककर्णाभरणतां भुजगफणामणेरापाटलैरंशुभिरालोहितीकृतेन पर्णशयनाभ्यासाल्लग्नपल्लवरागेणेव वामपार्श्वेन विराजमानम्, अचिरहतगजकोपलगृहीतेन सप्तच्छदपरिमलवाहिना कृष्णागुरुपङ्केनेव सुरभिणा मदेन कृताङ्गरागम्, उपरि तत्परिमलान्धेन परिभ्रमता मायूरपिच्छातपत्रानुकारिणा मधुकरकुलेन तमालपल्लवेनेव निवारितातपम्, आलोलपल्लवव्याजेन भुजबलनिर्जितया भयप्रयुक्तसेवया विन्ध्याटव्येव करतलेनापमृज्यमानगण्डस्थलस्वेदलेखम्, आपाटलया हरिणकुलकालरात्रिसन्ध्यायमानया शोणितार्द्रयेव दृष्ट्या रञ्जयन्तमिवाशाविभागान्, आजानुलम्बिना दिक्कुञ्जरकरप्रमाणमिव गृहीत्वा निर्म्मितेन चण्डिकारुधिरबलिप्रदानार्थमसकृन्निशितशस्त्रोल्लेखविषमितशिखरेण भुजयुगलेनोपशोभितम्, अन्तरान्तरा लग्नाश्यानहरिणरुधिरबिन्दुना स्वेदजलकणिकाचितेन गुञ्जाफलमिश्रैः करिकुम्भमुक्ताफलैरिव विरचिताभरणेन विन्ध्यशिलातलविशालेन वक्षःस्थलेनोद्भासमानम्, अविरतश्रमाभ्यासादुल्लिखितोदरम्, इभमदमलिनमालानस्तम्भयुगलमुपहसन्तमिवोरुदण्डद्वयेन, लाक्षालोहितकौशेयपरिधानम्, अकारणेऽपि क्रूरजातितया बद्धत्रिपताकोदग्रभ्रुकुटीकराले ललाटपट्टे प्रबलभक्त्याराधितया "मत्परिग्रहोऽयमि" ति कात्यायन्या त्रिशूलेनेवाङ्कितम्, उपजातपरिचयैरनुगच्छद्भिः, श्रमवशाद् दूरबिनिर्गताभिः स्वभावपाटलतया शुष्काभिरपि हरिणशोणितमिव क्षरन्तीभिजिह्वाभिरावेद्यमानखेदैः विवृतमुखतया स्पष्टदृष्टदन्तांशून् दंष्ट्रान्तराललग्नकेसरिसटानिव सृक्कभागानुद्वहिद्भिः, स्थूलवराटकमालिकापरिगतकण्ठैर्महावराहप्रहारजर्जरैः, अल्पकायैरपि महाशक्तित्वादनुपजातकेसरैरिव केसरिकिशोरकैः, मृगवधूवैधव्यदीक्षादानदक्षैरनेकवर्णैः श्वभिः, अतिप्रमाणाभिश्च केसरिणामभयप्रदानयाचनार्थमागताभिः सिंहीभिरिव कौलेयककुटुम्बिनीभिरनुगम्यमानम्, कैश्चिद्गृहीतचमरबालगजदन्तभारैः, कैश्चिदच्छिद्रपर्णबद्धमधुपुटैः कैश्चिन्मृगपतिभिरिव गजकुम्भमुक्ताफलनिकरसनाथपाणिभिः, कैश्चिद्यातुधानैरिव गृहीतपिशितभारैः, कैश्चित् प्रमथैरिव केसरिकृत्तिधारिभिः, कैश्चित् क्षपणकैरिव मयूरपिच्छवाहिभिः, कैश्चिच्छिशुभिरिव काकपक्षधरैः, कैश्चित् कृष्णचरितमिव दर्शयद्भिः, समुत्खातविधृतगजदन्तैः, कैश्चिज्जलदागमदिवसैरिव जलधरच्छायामलिनाम्बरैः, अनेकवृत्तान्तैः शबरवृन्दैः परिवृतम्, अरण्यमिव सखड्गधेनुकम्, अभिनवजलधरमिव मयूरपिच्छचित्रचापधारिणम्, बकराक्षसमिव गृहीतैकचक्रम्, अरुणानुजमिवोद्धृतानेकमहानागदशनम्, भीष्ममिव शिखण्डिशत्रुम्, निदाघदिवसमिव सतताविर्भूतमृगतृष्णम्, विद्याघरमिव मानसवेगम्, पराशरमिव योजनगन्धानुसारिणम्, घटोत्कचमिव भीमरूपधारिणम्, अचलराजकन्यकाकेशपाशमिव नीलकण्ठचन्द्रकाभरणम्, हिरण्याक्षदानवमिव महावराहदंष्ट्राविभिन्नवक्षःस्थलम्, अतिरागिणमिव कृतबहुबन्दीपरिग्रहम्, पिशिताशनमिव रक्तलुब्धकम्, गीतकलाविलासमिव निषादानुगतम्, अम्बिकात्रिशूलमिव महिषरुधिरार्द्रकायम्, अभिनवयौवनमपि क्षपितबहुवयसम्, कृतसारमेयसङ्ग्रहमपि फलमूलाशनम्, कृष्णमप्यसुदर्शनम्, स्वच्छन्दप्रचारमपि दुर्गैकशरणम्, क्षितिभृत्पादानुवर्त्तिनमपि राजसेवानभिज्ञ्म्, अपत्यमिव विन्ध्याचलस्य अंशावतारमिव कृतान्तस्य, सहोदरमिव पापास्य, सारथिमिव कलिकालस्य, भीषणमपि महासत्त्वतया गभीरमिवोपलक्ष्यमाणम्, अनभिभवनीयाकृतिम्, मातङ्गनामानं शबरसेनापतिमपश्यम् ।  
अभिधानन्तु तस्य पञ्चादहमश्रौषम् ।  
आसीच्च मे मनसि - "अहो! मोहप्रायमेषां जीवितम्, साधुजनविगर्हितञ्च चरितम् ।  
तथाहि पुरुषपिशितोपहारे धर्म्मबुद्धिः, आहारः साधुजनविगर्हितो मधुमांसादिः, श्रमो मृगया, शास्त्रं शिवारुतम्, उपदेष्टारः सदसतां कौशिकाः, प्रज्ञा शकुनिज्ञानम्, परिचिताः श्वानः, राज्यं शुन्याटवीषु, आपानकमुत्सवः, मित्राणि क्रूरकर्म्मसाधनानि धनूंषि, सहाया विषदिग्धमुखा भुजङ्गा इव सायकाः, गीतमुत्सादकारि मुग्धमृगाणाम्, कलत्राणि बन्दिगृहीताः परयोषितः, क्रूरात्मभिः शार्दूलैः, सह संवासः, पशुरुधिरेण देवतार्च्चनम्, मांसेन बलिकर्म्म, चौर्य्येण जीवनम्, भूषणानि भुजङ्गमणयः, वनगजमदैरङ्गरागः, यस्मिन्नेव कानने निवसन्ति, तदेवोत्खातमूलमशेषतः कुर्वन्ति" ।  
इति चिन्तयत्येव मयि स शबरसेनापतिरटवीपरिभ्रमणसमुद्भवं श्रममपनिनीषुरागत्य तस्यैव शाल्मलीतरोरधश्छायायामवतारितकोदण्डस्त्वरितपरिजनोपनीतपल्लवासने समुपाविशत् ।  
अन्यतमस्तु शबरयुवा ससम्भ्रममवतीर्य्य तस्मात् करयुगलपरिक्षोभिताम्भसः सरसो वैदूर्य्यद्रवानुकारि प्रलयदिवसकरकिरणोपतापादम्बरैकदेशमिव विलीनम्, इन्दुमण्डलादिव प्रस्यन्दितम्, द्रुतमिव मुक्ताफलनिकरम्, अत्यच्छतयास्पर्शानुमेयं हिमजडम्, अरविन्दकोशरजःकषायमम्भःकमलिनीपत्रपुटेन, प्रत्यग्रोद्धृताश्च धौतपङ्कनिर्म्मला मृणालिकाः समुपाहरत् ।  
आपीतसलिलश्च सेनापतिस्ता मृणालिकाः शशिकला इव सैंहिकेयः क्रमेणादशत् ।  
अपगतश्रमश्चोत्थाय परिपीताम्भसा सकलेन तेन शबरसैन्येनानुगम्यमानः शनैः शनैरमिमतं दिगन्तरमयासीत् ।  
एकतमस्तु जरच्छबरस्तस्मात् पुलिन्दवृन्दादनासादितहरिणपिशितः पिशिताशन इवाविकृतदर्शनः पिशितार्थी तस्मिन्नेव तरुमूले मुहूर्त्तमिव व्यलम्बत ।  
अन्तरिते च तस्मिन् शबरसेनापतौ स जीर्णशबरः पिबन्निवास्माकमायूंषि रुधिरबिन्दुपाटलया कपिलभ्रूलतापरिवेषभीषणया दृष्ट्या गणयन्निव शुककुलकुलायस्थानानि श्येन इव विहगामिषास्वादलालसः सुचिरमारुरुक्षुस्तं वनस्पतिमामूलादपश्यत् ।  
उत्क्रान्तमिव तस्मिन् क्षणे तदालोकनभीतानां शुककुलानामसुभिः ।  
किमिव हि दुष्करमकरुणानाम्? यतः स तमनेकतालतुङ्गमभ्रङ्कषशाखाशिखरमपि सोपानैरिवायत्नेनैव पादपमारुह्य ताननुपजातोत्पतनशक्तीन्, कांश्चिदल्पदिवसजातान् गर्भच्छविपाटलान् शाल्मलीकुसुमशङ्कामुपजनयतः, कांश्चिदुद्भिद्यमानपक्षतया नलिनसंविर्त्तिकानुकारिणः, कांश्चिदर्कफलसदृशान्, कांश्चिल्लोहितायमानचञ्चुकोटीन् ईषद्विघटितदलपुटपाटलमुखानां कमलमुकुलानां श्रियमुद्वहतः, कांश्चिदनवरतशिरःकम्पव्याजेन निवारयत इव प्रतीकारासमर्थान्, एकैकशः फलानीव तस्य वनस्पतेः शाखासन्धिभ्यः कोटरान्तरेभ्यश्च शुकशावकानग्रहीत्, अपगतासूंश्च कृत्वा क्षितावपातयत् ।  
तातस्तु तं महान्तमकाण्ड एव प्राणहरमप्रतीकारौपप्लवमुपनतमवलोक्य द्विगुणतरोपजातवेपथुर्मरणभयादुद्भ्रान्ततरलतारकां विषादशून्यामश्रुजलप्लुतां दृशमितस्ततो दिक्षु विक्षिपन्, उच्छुष्कतालुरात्मप्रतीकाराक्षमः त्रासस्रस्तसन्धिशिथिलेन पक्षपुटेनाच्छाद्य मां तत्कालोचितप्रतीकारं मन्यमानः स्नेहपरवशो मद्रक्षणाकुलः किकर्त्तव्यताविमूढः क्रोडभागेन मामवष्टभ्य तस्थौ ।  
असावपि पापः क्रमेण शाखान्तरैः सञ्चरमाणः कोटरद्वारमागत्य जीर्णासितभुजङ्गभोगभीषणं प्रसार्य्य विविधवनवराहवसाविस्रगन्धिकरतलम् अनवरतकोदण्डगुणाकर्षणव्रणाङ्कितप्रकोष्ठम् अन्तकदण्डानुकारिणं वामबाहुमतिनृशंसो मुहुर्मुहुर्दत्तचञ्चप्रहारमुत्कूजन्तमाकृष्य तातमपगतासुमकरोत् ।  
मान्तु स्वल्पशरीरत्वाद् भयसम्पीडिताङ्गत्वात् सावशेषत्वाच्चायुषः कथमपि तत्पक्षपुटान्तरगतं नालक्षयत् ।  
उपरतञ्च तमवनितले शिथिलशिरोधरमधोमुखममुञ्चत् ।  
अहमपि तच्चरणान्तरे निवेशितशिरोधरो निभृतमङ्कनिलीनस्तेनैव सहापतम् ।  
आयुषोऽवशिष्टतया तु पवनवशात् पुञ्जितस्य महतः शुष्कपत्रराशेरुपरि पतितमात्मानमपश्यम् ।  
अङ्गानि येन मे नाशीर्य्यन्त ।  
यावच्चासौ तस्मात्तरुशिखरान्नावतरति तावदहमवशीर्णपर्णसवर्णत्वादस्फुटोपलक्ष्यमाणमूर्त्तिः पितरमुपरतमुत्सृज्य नृशंस इव प्राणपरित्यागयोग्येऽपि काले बालतया कालान्तरभुवः स्नेहरसस्यानभिज्ञो जन्मसहभुवा भयेनैव केवलमभिभूयमानः किञ्चिदुपजाताभ्यां पक्षाभ्यामीषत्कृतावष्टम्भो लुठन्नितस्ततः कृतान्तमुखकुहरादिव विनिर्गतमात्मानं मन्यमानः नातिदूरवर्त्तिनः, शबरसुन्दरीकर्णपूररवनोपयुक्तपल्लवस्य, सङ्कर्षणपटनीलच्छाययोपहसत इव गदाधर देहच्छविम्, अच्छैः कालिन्दीजलच्छेदैरिव विरचितच्छदस्य, वनकरिमदोपसिक्तकिसलयस्य, विन्ध्याटवीकेशपाशश्रियमुद्वहतः, दिवाप्यन्धकारितशाखान्तरस्य, अप्रविष्टसूर्य्यकिरणमतिगहनमपरस्येव पितुरुत्सङ्गमतिमहतस्तमालविटपिनो मूलदेशमविशम् ।  
अवतीर्य्य च स तेन समयेन क्षितितलविप्रकीर्णान् संहृत्य तान् शुकशिशूननेकलतापाशसंयतानाबद्ध्य पर्णपुटेऽतित्वरितगमनः सेनापतिगतेनैव वर्त्मना तामेव दिशमगच्छत् ।  
मान्तु लब्धजीविताशं प्रत्यग्रपितृमरणशोकशुष्कहृदयम् अतिदूरापातादायासितशरीरं सन्त्रासजातवेपथुं सर्वाङ्गोपतापिनी बलवती पिपासा परवशमकरोत् ।  
अनया च कालकलया सुदूरमतिक्रान्तः स पापकृदिति परिकलय्य किञ्चिदुन्नमितकन्धरो भयचकितया दृशा दिशोऽवलोक्य तृणेऽपि चलति पुनः प्रतिनिवृत्त इति तमेव पदे पदे पापकारिणमुत्प्रेक्षमाणो निष्क्रम्य तस्मात्तमालतरुमूलात् सलिलसमीपमुपसत्तु प्रयत्नमकरवम् ।  
अजातपक्षतया च नातिस्थिरतरचरणसञ्चारस्य मुहुर्मुहुर्मुखेन पततो मुहुस्तिर्यङ्निपतन्तमात्मानमेकया पक्षपाल्या सन्धारयतः क्षितितलसंसर्पणश्रमातुरस्य अनभ्यासवशादेकमपिदत्त्वा पदमनवरतमुन्मुखस्य, स्थूलस्थूलं श्वसतो धूलिधूसरस्य संसर्पतो ममाभून्मनसि - "अतिकष्टासु दंशास्वपि जीवितनिरपेक्षा न भवन्ति खलु जगति प्राणिनां वृत्तयः ।  
नास्ति जीवितादन्यदभिमततरमिह जगति सर्वजन्तूनाम् ।  
एवमुपरतेऽपि सुगृहीतनाम्नि ताते यदहमविकलेन्द्रियः पुनरेव प्राणिमि ।  
धङ्मामकरुणमतिनिष्ठुरमकृतज्ञम्  
।  
अहो! सोढपितृमरणशोकदारुणं येन मया जीव्यते, उपकृतमपि नापेक्ष्यते ।  
खलं हि खलु मे हृदयम् ।  
अहं हि लोकान्तरमुपगतायामम्बायां नियम्य शोकावेगमाप्रसवदिवसात् परिणतवयसापि सता तातेन तैस्तैरुपायैः संवर्द्धनक्लेशमतिमहान्तमपि स्नेहवशादगणयता यत् परिपालितः, तत्सर्वमेकपदे विस्मृतम् ।  
अतिकृपणाः खल्वमी प्राणाः, यदुपकारिणमपि तातमद्यातिगच्छन्तं नानुगच्छन्ति ।  
सर्वथा न कञ्चित् न खलीकरोति जीविततृष्णा, यदीदृशावस्थमपि मामायासयति जलाभिलाषः ।  
मन्ये चागणितपितृमरणशोकस्य निर्घृणतैव केवलमियम्मम सलिलपानबुद्धिः ।  
अद्यापि दूरत एव सरस्तीरम् ।  
तथाहि जलदेवतानूपुररवानुकारि दूरेऽद्यापि कलहंसविरुतमेतत्, अस्फुटानि श्रूयन्ते सारसरसितानि, विप्रकर्षादाशामुखविसर्पणविरलः सञ्चरति नलिनीषण्डपरिमलः ।  
दिवसस्येयमतिकष्टा दशा वर्त्तते ।  
तथाहि रविरम्बरतलमध्यवर्त्ती स्फुरन्तमातपमनवरतमनलधूलिनिकरमिव विकिरति करैः, अधिकामुपजनयति तृषाम् ।  
आतपसन्तप्तपांसुपटलदुर्गमा भूः, अतिप्रबलपिपासावसन्नानि गन्तुमल्पमपि मे नालमङ्गकानि, अप्रभुरस्म्यात्मनः सीदति मे हृदयम्, अन्धकारतामुपयाति चक्षुः, अपि नाम खलो विधिरनिच्छतोऽपि मे मरणमद्यैव उपपादयेत्" ।  
इत्येवं चिन्तयत्येव मयि तस्मात् सरसोऽदूरवर्त्तिनि तपोवने जाबालिर्नाम महातपा मुनिः प्रतिवसति स्म ।  
तत्तनयश्च हारीतनामा मुनिकुमारकः सनत्कुमार इव सर्वविद्यावदातचेताः, समानवयोभिरपरैस्तपोधनकुमारकैरनुगम्यमानस्तेनैव पथा द्वितीय इव भगवान् विभावसुरतितेजस्वितया दुर्निरीक्ष्यमूर्त्तिः, उद्यतो दिवसकरमण्डलादिवोत्कीर्णः तडिद्भिरिव विरचितावयवः, तप्तकनकद्रवेणेव बहिरुपलिप्तमूर्त्तिः, आपिशङ्गावदातया देहप्रभया स्फुरन्त्या सबालातपमिव दिवसं सदावानलमिव वनमुपदर्शयन्, उत्तप्तलौहलोहिनीनामनेकतीर्थाभिषेकपूतानामंसस्थलावलम्बिनीनां जटानां निकरेणोपेतः, स्तम्भितशिखाकलापः, खाण्डववनदिधक्षया कृतकपटवटुवेश इव भगवान् दक्षिणश्रवणावलम्बिना विराजमानः, सकलविषयोपभोगनिवृत्त्यर्थमुपपादितेन ललाटपट्टके त्रिसत्येनेव भस्मत्रिपुण्ड्रकेणालङ्कृतः, गगनगमनोन्मुखबलाकानुकारिणा स्वर्गमार्गमिव दर्शयता सततमुद्प्रीवेण स्फटिकमणिकमण्डलुनाध्यासितवामकरतलः, स्कन्धदेशावलम्बिना कृष्णाजिनेन नीलपाण्डुभासा तपस्तृष्णानिपीतेनान्तर्निष्पतता धूमपटलेनेव परीतमूर्त्तिः, अभिनवबिससूत्रनिर्मितेनेव परिलघुतया पवनलोलेन निर्म्मांसविरलपार्श्वास्थिपञ्जरमिव गणयता वामांषावलम्बिना यज्ञोपवीतेनोद्भासमानः, देवतार्च्चनार्थमागृहीतवनलताकुसुमपरिपूर्णपर्णपुटसनाथशिखरेणाषाढदण्डेन व्यापृतसव्येतरपाणिः, विषाणशिखरोत्खातामुद्वहता स्रानमृदमुपजातपरिचयेन नीवारमुष्टिसंवर्द्धितेन कुशकुसुमलतायास्यमानलोलदृष्टिना तपोवनमृगेणानुगम्यमानः, विटप इव कोमलवल्कलावृतशरीरः, गिरिरिव समेखलः, राहुरिवासकृदास्वादितसोमः, पद्मनिकर इव दिवसकरमरीचिपः, नदीतटतरुरिव सततजलक्षालनविमलजटः, करिकरभ इव विकचकुमुददलशकलसितदशनः, द्रौणिरिव कृपानुगतः, नक्षत्रराशिरिव चित्रमृगकृत्तिकाश्लेषोपशोभितः, घर्म्मकालदिवस इव क्षयितदोषः, जलधरसमय इव प्रशामितरजःप्रसरः, वरुण इव कृतोदवासः, हरिरिवापनीतनरकभयः, प्रदोषारम्भ इव सन्ध्यापिङ्गलतारकः प्रभातकाल इव बालातपकपिलः, रविरथ इव दृढनियमिताक्षचक्रः, सुराजेव निगूढमन्त्रसाधनक्षपितविग्रहः, जलधिरिव करालशङ्खमण्डलावर्त्तनाभिगर्त्तः, भगीरथ इव दृष्टगङ्गावतारः, भ्रमर इवासकृदनुभूतपुष्करवनवासः, वनचरोऽपि कृतमहालयप्रवेशः, असंयतोऽपि मोक्षार्थी, सामप्रयोगपरोऽपि सततावलम्बितदण्डः, सुप्तोऽपि प्रबुद्धः, सन्निहितनेत्रद्वयोऽपि परित्यक्तवामलोचनस्तदेव कमलसरः सिस्नासुरुपागमत् ।  
प्रायेणाकारणमित्राण्यतिकरुणार्द्राणि च सदा खलु भवन्ति सतां चेतांसि! यतः स मां तदवस्थमालोक्य समुपजातकरुणः समीफ्वर्त्तिनमृषिकुमारकमन्यतममब्रवीत् "अयं कथमपि शुकशिशुरसञ्जातपक्षपुट एव तरुशिखरादस्मात् परिच्युतः ।  
श्येनमुखपरिभ्रष्टेन वाऽनेन भवितव्यम् ।  
तथाह्यस्याल्पशेषं जीवितम्, अयमामीलितलोचनो मुहुर्मुहुरत्युल्बणं श्वसिति, मुहुर्मुहुर्मुखेन पतति, मुहुर्मुहुश्चञ्चुपुटं विवृणोति, न शक्नोति शिरोधरां धारयितुम् ।  
तदेहि यावदेवायमसुभिर्न विमुच्यते तावदेव गृहाणेमम् अवतारय सलिलसमीपम्" इत्यभिधाय तेन मां सरस्तीरमनाययत् ।  
उपसृत्य च जलसमीपमेकदेशनिहितदण्डकमण्डलुरादाय स्वयं मां मुक्तप्रयत्नम् उत्तानितमुखम् अङ्गुल्या कतिचित् सलिलबिन्दूनपाययत् ।  
अम्भःक्षोदकृतसेकञ्च समुपजातप्रज्ञम् उपतटप्ररूढनलिनीपलाशस्य जलशिशिरायां छायायां निधाय यथासमुचितमकरोत् स्नानविधिम् ।  
अभिषेकावसाने चाकेनप्राणायामपूतोऽपि जपन्नघमर्षणानि प्रत्यप्रभग्नैरुन्मुखो रक्तारविन्दैर्नलिनीपत्रपुटेन भगवते सवित्रे दत्त्वार्घमुदतिष्ठत् ।  
आगृहीतधौतधवलवल्कलश्च सज्योत्स्न इव सन्ध्यातपः करतलनिर्धूननविशदसटः प्रत्यग्रस्नानार्द्रजटेन सकलेन तेन मुनिकुमारकदम्बकेनानुगम्यमानो मां गृहीत्वा तपोवनाभिमुखं शनैः शनैरगच्छत् ।  
अनतिदूरमिव गत्वा दिशि दिशि सदासन्निहितकुसुम फलैः तालतिलकतमालहिन्तालवकुलबहुलैः, एलालताकुलितनारिकेलकलापैः, आलोललोध्रलवलीलवङ्गपल्लवैः, उल्लसत्चूतरेणुपटलैः, अलिकुलझङ्कारमुखरसहकारैः, उन्मदकोकिलकुलकलालापकोलाहलिभिः, उत्फुल्लकेतकीकुसुममञ्जरीरजःपुञ्जपिञ्जरैः, पूगीलतादोलाधिरूढवनदेवतैः, तारकावर्षमिवाधर्म्मविनाशपिशुनं कुसुमनिकरमनिलचलितमनवरतमतिधवलमुत्सृजद्भिः, संसक्तपादपैः काननैरुपगूढम्, अचकितप्रचलितकृष्णसारशतशबलाभिः, उत्फुल्लस्थलकमलिनीलोहिनीभिः, मारीचमायामृगावलूनप्ररूढवीरुद्दलाभिः, दाशरथिचापकोटिक्षतकन्दगर्त्तविषमिततलाभिः, दण्डकारण्यस्थलीभिरुपशोभितप्रान्तम्, आगृहीतसमित्कुशकुसुममृद्भिः अध्ययन मुखरशिष्यानुगतैः सर्वतः प्रविशद्भिः मुनिभिरशून्योपकण्ठम्, उत्कण्ठितशिखण्डिमण्डलश्रूयमाणजलकलशपूरणध्वानम्, अनवरताज्याहुतिप्रीतैश्चित्रभानुभिः सशरीरमेव मुनिजनममरलोकं निनीषुभिः, उद्धूयमानधूमलेखाच्छलेनाबद्ध्यमानस्वर्गमार्गगमनसापानसेतुमिवोपलक्ष्यमाणम्, आसन्नवत्तिनीभिस्तपोधनसम्पर्कादिवापगतकालुष्याभिः, तरङ्गपरम्परासङ्क्रान्तरविबिम्बपङ्क्तिभिः, तापसदर्शनागतसप्तर्षिमालाविगाह्यमानाभिरिव, अतिविकचकुमुदवनमृषिजनमुपासितुमवतीर्णं ग्रहगणमिव निशासूद्वहन्तीभिर्दीर्घिकाभिः परिवृतम्, अनिलावनमितशिखराभिः प्रणम्यमानमिव वनलताभिः, अनवरतमुक्तकुसुमैरभ्यर्च्यमानमिव पादपैः, आबद्धपल्लवाञ्जलिभिः उपास्यमानमिव विटपैः, उटजाजिरप्रकीर्णशुष्यच्छ्यामाकम्, उपसङ्गृहीतामलकलवलीलवङ्गकर्कन्धूकदलीलकुचचूतपनसतालफलम्, अध्ययनमुखरवटुजनम्, अनवरतश्रवणगृहीतवषटकारवाचालशुककुलम्, अनेकसारिकोद्घुष्यमाणसुब्रह्मण्यम्, अरण्यकुक्कुटोपभुज्यमानवैश्वदेववलिपिण्डम्, आसन्नवापीकलहंसपोतभुज्यमाननीवारवलिम्, एणीजिह्वापल्लवोपलिह्यमानमुनिबालकम्, अग्निकार्य्यार्द्धदग्धसिमसिमायमानकुशसमित्कुसुमम्, उपलभग्ननारिकेलरसस्निग्धशिलातलम्, अचिरक्षुण्णवल्कलरसपाटलभूतलम्, रक्तचन्दनोपलिप्तादित्यमण्डलनिहितकरवीरकुसुमम्, इतस्ततो विक्षिप्तभस्मलेखालङ्कृतमुनिजनभोजनभूमिभागम्, परिचितशाखामृगकराकृष्टयष्टिनिष्काश्यमानजरदन्धतापसम्, इभकरभकार्द्धोपभुक्तपतितैः सरस्वतीभुजलताविगलितैः शङ्खवलयैरिव मृगालशकलैः कल्माषितम्, ऋषिजनार्थमेणकैर्विषाणशिखरोत्खन्यमानविविधकन्दमूलम्, अम्बुपूर्णपुष्करपुटैर्वनकरिभिरापूर्य्यमाणविटपालवालकम्, ऋषिकुमारकाकृष्यमाणवनवराहदंष्ट्रान्तराललग्नशालूकम्, उपजातपरिचयैः कलापिभिः पक्षपुटपवनसन्धुक्ष्यमाण मुनिहोमहुताशनम्, आरब्धामृतचरुचारुगन्धम्, अर्द्धपक्वपुरोडाशपुण्यपरिमलामोदितम्, अविच्छिन्नाज्यधाराहुतिहुतभुघुङ्कारमुखरितम्, उपचर्य्यमाणातिथिवर्गम्, पूज्यमानपितृदैवतम्, अर्च्यमान हरिहरपितामहम्, उपदिश्यमानश्राद्धकल्पम्, व्याख्यायमानयज्ञविद्यम्, आलोच्यमानधर्म्मशास्त्रम्, पठ्यमानविविधपुस्तकम्, विचार्य्यमाणसकलशास्त्रार्थम्, आरभ्यमाणपर्णशालम्, उपलिप्यमानाजिरम्, उपमृज्यमानोटजाभ्यन्तरम्, आबध्यमानध्यानम्, साध्यमानमन्त्रम्, अभ्यस्यमानयोगम्, उपह्रियमाणवनदेवतावलिम्, निर्वर्त्त्यमानमौञ्जमेखलम्, प्रक्षाल्यमानवल्कलम्, उपसङ्गृह्यमाणसमिधम्, संस्क्रियमाणकृष्णाजिनम्, गृह्यमाणगवेधुकम्, शोष्यमाणपुष्करबीजम्, ग्रथ्यमानाक्षमालम्, गृह्यमाणत्रिपुण्ड्रकम्, न्यस्यमानवेत्रदण्डम्, आपूर्य्यमाणकमण्डलुम्, अदृष्टपूर्वं कलिकालस्य, अपरिचितमनृतस्य, अश्रुतपूर्वमनङ्गस्य, अब्जयोनिमिव त्रिभुवनवन्दितम्, असुरारिमिव प्रकटितवराहनरसिंहरूपम्, साङ्ख्यमिव कपिलाधिष्ठितम्, मथुरोपवनमिव बलावलीढदर्पितधेनुकम्, उदयनमिवानन्दितवत्सकुलम्, किम्पुरुषाधिराज्यमिव मुनिजनगृहीतकलशाभिषिच्यमानद्रुमम्, निदाघसमयावसानमिव आसन्नजलप्रपातम्, जलधरसमयमिव वनगहनमध्यसुखसुप्तहरिम्, हनूमन्तमिवशिलाशकलप्रहारसञ्चूणिताक्षास्थिसञ्चयम्, खाण्डवविनाशोद्यतार्जुनमिव प्रारब्धाग्निकार्य्यम्, सुरभिविलेपनधरमपि सतताविर्भूतधूमगन्धम्, मातङ्गकुलाध्यासितमपि पवित्रम्, उल्लसितधूमकेतुशतमपि प्रशान्तोपद्रवम्, परिपूर्णद्विजपतिमण्डलसनाथमपि सदासन्निहिततरुगहनान्धकारम्, अतिरमणीयमपरमिव ब्रह्मलोकमाश्रममपश्यम् ।  
यत्र च मलिनता हविर्धूमेषु न चरितेषु, मुखरागः शुकेषु न कोपेषु, तीक्ष्णता कुशाग्रेषु न स्वभावेषु, चञ्चलता कदलीदलेषु न मनःसु, चक्षूरागः कोकिलेषु न परकलत्रेषु, कण्ठग्रहः कमण्डलुषु न सुरतेषु, मेखलाबन्धो व्रतेषु नेर्ष्याकलहेषु, स्तनस्पर्शी होमधेनुषु न वनितासु, पक्षपातः कृकवाकुषु न विद्याविवादेषु, भ्रान्तिरनकप्रदक्षिणेषु, न शास्त्रेषु, वसुसङ्कीर्त्तनं दिव्यकथासु न तृष्णासु, गणना रुद्राक्षवलयेषु न शरीरेषु, मुनिबालनाशः क्रतुदीक्षया न मृत्युना, रामानुरागो रामायणेन न यौवनेन, मुखभङ्गविकारो जरया न धनाभिमानेन ।  
यत्र च महाभारते शकुनिवधः, पुराणे वायुप्रलपतिम्, वयःपरिणामे द्विजपतनम्, उपवनचन्दनेषु जाड्यम्, अग्नीनां भूतिमत्त्वम्, एणकानां गीतश्रवणव्यसनम्, शिखण्डिनां नृत्यपक्षपातः, भुजङ्गमानां भोगः, कपीनां श्रीफलाभिलाषः, मूलानामधोगतिः ।  
जाबाल्याश्रमवर्णनम् समाप्तम् ।  
अथ जाबालिवर्णनम् ।  
तस्य चैवंविधस्य मध्यभागमलङ्कुर्वाणस्य, अलक्तकालोहितपल्लवस्य मुनिजनालम्बितकृष्णाजिनजलकरङ्कसनाथशाखस्य तापसकन्यकाभिर्मूलभागदत्तपीतपिष्टातकानेक पञ्चाङ्गुलस्य हरिणशिशुभिः परिपीयमानालवालसलिलस्य मुनिकुमारकाबद्धकुशचीरदाम्नो हरितगोमयोपलेपनविविक्ततलस्य,  
तत्क्षणकृतकुसुमोपहाररमणीयस्य नातिमहतः परिमण्डलतया विस्तीर्णावकाशस्य रक्ताशोकतरोरधश्छायायामुपविष्टम्, अत्युग्रतपोभिर्भुवनमिव सागरैः कनकगिरिमिव कुलाचलैः क्रतुमिव वैतानवह्निभिः कल्पान्तदिवसमिव रविभिः, कालमिव कल्पैः, समन्तान्महर्षिभिः परिवृतम्, उग्रशापभीतयेव कम्पितदेहया, प्रणयिन्येव विहितकेशग्रहया, क्रद्धयेव कृतभ्रूभङ्गया, मत्तयेवाकुलितगमनया, प्रसाधितयेव प्रकटिततिलकया जरया, गृहीतव्रतयेव भस्मधवलया धवलीकृतविग्रहम्, आयामिनीभिः पलितपाण्डुराभिः तपसा विजित्य मुनिजनमखिलं धर्म्मपताकाभिरिवोच्छ्रिताभिः अमरलोकमारोढुं पुण्यरज्जुभिरिवोपसङ्गृहीताभिः अतिदूरप्रवृद्धस्य तपस्तरोः कुसुममञ्जरीभिरिवोद्गताभिर्जटाभिरुपशोभमानम्, उपरचितभस्मत्रिपुण्ड्रकेण तिर्य्यक्प्रवृत्तत्रिपथगास्रोतस्त्रयेण हिमगिरिशिलातलेनेव ललाटफलकेनोपेतम्, अधोमुखचन्द्रकलाकाराभ्यामवलम्बितबलिशिथिलाभ्यां भ्रूलताभ्यामवष्टभ्यमानदृष्टिम्, अनवरतमन्त्राभ्यासविवृताधरपुटया निष्पतद्भिरतिशुचिभिः सत्यप्ररोहैरिव स्वच्छेन्द्रियवृत्तिभिरिव विद्यागुणैरिव करुणारसप्रवाहैरिव दशनमयूखैर्धवलितपुरोभागम्, उद्वमदमलगङ्गाप्रवाहमिव जह्नुम्, अनवरतसोमोद्गारसुगन्धिनिश्वासावकृष्टैर्मूर्त्तिमद्भिरिव शापाक्षरैः सदा मुखभागसन्निहितैः परिस्फुरद्भिरलिभिरविरहितम्, अतिकृशतया निम्नतरगण्डगर्त्तम् उन्नततरहनुघोणम् आकरालतारकम् अवशीर्य्यमाणविरलनयनपक्ष्ममालम् उद्गतदीर्घरोमरुद्धश्रवणविवरम् आनाभिलम्बितकूर्च्चकलापमाननमादधानम्, अतिचपलानामिन्द्रियाश्वानाम् अन्तःसंयमनरज्जुभिरिवातताभिः कण्ठनाडीभिर्निरन्तरावनद्धकन्धरम् समुन्नतविरलास्थिपञ्जरम्, अंसालम्बितधवलयज्ञोपवीतम्, अनिलवशजनिततनु तरङ्गभङ्गम् उत्प्लवमाननवमृणालमिव मन्दाकिनीप्रवाहम्, अकलुषमङ्गमुद्वहन्तम्, अमलस्फटिकशकलघटितमक्षावलयमत्युज्ज्वलस्थूलमुक्ताफलप्रथितं सरस्वतीहारमिव चलदङ्गुलिविवरगतमावर्त्तयन्तम्, अनवरतभ्रमिततारकाचक्रमपरमिव ध्रुवम्, उन्नमता शिराजालकेन जरत्कल्पतरुमिव परिणतलतासञ्चयेन निरन्तरनिचितम्, अमलेन चन्द्रांशुभिरिवामृतफेनैरिव गुणसन्तानतन्तुभिरिव निर्म्मितेन मानससरोजलक्षालनशुचिना दुकूलवल्कलेन द्वितीयेनेव जराजालकेन सञ्च्छादितम्, आसन्नवर्त्तिना मन्दाकिनीसलिलपूर्णेन त्रिदण्डोपविष्टेन स्फाटिककमण्डलुना विकचपुण्डरीकराशिमिव राजहंसेनोपशोभमानम्, स्थैर्येणाचलानां गाम्भीर्य्येण सागराणां तेजसा सवितुः प्रशमेन तुषाररश्मेः निर्म्मलतयाऽम्बरतलस्य संविभागमिव कुर्व्वाणम्, वैनतेयमिव स्वप्रभावोपात्तसकलद्विजाधिपत्यम्, कमलासनमिवाश्रमगुरुम्, जरच्चन्दनतरुमिव भुजङ्गनिर्म्मोकधवलजटाकुलम्, प्रशस्तवारणमिव प्रलम्बकर्णबालम्, बृहस्पतिमिवाजन्मवर्द्धितकचम्, दिवसमिवोद्यदर्कविम्बभास्वरमुखम्, शरत्कालमिव क्षीणवर्षम्, शन्तनुमिव प्रियसत्यव्रतम्, अम्बिकाकरतलमिव रुद्राक्षग्रहणनिपुणम्, शिशिरसमयसूर्य्यमिव कृतोत्तरासङ्गम्, बडवानलमिव सततपयोभक्ष्यम्, शून्यनगरमिव दीनानाथविपन्नशरणम्, पशुपतिमिव भस्मपाण्डुरोमाश्लिष्टशरीरम्, भगवन्तं जाबालिमपश्यम् ।  
अवलोक्य चाहमचिन्तयम् - "अहो प्रभावस्तपसाम्! इयमस्य शान्तापि मूर्त्तिरुत्तप्तकनकावदाता परिस्फुरन्ती सौदामिनीव चक्षुषः प्रतिहन्ति तेजांसि, सततमुदासीनापि महाप्रभावतया भयमिवोपजनयति प्रथमोपगतस्य शुष्कनलकाशकुसुमनिपतितानलचटुलवृत्तिनित्यमसहिष्णुतपस्विनां प्रतनुतपसामपि तेजःप्रकृत्या दुःसहं भवति, किमुत सकलभुवनवन्दितचरणानामनवरततपःसलिलक्षालितमलानां करकमलतलामलकफलवदखिलं जगदालोकयतां दिव्येन चक्षुषा भगवतामेवंविधानामघक्षयकारिणाम् ।  
पुण्यानि हि नामग्रहणान्यपि महामुनीनाम्, किं पुनर्दर्शनानि ।  
धन्यमिदमाश्रमपदमयमधिपतिर्यत्र ।  
अथवा भुवनतलमेव धन्यमखिलमनेनाधिष्ठितमवनितलकमलयोनिना ।  
पुण्यभाजः खल्वमी मुनयो यदहर्निशमेनमपरमिव नलिनासनमपगतान्यव्यापारा मुखावलोकननिश्चलदृष्टयः पुण्याः कथाः शृण्वन्तः समुपासते ।  
सरस्वत्यपि धन्या, याऽस्य तु सततमतिप्रसन्ने करुणाजलनिस्यन्दिन्यगाधगाम्भीर्य्ये रुचिरद्विजपरिवारा मुखकमलसम्पर्कसुखमनुभवन्ती निवसति राजहंसीव मानसे ।  
चतुर्मुखमुखकमलवासिभिश्चतुर्वेदैः सुचि रादिव द्वितीयमिदमासादितं स्थानम् ।  
एनमासाद्य शरत्कालमिव कलिकालजलधरसमयकलुषिताः प्रसादमुपगताः पुनरपि जगति सरित इव सर्वविद्याः ।  
नियतमिह सर्वात्मना कृतावस्थितिना भगवता परिभूतकलिकालविलसितेन धर्म्मेण न स्मर्य्यते कृतयुगस्य ।  
धरणितलमनेनाधिष्ठितमालोक्य न वहति नूनमिदानीं सप्तर्षिमण्डलनिवासाभिमानमम्बरतलम् ।  
अहो! महासत्त्वेयं जरा, यास्य प्रलयरविकरनिकरदुर्निरीक्ष्ये रजनिकरकिरणपाण्डुशिरोरुहे जटाभारे फेनपुञ्जधवला गङ्गेव पशुपतेः क्षीराहुतिरिव शिखाकलापे विभावसोर्निपतन्ती न भीता ।  
बहलाज्यधूमपटलमलिनीकृताश्रमस्य भगवतः प्रभावाद्भीतमिव रविकिरणजालमपि दूरतः परिहरति तपोवनम् ।  
एते च पवनलोलपुञ्जीकृतशिखाकलापा रचिताञ्जलय इवात्र मन्त्रपूतानि हवींषि गृह्णन्ति एतत्प्रीत्याशुशुक्षणयः ।  
तरलितदुकूलवल्कलोऽयञ्चाश्रमलताकुसुमसुरिभिपरिमलो मन्दमन्दसञ्चारी सशङ्क इवास्य समीपमुपसर्पति गन्धवाहः ।  
प्रायो महाभूतानामपि दुरभिभवानि भवन्ति तेजांसि ।  
सर्वतेजस्विनामयञ्चाग्रणीः ।  
द्विसूर्य्यमिवाभाति जगदनेनाधिष्ठितं महात्मना ।  
निष्कम्पेव क्षितिरेतदवष्टम्भात् ।  
एष प्रवाहः करुणारसस्य, सन्तरणसेतुः संसारसिन्धोः आधारः क्षमाम्भसाम, परशुस्तृष्णालतागलनस्य, सागरः सन्तोषामृतरसस्य, उपदेष्टा सिद्धिमार्गस्य, अस्तगिरिरसद्ग्रहस्य मूलमुपशमतरोः, नाभिः प्रज्ञाचक्रस्य, प्रासादोधर्म्मध्वजस्य, तीर्थं सर्वविद्यावताराणाम्, वडवानलो लोभार्णवस्य, निकषोपलः शास्त्ररत्नानां, दावानलो रागपल्लवस्य, महामन्त्रः क्रोधभुजङ्गस्य, दिवसकरो मोहान्धकारस्य, अर्गलबन्धो नरकद्वाराणाम्, कुलभवनमाचाराणाम्, आयतनं मङ्गलानाम्, अभूमिर्मदविकाराणाम्, दर्शकः सत्पथानाम्, उत्पत्तिः साधुतायाः, नेमिरुत्साहचक्रस्य, आश्रयः सत्त्वस्य, विपक्षः कलिकालस्य, कोशस्तपसः, सखा सत्यस्य, क्षेत्रमार्जवस्य, प्रभवः पुण्यसञ्चयस्य, अदत्तावकाशो मत्सरस्य, अरातिर्विपत्तेः, अस्थानं परिभूतेः, अननुकूलोऽभिमानस्य, असम्मतो दैन्यस्य, अनायत्तो रोषस्य, अनभिमुखः सुखानाम् ।  
अस्य भगवतः प्रभावादेवोपशान्तवैरमपगतमत्सरं तपोवनम् ।  
अहो! प्रभावो महात्मनाम् ।  
अत्र हि शाश्वतिकमपहाय विरोधमुपशान्तान्तरात्मानस्तिर्य्यञ्चोऽपि तपोवनवसतिसुखमनुभवन्ति ।  
तथा हि एष विकचोत्पलवनरचनानुकारिणमुत्पतच्चारुचन्द्रकशतं हरिणलोचनद्युतिशबलमभिनवशाद्वलमिव विशति शिखिनः कलापमातपाहतो निःशङ्कमहिः ।  
अयमुत्सृज्य मातरमजातकेशरैः केशरिशिशुभिः सहोपजातपरिचयः क्षरत्क्षीरधारं पिबति कुरङ्गशावकः सिंहीस्तनम् ।  
एष मृणालकलापाशङ्किभिः शशिकरधवलं सटाभारम् आमीलितलोचनो बहु मन्यते द्विरदकलभैराकृष्यमाणं मृगपतिः ।  
इदमिह कपिकुलमपगतचापलमुपनयति मुनिकुमारकेभ्यः स्नातेभ्यः फलानि ।  
एते च न निवारयन्ति मदान्धा अपि गण्डस्थलीभाञ्जि मदजलपाननिश्चलानि मधुकरकुलानि सञ्जातदयाः कर्णतालैः करिणः ।  
किं बहुना, तापसाग्निहोत्रधूमलेखाभिरुत्सर्पन्तीभिरनिशमुपपादितकृष्णाजिनोत्तरासङ्गशोभाः फलमूलभृतो वल्कलिनो निश्चेतनास्तरवोऽपि सनियमा इव लक्ष्यन्तेऽस्य भगवतः किं पुनः सचेतनाः प्राणिनः" ।  
इत्येवं चिन्तयन्तमेव मां तस्यामेवाशोकतरोरधश्छायायामेकदेशे स्थापयित्वा हारीतः पादावुपगृह्य कृताभिवादनः पितुरनतिसमीपवर्त्तिनि कुशासने समुपाविशत् ।  
आलोक्य तु मां सर्व एव मुनयः "कुतोऽयमासादितः शुकशिशुः" इति तमासीनमपृच्छन् ।  
असौ तु तानब्रवीत् - "अयं मया स्नातुमितो गतेन कमलिनीसरस्तीरतरुनीडपतितः शुकशिशुरातपजनितक्लान्तिरुत्तप्रपांशुपटलमध्यगतो दूरनिपतनविह्वलतनुरल्पावशेषायुरासादितः, तपस्विदुरारोहता च तस्य वनस्पतेर्न शक्यते स्वनीडमारोपयितुमिति जातदयेनानीतः ।  
तद्यावदयमप्ररूढपक्षतिरक्षमोऽन्तरीक्षमुत्पतितुम्, तावदत्रैव कस्मिंश्चिदाश्रमतरुकोटरे मुनिकुमारकैरस्माभिश्चोपनीतेन नीवारकणनिकरेण विविधफलरसेन च संवर्द्ध्यमानो धारयतु जीवितम् ।  
अनाथपरिपालनं हि धर्म्मोऽस्मद्विधानाम् ।  
उद्भिन्नपक्षतिस्तु गगनतलसञ्चरणसमर्थो यास्यति यत्रास्मै रोचिष्यते ।  
इहैव वोपजातपरिचयः स्थास्यति" ।  
इत्येवमादिकमस्मत्सम्बद्धमालापमाकर्ण्य किञ्चिदुपजातकुतूहलो भगवान् जाबालिरीषदावलितकन्धरः पुण्यजलैः प्रक्षालयन्निव मामतिप्रशान्तया दृष्ट्या दृष्ट्वा सुचिरमुपजातप्रत्यभिज्ञान इव पुनः पुनर्विलोक्य "स्वस्यैवाविनयस्य फलमनेनानुभूयते" इत्यवोचत् ।  
स हि भगवान् कालत्रयदर्शी तपःप्रभावाद्दिव्येन चक्षुषा सर्वमेव करतलगतमिव जगदवलोकयति, वेत्ति च जन्मान्तराण्यप्यतीतानि, कथयत्यागामिनमप्यर्थम्, ईक्षणगोचरगतानाञ्च प्राणिनामायुषः सङ्ख्यामावेदयति ।  
ततः सर्वैव सा तापसपरिषच्छ्रत्वा विदिततत्प्रभावा "कीदृशोऽनेनाविनयःकृतः, किमर्थं वा कृतः, क्व वा कृतः, जन्मान्तरे वा कोऽयमासीत्" इति कुतूहलिन्यभवन्, असकृदुपयाचितवती च तं भगवन्तम् - "आवेदय प्रसीद भगवन्! कीदृशस्याविनयस्य फलमनेनानुभूयते, विहगजातौ वा कथमस्य सम्भवः, किमभिधानो वाऽयम्, अपनयतु नः कुतूहलम् आश्चर्य्याणां हि सर्वेषां भगवान् प्रभवः" ।  
इत्येवमुपयाचितस्तपोधनपरिषदा स महामुनिः प्रत्यवदत् - "अतिमहदिदमाश्चर्य्यमाख्यातव्यम्, अल्पशेषमहः, प्रत्यासीदति च नः स्नानसमयः, भवतामप्यतिक्रामति देवार्च्चनविधिवेला, तदुत्तिष्ठन्तु भवन्तः, सर्व एव तावदाचरन्तु यथोचितं दिवसव्यापारम्, अपराह्णसमये भवतां पुनः कृतफलमूलाशनानां विस्रब्धोपविष्टानामादितः प्रभृति सर्वमावेदयिष्यामि ।  
योऽयं यच्च कृतमनेनापरस्मिन् जन्मनि, इह लोके च यथास्य सम्भूतिः ।  
अयञ्च तावदपगतक्लमः क्रियतामाहारेण ।  
नियतमयमप्यात्मनो जन्मान्तरोदन्तं स्वप्नोपलब्धमिव मयि कथयति, सर्वमशेषतः स्मरिष्यति" इत्यभिदधदेवोत्थाय समं तैर्मुनिभिः स्नानादिकमुचितदिवसव्यापारम् अकरोत् ।  
अनेन च समयेन परिणतो दिवसः ।  
स्नानोत्थितेन मुनिजनेनार्घविधिमुपपादयता यः क्षितितले दत्तः तमम्बरतलगतः साक्षादिव रक्तचन्दनाङ्गरागं रविरुदवहत् ।  
ऊर्ध्वमुखैरर्कबिम्बविनिहितदृष्टिभिरूष्मपैस्तपोधनैरिव परिपीयमानतेजःप्रसरो विरलातपः स्तनिमानमभजत् ।  
उद्यत्सप्तर्षिसार्थस्पर्शपरिजिहीर्षयेव संहृतपादः पारावतपादपाटलरागो रविरम्बरतलादलम्बत ।  
आलोहितांशुजालं जलशयनमध्यगतस्य मधुरिपोर्विगलन्मधुधारमिव नाभिनलिनं प्रतिमागतमपरार्ण वे  
सूर्य्यमण्डलमलक्ष्यत ।  
विहाय धरणितलम् उन्मुच्य च कमलिनीवनानि शकुनय इव दिवसावसाने तरुशिखरेषु पर्वताग्रेषु च रविकिरणाः स्थितिमकुर्वत ।  
आलग्रलोहितातपच्छेदा मुनिभिरालम्बितलोहितवल्कला इवतरवः अलक्ष्यन्त ।  
अस्तमुपगते च भगवति सहस्रदीधितावपरार्णवतटात् उल्लसन्ती विद्रुमलतेव पाटलासन्ध्या समदृश्यत ।  
यस्यामाबध्यमानध्यानम्, एकदेशदुह्यमानहोमधेनुदुग्धधाराध्वनितधन्यतरातिमनोहरम् अग्निहोत्रवेदिविप्रकीर्य्यमाणहरित्कुशम् ऋषिकुमारिकाभिरितस्ततो विक्षिप्यमाणदिग्देवतार्च्चनवलिसिक्थकम् आश्रमपदमभवत् ।  
क्वापि विहृत्य दिवसावसाने लोहिततारका तपोवनधेनुरिव कपिला परिवर्त्तमाना सन्ध्या मुनितैस्तपो धनैरदृश्यत ।  
अचिरप्रोषिते च सवितरि शोकविधुरा कमलमुकुलकमण्डलुधारिणी हंससितदुकूलपरिधाना मृणालधवलयज्ञोपवीतिनी मधुकरमण्डलाक्षवलयम् उद्वहन्ती कमलिनी दिनपतिसमागमव्रतमिवाचरत् ।  
अपरसागराम्भसि पतिते दिवसकरे तत्पतनवेगोत्थितम् अम्भः शीकरनिकरमिव तारागणमम्बरम् अधारयत् ।  
अचिराच्च सिद्धकन्यकाविक्षिप्तसन्ध्यार्च्चनकुसुमशबलमिव तारकितं वियदराजत ।  
क्षणेन चोन्मुखेन मुनिजनेनोर्ध्वविप्रकीर्णैः प्रणामाञ्जलिसलिलैः प्रक्षाल्यमान इवागलदखिलः सन्ध्यारागः ।  
क्षयमुपगतायाञ्च सन्ध्यायां तद्विनाशदुःखिता कृष्णाजिनमिव विभावरी तिमिरोद्गममभिनवमवहत् ।  
अपहाय मुनिहृदयानि सर्वमन्यदन्धकारतां तिमिरमनयत् ।  
क्रमेण च रविरस्तं गत इत्युदन्तमुपलभ्य जातवैराग्यो धौतदुकूलवल्कलधवलाम्बरः सतारान्तःपुरः, पर्य्यन्तस्थिततनुतिमिरतमालवनलेखम्, सप्तर्षिमण्डलाध्युषितम्, अरुन्धतीसञ्चरणपवित्रम्, उपहिताषाढम्, आलक्ष्यमाणमूलम्, एकान्तस्थितचारुतारकमृगम् अमरलोकाश्रममिव गगनतलम् अमृतदीघितिरध्यतिष्ठत् ।  
चन्द्राभरणभृतस्तारकाकपालशकलालङ्कृतादम्बरतलात् व्यम्बकोत्तमाङ्गादिव गङ्गा सागरम् आपूरयन्ती हंसधवला धरण्यामपतज्ज्योत्स्ना ।  
हिमकरसरसि विकचपुण्डरीकसिते चन्द्रिकाजलपानलोभादवतीर्णो निश्चलमूत्तिरमृतपङ्क लग्न इवालक्ष्यत हरिणः ।  
तिमिरजलधरसमयापगमानन्तरम् अभिनवसितसिन्धुवारकुसुमपाण्डुरैरर्णवागतैरगाह्यन्त हंसैरिव कुमुदसरांसि चन्द्रपादैः ।  
विगलितसकलोदयरागं रजनिकरबिम्बमम्बरापगावगाहधौतसिन्दूरमैरावतकुम्भस्थलमिव तत्क्षणमलक्ष्यत ।  
शनैः शनेश्च दूरोदिते भगवति हिमस्रुति सुधाधूलिपटलेनेव धवलीकृते चन्द्रातपेन जगति, अवश्यायजलबिन्दुमन्दगतिषु विघटमानकुमुदवनकषायपरिमलेषु समुपोढनिद्राभरालसतारकैरन्योन्यप्रथितपक्षपुटैरारब्धरोमन्थमन्थरमुखैः सुखासीनैराश्रममृगैरभिनन्दितागमनेषु प्रवहत्सु निशामुखसमीरणेषु, अर्द्धयाममात्रावखण्डितायां विभावर्य्याम्, हारीतः कृताहारं मामादाय सर्वैस्तैः सह मुनिभिः उपसृत्य चन्द्रातपोद्भासिते तपोवनैकदेशे वेत्रासने सुखोपविष्टम् अनतिदूरविर्त्तिना जालपादनाम्ना शिष्येण दर्भपवित्रधवित्रपाणिना मन्दमन्दम् उपवीज्यमानं पितरमवोचत् "हे तात! सकलेयमाश्चर्य्यश्रवणकुतूहलाकलितहृदया समुपस्थिता तापसपरिषदाबद्धमण्डला प्रतीक्षते व्यपनीतश्रमश्च कृतोऽयं पतत्त्रिपोतः, तदावेद्यतां यदनेन कृतमन्यस्मिन् जन्मनि को वाऽयमभूद्भविष्यति वेऽति ।  
एवमुक्तस्तु स महामुनिरग्रतः स्थितं मामवलोक्य तांश्च सर्वानेकाग्रान् श्रवणपरान् मुनीन् बुद्ध्वा शनैः शनैरब्रवीत् - "श्रूयतां यदि कौतूहलम्" ।  
अथ कथाप्रारम्भः ।  
उज्जयिनीवर्णना ।  
अस्ति सकलत्रिभुवनललामभूता, प्रसवभूमिरिव कृतयुगस्य, आत्मनिवासोचिता भगवता महाकालाभिधानेन भुवनत्रयसर्गस्थितिसंहारकारणेन प्रमथनाथेनापरेव पृथिवी समुत्पादिता, द्वितीयपृथिवीशङ्कया च जलनिधिनेव रसातलगभीरेण परिखावलयेन परिवृता, पशुपतिनिवासप्रीत्य च गगनपरिसरोल्लेखिशिखरमालेन कैलासगिरिणेव सुधासितेन प्राकारमण्डलेन परिगता, प्रकटशङ्खशुक्तिमुक्ताप्रबालमरकतमणिराशिभिश्चामीकरचूर्णसिकतानिकरनिचितैरायामिभिरगस्त्यपरिपीतसलिलैः सागरैरिव महाविपणिपथैरुपशोभिता, सुरासुरसिद्धगन्धर्वविद्याधरोरगाध्यासिताभिश्चित्रशालाभिरविरतोत्सवप्रमदावलोकनकुतूहलादम्बरतलादवतीर्णाभिर्दिव्यविमानपङ्क्तिभिरिवालङ्कृता, मथनोद्धतदुग्धधवलितमन्दरद्युतिभिः कनकमयामलकलशशिखरैरनिलदोलायितसितध्वजैरुपरिपतदभ्रगङ्गैरिव तुषारगिरिशिस्वरैरमरमन्दिरैर्विराजितशृङ्गाटका, सुधावेदिकोपशोभितोदपानैरनवरतचलितजलघटीयन्त्रसिच्यमानहरितोपवनान्धकारैः केतकीधूलिधूसरैरुपशल्यकैरुपशोभिता, मदमुखरमधुकरपटलान्धकारितनिष्कुटा, स्फुरदुपवनलताकुसुमपरिमलसुरभिसमीरणा, रणितसौभाग्यघण्टैरालोहितांशुकपताकैराबद्धरक्तचामरैर्विद्रुममयैः प्रतिभवनम् उच्छ्रितैर्मकराङ्कितैः मदनयष्टिकेतुभिः प्रकाशितमकरध्वजपूजा, सततप्रवृत्ताध्ययनध्वनिधौतकल्मषा, स्तिमितमुरजरवगम्भीरगर्जितेषु सलिलशीकरासाररचितदुर्द्दिनेषु पर्य्यस्तरविकिरणरचितसुरचापचारुषु धारागृहेषु मत्तमयूरमण्डलैर्मण्डलीकृतशिखण्डैस्ताण्डवव्यसनिभिराबध्यमानकेकारवकोलाहला, विकचकुवलयकान्तैरुत्फुल्लकुमुदधवलोदरैरनिमिषदर्शनरमणीयैराखण्डललोचनैरिव सहस्रसङ्ख्यैरुद्भासिता सरोभिः, अविरलकदलीवनकलिताभिरमृतफेनपुञ्जपाण्डुराभिर्दिशि दिशि दन्तवलभिकाभिर्धवलीकृता, यौवनमदमत्तमालवीकुचकलशक्षुभितसलिलया भगवतो महाकालस्य शिरसि सुरसरिअमालोक्य समुपजातेर्ष्ययेव सतताबद्धतरङ्गभ्रुकुटीलेखया खमिव क्षालयन्त्या शिप्रया परिक्षिप्ता, सकलभुवनख्यातयशसा हरजटाचन्द्रेणेव कोटिसारेण मैनाकेनेवाविदितपक्षपातेन मन्दाकिनीप्रवाहेणेव प्रकटितकनकपद्मराशिना स्मृतिशास्त्रेणेव सभावसथकूपप्रपारामसुरसदनसेतुयन्त्रप्रवर्त्तकेन मन्दरेणेवोद्धृतसमस्तसागररत्नसारेण सङ्गृहीतगारुडेनापि भुजङ्गभीरुणा, खलोपजीविनाऽपि प्रणयिजनोपजीव्यमानविभवेन, वीरेणापि विनयवता, प्रियंवदेनापि सत्यवादिना, अभिरूपेणापि स्वदारसन्तुष्टेन, अतिथिजनाभ्यागमार्थिनापि परप्रार्थनानभिज्ञेन, कामार्थपरेणापि धर्म्मप्रधानेन, महासत्त्वेनापि परलोकभीरुणा, सकलविज्ञानविशेषविदा वदान्येन, दक्षेण स्मितपूर्वाभिभाषिणा परिहासपेशलेन, उज्ज्वलवेशेन शिक्षिताशेषदेशभाषेण वक्रोक्तिनिपुणेन आख्यायिकाख्यानपरिचय चतुरेण सर्वलिपिज्ञेन महाभारतपुराणरामायणानुरागिणा बृहत्कथाकुशलेन द्यूतादिकलाकलापपारगेण श्रुतरागिणा सुभाषितव्यसनिना प्रशान्तेन सुरभिमासमारुतेनेव सततदक्षिणेन, हिमगिरिकाननेनेवान्तःसरलेन, लक्ष्मणेनेव रामाराधननिपुणेन, शत्रुघ्नेनेवाविष्कृतभरतपरिचयेन, दिवसेनेव मित्रानुवर्त्तिना, बौधेनेव सर्वास्तिवादशूरेण, साङ्ख्यागमेनेव प्रधानपुरुषोपेतेन, जिनधर्म्मेणेव जीवानुकम्पिना, विलासिजनेनाधिष्ठिता, सशैलेव प्रासादैः, सशाखानगरेव महाभवनैः, सकल्पवृक्षेव सत्पुरुषैः, दर्शितविश्वरूपेव चित्रभित्तिभिः, सन्ध्येव पद्मरागानुरागिणी, अमराधिपमूर्त्तिरिव मखशतानलधूमपूता, पशुपतिलास्यक्रीडेव सुधाधवलाट्टहासा, वृद्धेव जातरूपक्षया, गरुडमूर्त्तिरिवाच्युतस्थितिरमणीया, प्रभातवेलेव प्रबुद्धसर्वलोका, शबरवसतिरिवावलम्बितचारुचामरनागदन्तधवलगृहा, शेषतनुरिव सदासन्नवसुधाधरा, जलधिमथनवेलेव महाघोषपूरितदिगन्तरा, प्रस्तुताभिषेकभूमिरिव सन्निहितकनकघटसहस्रा, गौरीव महासिंहासनोचितमूर्त्तिः, अदितिरिव देवकुलसहस्रसेव्या, महावराहलीलेव दर्शितहिरण्याक्षपाता, आस्तीकतनुरिव आनन्दितभुजङ्गलोका, हरिवंशकथेव अनेकबालक्रीडारमणीया, प्रकटाङ्गनोपभोगाप्यखण्डितचरित्रा, रक्तवर्णापि सुधाधवला, अवलम्बितमुक्ताकलापापि विहारभूषणा, बहुप्रकृतिरपि स्थिरा, विजितामरलोक द्युतिरवन्तीषूज्जयिनी नाम नगरी ।  
यस्यामुत्तुङ्गसौधोत्सङ्गसङ्गीतसङ्गिनीनामङ्गनानामतिमधुरेण गीतरवेणाकृष्यमाणाधोमुखरथतुरङ्गः पुरः पर्य्यस्तरथपताकापटः कृतमहाकालप्रणाम इव प्रतिदिनं लक्ष्यते गच्छन् दिवसकरः ।  
यस्याञ्च सन्ध्यारागारुणा इव सिन्दूरमणिकुट्टिमेषु, प्रारब्भनीलकमलिनीपरिमण्डला इव मरकतवेदिकासु गगनतलप्रसृता इव वैदूर्य्यमणिभूमिषु, तिमिरपटलविघटनोद्यता इव कृष्णागुरुधूममण्डलेषु अभिभूततारकापङ्क्तय इव मुक्ताप्रालम्बेषु, विकचकमलचुम्बित इव नितम्बिनीमुखेषु, ग्रभातचन्द्रिकामध्यपतिता इव स्फटिकभित्तिप्रभासुगगनसिन्धुतरङ्गावलम्बिन इव सितपताकांशुकेषु, पल्लविता इव सूर्य्यकान्तोपलेषु, राहुमुखकुहरप्रविष्टा इवेन्द्रनीलवातायनविवरेषु विराजन्ते रविगभस्तयः ।  
यस्याञ्चानुपजाततिमिरत्वादविघटितचक्रवाकमिथुना व्यर्थीकृतसुरतप्रदीपाः सञ्जातमदनानलदिग्दाहा इव यान्ति कामनीनां भूषणप्रभाभिर्बालातपपिञ्जरा इव रजन्यः ।  
याञ्च सन्निहितविषमलोचनामनवरतमतिमधुरो रतिप्रलाप इव प्रसर्तन् मुखरीकरोति मकरकेतु दाहहेतुभूतो भवनकलहंसकोलाहलः ।  
यस्याञ्च निशि निशि पवनविलोलैर्दूकूलपल्लवैरुल्लसद्भिर्मालवीहरिमुखकमलकान्तिलज्जितस्येन्दोः कलङ्कमिवापनयन्तो दूरप्रसारितध्वजभुजाः प्रासादा लक्ष्यन्ते ।  
यस्याञ्च सौघशिखरशायिनीनां पश्यन् मुखानि पुरसुन्दरीणां मदनपरवश इव पतितः प्रतिमाच्छलेन लुठति बहलचन्दनजलसेकशिशिरेषु मणिकुट्टिमेषु मृगलाञ्छनः ।  
यस्याञ्च निशावसाने प्रबुद्धस्य तारतरमपि पठतः पञ्जरभाजः शुकसारिकासमूहस्याभिभूतगृहसारसस्वरामृतेन विस्तारिणा विलासिनीभूषणरवेणाविभाव्यमाना व्यर्थीभवन्ति प्रभातमङ्गलगीतयः ।  
यस्याञ्चानिवृत्तिर्मणिदीपानाम्, तरलता हारलतानाम्, अस्थितिः सङ्गीतमुरजध्वनीनाम्, द्वन्द्ववियोगश्चक्रनाम्नाम्, वर्णपरीक्षा कनकानाम्, अस्थिरत्वं ध्वजानाम्, मित्रद्वेषः कुमुदानाम्, कोषगुप्तिरसीनाम्" ।  
किं बहुना, यस्यां सुरासुरचूडामणिमरीचिचयचुम्बितचरणनखमयूखो निशितत्रिशूलदारितान्धकमहासुरः, गौरीनूपुरकोटिघृष्टशेखरचन्द्रशकलः, त्रिपुरभस्मरजःकृताङ्गरागः, मकरध्वजध्वंसविधुरया रत्या प्रसादयन्त्या प्रसारितकरयुगलविगलितवलयनिकरार्च्चितचरणः, प्रलयानलशिखाकलापकपिलजटाभारभ्रान्तसुरसिन्धुः, अन्धकारिः, भगवान्, उत्सृष्टकैलासवासप्रीतिर्महाकालाभिधानः स्वयं प्रतिवसति ।  
तस्याञ्चैवंविधायां नगर्य्यां नलनहुषययातिधुन्धुमारभरतभगीरथदशरथप्रतिमः, भुजबलार्जितभूमण्डलः, फलितशक्तित्रयः, मतिमान्, उत्साहसम्पन्नः, नीतिशास्त्राखिन्नबुद्धिः, अधीतधर्मशास्त्रः, तृतीय इव तेजसा कान्त्या च सूर्य्याचन्द्रमसोः, अनेकसप्ततन्तुपूतमूर्त्तिः, उपशमितसकलजगदुपप्लवः, विहाय कमलवनानि, अवगणय्य नारायणवक्षः स्थलवसतिसुखम्, उत्फुल्लारविन्दहस्तया शूरसमागमव्यसनिन्या निर्व्याजमालिङ्गितो लक्ष्म्या, महामुनिजनसंसेवितस्य मधुसूदनचरण इव सुरसरित्प्रवाहस्य प्रभवः सत्यस्य,  
शिशिरस्यापि रिपुजनसन्तापकारिणः स्थिरस्याप्यविरतं भ्रमतः, निर्म्मलस्यापि मलिनीकृतारातिवनितामुखकमलद्युतेः, अतिधवलस्यापि सर्वजनरागकारिणः, सुधासूतेरिव जलनिधिरुद्भवो यशसः, पातालवदाश्रितो निजपक्षक्षतिभीतैः क्षितिभृतां कुलैः, ग्रहगण इव बुधानुगतः, मकरध्वज इवोत्सन्नविग्रहः, दशरथ इव सुमित्रोषेतः, पशुपतिरिव महासेनानुयातः, भुजगराज इव क्षमाभरगुरुः, नर्म्मदाप्रवाह इव महावंशप्रभवः, अवतार इव धर्म्मस्य, प्रतिनिधिरिव पुरुषोत्तमस्य, परिहृतप्रजापीडो राजा तारापीडो नामाभूत् ।  
यस्तमःप्रसरमलिनवपुषा पापबहुलेन कलिकालेन चालितमामूलतो धर्म्मं दशाननेनेव कैलासमिव पशुपतिरिवावष्टभ्य पुनरपि स्थिरीचकार ।  
यञ्च रतिप्रलापजनितदयार्द्रहृदयहरनिर्म्मितमपरमिवमकरकेतुममंस्त लोकः ।  
यञ्च जलनिधितरङ्गधौतमेखलात् पत्रान्तरविचारितारगणद्विगुणिततटतरुकुसुमप्रकरात् उद्यदिन्दुबिम्बविगलदमृतबिन्द्वासारार्द्रचन्दनात् अशिशिरकररथतुरङ्गखुरशिखरोल्लेखखण्डितोल्लसल्लवङ्गपल्लवात् ऐरावतकरलूनशल्लकीकिसलयात् आ शैलादुदयनाम्नः, कपिबलविलुप्तविरललवलीलताफलात् उदधिविनिर्गतजलदेवताभिवन्द्यमानराघवपादात् अचलपातदलितशङ्खकुलशकलतारकितशिलातलात् नलकरतलाकलितशैलसहस्रसम्भूतादा सेतुबन्धात्, अच्छनिझरजलधौततारकासार्थात् अमृतमथनाद्यतवैकुण्ठकेयूरपत्रमकरकोटिकर्षणमसृणितग्राव्णः सुरासुरहेलावलयितवासुकिसमाकर्षणप्रारम्भचलितचरणभरदलितनितम्बात् अमृतसीकरसिक्तसानोरा मन्दराचलात् नरनारायणचरणमुद्राङ्कितबदरिकाश्रमरमणीयात कुवेरपुरसुन्दरीभूषणरवमुखरशिखरात् सप्तर्षिसन्ध्योपासनापूतप्रस्रवणाम्भसः वृकोदरोद्दलितसौगन्धिकषण्डसुगन्धिमेखलात् आ गन्धमादनात्, सेवाञ्जलिकमलमुकुलदन्तुरैः शिरोभिश्चरणनखमयूखप्रथितमुकुटपत्रलताग्रन्थयो भयचकिततरलतारकदृशो भुजबलविजिताः प्रणेमुरवनीपतयः ।  
येन चानेकरत्नांशुजालपल्लविते व्यालम्बिमुक्ताफलजालके दिग्गजेनेव कल्पतरावाक्रान्ते सिंहासने भरेण शिलीमुखव्यतिकरकम्पिता लता इव नेमुरायामिन्यः सर्वा दिशः ।  
यस्मैः च मन्येऽनन्यसाधारणशक्तिसम्पदे सुरपतिरपि स्पृहयाञ्चकार ।  
यस्माच्च धवलीकृतभुवनतलः सकललोकहृदयानन्दकारी क्रौञ्चादिव हंसनिवहो निर्जगाम गुणगणः ।  
यस्य चामृतामोदसुरभिपरिमलया मन्दरोद्धतबहुलदुग्धसिन्धुफेनलेखयेव धवलीकृतसुरासुरलोकया दशसु दिक्षु मुखरितभुवनमभ्रम्यत कीर्त्त्या ।  
यस्य चातिदुःसहप्रतापसन्तापखिद्यमानेव क्षणमपि न मुनोचातपत्रच्छायां राजलक्ष्मीः ।  
तथा च यस्य दिष्टिवृद्धिमिव शुश्राव, उपदेशमिव जग्राह, मङ्गलमिव बहु मेने, मन्त्रमिव जजाप, आगममिव न विसस्मार चरितं जनः ।  
यस्मिंश्च राजनि गिरीणां विपक्षता, प्रत्ययानां परत्वम्, दर्पणानामभिमुखावस्थानम्, शूलपाणिप्रतिमानां दुर्गाश्लेषः, जलधराणां चापधारणम्, प्रतीहाराणामसिधारणम्, तैक्ष्ण्यमसिधाराणाम्, ध्वजानामुन्नतिः, धनुषामवनतिः, वशानां शिलीमुखक्षतिः, देवतानां यात्राकुसुमानां बन्धनस्थितिः, इन्द्रियाणां निग्रहः, वनकरिणां वारिप्रवेशः, व्रतिनामग्निधारणम्, ग्राहाणां तुलारोहणम्, अगस्त्योदये विषशुद्धिः, केशनखानामायतिभङ्गः, जलधरदिवसानां मलिनाम्बरत्वम्, रत्नोपलानां भेदः, मुनीनां योगसाधनम्, कुमारस्तुतिषु तारकोद्धरणम्, उष्णरश्मेर्ग्रहणाशङ्का शशिनो ज्येष्ठातिक्रमः, महाभारते दुःशासनापराधाकर्णनम्, वयःपरिणामे दण्डग्रहणम्, असिपरिवारेषु कलङ्कयोगः, कामिनीकुचपत्रभङ्गेषु वक्रता, करिणां दानविच्छित्तिः, अक्षक्रीडासु शून्यगृहदर्शनम्, पृथिव्यामासीत् ।  
तस्य च राज्ञः निखिलशास्त्रकलावगाहगम्भीरबुद्धिः, आ शैशवादुपारूढनिर्भरप्रेमरसः, नीतिशास्त्रप्रयोगकुशलः, भुवनराज्यभारनौकर्णधारः, महत्स्वपि कार्य्यसङ्कटेष्वविषण्णधीः, धाम धैर्य्यस्य, स्थानं स्थितेः, सिन्धुः सत्यस्य, गुरुर्गुणानाम्, आचार्य्य आचाराणाम्, धाता धर्म्मस्य, शेषाहिरिव सकलमहीभारधारणक्षमः, सलिलनिधिरिव महासत्त्वनिवासः, जरासन्ध इव घटितसन्धिविग्रहः, त्र्यम्बक इव प्रसाधितदुर्गः, युधिष्ठिर इव धर्म्मप्रभबः, सकलवेदवेदाङ्गवित्, अशेषराज्यमण्डलमङ्गलैकसारः, बृहस्पतिरिव सुनासीरस्य, कविरिव वृषपर्वणः, वशिष्ठ इव दशरथस्य, विश्वामित्र इव रामस्य, धौम्य इवाजातशत्रोः, दमनक इव भीमस्य, सुमतिरिव नलस्य, सर्वकार्योष्वाहितमतिः, अमात्यो ब्राह्मणः शुकनासो नामासीत् ।  
या नरकासुरशस्त्रप्रहारभीषणे भ्रमन्मन्दरनितम्बनिर्द्दयनिष्पेषकठिनांसषीठे नारायणवक्षःस्थलेऽपि स्थितामदुष्करलाभाममन्यत प्रज्ञाबलेन लक्ष्मीम् ।  
यञ्च समासाद्य दर्शितानेकराज्यफला लतेव महापादपम् अनेकप्रतानगहना विस्तारमुपय यौ प्रज्ञा ।  
यस्य चानेकचारपुरुषसहस्रसञ्चारनिचिते चतुरुदधिवलयपरिखाप्रमाणे धरणीतले भवन इवाविदितमहरहः समुच्छ्वसितमपि राज्ञां नासीत् ।  
स राजा बाल एव सुरकुञ्जरकरपीवरेण, राज्यलक्ष्मीलीलोपधानेन, सकलजगदभयप्रदानशौण्डेन, रणयज्ञदीक्षायूपेन, स्फुरदसिलतामरीचिजालजटिलेन, निखिलारातिकुलप्रलयधूमकेतुना, बाहुदण्डेन विजित्य सप्तद्वीपवलयां वसुन्धरां तस्मिन् शुकनासनाम्नि मन्त्रिणि सुहृदीव राज्यभारमारोप्य सुस्थिताः प्रजाः कृत्वा कर्त्तव्यशेषमपरमपश्यत् ।  
प्रशमिताशेषविपक्षतया विगताशङ्कः शिथि लीकृतवसुन्धराव्यापारः प्रायशो यौवनसुखमनुबभूव ।  
तथाहि कदाचिदुल्लसत्कठोरकपोलपुलकजर्जरितकर्णपल्लवानां प्रणयिनीनां चन्दनजलच्छटाभिरिव स्मितसुधाच्छविभिरभिषिच्यमानः, कर्णोत्पलैरिव लोचनांशुभिस्ताड्यमानः, कुङ्कुमधूलिभिरिवाभरणप्रभाभिराकुलीक्रियमाणलोललोचनः, धवलांशुकैरिव करनखमयूखजालकैराहन्यमानः, चम्पककुसुमदलमालिकाभिरिव भुजलताभिराबध्यमानः, दष्टाधरधूतकरतलचलन्मणिवलयकलकलरमणीयम्, अतिरभसदलितदन्तपत्रदन्तुरशयनम्, उत्क्षिप्तचरणगलदलक्तकरक्तशेखरम्, सरभसकचग्रहचूर्णितमणिकर्णपूरम्, उल्लसितकुचकृष्णागुरुपङ्कपत्रलताङ्कितप्रच्छदपटम्, अच्छश्रमजललुलितगोरोचनातिलकपत्रभङ्गम्, अनङ्गपरवशः सुरतमाततान ।  
कदाचिन्मकरकेतुकतकनाराचपरम्पराभिरिव कामिनीकरपुटविनिर्गताभिः कुङ्कुमजलधाराभिः पिञ्जरीक्रियमाणकायो लाक्षाजलच्छटाप्रहारपाटलीकृतदुकूलो मृगमदजलबिन्दुशबलचन्दनस्थासकः कनकशृङ्गकोषैश्चिरं चिक्रीड ।  
कदाचित् कुचचन्दनचूर्णधवलितार्म्मिमालम्, चटुलतुलाकोटिवाचालचरणालक्तकसिक्तहंसमिथुनम्, अलकनिपतितकुसुमनिकरशारम्, प्लवमानकर्णपूरकुवलयदलम्, उन्नतनितम्बसङ्क्षोभजर्जरिततरङ्गम्, उद्दलितनालपर्य्यस्तनलिननिपतितधूलिपटलम्, अनवरतकरास्फालनस्फुरत्फेनबिन्दुचन्द्रकितम्, सावरोधजनो जलक्रीडया गृहदीर्घिकाणामम्भश्चकार ।  
कदाचित् सङ्केतवञ्चिताभिः प्रणयिनीभिराबद्धभङ्गुरभ्रूकुटिभिरारणितमणिपारिहार्य्यमुखरभुजलताभिर्बकुलकुसुमावलीभिः संयतचरण नखकिरणविमिश्रैः कुसुमदामभिः कृतापराधो दिवसमताड्यत ।  
कदाचिद्वकुलतरुरिव कामिनीगण्डूष सीधुधारास्वादमुदितो विकासमभजत ।  
कदाचिदशोकपादप इव युवतिचरणतलप्रहारसक्रान्तालक्तकरसो रागमुवाह ।  
कदाचिन्मुषलायुध इव चन्दनधवलः कण्ठावसक्तोल्लसल्लोलकुसुममालः पानमसेवत ।  
कदाचिद्गन्धिगज इव मदरक्तकपोलदोलायमानकर्णपल्लवो मदकलः काननं विकचवनलताकुसुमसुरभिपरिमलं जगाहे ।  
कदाचित् क्वणन्मणिनूपुरनिनादानन्दितमानसो हंस इव कमलवनेषु रेमे ।  
कदाचिन्मृगपतिरिव स्कन्धावलम्बितकेसरमालः क्रीडापर्वतेपु विचचार ।  
कदाचिन्मधुकर इव विजृम्भमाणकुसुममुकुलदन्तुरेषु लतागृहेषु बभ्राम ।  
कदाचित् नीलपटविरचितावगुण्ठनो बहुलपक्षप्रदोषदत्तसङ्केताः सुन्दरीरभिससार ।  
कदाचिच्च विघटितकनककपाटप्रकटवातायनेष्वनवरतदह्यमानकृष्णागुरुधूमरक्तैरिव पारावतैः अध्यासितविटङ्केषु महाप्रासादकुक्षिषु कतिपयाप्तसुहृत्परिवृतो वीणा रेणुमुरजमनोहरमन्तःपुरसङ्गीतकं ददर्श ।  
किं बहुना, यद्यदतिरमणीयमभिमतमविरुद्धमायत्यां तदात्वे च तत्तदनाक्षिप्तचेताः परिसमाप्तत्वादन्येषां पृथिवीव्यापाराणां सिषेवे, न तु व्यसनितया ।  
प्रमुदितप्रजस्य हि परिसमाप्तसकलमहीप्रयोजनस्य नरपतेविषयसम्भोगलीलाभूषणम्, इतरस्य तु विडम्बना ।  
प्रजानुरागहेतोरन्तरान्तरा दर्शनं ददौ, सिंहासनञ्च निमित्तेष्वारुरोह ।  
शुकनासोऽपि महान्तं तं राज्यभारमनायासेनैव प्रज्ञाबलेन बभार ।  
यथैव राजा सर्वकार्य्याण्यकार्षीन्त् तद्वदसावपि द्विगुणीकृतप्रजानुरागो राजकार्य्याणि चक्रे ।  
तमपि आवलितचूडामणिमरीचिमञ्जरीजालिभिर्मौलिभिरावर्जितकुसुम शेखरच्युतमधुशिकरसिक्तनृपसभं दूरावनतिप्रेङ्खोलितमणिकुण्डलकोटिसङ्घट्टिताङ्गदं राजकमाननाम ।  
तस्मिन्नपि चलति चलितचटुलतुरगबल मुखरखुररवबधिरीकृतभुवनान्तरालाः, बलभरप्रचलवसुधातलदोलायमानगिरयः, गलन्मदान्धगन्धगजदानधारान्धकाराः, संसर्पदतिबहलधूलिपटलधूसरितसिन्धवः, प्रचलत्पदातिबलकलकलस्फोटितकर्णविवराः सरभसोद्घुष्यमाणजयशब्दनिरन्तराः, प्रोद्धूयमानधवलचामरसहस्रसञ्च्छादिताः, पुञ्जितनरेन्द्रवृन्दकनकदण्डातपत्रसङ्घट्टनष्टदिवसाः, दश दिशो बभूवः ।  
एवं तस्य मन्त्रिविनिवेशितराज्यभारस्य यौवनसुखमनुभवतः कालो जगाम ।  
भूयसा च कालेनान्येषामपि जीवलोकसुखानां प्रायः सर्वेषामन्तं ययौ, एकन्तु सुतमुखदर्शनसुखं न लेभे ।  
तथा सम्भुज्यमानमपि निष्फलपुष्पदर्शनं शरवणमिवान्तः पुरमभवत् ।  
यथा यथा च यौवनमतिचक्राम, तथा तथा विफलमनोरथस्यानपत्यताजन्माऽवर्द्धताऽस्य सन्तापः ।  
विषयोपभोगसुखेच्छाभिश्च मनो विजहे ।  
नरपतिसहस्रपरिवृतमप्यसहायमिव, चक्षुष्मन्तमप्यन्धमिव, भुवनालम्बनमपि निरालम्बनमिव आत्मानम् अमन्यत ।  
अथ तस्य चन्द्रलेखेव हरजटाकलापस्य, कौस्तुभप्रभेव कैटभारिवक्षःस्थलस्य, वनमालेव मुसलायुधस्य, वेलेव सागरस्य, मदलेखेव दिग्गजस्य, लतेव पादपस्य, कुसुमोन्नतिरिव सुरभिमासस्य, चन्द्रिकेव चन्द्रमसः, कमलिनीव सरसः, तारकापङ्क्तिरिव नभसः, हंसमालेव मानसस्य, चन्दनवनराजिरिव मलयस्य, फणामणिशिखेव शेषस्य भूषणमभूत् त्रिभुवनविस्मयजननी जननीव वनिताविभ्रमाणां सकलान्तःपुरप्रधानभूता महिषी विलासवती नाम ।  
एकदा च स तदावासमुपगतः तां चिन्तास्तिमितदीनदृष्टिना शोकमूकेन परिजनेन परिवृताम्, आरादवस्थितैश्च ध्यानानिमिषलोचनैः कञ्चुकिभिरुपास्यमानाम्, अनतिदूरवत्तिनीभिश्चान्तःपुरवृद्धाभिराश्वास्यमानाम्, अविरलाश्रुपातार्द्रोकृतदुकूलाम्, अनलङ्कृताम्, वामकरतलविनिहितमुखकमलाम्, असंयताकुलालकाम्, सुनिबिडपर्य्यङ्किकोपविष्टाम्, देवीं ददर्श ।  
कृताभ्युत्थानाञ्च तां तस्यामेव पर्य्यङ्किकायामुपवेश्य  
स्वयञ्चोपविश्य अविज्ञातबाष्पकारणो भीतभीत इव करतलेन विगतबाष्पाम्भःकणो कुर्वन् कपोलौ भूपालस्तामवादीत् - "देवि! किमर्थमन्तर्गतगुरुशोकभारमन्थरमशब्दं रुद्यते, ग्रथ्नन्ति हि मुक्ताफलजालकमिव बाष्पबिन्दुनिकरमेतास्तव पक्ष्मपङ्क्तयः ।  
किमर्थञ्च कृशोदरि! नालङ्कृतासि? ।  
बालातप इव रक्तारविन्दकोशयोः किमिति न पातितश्चरणयोरलक्तकरसः? ।  
कुसुमशरसरः - कलहंसकौ कस्मात् पादपङ्कजस्पर्शेन नानुगृहीतौ मणिनूपुरौ? किन्निमित्तमय मपगतमेखलाकलापमूको मध्यभागः? ।  
किमिति च हरिण इव हरिणलाञ्छनेन लिखितः कृष्णागुरुपत्रभङ्गः पयोधरभारे? केन कारणेन तन्वीयं हरमुकुटचन्द्रलेखेव गङ्गास्रोतसा न विभूषिता हारेण वरारोहे! शिरोधरा? ।  
कि वृथा वहसि विलासिनि! स्रवदश्रुजललवधौतकुङ्कुमपत्रलतं कपोलयुगलम्? इदञ्च कोमलाङ्गुलिदलनिकरं रक्तोत्पलमिव करतलं किमिति कर्णपूरतामारोपितम्? इमाञ्च केन हेतुना मानिनि! धारयस्यनुपरचितगोरोचनाबिन्दुतिलकामसंस्कृतालकिनीमलिकलेखाम्? अयञ्च ते बहुलपक्षपदोष इव चन्द्रलेखाविरहितः करोति मे दृष्टीखेदम् अतिबहुलतिमिरपटलान्धकारः कुसुमरहितः केशपाशः ।  
प्रसीद, निवेदय देवि! दुःखिनिमित्तम् ।  
एते हि पल्लवमिव सरागं मे हृदयं कम्पयन्ति तरलीकृतस्तनांशुकास्तवायता निश्वासमारुताः ।  
कच्चित् मयापराद्धम्? अन्येन वा केनचिदस्मदुपजीविना परिजनेन? अतिनिपुणमपि चिन्तयन् न पश्यामि खलु स्खलितमल्पमप्यात्मनस्त्वद्विषये ।  
त्वदायत्तं हि मे जीवितं राज्यञ्च ।  
कथ्यतां सुन्दरि! शुचः कारणम्" इत्येवमभिधीयमाना पि विलासवती यदा न किञ्चित् प्रतिवचनं प्रपेदे तथा विवृद्धबाष्पहेतुमस्याः परिजनमपृच्छत् ।  
अथ तस्यास्ताम्बूलकरङ्कवाहिनी सततप्रत्यासन्ना मकरिका नाम राजानमुवाच - "देव! कुतो देवादल्पमपि परिस्खलितम्? अभिमुखे च देवे का शक्तिः परिजनस्यान्यस्य वा कस्यचिदपराद्धम्? किन्तु "महाग्रहग्रस्तेव विफलनरेन्द्रसमागमास्मि" इत्ययमस्या देव्याः - सन्तापः सुमहांश्च कालः सन्तप्यमानायाः ।  
प्रथममपि स्वामिनी दानवश्रीरिव सततनिन्दितसुरता शयनासनस्नानभोजनभूषणपरिग्रहादिषु समुचितेष्वपि दिवसव्यापारेषु कथं कथमपि परिजनप्रयत्नात् प्रवर्त्तमाना सशोकेवासीत्, देवहृदयपीडापरिजिहीर्षया च न दर्शितवती विकारम् ।  
अद्य तुचतुर्द्दशीति भगवन्तं महाकालमर्च्चितुमितो गतया तत्र महाभारते वाच्यमाने श्रुतम् - "अपुत्राणां किल न सन्ति लोकाः शुभाः, पुन्नाम्नो नरकात्त्रायत इति पुत्रःऽइत्येतच्छ्रुत्वा भवनमागत्य परिजनेन सशिरःप्रणाममभ्यर्थ्यमानापि नाहारमभिनन्दति, न भूषणपरिग्रहमाचरति, नोत्तरं प्रतिपद्यते, केवलमविरलबाष्पदुर्दिनान्धकारितमुखी रोदिति ।  
एतदाकर्ण्य देवः प्रमाणम्" इत्यभिधाय विरराम ।  
विरतवचनायां तस्यां भूमिपालस्तूष्णीं मुहूर्त्तमिव स्थित्वा दीर्घमुष्णञ्च निश्वस्य निजगाद - "देवि! किमत्र क्रियतां दैवायत्ते वस्तुनि, अलमतिरुदितेन, न वयमनुग्राह्याः प्रायो देवतानाम्, आत्मजपरिष्वङ्गामृतास्वादसुखस्य नूनमभाजनमस्माकं हृदयम्, अन्यस्मिन् जन्मनि न कृतमवदातं कर्म्म, जन्मान्तरकृन्तं हि कर्म्म फलमुपनयति पुरुषस्येह जन्मनि, न हि शक्यं दैवमन्यथा कर्त्तुमभियुक्तेनापि ।  
यावत्तु मानुष्यके शक्यमुपपादयितुं तावत् सर्वमुपपाद्यताम्, अधिकां कुरु देवि! गुरुषु भक्तिम्, द्विगुणामुपपादय देवतासु पूजाम्, ऋषिजनसपर्य्यासु दर्शितादरा भव, परं हि दैवतमृषयो यत्नेनाराधिता यथासमीहितफलानामति दुर्लभानामपि वराणां दातारो भवन्ति ।  
श्रूयते हि पुरा चण्डकौशिकप्रसादात् मगधेषु बृहद्रथो नाम राजा जनार्द्दनस्य जेतारम् अतुलभुजबलमप्रतिरथं जरासन्धं नाम तनयं लेभे ।  
दशरथश्च राजा परिणतवया अपि विभाण्डकमहामुनिसुतस्य ऋष्यशृङ्गस्य प्रसादात् नारायणभुजानिवाप्रतिहतान् उदधीनिवाक्षोभ्यानवाप चतुरः पुत्रान् ।  
अन्ये च राजर्षयस्तपोधनानाराध्य पुत्रदर्शनामृतस्वादसुखभाजो बभूवुः ।  
अमोघफला हि महामुनिसेवा भवति ।  
अहमपि खलु देवि! कदा समुपारूढगर्भभरालसामापाण्डुरमुखीम् आसन्नपूर्णचन्द्रोदयामिव पौर्णमासीनिशां देवीं द्रक्ष्यामि ।  
कदा मे तनयजन्ममहोत्सवानन्दनिर्भरो हरिव्यति पूर्णपात्रं परिजनः ।  
कदा हारिद्रवसनधारिणी सुतसनाथोत्सङ्गा द्यौरिवोदितरविमण्डला सबालातपा मामानन्दयिष्यति देवी ।  
कदा सर्वौषधिपिञ्जरजटिलकेशो निहितरक्षाघृतबिन्दुनि तालुनि विन्यस्तगौरसर्षपोन्मिश्रभूतिलेखः गोरोचनाचित्रितकण्ठसूत्रग्रन्थिः उत्तानशयो दशनशून्यस्मिताननः पुत्रको जनयिष्यति मे हृदयाह्लादम् ।  
कदा गोरोचनाकविलयुतिरन्तःपुरिकाकरतलपरम्परासञ्चार्य्यमाणमूर्त्तिरशेषजनाभिनन्दितः मङ्गलप्रदीप इव मे शोकान्धकारमुन्मूलयिष्यति चक्षुषोः ।  
कदा च क्षितिरेणुधूसरो मण्डयिष्यति मम हृदयेन दृष्ट्या च सह परिभ्रमन् भवनाङ्गणम् ।  
कदा केशरिकिशोरक इव सञ्जातजानुचङ्क्रमणारम्भः सञ्ज्चरिष्यतीतस्ततः स्फटिकमणिमयभित्त्यन्तरितान् भवनमृगशावकान् जिघृक्षुः ।  
कदा अन्तःपुरिकापुरनिनादसङ्गतान् गृहकलहंसकान् अनुसरन् कक्षान्तरप्रधावितः कनकमेखलाघण्टिकारवानुसारिणीमायासायेष्यति धात्रीम् ।  
कदाकृष्णागुरुपङ्कलिखितमदलेखालङ्कृतगण्डस्थलकः, कोमलरवडिण्डिमध्वनिजातप्रीतिः ऊर्ध्वकरविप्रकीर्णचन्दनचूर्णधूलिधूसरः, कुञ्चिताङ्गुलिशिखराङ्कुशाकर्षणविधूतशिराः करिष्यति मदमत्तगजराजलीलाम् ।  
कदा मातुश्चरणयुगलरागोपयुक्तशेषेण पिण्डालक्तकरसेन कञ्चुकिनां विडम्बयिष्यति मुखानि ।  
कदा कुतूहलचञ्चललोचनो मणिकुट्टिमेष्वधोदत्तदृष्टिरनुसरिष्यति स्खलद्गतिरात्मनः प्रतिविम्बानि ।  
कदा नरेन्द्रसहस्रप्रसारितभुजयुगलाभिनन्द्यमानागमनो भूषणमणिमयूखलेखाकुलीक्रियमाणलोलदृष्टिरास्थानस्थितस्य मे पुरः पर्य्यटिष्यति सभान्तरेषु ।  
इत्येतानि चान्यानि मनोरथशतानि चिन्तयतोऽन्तःसन्तप्यमानस्य प्रयान्ति रजन्यः ।  
मामपि दहत्येवायमहर्निशमनल इवानपत्यतासमुद्भवः शोकः ।  
शुन्यमिव मे प्रतिभाति जगत्, अफलमिव पश्यामि राज्यम् ।  
अप्रतिविधेये तु विधातरि किं करोमि, तन्मुच्यतां देवि! शोकानुबन्धः, आधीयतां धैर्य्ये धर्म्मे च धीः, धर्म्मपरायणानां हि सदा समीपसञ्चारिण्यः कल्याणसम्पदो भवन्ति" इत्येवम् अभिधाय सलिलमादाय स्वयं करतलेनाभिनवपल्लवेनेव विकचकमलतुल्यम् आननमस्याः साश्रुलेखं ममार्ज ।  
पुनः पुनश्च प्रियशतमधुराभिः शोकापनोदनिपुणाभिर्धर्म्मोपदेशगर्भाभिर्वाग्भिराश्वास्य सुचिरं स्थित्वा नरेन्द्रो निर्जगाम ।  
निर्गते च तस्मिन् मन्दीभूतशोकवेगा विलासवती यथाक्रियमाणाभरणपरिग्रहादिकमुचितं दिवसव्यापारमन्वतिष्ठत् ।  
ततः प्रभृति सुतरां देवताराधनेषु ब्राःमणपूजासु गुरुजनसपर्य्यासु चादरवती बभूव ।  
यद् यच्च किञ्चित् कुतश्चित् शुश्राव व्रतं तत्तदर्भकतृष्णया सव चकार ।  
न महान्तमपि क्लेशमजीगणत् ।  
अनवरतदह्यमानगुग्गुलुधूमबहुलान्धकारितेषु चण्डिकागृहेषु धवलाम्बरा शुचिमूर्त्तिरुपोषिता हरितकुश पच्छदेषु मुसलशयनेषु सुष्वाप ।  
पुण्यसलिलपूर्णः विविधकुसुमफलोपेतैः क्षीरतरुपल्लवलाञ्छनैः सकलरत्नगभः शातकुम्भकुम्भैर्गोकुलेषु वृद्धगोपवनिताकृतमङ्गलानां लक्षणसम्पन्नानां गवामधः सस्नौ ।  
प्रतिदिवसमुत्थाय सर्वरत्नोपेतानि हैमानि तिलपात्राणि ब्राह्मणेभ्यो ददौ ।  
महानरेन्द्रलिखितमण्डलमध्यवर्त्तिनी विविधबलिदानानन्दितदिग्देवतानि बहुलचतुर्द्दशीनिशासु चतुष्पथे स्नानमङ्गलानि भेजे ।  
सिद्धायतनानि कृतविविधदेवतोपयाचितकानि सिषेवे ।  
दर्शितप्रत्ययानि सन्निहितमात्र्काभवनानि जगाम ।  
प्रसिद्धेषु नागकुलह्रदेषु ममज्ज ।  
अश्वत्थप्रभृतीनुपपादितपूजान्महावनस्पतीन् कृतप्रदक्षिणो ववन्दे ।  
दोलायमानवलयेन पाणियुगलेन स्नाता स्वयमखण्डसिक्थसम्पादितं रजतपात्रपरिगृहीतं वायसेभ्यो दध्योदनबलिमदात् ।  
अपरिमितकुसुमधूपविलेपापूपपललपायसलाजकलितामहरहरम्बादेवीसपर्य्यामाततान ।  
स्वयमुपहृतपिण्डपात्रान् भक्तिप्रवणेन मनसा सिद्धादेशान्नग्रक्षपणकान् पप्रच्छ ।  
विप्रश्निकादेशवचनानि बहु मेने ।  
निमित्तज्ञानुपचचार ।  
शकुनज्ञानविदामादरमदर्शयत् ।  
अनेकवृद्धपरम्परासमागतानि रहस्यानि चकार ।  
दर्शनागतद्विजगणान् आत्मजदर्शनोत्सुका वेदश्रुतीरकारयत् ।  
अनवरतवाच्यमानाः पुण्यकथाः शुश्राव ।  
गोरोचनालिखितभूर्जपत्रगर्भान् मन्त्रकरण्डकान् उवाह ।  
रक्षाप्रतिसरोपेतानि ओषधिसूत्राणि बबन्ध ।  
परिजनोऽपि चास्याः सततमुपश्रुत्यै निजगाम, तन्निमित्तानि च जग्राह, शिवाभ्यो मांसबलिपिण्डमनुदिनं निश्युत्ससर्ज, स्वप्नदर्शनाश्चर्य्याण्याचार्य्याणामाचचक्षे, चत्वरेषु शिवावलिम् उपजहार ।  
एवं गच्छति काले कदाचिद्राजा क्षीणभूयिष्ठायां रजन्यामल्पावशेषपाण्डुतारके जरत्पारावतपक्षधूसरे नभसि स्वप्ने सौधशिखरस्थितायाविलासवत्याः करिण्या इव बिसबलयमानने सकलकलापूर्णमण्डलं शशिनं प्रविशन्तम् अद्राक्षीत् ।  
प्रबुद्धश्चोत्थाय हर्षविकासस्फीततरेण चक्षुषा धवलीकृतवासभवनस्तस्मिन्नेव क्षणे सबहुमानं शुकनासमाहूय तं स्वप्नमकथयत् ।  
समुपजातहर्षः स तं प्रत्युवाच - "देव! सम्पन्नाः सुचिरादस्माकं प्रजानाञ्च मनोरथाः ।  
कतिपयैरेवाहोभिरसंशयमनुभविष्यति स्वामी सुतमुखकमलावलोकनसुखम् ।  
अद्य खलु मयापि निशि स्वप्ने धौतधवलवाससा शान्तमूर्त्तिना दिव्याकृतिना द्बिजेन विकचं चन्द्रकलावदातदलशतम्, आलोलकेसरसहस्रजटालम्, मकरन्दबिन्दुसन्दोहवर्षिपुण्डरीकमुत्सङ्गे देव्या मनोरमाया निहितं दृष्टम् ।  
आवेदयन्ति हि प्रत्यासन्नमानन्दमग्रजातानि शुभानि निमित्तानि ।  
किञ्ञ्च अन्यदानन्दकारणमतो भविष्यन्ति ।  
अवितथफला हि प्रायोनिशावसानसमयदृष्टाः भवन्ति स्वप्नाः ।  
सर्वथा नचिरेणैव मान्धातारमिव धौरेयं राजर्षीणां भुवनानन्दहेतुमात्मजं जनयिष्यति देवी ।  
शरत्कालकमलिनीव अभिनवकमलोद्गमेन गन्धगजमाह्लादयिष्यति देवम् ।  
यनेयं दिग्गजमदलेखेवाविच्छिन्नसन्ताना क्षितभारधारणोचिता भविष्यति कुलसन्ततिः स्वामिनः" इत्येवमभिदधानमेव तं करेण गृहीत्वा नरेन्द्रः प्रविश्याभ्यन्तरमुभाभ्यामपि ताभ्यां स्वप्नाभ्यां विलआसवतीमानन्दयाञ्चकार ।  
कतिपयदिवसापगमे च देवताप्रसादाट् सरसीमिव प्रतिमाशशी विवेश गर्भो विलासवतीम् ।  
येन च नन्दनवनराजिरिव पारिजातेन, मधुसूदनवक्षाःस्थलीव कौस्तुभमणिना सा सुतरामराजत, दर्पणश्रीरिव च गर्भच्छलेन सङ्क्रान्तमवनिपालप्रतिबिम्बमुवाह, शनैः शनैश्च प्रतिदिनम् उपचीयमानगर्भा निर्भरपरिपीतसागरसलिलभरमन्थरेव मेघमाला मन्दं मन्दं सञ्चचार ।  
मुहुर्मुहुरनुबद्धजृम्भिकं आजिह्मितलोचनं सालसं निशश्वास ।  
तथावस्थाश्च तामनभिनन्दितपानभोजनां प्रावृषमिव श्यामायमानपयोधरमुखीं केतकीमिव गर्भपाण्डुराम् आलोक्येङ्गितकुशलः परिजनः विज्ञातवान् ।  
अथ तस्याः सर्वपरिजनप्रधानभूता सदा राजकुलसंवासचतुरा सर्वदा च राजसन्निकर्षप्रगल्भा सर्वमङ्गलकुशला कुलवर्द्धना  
नाम महत्तरिका प्रशस्ते दिवसे प्रदोषवेलायामभ्यन्तरास्थानमण्डपगतं गन्धतैलावसेकज्वलितदीपिकासहस्रपरिवृतम् उडुनिकरमध्यवर्त्तिनमिव पौर्णमासीशशिनम्, उरगराजफणामणिसहस्रान्तरालस्थितमिव नारायणम्, मूर्द्धावसिक्तैः प्रधाननरेन्द्रैः परिमितैः परिवृतम्, अनतिदूरावस्थितपरिजनम्, अनन्तरमुत्तुङ्गवेत्रासनोपविष्टेन धौतधवलाम्बरपरिधानेन नात्युल्बणवेषेण जलनिधिनेवागाधगाम्भीर्य्येण समुपारूढविश्रम्भनिर्भरास्तास्ताः कथाः शुकनासेन सह कुर्वाणम्, भूमिपालमुपसृत्य रहः कर्णमूले विदितं विलासवतीगर्भवृत्तान्तमकार्षीत् ।  
तेन तु तस्या वचनेनाश्रुतपूर्वेणासम्भाव्येनामृतरसेनेव सिक्तसर्वाङ्गस्य सद्यःप्ररूढरोमाञ्चनिकरकण्टकिततनोरानन्दरसेन विह्वलीक्रियमाणस्य स्मितविकसितकपोलस्थलस्य परिपूरितहृदयातिरिक्तं हर्षमिव दशनांशुवितानछलेन विकिरतो राज्ञः शुकनासमुखे लोलतारकमानन्दजलबिन्दुक्लिन्नपक्ष्ममालं तत्क्षणं पपात चक्षुः ।  
अनालोकितपूर्वं तु हर्षप्रकर्षामभिसमीक्ष्य भूपतेः, कुलवर्द्धनाञ्च स्मितविकसितमुखीमागतां दृष्ट्वा तस्य चार्थस्य सततं मनसि वर्त्तमानत्वात् अविदितवृत्तान्तोऽपि तत्कालोचितमपरमतिमहतो हर्षस्य कारणमपश्यन् शुकनासः स्वयमुत्प्रेक्ष्य समुत्सपितासनः समीपतरमुपसृत्य नातिप्रकटमाबभाषे - "देव! किमस्ति किञ्चित्तस्मिन् स्वप्नदर्शन्ने सत्यम्? अत्यन्तमुत्फुल्ललोचना हि कुलवर्द्धना दृश्यते, देवस्यापीदं प्रियवचनश्रवणकुतूहलादिव श्रवणमूलमुपसर्पदुपरचयदिव नीलकुवलयकर्णपूरशोभाम्, आनन्दजलपरिप्लुतं तरलतारकविकसदावेदयति महत् प्रहर्षकारणमीक्षणयुगलम्, उपारूढमहोत्सवश्रवणकुतूहलमुत्सुकोत्सुकं क्लाम्यति मे मनः ।  
तदावेदयतु देवः किमिदम्?" ।  
इत्युक्तवति तस्मिन् राजा विहस्याब्रवीत् - "यदि सत्यमनया यथा कथितम्, तदा सर्वम्मवितथं स्वप्नदर्शनम् ।  
अहन्तु न श्रद्दधे, कुतोऽस्माकमियती भाग्यसम्पत्, अभाजनं हि वयमीदृशानां प्रियवचनश्रवणानाम् ।  
अवितथवादिनीमप्यहं कुलवर्द्धनामेवंविधानां कल्याणानामसम्भावितमात्मानं मन्यमानो विपरीतामिवाद्य पश्यामि ।  
तदुत्तिष्ठ, स्वयमेव गत्वा किमत्र सत्यमिति देवीं पृष्ट्वा ज्ञास्यामि" ।  
इत्यभिधाय विसृज्य सकलनरेन्द्रलोकम्, उन्मुच्य स्वाङ्गेभ्यो भूषणानि कुलवर्द्धनायै दत्त्वा, तया च दत्तप्रसादानन्तरमवनितलाश्लिष्टललाटरेखया शिरःप्रणामेनाभ्यर्च्चितः, सह शुकनासेनोत्थाय हर्षविशेषानिर्भरेण त्वर्य्यमाणः मनसा, पवनचलितनीलकुवलयदललीलाबिडम्बकेन दक्षिणेनाक्ष्णा परिस्फुरताऽभिनन्द्यमानः तत्कालसेवासमुचितेन विरलविरलेन परिजनेनानुगम्यमानः पुरः संसर्पिणीनामनिललोलशिखानां प्रदीपिकानामालोकेन समुत्सार्य्यमाणकक्षान्तरतिमिरम् अन्तःपुरमयासीत् ।  
तत्र च सुकृतरक्षासंविधाने, नवसुधानुलेपनधवलिते, प्रज्वलितमङ्गलप्रदीपे, पूर्णकलसाधिष्ठितपक्षके, प्रत्यग्रलिखितमङ्गल्यालेख्योज्ज्वलभित्तिभागमनोहारिणि, समुपरचितसितवितानपर्य्यन्तावबद्धमुक्तागुणे मणिप्रदीपप्रहततिमिरे वासभवने, भूमिलिखितपत्रलताकृतरक्षापरिक्षेपम्, शयनशिरोभागविन्यस्तधवलनिद्राकलसम्, आबद्धविविधौषधिमूलयन्त्रपवित्रम्, अवस्थापितरक्षाशक्तिवलयम्, इतस्ततो विकीर्णगौरसर्षपम्, अवलम्बितबालयोक्त्रग्रथितलौहपिप्पलपत्रम्, आसक्तहरितारिष्टपल्लवम्, उत्तुङ्गपादपीठप्रतिष्ठितम्, इन्दुदीघितिधवलप्रच्छदपटम्, अचलराजशिलातलविशालम् गर्भोचितं शयनतलमधिशयानाम्, कनकपात्रपरिगृहीतैः अविच्छिन्नविरलावस्थितदधिलवैःजलतरङ्गतरलश्वेतशालिसिक्थनिकरैः अग्रथितकुसुमसनाथैः पूर्णभाजनैः, अखिण्डिताननमत्स्यपटलैश्च प्रत्यग्रपिशितपिण्डमिश्रैः, अविच्छिन्नसलिलधारानुगम्यमानमार्गैः, पटलकप्रज्वलितैश्च शीतलप्रदीपैः, गोरोचनामिश्रगौरसर्षपैश्च सलिलाञ्जलिभिश्च, आचारकुशलेनान्तःपुरजरतीजनेन क्रियमाणावतारणकमङ्गलाम्, धवलाम्बरविविक्तवेषेण प्रमुदितेन प्रस्तुतमङ्गलप्रायालापेन पौरजनेनोपास्यमानाम्, उपारूढगर्भतयाऽन्तर्गतकुलशैलामिव क्षितिम्, सलिलनिमग्नैरावतामिव मन्दाकिनीम्, गुहागतसिंहाभिव गिरिराजमेखलाम्, जलधरपटलान्तरितदिनकरामिव दिवसश्रियम्, उदयगिरितिरोहितशशिमण्डलामिव विभावरीम्, अभ्यर्णब्रह्मकमलविनिर्गमामिव नारायणनाभिम्, आसन्नागस्त्योदयामिव दक्षिणाशाम्, फेनावृतामृतकलसामिव क्षीरोदवेलाम्, गोरोचनाचित्रितदशमनुपहतमतिधवलं दुकूलयुगलं वसानां विलासवतीं ददर्श ।  
ससम्भ्रमपरिजनप्रसारितकरतलावलम्बनावष्टम्भेन वामजानुविन्यस्तहस्तपल्लवां प्रचलितभूषणमणिरवमुखरमुत्तिष्ठन्तीं विलासवतीम् "अलमलमत्यादरेण, देवि! नोत्थातव्यम्" तव्यम्" इत्यभिधाय सह तया तस्मिन्नेव शयनीये पाथिवः समुपाविशत् ।  
प्रमृष्टचामीकरचारुपादे धवलोपच्छदे चासन्ने शयनान्तरे शुकनासोऽपि न्यषीदत् ।  
अथ तामुपारूढगर्भामालोक्य हर्षभरमन्थरेण मनसा प्रस्तुतपरिहासो राजाऽदेवि! शुकनासः पृच्छतिऽयदाह कुलवर्द्धना किमपि, तत् तथैवऽ?" इत्युवाच ।  
अथाव्यक्तस्मितच्छुरितकपोलाधरलोचना लज्जया दशनांशुजालकव्याजेनांशुकनेव मुखमाच्छादयन्ती विलासवती तत्क्षणमधोमुखी तस्थौ ।  
पुनः पुनश्चानुबध्यमाना "किं मामतिमात्रं त्रपापरवशां करोषि नाहं किञ्चिदपि वेद्मि" इत्यभिदधाना तिर्य्यग्वलिततारकेण चक्षुषा अवनतमुखी राजानं साभ्यसूयमिवापश्यत् ।  
अपरिस्फुटहासज्योत्स्नाविशदेन मुखशशिना भूभुजां पतिरेनां भूयो बभाषे - "सुतनु! यदि मदीयेन वचसा तव त्रपा वितन्यते, तदयमहं स्थितो निभृतम् ।  
अस्य तु किं प्रतिविधास्यसि विघटमानदलकोशविशदचम्पकद्युतेः सवर्णतया परिमलानुमीयमानकुङ्कुमाङ्गरागस्य पाण्डुरतामापद्यमानस्य वर्णस्य, अनयोश्च गर्भसम्भवामृतावसेकनिर्वाप्यमाणशोकानलप्रभवं धूममिव वमतोः आननगृहीतनीलोत्पलयोरिव चक्रवाकयोः तमालपल्लवलाञ्छितमुखयोरिव कनककलसयोः सकृदिवालिखितकृष्णागुरुपङ्कपत्रलतयोः श्यामायमानचूचुकयोः पयोधरयोः, अस्य च प्रतिदिनमतिगाढतामापद्यमानेन काञ्चीकलापेन दूयमानस्य नश्यत्त्रिवलिलेखावलयस्य क्रशिमानमुज्झतो मध्यभागस्य" इत्येवं ब्रुवाणमवनिपालमन्तर्मुखविनिगूढहासः शुकनासःऽदेव! किमायासयसि देवीम्, इयमनया कथयाऽपि लज्जते, त्यज कुलवद्धनाकथितवार्त्तासम्बद्धमालापम्" इत्यब्रवीत् ।  
एवंविधाभिश्च नर्म्मप्रायाभिः कथाभिः सुचिरं स्थित्वा शुकनासः स्वभवनमयासीत् ।  
नरेन्द्रोऽपि तस्मिन्नेव वासगृहे तया सह तां निशामत्यवाहयत् ।  
ततः क्रमेण यथासमीहितगर्भदोहदसम्पादनप्रमुदिता पूर्णे प्रसवसमये पुण्येऽहनि अनवरतगलन्नाडिकाकलितकालकलैः बहिरागृहीतच्छायैर्गणकैर्गृहीते लग्ने प्रशस्तायां वेलायामिरम्मदमिव मेघमाला सकललोकहृदयानन्दकारिणं विलासवती सुतमसूत ।  
तस्मिन् जाते सरभसमितस्ततः प्रधावितस्य परिजनस्य चरणशतसङ्क्षोभचलितक्षितितलो भूपालाभिमुखप्रसृतं स्खलद्गतिविकलकञ्चुकिसहस्रो जनसम्मर्द्दनिष्पिष्यमाणपतितकुब्जवामनकिरातगणो विस्फार्य्यमाणान्तःपुरजनाभरणझङ्कारमनोहरः पूर्णपात्राहरणविलुठ्यमानवसनभूषणः सङ्क्षोभितनगरो राजकुले दिष्टिवृद्धिसम्भ्रमोऽतिमहानभूत् ।  
अनन्तरञ्च मन्दरमथ्यमानजलनिधिघोषगम्भीरदुन्दुभिध्वानपुरःसरेण प्रहतमृदुमृदङ्गशङ्खकाहलानकनिवहनिनादनिर्भरेण मङ्गलपटहपटुरवसंविर्द्धितेन अनेकजनसहस्रकलकलबहुलेन त्रिभुवनमापूरयता उत्सवकोलाहलेन ससामन्ताः सान्तःपुराः सप्रकृतयः सराजलोकाः सवेश्यायुवतयः सबालवृद्धा ननृतुरागोपालमुन्मत्ता इव हर्षनिर्भराः प्रजा प्रतिक्षणम् अवर्द्धत चन्द्रोदयेनेव जलनिधिः कलकलमुखरो राजसूतोर्जन्ममहोत्सवः ।  
पार्थिवस्तु तनयाननदर्शनमहोत्सवहृतहृदयोऽपि दिवसवशेन मौहूर्त्तिकगणोपदिष्टे प्रशस्ते मुहूर्त्तेनिवारितनिखिलपरिजनः शुकनासद्वितीयः मणि मयमङ्गलकलसयुगलाशून्येन आसक्तबहुपुत्रिकालङ्कृतेन विविधनवपल्लवनिवहनिरन्तरनिचितेन सन्निहितकनकमयहलमुसुलयुगेन विरलग्रथितसितकुसुममिश्रदूर्वाप्रबालमालाऽलङ्कृतेन आलम्बिताविकलव्याघ्रचर्मणा वन्दनमालाऽन्तरालघटितघण्टागणेन द्वारदेशेन विराजमानम्, उभयतश्च द्वारपक्षकयोर्मर्यादानिपुणेन गोमयमयीभिरुत्तानविनिहितवराटकप्रकरदन्तुराभिः अन्तरान्तराबद्धविविधवर्णरागरुचिरकार्पासकुसुमलेशलाञ्छिताभिः कुसुम्भकेसरलवाश्लेषलोहिताभिर्लेखाभिरालिखितस्वस्तिकभक्तिजालमुपरचयता, हारिद्रद्रवविच्छुरणपिञ्जराम्बरधारिणीं भगवतीं षष्ठीदेवीं कुर्वता, विकचपक्षपुटविकटशिखण्डिपृष्ठमण्डलाधिरूढम्, आलोललोहितपटघटितपताकम्, उल्लसितशक्तिदण्डप्रचण्डं कार्त्तिकेयं सङ्घटयता विन्यस्तालक्तकपटलपाटलमध्यभागौ सूर्याचन्द्रमसावाबध्नता, कुङ्कुमपङ्कपिञ्जरीकृताम् ऊर्ध्वप्रोतकनकमययवनिकरकण्टिकताम् अविरललग्नगौरसिद्धार्थकप्रकरतया काञ्चनरसखचितामिव मृन्मयगुटिकाकदम्बमालां विन्यस्यता, चन्दनजलधवलितेषु भित्तिशिखरभागेषु पञ्चरागविचित्रचेलचीरकलापचिह्निताम् आपीतपिष्टातकपङ्काङ्कितां वर्द्धमानकपरम्पराम् अन्यानि च सूतिकागृहमण्डनमङ्गलानि सम्पादयता पुरन्ध्रिवर्गेण समधिष्ठितम्, उपद्वारसंयतविविधगन्धकुसुममालाऽलङ्कृतजरच्छागम्, अखिलव्रीहिमध्यावस्थापितार्यवृद्धाध्यासितशयनीयशिरोभागम्, अनवरतदह्यमानाज्यमिश्रभुजगनिर्मोकमेषविषाणक्षोदम्, अनलप्लुष्यमाणारिष्टतरुपल्लवोल्लसितरक्षाधूमगन्धम्, अध्ययनमुखरद्विजगणविप्रकीर्य्यमाणशान्त्युदकलवम्, अभिनवलिखितमातृपटपूजाव्यग्रधात्रीजनम्, अनेकवृद्धाङ्गना"रब्धसूतिकामण्डलगीतिकामनोहरम्, उषपाद्यमानस्वस्त्ययनम्, क्रियमाणशिशुरक्षाबलिविधानम्, आबध्यमानधवलकुसुमदामशतम्, अविच्छिन्नपठ्यमाननारायणनामसहस्रम्, अमलहाटकयष्टिप्रतिष्ठापितैरन्तःशुभशतानीव निश्चलशिखैर्ध्यायद्भिर्मङ्गलप्रदीपैरुद्भासितम्, उत्खातासिलतासनाथपाणिभिः सर्वतो रक्षापुरुषैः परिवृतम्, सूतिकागृहमपश्यत् ।  
अम्भः पावकञ्च स्पृष्ट्वा विवेश ।  
प्रविश्य च प्रसवपरिक्षामपाण्डुरमूर्तेरुत्सङ्गगतं विलासवत्याः, स्वप्रभासमुदयोपहतगर्भगृहप्रदीपप्रभम्, अपरित्यक्तगर्भरागत्वादुदयपरिपाटलमण्डलमिव सवितारम्, अपरसन्ध्यालोहितबिम्बमिव चन्द्रमसम्, अनुपजातकाठिन्यमिव कल्पतरुपल्लवम्, उत्फुल्लमिव रक्तारविन्दराशिम्, अवनिदर्शनावतीर्णमिव लोहिताङ्गम्, विद्रुमकिसलयदलैरिव बालातपच्छेदैरिव पद्मरागरश्मिभिरिव विरचितावयवम्, अनभिव्यक्तमुखपञ्चकमिव महासेनम्, सुरवनिताकरतलपरिभ्रष्टमिवामरपतिकुमारम्, उत्तप्तकल्याणकाऋत्तस्वरभास्वरया स्वदेहप्रभया पूरयन्तमिव वासभवनम्, उद्भासमानैः सहजभूषणैरिव महापुरुषलक्षणैरुपेतम्, आगामिकालपालनप्रहृष्टयेव श्रिया समालिङ्गितम्, आह्लादहेतुमात्मजं ददर्श ।  
विगतनिमेषनिश्चलपक्ष्मणा च मुहुर्मुहुः प्रमृष्टसङ्घटितानन्दबाष्पपटलप्लुततारकेण दूरविस्फारितेन  
स्निग्धेन चक्षुषा पिबन्निव आलपन्निव स्पृशन्निव मनोरथसहस्रप्राप्तदर्शनं सस्पृहमीक्षमाणः तनयाननं मुहुदे कृतकृत्यञ्चात्मानं मेने ।  
समृद्धमनोरथः शुकनासस्तु शनैः शनेरङ्गप्रत्यङ्गान्यस्य निरूपयन् प्रीतिविस्फारितलोचनः भूमिपालमवादौत् - देव! पश्य पश्य, अस्य कुमारस्य गर्भसम्पीडनवशादपरि स्फुटावयवशोभस्यापि माहात्म्यमाविर्भावयन्ति चक्रवर्तिचिह्नानि ।  
तथाहि, अस्य सन्ध्यांशुरक्तबालशशिकलाकारे ललाटपट्टे नवनलिननालभङ्गतन्तुतन्वीयमूर्णा परिस्फुरति ।  
एतद्विकचपुण्डरीकधवलं कर्णान्तायतं मुहुर्मुहुरुन्मिषितैर्धवलयतीव वासभवनमरालपक्ष्म लोचनयुगलम्, विजृम्भमाणकमलकोबपरिमलमनोहरमियमस्य सहजमाननामोदमाजिघ्रतीव दूरायता कनकलेखेव नासिका ।  
रक्तोत्पलकलिकाकारमुद्रहतीव चास्याधररुचकम् ।  
रक्तोत्पलकलिकालोहिततलौ भगवतो विष्टरश्रवस इव शङ्खचक्रचिह्नौ प्रशस्तलेखालञ्छितौ करौ ।  
अभिनवकल्पतरुपल्लवकोमलं लेखामयोर्ध्वजरथतुरगातपत्रकमलैरलङ्कृतम् अनेकनरेन्द्रसहस्रचूडामणिचक्रचुम्बनोचितं चरणयुगलम् ।  
एष च दुन्दुभेरिवातिगम्भीरः स्वरयोगोऽस्य रुदतः श्रूयते" ।  
इत्येवं कथयत्येव तस्मिन् ससम्भ्रमापसृतेन राजलोकेन द्वारिस्थितेन दत्तमार्गस्त्वरितगतिरागत्य प्रहर्षोद्नमपुलकिततनुः स्फारीभवल्लोचनो मङ्गलकनामा प्रहृष्टवदनः पुरुषः पादयोः प्रणम्य राजानं व्यजिज्ञपत् - "देव! दिष्ट्या वर्द्धसे, प्रतिहतास्ते शत्रवः, चिरं जीव जय च पृथिवीम् ।  
त्वत्प्रसादादत्रभवतः ।  
शुकनासस्यापि ज्येष्ठायां ब्राह्मण्यां मनोरमाभिधानायां राम इव रेणुकायां तनयो जातः ।  
श्रुत्वा देवः प्रमाणम्" इति ।  
अथ नृपतिः अमृतवृष्टिप्रतिममाकर्ण्य तद्वचनं प्रीतिविस्फारिताक्षः प्रत्यवदत् - "अहो! कल्याणपरम्परा ।  
सत्योऽयम् लोकप्रवादः यत्, "विपदूपदं सम्पत् सम्पदमनुबध्नाति" इति ।  
सर्वथा समानसुखदुःखतां दर्शयता विधिनाऽपि भवतेव वयमनुवर्त्तिताः" इत्यभिधाय प्रीतिविकसितमुखः सरभसमालिङ्ग्य विहसन् स्वयमेव शुकनासस्योत्तरीयं पूर्णपात्रं जहार ।  
तस्मै च प्रीतमनाः प्रियवचनानुरूपं पुरुषायापरिमितं पारितोषिकमादिदेश ।  
उत्थाय च तथैव तेन चरणविघट्टनक्वणितनूपुरसहस्रमुखरितदिगन्तरेणसरभसोत्क्षेपचलितमणिवलयावलीवाचालितभुजलतेन, ऊर्ध्वीकृतैरुत्तानतलैः करपुटैरनिललुलिताम् आकाशगङ्गाकमलिनीमिव दर्शयता, पर्यस्तमृदितकर्णपल्लवेन, परस्पराङ्गदकोटिसट्टदष्टपाटितोत्तरीयांशुकेन, श्रमजलधौताङ्गरागरञ्जितचीनवाससा, किञ्चिदवशिष्टतमालपत्रेण, विलसद्वारविलासिनीहसितैरुन्निद्रकैरववनानुकारं प्रथयता, सरभसवलानस्खलल्लोलहारलतास्फालितकुचस्थलेन, सिन्दूरतिलकलुलितालकलेखेन, विप्रकीर्णपिष्टातकपांशुपुञ्जपिञ्जरितकेशपाशेन, प्रणृत्यविकलमूककुब्जकिरातवामनबधिरजडजनपुरःसरेण, उत्तरीयांशुकग्रीवावबद्धावकृष्टविडम्बितजरत्कञ्चुकिकदम्बकेन, वीणावेणुमुरजकांस्यताललयानुगतेन, कलमधुरमुद्गायता, हर्षनिर्भरतया मत्तेनेव उन्मत्तेनेव ग्रहगृहीतेनेव व्यपगतवाच्यावाच्यविवेकेन नृत्यगीतक्रीडाप्रसक्तेनान्तःपुरिकाजनेन, प्रचलितमणिकुण्डलाहतकपोलभित्तिना च विघूर्णमानकर्णोत्पलेनाधोगलितविलोलशेखरेण दोलायमानवैकक्षककुसुममालेन निर्द्दयप्रहतभेरीमृदङ्गमर्द्दलपटहनिनादानुगतकाहलशङ्खरवजनितरभसेन चरणसन्निपातैर्दारयतेव वसुधां राजपरिजनेन, प्रवृत्तनृत्येन च चारणगणेन विविधमुखवाद्यकृतकोलाहलेन पठता गायता वल्गता चानुगम्यमानः शुकनासभवनं गत्वा द्विगुणतरमुत्सवमकारयत् ।  
अतिक्रान्ते च पष्ठीजागरे, प्राप्ते दशमेऽहनि, पुण्ये मुहूर्त्ते गाः सुवर्णञ्च कोटिशो ब्राह्मणसात्कृत्वा "मातुरस्य मया परिपूर्णमण्डलश्चन्द्रः स्वप्ने मुखकमलमाविशन् दृष्टः" इति स्वप्नानुरूपमेव सूनोः चन्द्रापीड इति नाम चकार ।  
अपरेद्युः शुकनासोऽपि कृत्वा ब्राह्मणोचिताः सकलाः क्रिया राजानुमतमात्मजस्य विप्रजनोचितं वैशम्पायन इति नाम चक्रे ।  
क्रमेण कृतचूडाकरणादि क्रियाकलापस्य शैशवमतिचक्राम चन्द्रापीडस्य ।  
तारापीडः क्रीडाव्यासङ्गविधातार्थं बहिर्नगरादनुशिप्रम् अद्धक्रोशमात्रायामम्, अतिमहता तुहिनगिरिशिखरमालानुकारिणा सुधाधवलितेन प्राकारमण्डलेन परिवृतम्, अनुप्राकारमाहितेन महता परिखावलयेन परिवेष्टितम्, अतिदृढकपाटसम्पुटम्, उद्धाटितैकद्वारप्रवेशम्, एकान्तोपरचिततुरगबाह्यालीविभागम्, अधःकल्पितव्यायामशालम्, अमरागाराकारम्, विद्यामन्दिरम् अकारयत् ।  
सर्वविद्याचार्याणाञ्च सङ्ग्रहे यत्नमतिमहान्तमन्वतिष्ठत् ।  
तत्रस्थञ्च तं केशरिकिशोरकमिव पञ्जरगतं कृत्वा प्रतिषिद्धनिर्गमम्, आचार्यकुलपुत्रप्रायपरिजनम्, अपनीताशेषशिशुजनक्रीडनव्यासङ्गम्, अनन्यमनसम्, अखिलविद्योपादानार्थमाचार्येभ्यश्चन्द्रापीडं शोभने दिवसे वैशम्पायनद्वितीयमर्पयाम्बभूव ।  
प्रतिदिनञ्चोत्थायोत्थाय सह विलासवत्या विरलपरिजनस्तत्रैव गत्वैनमालोकयामास राजा ।  
चन्द्रापीडोऽप्यनन्यहृदयतया तथा नियन्त्रितो राज्ञा अचिरेणैव कालेन यथास्वमात्मकौशलं प्रकटयद्भिः पात्रवशादुपजातोत्साहैराचार्य्यैरुपदिश्यमानः सर्वा विद्या जग्राह ।  
मणिदर्पण इवातिनिर्म्मले तस्मिन् सञ्चक्राम सकलः कलाकलापः ।  
तथा हि पदे, वाक्ये, प्रमाणे, धर्म्मशास्त्रे, राजनीतिषु, व्यायामविद्यासु, चापचक्रचर्मकृपाणशक्तितोमरपरशुगदाप्रभृतिषु सर्वेष्वायुधविशेषेषु रथचर्यासु, गजपृष्ठेषु, तुरङ्गमेषु, वीणावेणुमुरजकांष्यतालदर्दुरपुटप्रभृतिषु वाद्येषु, भरतादिप्रणीतेषु नृत्यशास्त्रेषु, नारदीयप्रभृतिषु गान्धर्वंवेदविशेषेषु, हस्तिशिक्षायाम्, तुरगवयोज्ञाने पुरुषलक्षणेषु, चित्रकर्मणि, यन्त्रच्छेद्ये, पुस्तकव्यापारे, लेख्यकर्मणि, सर्वासु द्यूतकलासु, गन्ध शास्त्रेषु, शकुनिरुतज्ञाने, ग्रहगणिते, रत्नपरीक्षासु, दारुकर्मणि, दन्तव्यापारे, वास्तुविद्यासु, आयुर्वेदे, मन्त्रप्रयोगे, विषापहरणे, सुरङ्गोपभेदे, तरणे, लङ्घने, प्लुतिषु, आरोहणे, रतितन्त्रेषु, इन्द्रजाले, कथासु, नाटकेषु, आख्यायिकासु, काव्येषु, महाभारतपुराणेतिहासरामायणेषु, सर्वलिपिषु, सर्वदेशभाषासु, सर्वसञ्ज्ञासु, सर्वशिल्पेषु, छन्दःसु, अन्येष्वपि कलाविशेषेषु परं कौशलमवाप ।  
सहजा चास्याजस्रम् अभ्यस्यतो वृकोदरस्येव शैशव एव आविर्बभूव सर्वलोकविस्मय जननी महाप्राणता ।  
यदृच्छया क्रीडताऽप्यनेन करतलालिम्बितकर्णपल्लवावनताङ्गाः सिंहकिशोरकक्रोमाक्रान्ता इव गजकलभाश्चलितुमपि न शेकुः ।  
एकेकेन कृपाणप्रहारेण तालतरून् मृणालदण्डानिव लुलाव ।  
सकलराजन्यवंशवनदावानलस्य परशुरामस्येवास्य नाराचाः शिखरिशिलातलभिदो बभूवः ।  
दशपुरुषसंवाहनयोग्येन चायोदण्डेन श्रममकरोत् ।  
ऋते च महाप्राणतायाः सर्वाभिरन्याभिर्विद्याभिः अनुचकार तं वैशम्पायनः ।  
चन्द्रापीडस्य तु सकलकलाकलापपरिचयबहुमानेन शुकनासगौरवेण सहपांशुक्रीडनया सहसंवृद्धतया च सर्वविस्रम्भस्थानं द्वितीयमिव हृदयं वैशम्पायनः परं मित्रमासीत् ।  
निमेषमपि तेन विना स्थातुमेकाकी न शशाक ।  
वैशम्पायनोऽपि तमुष्णकरमिव वासरोऽनुगच्छन्न क्षणमपि विरहयाञ्चकार ।  
एवं तस्य सर्वविद्यापरिचयमाचरतश्चन्द्रापीडस्य त्रिभुवनविलोभनीयोऽमृतरस इव सागरस्य, सकललोकहृदयनयनानन्दजननश्चन्द्रोदय इव प्रदोषस्य, बहुविधरागविकारभङ्गुरः सुरधनुःकलाप इव जलधरसमयस्य, मकरध्वजायुधभूतः कुसुमप्रसव इव कल्पपादपस्य, अभिनवाभिव्यज्यमानरागरमणीयः सूर्य्योदय इव कमलवनस्य, विविधलास्यविलासयोग्यः कलाप इव शिखण्डिनो यौवनारम्भः प्रादुर्भवन् रमणीयस्यापि द्विगुणां रमणीयतां पुपोष ।  
लब्धावसरः सेवक इव निकटीबभूवास्य मन्मथः ।  
लक्ष्म्या सह वितस्तार वक्षःस्थलम् ।  
बन्धुजनमनोरथैः सहापूर्य्यतोरुदण्डद्वयम् ।  
अरिजनेन सह तनिमानमभजत मध्यभागः ।  
त्यागेन सह प्रथिमानमाततान नितम्बभागः ।  
प्रतापेन सहारुरोह रोमराजिः ।  
अहितकलत्रालकलताभिः सह प्रलम्बतामुपययौ भुजयुगलम् ।  
चरितेन सह धवलतामभजत लोचनयुगलम् ।  
आज्ञया सह गुरुर्बभूव भुजशिखरदेशः ।  
स्वरेण सह गम्भीरतामाजगाम हृदयम् ।  
एवञ्च क्रमेण समारूढयौवनारम्भम् परिसमाप्तसकलकलाविज्ञानमधीताशेषविद्यञ्चावगम्यानुमोदितमाचार्य्यैश्चन्द्रापीडमानेतुं राजा बलाधिकृतं बलाहकनामानमाहूय बहुतुरगबलपदातिपरिवृतमतिप्रशस्तेऽहनि प्राहिणोत् ।  
स गत्वा विद्यागृहं द्वारपैः समावेदितः प्रविश्य क्षितितलविलम्बितचूडामणिना शिरसा प्रणम्य स्वभूमिसमुचिते राजसमीप इव सविनयमासने राजपुत्रानुमतो न्यषीदत् ।  
स्थित्वा च मुहूर्त्तमात्रं बलाहकश्चन्द्रापीडमुपसृत्य व्यजिज्ञपत्कुमार! महाराजः समाज्ञापयतिपूर्णा नो मनोरथाः, अधीतानि शास्त्राणि, शिक्षिताः सकलाः कलाः, गतोऽसि सर्वायुधविद्यासु परां प्रतिष्ठाम्, अनुमतोऽसि निर्गमाय विद्यागृहात् सर्वाचार्य्यैः ।  
उपगृहीतशिक्षं गन्धगजकुमारकमिव वारिविनिर्गतम् अधिगतसकलकलाकलापं पौर्णमासीशशिनमिव नवोद्गत पश्यतु त्वां जनः ।  
व्रजन्तु सफलतामतिचिरदर्शनोत्कण्ठितानि ।  
दर्शनं प्रति ते समुत्सुकान्यतीव सर्वाण्यन्तःपुराणि ।  
अयमत्रभवतो दशमो वत्सरः विद्यागृहमधिवसतः, प्रविष्टोऽसि षष्ठमनुभवन् वर्षम्, एवं सम्पिण्डितेनाधुना षोडशेन प्रवर्द्धसे, तदद्यप्रभृति निर्गत्य दर्शनोत्सुकाभ्यो दत्त्वा दर्शनमखिलाभ्यो मातृभ्यः, अभिवाद्य च गुरून्, अपगतनियन्त्रणो यथासुखमनुभव राज्यसुखानि नवयौवनललितानि च, सम्मानय राजलोकम्, पूजय द्विजातीन्, परिपालय प्रजाः, आनन्दय बन्धुवर्गम्" ।  
अयञ्च ते त्रिभुवनैकरत्नमनिलगरुडसमजव इन्द्रायुधनामा तुरङ्गमः प्रेषितो महाराजेन द्वारि तिष्ठति ।  
एष खलु देवस्य पारसीकाधिपतिना त्रिभुवनाश्चर्य्यमिति कृत्वा "जलनिधिजलादुत्थितमयोनिजमिदमश्वरत्नमासादितं मया महाराजाधिरोहणयोग्यम्" इति सन्दिश्य प्रहितः ।  
दृष्ट्वां च निवेदितं लक्षणविद्भिःऽयान्युच्चैःश्रवसः श्रूयन्ते लक्षणानि तैरयमुपेतः ।  
नैवंविधो भूतो भावी वा तुरङ्गम्" इति ।  
तदयमनुगृह्यतामधिरोहणेन ।  
इदञ्च मूर्द्धाभिषिक्तपार्थिवकुलप्रसूतानां विनयोपपन्नानां शूराणामभिरूपाणां कलावताञ्च कुलक्रमागतानां राजपुत्राणां सहस्रं परिचारार्थम् अनुप्रेषितं तुरङ्गमारूढं द्वारि प्रणामलालसं प्रतिपालयति" ।  
इत्यभिधाय विरतवचसि बलाहके चन्द्रापीडः पितुराज्ञां शिरसि कृत्वा नवजलधरध्वानगम्भीरया गिरा "प्रवेश्यतामिन्द्रायुध" इति निर्जिगमिषुरादिदेश ।  
अथ वचनानन्तरमेव प्रवेशितम्, उभयतः खलीनकनककटकावलग्नाभ्यां पदे पदे कृताकुञ्चनप्रयत्नाभ्यां पुरुषाभ्यामाकृष्यमाणम्, अतिप्रमाणम् ऊर्ध्वकरपुरुषप्राप्यपृष्ठभागम्, आपिबन्तमिव सम्मुखागतमखिलमाकाशम्, अतिनिष्ठुरेण मुहुर्मुहुः प्रकम्पितोदररन्द्रेण हेषा रवेण पूरितभुवनोदरविवरेण निर्भर्त्सयन्तमिवालोकवेगदुर्विदग्धं गरुत्मन्तम्, अतिदूरमवनमता प्रतिक्षणमतिदूरमुन्नमता च  
जवनिरोधस्फीतरोषघुरघुरायमाणघोरघोणेन शिरोभागेन निजजवदपवशादुल्लङ्घनार्थमाकलयन्तमिव त्रिभुवनम्, असितपीतहरितपाटलाभिराखण्डलचापानुकारिणीभिर्लेखाभिः कल्माषितशरीरम्, आस्तीर्णविविधवर्णकम्बलमिव कुञ्जरकलभम्, कैलासतटाघातधातुधूलिपाटलमिव हरवृषभम्, असुररुधिरपङ्कलेखालोहितसटमिव पावतीसिहम्, रंहःसङ्घातमिव मूर्तिमन्तम्, अनवरतपरिस्फुरत्प्रोथपुटोन्मुक्तसूत्कारेण अतिजवापीतमनिलमिव नासिकाविवरेणोद्वमन्तम्, अन्तःस्खलितमुखर्खलीनखरशिखरक्षोभजन्मनो लालाजलभुवः फेनपल्लवान् उदधिनिवासपरिपीतामृतरसगण्डूषानिवोद्गिरन्तम्, अत्यायतं निर्म्मांसतया समुत्कीर्णमिव वदनमुद्वहन्तम्, आननमण्डलनिहितारुणमणिसमुद्गतैरंशुकलापैरुपेतेनावसक्तरक्तचामरेणेव निश्चलशिखरेण कर्णयुगलेन विराजमानम्, उज्ज्वलकनकशृङ्खलारचितरश्मिकलापकलितया लाक्षालोहितलम्बलोलसटासन्तानया जलनिधिसञ्चरणलग्नविद्रुमपल्लवयेव शिरोधरयोपशोभितम्, अतिकुटिलकनकपत्रलताप्रतानभङ्गुरेण पदे पदे रणितरत्नमालेन स्थूलमुक्ताफलप्रायेण तारागणेनेव सन्ध्यारागम् ।  
अरुणेनाश्वालङ्कारेणालङ्कृतम्, अश्वालङ्कारनिहितमरकतरत्नप्रभाश्यामायमानदेहतया गगनतलनिपतितदिवसकररथतुरगशङ्कामिवोपजनयन्तम्, अतितेजस्वितया जवनिरोधरोषवशात् प्रतिरोमकूपात् समुद्गतानि सागरपरिचयलग्नानि मुक्ताफलानीव स्वेदलवजालकानि वर्षन्तम्, इन्द्रनीलमणिपादपीठानुकारिभिरञ्जनिशिलाघटितैरिव अनवरतपतनोत्पतनजनितविषममुखरवैः पृथुभिः खुरपुटैर्ज्जर्जरितवसुन्धरैर्मुरजवाद्यमिवाभ्यस्यान्तम्, उत्कीर्णमिव, जङ्घासु, विस्तारितमिवोरसि, श्लक्ष्णीकृतमिव मुखे, प्रसारितमिव कन्धरायाम्, उल्लिखितमिव पार्श्वयोः, द्विगुणीकृतमिव जघनभागे, जवप्रतिपक्षमिव गरुत्मतः, त्रैलोक्यसञ्चरणसहायमिव मारुतस्य, अंशावतारमिवोच्चैश्रवसः, वेगसब्रह्मचारिणमिव मनसः, हरिचरणमिव सकलवसुन्धरोल्लङ्घनक्षमम्, वरुणहंसमिव मानसप्रचारम्, मधुमासदिवसमिव विकसिताशोकपाटलम्, व्रतिनमिव भस्मसितपुण्ड्रकाङ्कितमुखम् ।  
कमलवनमिव मधुपङ्कपिङ्गकेसरम्, ग्रीष्मदिवसमिव महायाममुग्रतेजसञ्च, भुजङ्गमिव सदागत्यभिमुखम्, उदधिपुलिनमिव शङ्खमालिकाभरणम्, भीतमिव स्तब्धकर्णम्, विद्याधरराज्यमिव चक्रवर्त्तिनरवाहनोचितम्, सूर्य्योदयमिव सकलभुवनार्घार्हम्, अश्वातिशममिन्द्रायुधमद्राक्षीत् ।  
दृष्ट्वा च तमदृष्टपूर्वममानुषलोकोचिताकारमखिलत्रिभुवनराज्योचितमशेषलक्षणोपपन्नमश्वरूपातिशयमतिधीरप्रकृतेरपि चन्द्रापीडस्य पस्पर्श विस्मयं हृदयम् ।  
आसीच्चास्य मनसि "सरभसपरिवर्त्तनवलितवासुकिभ्रमितमन्दरेण मथ्नता जलधिजलम् इदमश्वरत्नमनुद्धरता पूर्वं किं नाम रत्नमुद्धृतं सुरासुरलोकेन ।  
अनारोहता च मेरुशिलातलविशालमस्य पृष्ठमाखण्डलेन किमासादितं त्रैलोक्यराज्यफलम् ।  
उच्चैःश्रवसा विस्मितहृदयो वञ्चितः खलु जलनिधिना शतमखः ।  
मन्ये च भगवतो नारायणस्य चक्षुर्गोचरमियतापि कालेन नायमुपगतः, येनाद्यापि तां गरुडारोहणव्यसनितां न त्यजति ।  
अहो! खल्वतिशयितत्रिदशराजसमृद्धिरियं तातस्य राजलक्ष्मीः, यदेवंविधान्यपि सकलत्रिभुवनदुर्लभानि रत्नान्युपकरणतामागच्छन्ति ।  
अतितेजस्वितया महाप्राणतया च सदैवतेवेयम् अस्याकृतिः, यत्सत्यमारोहणे शङ्कामिव मे जनयति ।  
न हि सामान्यवाजिनाममानुषलोकोचिताः सकलत्रिभुवनविस्मयजनन्य ईदृश्यो भवन्त्याकृतयः ।  
दैवतान्यपि हि मुनिशापवशादुज्झितनिजशरीराणि शापवचनबलोपनीतानि एतानि शरीरान्तराणि अध्यासत एव ।  
श्रूयते हि पुरा किल स्थूलशिरा नाम महातपा मुनिरखिलत्रिभुवनललामभूतामप्सरसं रम्भाभिधानां शशाप; सा सुरलोकमपहायाश्वहृदये निवेश्यात्मानमश्वहृदयेति विख्याता बडवा भूत्वा मृत्तिकावत्यां शतधन्वानं नाम राजानमुपसेवमाना मर्त्त्यलोके महान्तं कालमुवास ।  
अन्ये च महात्मानो मुनिजनशापपरिपीतप्रभावा नानाकारा भूत्वा बभ्रमुरिमं लोकम् ।  
असंशयमनेनापि महात्मना केनापि शापभाजा भवितव्यम् ।  
आवेदयतीव मदन्तःकरणमस्य दिव्यताम्" ।  
इति विचिन्तयन्नेवारुरुक्षुरासनादुदतिष्ठत् ।  
मनसा च तं तुरङ्गमनुपसृत्य "महात्मन् ।  
अर्वन्! योऽसि सोऽसि, नमोऽस्तु ते, सर्वथा मर्षणीयोऽयमारोहणातिक्रमोऽस्माकम्, अपरिगतानि दैवतान्यप्यनुचितपरिभवभाञ्जि भवन्ति" इत्यामन्त्रयाम्बभूव ।  
विदिताभिप्राय इव स तमिन्द्रायुधश्चटुलशिरःकेसरसटाहतिकूणिताकेकरतारकेण तिर्य्यक्चक्षुषा विलोक्य मुहुर्मुहुस्ताडयता क्षितितलम् उत्खातधूलिधूसरितक्रोडरोमराजिना दक्षिणखुरेणारोहणायाह्वयन्निव स्फुरितघ्राणविवरघर्घरध्वनिमिश्रं मधुरमपरुषहुङ्कारपरम्परानुबद्धमतिमतोहरं हेषारवम् अकरोत् ।  
अथानेन मधुरहेषितेन दत्तारोहणाभ्यनुज्ञ इव इन्द्रायुधमारुरोह चन्द्रापीडः ।  
समारुह्य तं प्रादेशमात्रमिव त्रैलोक्यमखिलं मन्यमानो निर्गत्य, जलधरविमुक्तोपलासारपरुषेण जर्जरयतेव रलातलमतिनिष्ठुरेण खुरपुटानां रवेण, खुररजोनिरुद्धघ्राणघोरघोषेण च हेषितेन बधिरीकृतसकलभुवनविवरम्, अशिशिरकिरणदीधितिपरामर्श स्फुरितविमलफलकेन ऊर्ध्वीकृतेन कुन्तलतावनेन उन्नालनीलोत्पलकलिकावनगहनं सर इव गगनतलमलङ्कुर्वाणम्, उद्दण्डमयूरातपत्रसहस्रान्धकारिताष्टदिङ्मुखतया स्फुरितशतमनुचापकलापकल्माषमिव जल्धरवृन्दम्, उद्वमत्फेनपुञ्जधवलितमुखतया अनवरतवल्गनचटुलतया च प्रलयसागरजलकल्लोलसङ्घातमिव समुद्गतम् ।  
अदृष्टपर्य्यस्तमश्वसैन्यम् अपश्यत् ।  
तच्च सागरजलमिव चन्द्रोदयेन चन्द्रापीडनिर्गमेन सकलमेव सञ्चचालाश्वीयम् ।  
अहमहमिकया च प्रणामलालसाः सरभसापनीतातपत्रशून्यशिरसः परस्परोत्पीडनकुपिततुरङ्गमनिवारणायस्ताः राजपुत्रास्तं पर्य्यवारयन्त ।  
एकैकशश्च प्रतिनामग्रहणम्, आवेद्यमाना वलाहकेन विचलितमुकुटपद्मरागकिरणोद्गमच्छलेनानुरागमिवोद्वमद्भिः सङ्घटितसेवाञ्जलिमुकुलतया यौवराज्याभिषेककलसावर्जितसलिललग्नकमलैरिव दूरावनतैः शिरोभिः प्रणेमुः ।  
चन्द्रापीडस्तु तान् सर्वान् मानयित्वा यथोचितमनन्तरं तुरङ्गमाधिरूढेनानुगम्यमानो वैशम्पायनेन, राजलक्ष्मीनिवासयोग्यपुण्डरीकाकृतिना, सकलराजन्यकुलकुमुदषण्डचन्द्रमण्डलेनेव तुरङ्गमसेनास्रवन्तीपुलिनायमानेन, क्षीरोदफेनधवलितवासुकिफणामण्डलच्छविना, स्थूलमुक्ताकलापजालकावृतेन, उपरिचिह्नीकृतं केसरिणमुद्वहता अतिमहता कार्त्तस्वरदण्डेन ध्रियमाणेनातपत्रेण निवारितातपः, उभयतः समुद्धूयमानचामरकलापपवननर्त्तितकर्णपल्लवः, पुरः प्रधावता तरुणवीरपुरुषप्रायेण, अनेकसहस्रसङ्ख्येन पदातिपरिजनेन, "जय जीवेऽति च मधुरवचसा मङ्गलप्रायम्, अनवरतमुच्चैः पठता वन्दिजनेन स्तूयमानो नगराभिमुखः प्रतस्थे ।  
क्रमेण च तं समासादितविग्रहमनङ्गमिवावतीण नगरमार्गमनुप्राप्तमवलोक्य सर्व एव परित्यक्तसकलव्यापारो रजनिकरोदयपरिबुध्यमानकुमुदवनानुकारी जनः समजनि" ।  
सत्यस्मिन् सम्प्रति मुखकुमुदकदम्बकविकृताकृतिः कार्त्तिकेयो विडम्बयति कुमारशब्दम् ।  
अहो! वयमतिपुण्यभाजो यदि माममानुषीम्, अस्याकृतिमन्तःसमारूढप्रीतिरसनिष्पन्दविस्तारितेन कुतूहलोत्तानितेन लोचनयुगलेनानिवारिताः पश्यामः ।  
सफला नोऽद्य जाता जन्मवत्ता ।  
सर्वथा नमोऽस्मै रूपान्तरधारिणे भगवते चन्द्रापीडच्छद्मने पुण्डरीकेक्षणाय" इति वदन्नारचितप्रणामाञ्जलिर्नगरलोकः प्रणनाम सर्वतश्च समपावृतकपाटपुटप्रकटवातायनसहस्रतया चन्द्रापीडदर्शनकुतूहलान्नगरमपि समुन्मीलितलोचननिवहमिवाभवत् ।  
अनन्तरञ्च "समाप्तसकलविद्यो विद्यागृहान्निर्गतोऽयमागच्छति चन्द्रापीडः" इति समाकर्ण्यालोकनकुतूहलिन्यः सर्वस्मिन्नेव नगरे ससम्भ्रममुत्सृष्टार्द्धपरिसमाप्तप्रसाधनव्यापाराः, काश्चिद्वामकरतलगतदर्पणाः स्फुरितसकलरजनिकरमण्डला इव पौर्णमासीरजन्यः, काश्चिदार्द्रालक्तकरसपाटलितचरणपुटाः कमलपरिपीतबालातपा इव नलिन्यः, काश्चित् ससम्भ्रमगतिविगलितमेखलाकलापाकुलितचरणकिसलयाः शृङ्खलासन्दानमन्दमन्द सञ्चारिण्य इव करिण्यः, काश्चिज्जलधरसमयदिवसश्रिय इवेन्द्रायुधरागरुचिराम्बरधारिण्यः, काश्चिदुल्लसितधवलनखमयूखपल्लवान् नूपुररवाकृष्टगृहकलहंसकानिव चरणपुटानुद्वहन्त्यः, काश्चित् करतलस्थितस्थूलमुक्ताहारयष्टयो रतिमिव मदनविनाशशेकगृहीतस्फटिकाक्षवलयां बिडम्बयन्त्यः, काश्चित् पयोधरान्तरालगलितमुक्तालतास्तदनुविमलस्रोतोजलान्तरितचक्रवाकमिथुना इव प्रदोषश्रियः, काश्चिन्नूपुरमणिसमुत्थितेन्द्रायुधतया परिचयानुगतगृहमयूरिका इव विराजन्त्यः काश्चिदद्धपीतोज्झितमणिचषकाः स्फुरितरागैर्मधुरसमिवाधरपल्लवैः क्षरन्त्यो हर्म्यतलानि ललनाः समारुरुहुः ।  
अन्याश्च मरकतवातायनविवरविनिर्गतमुखमण्डला विकचकमलकोषपुटामम्बरतलसञ्चारिणीं कमलिनीमिव दर्शयन्त्यो ददृशुः ।  
उदपादि च सहसा सरभससञ्चलनजन्मा, मधुरसारणास्फालितवीणारवकोलाहलबहलः, रशनारवाहूतगृहसारस रसितसम्भिन्नः, स्खलितचरणतलताडितमणिसोपानजातगम्भीरध्वनिप्रहृष्टानामवरोधशिखण्डिनां केकारवैरनुगम्यमानः, नवजलधररवभयचकितकलहंसकुलकोलाहलकोमलः, मकरध्वजविजयघोषणानुकारी परस्परविधट्टनारणिततारतरहारमणीनां रमणीनां श्रोत्रहारी, हर्म्यकुक्षिषु प्रतिरवनिर्ह्रादी भूषणनिनादः ।  
मुहूर्त्तादिव युवतिजननिरन्तरतया नारीमया इव प्रासादाः, साकक्तकपदकमलविन्यासैः पल्लवमयमिव क्षितितलम्, अङ्गनानाम्, अङ्गप्रभाप्रवाहेण लावण्यमयमिव नगरम्, आननमण्डलनिवहेन चन्द्रविम्बमयमिव गगनतलम्, आतपनिवारणायोत्तानितकरतलजालकेन कमलवनमयमिव दिक्चक्रवालम्, आभरणांशुकलापेन इन्द्रायुधमय इवातपः, लोचनमयूखलेखासन्तानेन नीलोत्पलदलमय इव दिवसो बभूव ।  
कौतुकप्रसारितनिश्चललोचनानाञ्च पश्यन्तीनां तासामादर्शमयानीव सलिलमयानीव स्फटिकमयानीव हृदयानि विवेश चन्द्रापीडाकृतिः ।  
आविर्भूतमदनरसानाश्चान्योन्यतः सपरिहासाः, सविस्रम्भाः, ससम्भ्रमाः, सेर्ष्याः, सोत्प्रासाः, साभ्यसूयाः, सविलासाः, समन्मथाः, सम्पृहाश्च तत्क्षणमतिरमणीयः प्रसस्रुरालापाः ।  
तथा हि - "त्वरितगमन! मामपि प्रतिपालय ।  
दर्शनोन्मत्ते! गृहाणोत्तरीयम् ।  
चपले! उल्लासय अलकलतामाननावलम्बिनीम् ।  
मूढे! चन्द्रलेखामुपाहर ।  
उपहारकुसुमस्खलितचरणा पतसि मदनान्धे! संयमय मदनिश्चेतने! केशपाशम् ।  
उत्क्षिप चन्द्रापीडदर्शनव्यसनिनि! काञ्चीदामकम् ।  
उत्सर्पय पापे ।  
कपोलदोलायितं कर्णपल्लवम् ।  
अहृदये! गृहाण निपतितं दन्तपत्रम् ।  
यौवनोन्मत्ते! विलोक्यसे जनेन, स्थगय पयोधरभारम् ।  
अपगतलज्जे! शिथिलीभूतमाकलय दुकूलम् ।  
अलीकमुग्धे! द्रुततरमागम्यताम् ।  
कुतूहलिनि! देहि दर्शनान्तरम् ।  
असन्तुष्टे! कियदालोकयसे ।  
तरलहृदये! परिजनमपेक्षस्व ।  
पिशाचि! गलितोत्तरीया  
विहस्यसे जनेन ।  
रागावृतनयने! पश्यसि न सखीजनम् ।  
अनेकभङ्गिविकारपूर्णे! दुःखमकारणायासितहृदया जीवसि ।  
मिथ्याविनीते! किं व्यपदेशवीक्षितैः, विस्रब्धमालोकय ।  
यौवनशालिनि! किं पीडयसि पयोधरभारेण ।  
अतिकोपने! पुरतो भव ।  
मत्सरिणि! किमेकाकिनी रुणत्सि वातायनम् ।  
अनङ्गपरवशे! मदीयमुत्तरीयांशुकमुत्तरीयतां नयसि? रागासवमत्ते! निवारयात्मानम् ।  
उज्झितधैर्य्ये! किं धावसि गुरुजनसमक्षम् ।  
उल्लसत्स्वभावे! किमेवमाकुलीभवसि? मुग्धे! निगूहस्व मदनज्वरजनितपुलकजालकम् ।  
असाध्वाचरणे! किमेवमुत्ताम्यसि? बहुविकारे! विविधाङ्गवलनायासितमध्यभागा वृथा खिद्यसे ।  
शून्यहृदये! स्वभवनान्निर्गतमपि नात्मानमवगच्छसि ।  
कौतुकाविष्टे! विस्मृतासि निश्वसितुम् ।  
अन्तःसङ्कल्परचितसुरतसमागमसुखरसनिमीलितलोचने ।  
समुन्मीलय लोचनयुगलम्, अतिक्रामत्ययम् ।  
अनङ्गक्षरप्रहारमूर्च्छिते! रविकरनिवारणाय कुरु शिरस्युत्तरीयांशुकपल्लवम् ।  
अयि सतीव्रतग्रहगृहीते! द्रष्टव्यमपश्यन्ती वञ्चयसि लोचनयुगलम् ।  
अधन्ये!" हतासि परपुरुषदर्शनपरीहारव्रतेन ।  
प्रसीद, उत्तिष्ठ सखि! पश्य रतिविरहितं साक्षादिव भगवन्तमगृहीतमकरध्वजं मकरध्वजम् ।  
अयमस्य सितातपत्रान्तरेण अलिकुलनीले शिरसि तिमिरशङ्कानिपतित इव शशिकरकलापो मालतीकुसुमशेखरोऽभिलक्ष्यते ।  
एतदस्य कर्णाभरणमरकतप्रभाश्यामायितम् उपरचितविकचशिरीषकुसुमकर्णपूरमिव कपोलतलमाभाति ।  
अयमस्य हारान्तर्निविष्टारुणमणिकिरणकलापच्छलेन हृदयंविविक्षुरभिनवयौवनराग इव बहिः परिस्फुरति ।  
एतदनेन चामरकलापान्तरैरित इव वीक्षितम् एतत् किमपि वैशम्पायनेन सह समामन्त्र्य दशनमयूखलेखाधवलीकृतदिक्चक्रवालं हसितम् ।  
एषोऽस्य शुकपक्षतिहरितरागेणोत्तरीयांशुकप्रान्तेन बहालकस्तुरगखुरचलनजन्मानं लग्नम् अग्रकेशेषु रेणुमपहरति ।  
अयमनेन लक्ष्मीकरकमलकोमलतलः समुत्क्षिप्य तिर्य्यक् तुरङ्गमस्कन्धे निक्षिप्तश्चरणपल्लवः ।  
सलीलमयमनेन च ताम्बूलयाचनार्थमुत्तानिततलः कोमलदीर्घाङ्गुलिः आताम्रपुष्करशोभी गजेनेव शैवालकवललालसः प्रसारितः करः ।  
धन्या सा, या लक्ष्मीरिव निर्जितकमलं करतलमस्य वसुन्धरासपन्ती ग्रहीष्यति ।  
धन्या च देवी विलासवती, सकलमहीमण्डलभारधारणक्षमः ककुभा दिग्गज इव गर्भेण ययाऽयमूढः" ।  
इत्येवंविधानि चान्यानि च वदन्तीनां तासामापीयमान इव लोचनपुटैः, आहूयमान इव भूषणरवैः, अनुगम्यमान इव हृदयैः, निबध्यमान इव आभरणरत्नरश्मिरज्जुभिः, उपह्रियमाण इव नवयौवनवलिभिः, शिथिलभुजलताविगलितधवलवलयनिकरैः पदे पदे इव विवाहानल इव कुसुममिश्रैर्लाजाञ्जलिभिरवकीर्य्यमाणश्चन्द्रापीडो राजकुल समीपमाससाद ।  
क्रमेण च यामावस्थिताभिः अनवरतकरटस्थलविगलितमदमसीपङ्ककरीभिः अञ्जनगिरिमालामलिनाभिः कुञ्जरघटाभिरन्धकारितदिङ्मुखतया जलधर्रादवसायमानम्, उद्दण्डधवलातपत्रसहस्रसङ्कटम्, अनेकद्वीपान्तरागतदूतशतसमाकुलं राजद्वारमासाद्यतुरङ्गमादवततार ।  
अवतीर्य्य च करतलेन करे वैशम्पायनमवलम्ब्य पुरः सविनयं प्रस्थितेन बलाहकेनोपदिश्यमानमार्गः त्रिभुवनमिव पुञ्जोभूतम्, आगृहीतकनकवेत्रलतैः सितवारबाणैः सिताङ्गरागैः सितकुसुमशेखरैः सितोष्णीषैः सितवेषपरिग्रहतया श्वेतद्वीपसम्भवैरिव कुतयुगपुरुषैरिव महाप्रमाणैर्दिवानिशमालिखितैरिव उत्कीर्णैरिव तोरणस्तम्भनिषण्णैर्द्वारपालैरनुज्झितद्वारदेशम्, अनेकसञ्जवनचद्रशालाविटङ्कवेदिकासङ्कटशिखरैरभ्रङ्कषैरुपहसितकैलासशैलशोभैः अमलसुधावदातैः सप्रालेयशैलमिव महाप्रासादैः, अनेकवातायनविवरविनिर्गतयुवतिभूषणकिरणसहस्रतया कनकशृङ्खलाजालकेनेवोपरिविस्तीर्णेन विराजमानम्, अन्तर्गतायुधनिवहाभिराशीविषकुलसङ्कुलाभिः पातालगुहाभिरिवातिगम्भीराभिरायुधशालाभिरुपेतम्, अबलाचरणालक्तकरसरक्तमणिशकलैः शिखरनिलीनशिखिकुलकृतकेकारवकलकलैः क्रीडापर्वतकैरुपशोभितम्, उज्ज्वलवर्णकम्बलावगुण्ठितकनकपर्य्याणाभिः प्रलम्बचामरकलाप चुम्बित चलकर्णपल्लवाभिःकुलयुवतिभिरिवोपरूढशिक्षाविनयनिभृताभिः यामकरेणुकाभिरशून्यकक्षान्तरम्, आलानस्तम्भनिषण्णेन च नवजलधरघोषगम्भीरम्, अनुगतवीणावेणुरवरम्यम्, आस्फालितघर्घरिकाघर्घरम्, अनवरतमृदुमृदङ्गध्वनिम्, आमीलितलोचनत्रिभागेण वामदशनकोटिनिषाणहस्तेन निश्चलकर्णतालेनाकर्णयता, सलीलमुभयपार्श्वावलम्बिवर्णकम्बलतया विन्ध्यगिरिणेवाविष्कृतधातुविचित्रपक्षसम्पुटेन, आधोरणगीतानन्दकृतमन्द्रकण्ठगर्जितेन, मदजलशबलशङ्खशोभितश्रवणपुटेन, रजनिकरबिम्बचुम्बिसंवर्त्तकाम्बुदवृन्दविडम्बकेन कर्णान्तलम्बिना काञ्चनमयेन कृतकर्णपूरमिवाङ्कुशेन मुखमद्वहता, मदजलमलिनेन द्वितीयेनेव कर्णचामरेण कपोलतलदोलायमानेन मधुकरकुलेनालङ्क्रियमाणेन, अत्युदग्रतया पूर्वकायस्य अतिवामनतया च जघनभागस्य पातालादिव उत्तिष्ठता, निशासमयेनेव परिस्फुरत्सार्द्धचन्द्रनक्षत्रमालेन, शरदारम्भेणेव प्रकटितारुणचारुपुष्करेण, वामनरूपेणेव कृतत्रिपदीविलासेन, स्फटिकगिरितटेनेव लग्नसिंहमुखप्रतिमेन, प्रसाधितेनेव आलोलकर्णपल्लवाहतमुखेन, गन्धमादननाम्ना गन्धहस्तिना सनाथीकृतैकदेशम्, उज्ज्वलपट्टकम्बलपटुप्रावारितपृष्ठैश्च रसितमधुरघण्टिकारवमुखरकण्ठैः, मञ्जिष्ठालोहितस्कन्धकेसरबालैः, निहतवनगजरुधिरपाटलसटैरिव केसरिभिः, पुरोनिहितयवसराशिशिखरोपविष्टमन्दुरापालैः, आसन्नमङ्गलगीतध्वनिदत्तकर्णैः, अन्तःकपोलधृतमधुरसरसलुलितलाजकवलैः, भूपालवल्लभैर्मन्दुरागतैस्तुरङ्गमैरुद्भासितम्, अधिकरणमण्डपगतैश्चार्य्यवेशैरत्युच्चवेत्रासनोपविष्टैर्धर्म्ममयैरिव धर्म्माधिकारिभिर्महापुरुषैरधिष्ठितम्, अधिगतसकलग्रामनगरनामभिरेकभवनमिव जगदखिलमालोकयद्भिरालिखितसकलभुवनव्यापारतया धर्म्मराजनगरव्यतिकरमिव दर्शयद्भिरधिकरणलेखकैरालिख्यमानशासनसहस्रम्, अभ्यन्तरावस्थितनरपतिनिर्गमप्रतीक्षणपरेण च स्थानस्थानेषु बद्धमण्डलेन, कनकमयार्द्धचन्द्रतारागणशवलैः चर्म्मफलकैर्निशासमयमिव दर्शयता, स्फुरितनिशितकरवालकरप्ररोहकरालितातपेन,एकश्रवणपुटघटितधवलदन्तपत्रेण ऊर्ध्वबद्धमौलिकलापेन, धवलचन्दनस्थासकखचितभुजोरुदण्डेन, बद्धासिधेनुकेन, अन्ध्रद्रविडसिंहलप्रायेण सेवकजनेन, आस्थानमण्डपगतेन च यथोचितासनोपविष्टेन प्रसारयता दुरोदरक्रीडाम्, अभ्यस्यताऽष्टापदव्यापारम्, आस्फालयता परिवादिनीम्, आलिखता चित्रफलके भूमिपालप्रतिबिम्बम्, आबध्नता काव्यगोष्ठीम्, आतन्वता परिहासकथाम्, विन्दता बिन्दुमतीम्, चिन्तयता प्रहेलिकाम्, भावयता नरपतिकृतकाव्यसुभाषितानि, पठता द्विपदीम्, गृह्णता कविगुणान्, उत्किरता पत्रभङ्गान्, आलपता वारविलासिनीजनम्, आकर्णयता वैतालिकगीतम्, अनेकसहस्रसङ्ख्येन धवलोष्णीषपटाश्लिष्टविकटकिरीटसङ्कटशिरसासनिर्झरशिखरलग्नबालातपमण्डलेनेव कुलपर्वतचक्रवालेन, मूर्द्धाभिषिक्तेन, सामन्तलोकेनाधिष्ठितम्, आस्थानोत्थितभूमिपालसंवर्त्तितानाञ्च कुथानां रत्नासनानाञ्च राशिभिरनेकवर्णैरिन्द्रायधपुञ्जैरिव विराजितसभापर्य्यन्तम्, अमलमणिभूमिसङ्क्रान्तमुखनिवहप्रतिबिम्बतया विकचकमलपुष्पप्रकरमिव सम्पादयता, गतिवशरणितनूपुरपारिहार्य्यरशनास्वनमुखरेण, स्कन्धावसक्तकनकदण्डचामरेण, निर्गच्छता प्रविशता चानवरतं वारविलासिनीजनेनाकुलितम्, एकदेशनिषण्णचामीकरशृङ्खलासंयतश्वगणम्, इतस्ततः प्रचलितपरिचितामितकस्तूरिकाकुरङ्गपरिमलवासितदिङ्मुखम्, अनेककुब्जकिरातवर्षवरबधिरवामनमूकसङ्कुलम्, उपाहृतकिन्नरमिथुनम्, आनीतवनमानुषम्, आबद्धमेषकुक्कुटकुररकपिञ्जललावकवर्त्तिकायुद्धम्, उत्कूजितचकोरकादम्बहारीतकोकिलम्, लालप्यमानशुकसारिकम्, इभपतिमदपरिमलामर्षजृम्भितैश्च निष्कूजद्भिः शिखरिणां जीवितैरिव गिरिगुहानिवासिभिर्गृहीतैः पञ्जरकेसरिभिरुद्भास्यमानम्, उत्त्रस्यमानैः काञ्चनभवनप्रभाजनितदावानलशङ्कैर्लोलतारकैर्भ्रमद्भिर्वनहरिणकदम्बकैर्लोचनप्रभया शवलीकृतदिगन्तरम्, उद्दामकेकारवानुमीयमानमरकतकुट्टीमस्थितशिखण्डिमण्डलम्, अतिशिशिरचन्दनविटपिच्छायानिषण्णनिद्रायमाणगृहसारसम्, अन्तःपुरेण च बालिकाजनप्रस्तुतकन्दुकपञ्चालिकाक्रीडेन, अविरतवाह्यमानदोलाशिखरक्वणितघण्टाटङ्कारपूरिताशामुखेन, भुजगनिर्म्मोकशङ्कितमयूरह्रियमाणहारेण, सौधशिखरावतीर्णप्रचलितपारावतकुलतया स्थलोत्पलिनीवनशोभितेनेव, अन्तःपुरिकाजनप्रस्तुतनरपतिचरितविडम्बनक्रोडेन, अश्वमन्दुरापरिभ्रष्टागतैरवलुप्तभवनदाडिमीफलैराखण्डिताङ्गनसहकारपल्लवैरभिभूतकुब्जवामनकिरातकरतलाच्छिन्नानि भूषणानि विकिरद्भिः कपिभिराकुलीकृतेन, शुकसारिकाप्रकाशितसुरतविस्रम्भालापलज्जितावरोधजनेन, प्रासादसोपानसमारोहणचलितैरबलानां चरणावसक्तैर्मणिमयैः पदे पदे रणद्भिस्तुलाकोटिवलयैर्द्विगुणीकृतकूजितरुताभिः भवनकलहंसमालाभिर्धवलिताङ्गनेन, धृतधौतधवलदुकूलोत्तरीयैः कलधौतदण्डावलम्बिभिः पलितपाण्डुरमौलिभिराचारमयैरिव विनयमयैरिव मर्य्यादामयैरिव मङ्गलमयैरिव गम्भीराकृतिभिः स्वभावधीरैरुष्णीषिभिर्वयःपरिणामेऽपि जरत्सिंहैरिवापरित्यक्तसत्त्वावष्टम्भैः कञ्चुकिभिरधिष्ठितेन समुपेताभ्यन्तरम्, जलधरसनाथमिव कृष्णागुरुधूमपटलैः, सनीहारमिव यामकुञ्जरघटाकरशिकरैः, सनिशमिव तमालवीथिकान्धकारैः, सबालातपमिव रक्ताशोकैः, सतारागणमिव मुक्ताकलापैः, सवर्षासमयमिव धारागृहैः, सतडिल्लतमिव हेममयीभिर्मयूरयष्टिभिः, सगृहदैवतमिव शालभञ्जिकाभिः, शिवभवनमिव द्वारावस्थितदण्डपाणिप्रतीहारगणम्, उत्कृष्टकविगद्यमिव विविधवर्णश्रेणिप्रतिपाद्यमानानेकाभिनवार्थसञ्चयम्, अप्सरोगणमिव प्रकटमनोरमारम्भम्, दिवसकरोदयमिव उल्लसत्पद्माकरकमलामोदम्, उष्णकिरणमिव निजलक्ष्मीकृतकमलोपकारम्, नाटकमिव पताकाङ्कशोभितम्, शोणितपुरमिव बाणायोग्यावासोपेतम्, पुराणमिव विभागावस्थापितसकलभुवनकोशम्, सम्पूर्णचन्द्रोदयमिव मृदुकरसहस्रसंवर्द्धितरत्नालयम्, दिग्गजमिवाविच्छिन्नमहादानसन्तानम्, ब्रह्माण्डमिव सकलजीवलोकव्यवहारकारणोत्पन्नहिरण्यगर्भम्, ईशानबाहुवनमिव महाभोगिमण्डलसहस्राधिष्ठितप्रकोष्ठम्, महाभारतमिवानन्तगीताकर्णनानन्दितनरम्, यदुवंशमिव कुलक्रमागतशूरभीमपुरुषोत्तमबलपरिपालितम्, व्याकरणमिव प्रथममध्यमोत्तमपुरुषविभक्तिस्थितानेकादेशकारकाख्यातसम्प्रदानक्रियाव्ययप्रपञ्चसुस्थितम्, उदधिमिव भयान्तःप्रविष्टसपक्षभूमिभृत्सहस्रमङ्कुलम्, उषानिरुद्धसमागममिव चित्रलेखादर्शितविचित्रसकल त्रिभुवनाकारम्, बलियज्ञमिव पुराणपुरुषवामनाधिष्ठिताब्यन्तरम्, शुक्लपक्षप्रदोषमिव विततशशिकिरणकलापधवलाम्बरवितानम्,  
नरवाहनदत्तचरितमिव अन्तःसंविर्द्धितप्रियदर्शनराजदारिकागन्धर्वदत्तोत्कण्ठम्, महातीर्थमिव सद्योऽनेकपुरुषप्राप्ताभिषेकफलम्, प्रागवंशमिव नानासवपात्रसङ्कुलम्, निशासमयमिवानेकनक्षत्रमालालङ्कृतम्, प्रभातसमयमिव पूर्वदिग्भागरागानुमेयमित्रोदयम्, गान्धिकभवनमिव स्नानधूप विलेपनवर्णकोज्ज्वलम्, ताम्बूलिकभवनमिव कृतलवलीलवङ्गैलाकक्कोलपत्रसञ्चयम्, प्रथमवेश्यासमागममिव अविदितहृदयाभिप्रायचेष्टाविकारम्, कामुकजनमिव बहुचाटुसंलापसुभाषितरसास्वाददत्ततालशब्दम्, धूर्त्तमण्डलमिव दीयमानमणिशतसहस्रालङ्करणकृतलेख्यपत्रसञ्चयम्, धर्म्मारम्भमिवाशेषजनमनःप्रह्लादनम्, महावनमिव विविधश्वापदद्विजोपघुष्टम्, रामायणमिव कपिकथासमाकुलम्, माद्रीकृलमिव नकुलालङ्कृतम्, सङ्गीतभवनमिवानेकस्थानावस्थापितमृदङ्गम्, रघुकुलमिव भरतगुणानन्दितम्, ज्यौतिषमिव ग्रहमोक्षकलाभागनिपुणम्, नारदीयमिव, वर्ण्यमानराजधर्म्मम्, यन्त्रमिव विविधशब्दरसलब्धास्वादम्, मृदुकाव्यमिवान्यचिन्तितस्वभावाभिप्रायावेदकम्, महानदीप्रवाहमिव सर्वदुरितापहरम्, धनमिव न कस्यचिन्नाकाङ्क्षणीयम्, सन्ध्यासमयमिव दृश्यमानचन्द्रापीडोदयम्, नारायणवक्षःस्थलमिव श्रीरत्नप्रभाभासितदिगन्तम् बलभद्रमिव कादम्बरीरसविशेषवर्ण नाकुलमति, ब्रह्माणमिव पद्मासनोपदेशदिशतभूमण्डलम्, स्कन्दमिव शिखिक्रीडारम्भचञ्चलम्, कुलाङ्गनाप्रचारमिव सर्वदोपजातशङ्कम्, वेश्याजनमिवोपचारचतुरम्, दुर्जनमिवापगतपरलोकभयम्, अन्त्यजनमिव अगम्यविषयाभिलाषम्, अगम्यविषयासक्तमपि प्रशंसनीयम्, अन्तकभटगणमिव कृताकृतसुकृतविचारनिपुणम्, सुकृतमिवादिमध्यावसानकल्याणकरम्, वासरारम्भमिव परिस्फुरत्पद्मरागारुणीक्रियमाणनिशान्तम्, दिव्यमुनिगणमिव कलापिसनाथश्वेतकेतुशोभितम्, भारतसमरमिव कृतवर्म्मबाणचक्रसम्भारभीषणम्, पातालमिव महाकञ्चुकिसहस्राध्यासितम्, वर्षपर्वतसमूहमिवान्तःस्थितापरिमितशृङ्गिहेमकूटम्, महाद्वारमपि दुष्प्रवेशम्, अवन्तिविषयगतमपि मागधजनाधिष्ठितम्, स्फीतमपि भ्रमन्नग्नलोकं राजकुलं विवेश ।  
ससम्भ्रमोपगतैश्च कृतप्रणामैः प्रतीहारमण्डलैरुपदिश्यमानमार्गः, सर्वतः प्रचलितेन च पूर्वकृतावस्थानेन दूरपर्य्यस्तमौलिशिथिलितचूडामणिमरीचिचुम्बितवसुधातलेन राजलोकेन प्रत्येकशः प्रतीहारनिवेद्यमानेन सादरं प्रणम्यमानः, पदे पदे चाभ्यन्तरविनिर्गताभिराचारकुशलाभिरन्तःपुरवृद्धाभिः क्रियमाणावतरणमङ्गलः, भुवनान्तराणीव विविधप्राणिसहस्रतङ्कुलानि सप्तकक्षान्तराण्यतिक्रम्य, अभ्यन्तरावस्थितम्, अनवरतशस्त्रग्रहणश्यामिकालीढकरतलैः करचरणलोचनवर्जमसितलोहजालकावृतशरीरैः, आलानस्तम्भैरिव गजमदपरिमललोभनिरन्तरनिलीनमधुकरपटलजटिलैः कुलक्रमागतैरुदात्तान्वयैरनुरक्तैर्महाप्राणतया अतिकर्कशतया च दानवैरिव अतिशयाकारैः सम्भाव्यमानपराक्रमैः सर्वतः शरीररक्षाधिकारनियुक्तैः पुरुषाइः परिवृतम्, उभयतो वारविलासिनीभिश्चानवरतमुद्धयमानधवलचामरम्, अमलपुलिनतलशोभिनी सुरकुञ्जरमिव मन्दाकिनीवारिणि हंसधवलशयनतले निषण्णं पितरमपश्यत्" ।  
आलोकयेऽति च प्रतीहारवचनानन्तरम्, अतिदूरावनतेन चलितचूडामणिना शिरसा कृतप्रणामम्, "एह्येहि" इत्यभिदधानः दूरादेव प्रसारितभुजयुगलः, शयनतलादीषदुच्छ्वसितमूर्तिः, आनन्दजलपूर्य्यमाणंलोचनः समुद्गतपुलकतया सीव्यन्निव, एकीकुर्वन्निव पिबन्निव तं पिता विनयावनतमालिलिङ्ग ।  
आलिङ्गितोन्मुक्तश्च पितुश्चरणपीठसमीपे पिण्डीकृतमुत्तरीयमात्मीयं ताम्बूलकरङ्कवाहिन्या सत्वरमासनीकृतम् "अपनयेऽति शनैर्वदन्नग्नचरणेन समुत्सार्य्य चन्द्रापीडः क्षितितल एव निषसाद ।  
अनन्तरं निहिते चास्यासने राज्ञा सुतनिर्विशेषमुपगूढो वैशम्पायनो न्यषीदत् ।  
मुहूर्त्तमिव विस्मृतचामरोत्क्षेपनिश्चलानां वारविलासिनीनां साभिलाषैरनिलचलितकुवलयदत्तदामदीर्घैराजिह्मतरलतरतारशारैरवलुप्यमान इव दृष्टिपातैः स्थित्वा "गच्छ,वत्स! पुत्रवत्सलां मातरमभिवाद्य दर्शनलालसाः यथाक्रमं सर्वा जननीर्दर्शनेनानन्दय" इति विसर्जितः पित्रा, सविनयमुत्थाय निवारितपरिजनो वैशम्पायनद्वितीयोऽन्तः पुरप्रवेशयोग्येन राजपरिजनेन उपदिश्यमानवर्त्मा अन्तःपुरमाययौ ।  
तत्र धवलकञ्चुकावच्छन्नशरीरैरनेकशतसङ्ख्यैः श्रियमिव क्षीरोदकल्लोलैः समन्तात् परिवृतां शुद्धान्तर्वंशिकैः अतिप्रशान्ताकाराभिश्च कषायरक्ताम्बरधारिणीभिः सन्ध्याभिरिव सकललोकवन्द्याभिः प्रलम्बश्रवणपाशाभिर्विदितानेककथालापवृत्तान्ताभिः भूतपूर्वाः कथाः कथयन्तीभिः इतिहासान् वाचयन्तीभिः पुस्तकानि दधतीभिः धर्म्मोपदेशान् निवेदयन्तीभिर्जरत्प्रव्रजिताभिर्विनोद्यमानाम्, उपरचित्तस्त्रीवेशभारेण गृहीतविकटप्रसाधनेन वर्षवरजनेन संसेव्यमानाम्, अनवरतविधूयमानवालव्यजनकलापाम्, अङ्गनाजने च वसनाभरणकुसुमपटवासताम्बूलतालवृन्ताङ्गरागभृङ्गारधारिणा मण्डलोपविष्टेनोपास्यमानाम्, पथोधरान्तरावलम्बितमुक्तागुणाम्, अचलद्वयमध्यप्रवृत्तगङ्गाप्रवाहामिव मेदिनीम्, आसन्नदर्ण्णपतितमुखप्रतिबिम्बाम्, अर्कबिम्बप्रविष्टशशिमण्डलामिव दिवं समुपसृत्य मातरं प्रणनाम ।  
सा तु तं ससम्भ्रममुत्थाप्य सत्यप्याज्ञास्सम्पादनदक्षे पार्श्वपरि वत्तिनि परिजने स्वयमेव कृतावतरणमङ्गला, प्रस्नुतपयोधरक्षरत्पयोबिन्दुच्छलेन द्रवीभूय स्नेहाकुलेन निर्गच्छतेव हृदयेनान्तः शुभशतान्यभिध्यायन्ती मूर्द्धन्युपाघ्राय तं सुचिरमाशिश्लेष ।  
अनन्तरञ्च तथैव कृतयथोचितसमुपचारमाश्लिष्टवैशम्पायना स्वयमुपविश्य विनयादवनितले समुपविशन्तम्, आकृष्य बलादनिच्छन्तमवि चन्द्रापीडमुत्सङ्गमारोपितवती ।  
ससम्भ्रमपरिजनोपनीतायामासन्द्यामुपविष्टे च वैशम्पायने चन्द्रापीडं पुनः पुनरालिङ्ग्य ललाटदेशे वक्षसि भुजशिखरयोश्च मुहुर्मुहुः करतलेन परामृशन्ती विलासवती तमवादीत् - "वत्स! कठिनहृदयस्ते पिता, येनेयमाकृतिरीदृशी त्रिभुवनलालनीया क्लेशमतिमहान्तमियन्तं कालं लम्भिता ।  
कथमसि सोढवानतिदीर्घामिमां गुरुयन्त्रणाम्? अहो! बालस्यापि सतः कठोरस्येव ते महद्धैर्य्यम् ।  
अहो! विगतशिशुजनक्रीडाकौतुकलौघवमर्भकस्यापि ते हृदयम् ।  
अहो! गुरुजनस्योपरि भक्तिरसाधारणी सर्वथा ।  
यथा पितुः प्रसादात् समस्ताभिरुपेतो विद्याभिरालोकि तोऽसि, एवमचिरेणैव कालेनानुरूपाभिर्वधूभिरुपेतमालोकयिष्यामि" एत्येवमभिधाय लज्जास्मितावनतमात्ममुखप्रतिबिम्बगर्भे विकचकमलकृतकर्णपल्लवावतंस इव कपोले पर्य्यचुम्बदेनम् ।  
एवञ्च तत्रापि नातिचिरमेव स्थित्वा क्रमेण सर्वान्तःपुराणि दर्शनेन नन्दयामास ।  
निर्गत्य च राजकुलद्वारावस्थितम् इन्द्रायुधमारुह्य तथैव तेन राजपुत्रलोकेनानुगम्यमानः शुकनासं द्रष्टुमयासीत् ।  
यामावस्थितविविधगजघटासङ्कटम्, अनेकतुरङ्गसहस्रसम्बाधम्, अपरिमितजनसमूहसम्मर्द्दसङ्कुलम्, एकदेशोपविष्टैः सहस्रशो निबद्धचक्रबालैरनेककार्य्यागतैर्दर्शनोत्सुकैःसमन्ततो विविधशाखाञ्जनोन्मीलितबुद्धिलोचनैः चीवरच्छद्मना विनयानुरागिभिर्धर्म्मपटैरिवावगुण्ठितैः शाक्यमुनिशासनपथधौरेयैः, रक्तपटैः पाशुपतैर्द्विजैश्च दिवानिशमासेव्यमानम्, अभ्यन्तरप्रविष्टानाञ्च सामन्तानां जघनोपविष्टपुरुषोत्सङ्गस्थितद्बिगुणितकुथाभिः अतिचिरावस्थाननिर्वेदप्रसुप्ताधोरणाभिरपर्य्याणाभिः सपर्य्याणाभिश्च निश्चलावस्थानप्रचलायिताभिः शतसहस्रशः करिणीभिराकीर्णम्, शुकनासगृहद्वारमासाद्य, सत्वरप्रधावितैर्द्वारदेशावस्थितैः प्रतीहारपुरुषैरनिवार्य्यमाणोऽपि राजकुल इव राजपुत्रो बाह्याङ्गण एव तुरङ्गात् अवततार ।  
द्वारदेशावस्थापिततुरङ्गश्च वैशम्पायनमवलम्ब्य पुरः प्रधावितैः समुत्सारितपरिजनैस्तत्प्रतीहारमण्डलैरुपदिश्यमानमार्गः, तथैव चलितमुकुटकोटिभिर्नरेन्द्रवृन्दैः सेवासमुपस्थितैरुत्थाय प्रणम्यमानः तथैव च प्रचण्डप्रतीहारहुङ्कारभयमूकीभवत्परिजनानि प्रचलितवेत्रलताचकितसामन्तचक्रचरणशतचलितवसुन्धराणि कक्षान्तराणि निरीक्षमाणः, तथैव च नवनवसुधावदातप्रासादसहस्रनिरन्तरं द्वितीयमिव राजकुलं शुकनासभवनं विवेश ।  
प्रविश्य चानेकनरेन्द्रसहस्रमध्योपविष्टम् अपरमिव पितरमुपदशितविनयो दूरावनतेन मौलिना शुकनासं ववन्दे ।  
शुकनासस्तं ससम्भ्रममुत्थाय आनुपूर्व्येण उत्थितराजलोकः सादरमभिमुखदत्ताविरलपदः प्रहर्षविस्फारितलोचनागतानन्दजलकणःसह वैशम्पायनेन प्रेम्णा गाढमालिलिङ्ग ।  
आलिङ्गितोन्मुक्तश्च सादरोपनीतमपहाय रत्नासनमवनावेव राजपुत्रः समुपाविशत्, तदनु च वैशम्पायः ।  
उपविष्टे च राजपुत्रे शुकनासवर्जमन्यदखिलमवनिपालचक्रमुज्झितनिजासनमवनितलमभजत ।  
स्थित्वा च तूष्णीं क्षणमिव शुकनासः समुद्गतप्रीतिपुलकैरङ्गैरावेद्यमानहृदयहर्षप्रकर्षस्तमब्रवीत् - "तात! चन्द्रापीड! अद्य खलु देवस्य तारापीडस्य समाप्तविद्यमुपारूढयौवनमालोक्य भवन्तं सुचिराद्भुवनराज्यफलप्राप्तिरुपजाता ।  
अद्य समृद्धाः सर्वा गुरुजनाशिषः, अद्य फलितमनेकजन्मान्तरोपात्तमवदातं कर्म्म, अद्य प्रसन्नाः कुलदेवताः, न ह्यपुण्यभाजां भवादृशास्त्रिभुवनविस्मयजनकाः पुत्रतां प्रतिपद्यन्ते ।  
क्वेदं वयः, क्वेयममानुषी शक्तिः क्व चेदमशेषविद्याग्रहणसामर्थ्यम्? अहो! धन्याः प्रजाः, यासां भरतभगीरथप्रतिमो भवानुत्पन्नः पालयिता ।  
किं खलु कृतमवदातं कर्म्म वसुन्धरया, ययासि भर्त्ता समासादितः ।  
हरिवक्षःस्थलनिवासासद्ग्रहव्यसनिनी हता खलु लक्ष्मीः, या विग्रहवती भवन्तं नोपसर्पति ।  
सर्वथा कल्पकोटीर्महावराह इव दंष्ट्रावलयेन वह बाहुना वसुन्धराभारं सह पित्रा" इत्यभिधाय स्वयमाभरणवसनकुसुमाङ्गरागादिभिरभ्यर्च्य विसर्जयाञ्चकार ।  
विसर्जितश्चोत्थायान्तःपुरं प्रविश्य दृष्ट्वा वैशम्पायनमातरं मनोरमाभिधानां निर्गत्य समारुह्येन्द्रायुधं पित्रा पूर्वकल्पितं प्रतिच्छन्दकमिव राजकुलस्य, द्वारावस्थितसितपूर्णकलसम्, आबद्धहरितवन्दनमालम्, उल्लसितपताकासहस्रम्, अभ्याहतमङ्गलतूर्य्यरवपरिपूरितदिगन्तरम्, उपरचितविकचकमलकुसुमप्रकरम्, अचिरकृताग्निकार्य्यम्, उज्ज्वलविविक्तपरिजनम्, उपपादिताशेषगृहप्रवेशमङ्गलम्, कुमारो भवनं जगाम ।  
गत्वा च श्रीमण्डपावस्थिते शयने मुहूर्त्तमुपविश्य सह तेन राजपुत्रलोकेन अभिषेकादिकम् अशनावसानमकरोद्दिवसविधिम् ।  
अभ्यन्तरे च शहनीयगृह एवेन्द्रायुधस्यावस्थानमकल्पयत् ।  
एवं प्रायेण चास्योदन्तेन तदहः परिणतिमुपययौ ।  
गगनतलादवतरन्त्या दिवसश्रियः पद्मरागनूपुरमिव स्वप्रभापिहितरन्ध्रं रविमण्डलमुन्मुक्तपादं पपात ।  
जलप्रवाह इव रथचक्रमार्गानुसारेण दिवसकरस्य वासरालोकः प्रतीचीं ककुभमगात् ।  
अभिनवपल्लवलोहिततलेन करेणेवेवाधोमुखप्रसृतेन रविबिम्बेन वासरः कमलरागमशेषं ममार्ज ।  
कमलिनीपरिमलपरिचयागतालिमालाकुलितकण्ठं कालपाशैरिव चक्रवाकमिथुनमाकृष्यमाणं  
विजघटे ।  
करपुटैरादिवसान्तम् आपीतमरविन्दमधुरसमिव रक्तातपच्छलेन गगनगमनखेदादिव दिवसकरबिम्बं ववाम ।  
क्रमेण च प्रतीचीं कर्णपूररक्तोत्पले लोकान्तरमुपगते भगवति गभस्तिमालिनि, समुल्लसितायामम्बरतडागविकचकमलिन्यां सन्ध्यायाम्, कृष्णागुरुपङ्कपत्रलतास्थिव तिमिरलेखासु स्फुरन्तीषु दिशां मुखेषु, अलिकुलमलिनेन कुवलयवनेनेव रक्तकमलाकरे तिमिरनिकरेण उत्सार्यमाणे सन्ध्यारागे, कमलिनीनिपीतमातपमुन्मूलयितुमन्धकारकरपल्लवेष्विव प्रविशत्सु रक्तकमलोदराणि मधुकरकुलेषु, शनैः शनैश्च निशाविलासिनीमुखावतंसपल्लवे गलिते सन्ध्यारागे, दिक्षु विक्षिप्तेतेषु सन्ध्यादेवताच्चनबलिपिण्डेषु, शिखरदेशलग्नतिमिरास्वनारूढमयूरास्वपि मयूराधिष्ठितास्विव मयूरयष्टिषु, गवाक्षविवरनिलीनेषु प्रासादलक्ष्मीकर्णोत्पलेष्विव पारावतेषु, विगतविलासिनीसंवाहननिश्चलकाञ्चनपीठासु मूकीभूतघण्टासु अन्तःपुरदोलासु, भवनसहकारशाखावलम्बितपञ्जरेषु, शुकसारिकानिवहेषु, सङ्गीतविरामविश्रान्तरवासूत्सार्य्यमाणासु वीणासु, युवतिनूपुरशब्दोपशमनिभृतेषु भवनकलहंसेषु, अपनीयमानकर्णशङ्खचामरनक्षत्रमालामण्डनेषु मधुकर शुन्यकपोलभित्तिषु मत्तवारणेषु, प्रदीप्यमानेषु राजवल्लभतुरङ्गममन्दुराप्रदीपेषु प्रविशन्तीषु प्रथमयाम कुञ्जरघटासु, कृतस्वस्त्ययनेषु निष्क्रामत्सु पुरोहितेषु, विसर्जितराजलोकविरलपरिजनेषु विस्तारितेष्विव राज कुलकक्षान्तरेषु, प्रज्वलितदीपिकासहस्रप्रतिबिम्बचुम्बितेषु कृतविकचचन्पकदलोपहारेष्विव मणिभूमिकुट्टिमेषु, निपतितदीपालोकासु रविविरहार्त्तनलिनीविनोदनागतबालातपास्विव भवदीघिकासु, निद्रालसेषु पञ्जरकेसरिषु, समारोपितकार्म्मुके गृहीतसायके यामिक इवान्तःपुरप्रविष्टे मकरकेतौ, अवतंसपल्लवेष्विव सरागेषु कर्णे क्रियमाणेषु सुरतद्वतीवचनेषु, सूर्यकान्तमणिभ्य इव सङ्क्रान्तानलेषु ज्वलत्सु मानिनीनां शोकविधुरेषु हृदयेषु, प्रवृत्तै प्रदोषसमये चन्द्रापीडः प्रज्वलितदीपिकाचक्रवालपरिवारश्चरणाभ्यामेव राजकुलं गत्वा पितुः समीपे मुहूर्त्तं स्थित्वा दृष्ट्वा च विलासवतीमागत्य स्वभवनमनेकरत्नप्रभाशबलमुरगराजफणामण्डलमिव हृषीकेशः शयनतलमधिशिश्ये ।  
प्रभातायाञ्च निशीथिन्यां समुत्थाय समभ्यनुज्ञातः पित्रा अभिनवमृगयाकौतुकाकृष्यमाणहृदयो भगवत्यनुदित एव सहस्ररश्मावारुह्येन्द्रायुधम्, अग्रतो बालेयप्रमाणानाकर्षिद्भिः चामीकरशृङ्खलाभिः कौलेयेकान्, जरद्व्याघ्रचर्म्मशबलवसनकञ्चुकधारिभिरनेकवर्णपट्टचीरिकोद्बद्धमौलिभिरुपचितश्मश्रुगहनमुखैरेककर्णावसक्त हेमतालीपुटैराबद्धनिबिडकक्षैरनवरतश्रमोपचितोरुपिण्डकैः कोदण्डपाणिभिः श्वपोषकैरनवरतकृतकोलाहलैः प्रधावद्भिर्द्विगुणीक्रियमाणगमनोत्साहो बहुगजतुरगपदातिपरिवृतो वनं ययौ ।  
तत्र च कर्णान्ताकृष्टमुक्तैर्विकचकुवलयपलाशकान्तिभिर्भल्लैः, मदकलकलभकुम्भभित्तभिदुरैश्च नाराचैः, चापटङ्कारभयचकितवनदेवतार्द्धाक्षवीक्षितो वनवराहान् केसरिणः शरभांश्चामराननेककुरङ्गांश्च सहस्रशो जघान ।  
अन्यांश्च जीवत एव महाप्राणतया स्फुरतो जग्राह ।  
समारूढे च मध्यमह्नः सवितरि वनात्, स्नानोत्थितेनेव श्रमसलिलबिन्दुवर्षमनवरतमुज्झता मुहुर्मुहुर्दशनविघट्टनैः खणखणायितखरखलीनेन श्रमशिथिलमुखविगलितफेनिलरुधिरलवेन पर्य्याणपट्टकानुसरणोत्थितफेनराजिनाकर्णावतंसीकृतमुत्फुल्लकुसुमशबलमलिपटलझङ्कारमुखरं वनगमनचिह्न पल्लवस्तबकमुद्वहतेन्द्रायुधेनोह्यमानः, समुद्गतस्वेदतयाऽन्तरार्द्रीङ्कृतमण्डलेन मृगरुधिरलवशतशबलेन वारबाणेन द्विगुणतरमुपजनितकान्तिः, अनेकरूपानुसरणसम्भ्रमपरिभ्रष्टछत्रधरतया छत्रीकृतेन नवपल्लवेन निवार्य्यमाणातपः विविधवनलताकुसुमरेणुधूसरो वसन्त इव विप्रहवान्, अश्वखुररजोमलिनललाटाभिव्यक्तावदातस्वेदलेखः, दूरविच्छिन्नेन पदातिजनेन शून्यीकृतपुरोमार्गः, प्रजवितुरङ्गमाधिरूढैरल्पावशिष्टैः सह राजपुत्रैः "एवं मृगपतिः, एवं वराहः, एवं महिषः, एवं शरभः, एवं हरिणः" इति तमेव मृगयावृत्तान्तमुच्चारयन् स्वभवनमाजगाम ।  
अवतीर्य्य च तुरङ्गमात् ससम्भ्रमप्रधावितपरिजनोपनीपनीते समुपविश्य आसने वारबाणमवतार्य्य, अपनीय चाशेषं तुरङ्गाधिरोहणोचितं वेशपरिग्रहम्, इतस्ततः प्रचलिततालवृन्तपवनापनीयमानश्रमो मुहूर्त्तं विशश्राम ।  
विश्रम्य च मणिरजतकनककलशशतसनाथामन्तविन्यस्तकाञ्चनपीठां स्नानभूमिमगात् ।  
निर्वर्त्तिताभिषेकव्यापारस्य च विविक्तवसनपरिमृष्टवपुषः स्वच्छदुकूलपल्लवाकलितमौलेर्गृहीतवाससः कृतदेवतार्च्चनस्य अङ्गरागभूमौ समुपविष्टस्य राज्ञा विसर्जिता महाप्रतीहाराधिष्ठिता राजकुलपरिचारिकाः, कुलवर्द्धनासनाथाश्च विलासवतीदास्यः, सर्वान्तःपुरप्रेषिताश्चान्तःपुरपरिचारिकाः पटलविनिहितानि विविधान्याभरणानि माल्यान्यङ्गरागान् वासांसि चादाय पुरतस्तस्योपतस्थुः, उपनिन्यश्च ।  
यथाक्रममादाय च ताभ्यः प्रथमं स्वयमुपलिप्य वैशम्पायनमुपचिताङ्गरागो दत्त्वा च समीपवर्त्तिभ्यो यथार्हमाभरणवसनाङ्गरागकुसुमानि विविधमणिभाजनसहस्रशारं शारदमम्बरतलमिव स्फुरिततारागणमाहारमण्डपमगच्छत् ।  
तत्र च द्विगुणीकृतकुथासनोपविष्टः समीपोपविष्टेन तद्गुणोपवर्णनपरेण वैशम्पायनेन यथार्हभूमिभागोपवेशितेन राजपुत्रलोकेन "इदमस्मै दीयताम् इदम्मस्मै दीयताम्" इति प्रसादविशेषदर्शनसंवर्द्धित सेवारसेन च सहाहारविधिमकरोत् ।  
उपस्पृश्य च गृहीतताम्बूलस्तस्मिन् मुहूर्त्तमिव स्थित्वा इन्द्रायुधसमीपमगमत् ।  
तत्र चानुपविष्ट एव तद्गुणोपवर्णनप्रायालापाः कथाः कृत्वा सत्यप्याज्ञाप्रतीक्षणोन्मुखे पार्श्वरिवर्तिनि परिजने तद्गुणहृतहृदयः स्वयमेवेन्द्रायुधस्य पुरो यवसमाकीर्य्य निर्गत्य राजकुलमयासीत् ।  
तेनैव च क्रमेणावलोक्य राजानमागत्य निशामनैषीत् ।  
अपरेद्युश्च प्रभातसमय एव सर्वान्तःपुराधिकृतम्, अवनिपतेः परमसम्मतम्, अनुमार्गागतया च, प्रथमे वयसि वर्त्तमानया, राजकुलसंवासप्रगल्भयाप्यनुज्झितविनयया, किञ्चिदुपारूढयौवनया, शक्रगोपकालोहितरागेणांशुकेन रचितावगुण्ठनया सबलातपयेव पूर्वया ककुभा, प्रत्यग्रदलितमनःशिलाचूर्णवर्णेन अङ्गलावण्यप्रभाप्रवाहेणामृतरसनदीपूरेणेव भवनमापूरयन्त्या, ज्योत्स्नयेव राहुग्रासभयादपहाय रजनीकरमण्डलं गाम् अवतीर्णया, राजकुलदेवतयेव मूर्त्तिमत्या, क्वणितमणिनूपुराकलितचरणयुगलया कूजत्कलहंसाकुलितकमलयेव कमलिन्या, महार्हहेममेखलाकलापकलितजघनस्थलया, नातिनिर्भरोद्भिन्नपयोधरया, मन्दमन्दभुजलताविक्षेपप्रेङ्खितनखमयूखच्छलेन धाराभिरिव लावण्यरसमनवरतं क्षरन्त्या, दिङ्मुखविसर्पिणि हारलतानां रश्मिजाले निमग्नशरीरतया क्षीरसागरोन्मग्नवदनयेव लक्ष्म्या बहलताम्बूलकृष्णिमान्धकारिताधरलेखया, समसुवृत्तन्तुङ्गनासिकया, विकसितपुण्डरीकधवललोचनाया, मणिकुण्डलमकरपत्रभङ्गकोटिकिरणातपाहतकपोलतया सकर्णपल्लवमिव मुखमुद्वहन्त्या, पर्य्युषितधूसरचन्दनरसतिलकालङ्कृतललाटपटूया, मुक्ताफलप्रायालङ्कारया, राघेयराजक्ष्म्येव उपपादिताङ्गरागया, नववनलेखयेव कोमलतनुलतया, त्रय्येव सुप्रतिष्ठितचरणया, मखशालयेव वेदिमध्यया, मेरुवनलतयेव कनकपत्रालङ्कृतया, महानुभावाकारया, अनुगम्यमानं कन्यकया कैलासनामानं कञ्चुकिनमायान्तमपश्यत् ।  
स कृतप्रणामः समुपसृत्य क्षितितलनिहितदक्षिणकरो विज्ञापयामासऽकुमार! महादेवी विलासवती समाज्ञापयतिऽइयं खलु कन्यका महाराजेन पूर्वं कुलूतराजघानीमवजित्य कुलूतराजघानीमवजित्य कुलूवेश्वरदुहिता पत्रलेखाभिधाना बालिका सती वन्दीजनेन सहानीयान्तःपुरपरिचारिका मध्यमुपनीता ।  
सा मया विगतनाथा राजदुहितेति च समुपजातस्नेहया दुहितृनिर्विशेषमियन्तं कालमुपलालिता संवर्द्धिता च ।  
तदियमिदानीमुचिता भवतस्ताम्बूलकरङ्कवाहिनी इति कृत्वा मया प्रेषिता ।  
न चास्यामायुष्गता परिजनसामान्यदृष्टिना भवितव्यम्, बालेव लालनीया, स्वचित्तवृत्तिरिव चापलेभ्यो निवारणीया, शिष्येव द्रष्टव्या, सुहृदिव सर्वविश्रम्भेष्वभ्यन्तरीकरणीया ।  
दीर्घकालसंवर्द्धितस्नेहतया स्वसुतायामिव हृदयमस्यामस्ति मे, बलवानस्यां पक्षपातः ।  
महाभिजनराजवंशप्रसूता चार्हतीयमेवंविधानि कर्माणि नियतञ्च स्वयमेवेयमतिविनीततया कतिपयैरेव दिवसैः कुमारमाराधयिष्यति ।  
केवलमतिचिरकालोपचिता बलवती मे प्रेमप्रवृत्तिरस्याम्, अविदितशीलश्चास्याः कुमार इति सन्दिश्यते ।  
सर्वथा तथा कल्याणिना प्रयतितव्यम्, यथेयमतिचिरमुचिता परिचारिका ते भवतीति" ।  
इत्यभिधाय विरतवचसि कैलासे कृताभिजातप्रणामां पत्रलेखामनिमिषलोचनं सुचिरमालोक्य चन्द्रापीडः "यथाज्ञापयत्यम्बा, इत्येवमुक्त्वा कञ्चकिनं प्रेषयामास ।  
पत्रलेखा तु ततः प्रभृति दर्शनेनैव समुपजातसेवारसा न दिवा, न रात्रौ, न सुप्तस्य नासीनस्य, नोत्थितस्य, न भ्रमतः, न राजकुलगतस्य छायेव राजसूनोः पार्श्वं मुमोच ।  
चन्द्रापीडस्यापि तस्यां दर्शनादारभ्य प्रतिक्षणमुपचीयमाना महती प्रीतिरासीत् ।  
अभ्यधिकञ्च प्रतिदिवसम् अस्याः प्रसादमकरोत्, आत्महृदयादव्यतिरिक्तामिव चैनां सर्वविश्रम्भेष्वमन्यत ।  
एवं समतिक्रामत्सु केषुचित् दिवसेषु राजा चन्द्रापीडस्य यौवराज्याभिषेकं चिकीर्षुः प्रतीहारानुपकरणसम्भारसङ्ग्रहार्थमादिदेश ।  
समुपस्थितयौवराज्याभिषेकञ्च तं कदाचिद्दर्शनार्थमागतमारूढविनयमपि विनीततरमिच्छन् कर्त्तुं शुकनासः सविस्तरमुवाच" ।  
तात! चन्द्रापीड! विदितवेदितव्यस्य अधीतसर्वशास्त्रस्य ते नाल्पमष्युपदेष्टव्यमस्ति ।  
केवलञ्च निसर्गत एव अभानुभेद्यमरत्नालोकच्छेद्यमप्रदीपप्रभापनेयमतिगहनं तमो यौवनप्रभवम ।  
अपरिणामोपशमो दारुणो लक्ष्मीमदः ।  
कष्टमनञ्जनवर्त्तिसाध्यमपरम् ऐश्वर्य्यतिमिरान्धत्वम् ।  
अशिशिरोपचारहार्य्योऽतितीव्रः दर्पदाहज्वरोष्मा ।  
सततममूलमन्त्रशम्यः विषमो विषयविषास्वादमोहः ।  
नित्यमस्नानशौचबाध्यः बलवान् रागमलावलेपः ।  
अजस्रमक्षपावसानप्रबोधा घोरा च राज्यसुखसन्निपातनिद्रा भवति, इत्यतः विस्तरेणाभिधीयसे ।  
गर्भेश्वरत्वमभिनवयौवनत्वमप्रतिमरूपत्वममानुषशक्तित्वञ्चेति महतीयं खल्वनर्थपरम्परा ।  
सर्वाविनयानामेषामायतनम्, किमुत समवायः ।  
यौवनारम्भे च प्रायः शास्त्रजलप्रक्षालननिर्म्मलापि कालष्यमुपयाति बुद्धिः ।  
अनुज्झितधवलतापि सरागैव भवति यूनान्दृष्टिः ।  
अपहरति च वात्येव शुष्कपत्रं समुद्भूतरजोभ्रान्तिरतिदूरम् आत्मेच्छया यौवनसमये पुरुषं प्रकृतिः ।  
इन्द्रयहरिणहारिणी च सततमतिदुरन्तेयम् उपभोगमृगतृष्णिका नवयौवनकषायितात्मनश्च सलिलानीव तान्येव विपयस्वरूपाण्यास्वाद्यमानानि मधुरतराण्यापतन्ति मनसः ।  
नाशयति च दिङ्मोह इवोन्मार्गप्रवर्त्तकः पुरुषमत्यासङ्गो विषयेषु ।  
भवादृशा एव भवन्ति भाजनानि उपदेशानाम्! अपगतमले हि मनसि स्फटिकमणाविव रजनिकरगभस्तयो  
विशन्ति सुखेन उपदेशगुणाः ।  
गुरुवचनमलमपि सलिलमिव महदुपजनयति श्रवणस्थितं शूलमभव्यस्य ।  
इतरस्य तु करिण इव शङ्खाभरणमाननशोभासमुदयमधिकतरमुपजनयति ।  
हरति च सकलम् अतिमलिनमप्यन्धकारमिव दोषजातं प्रदोषसमयनिशाकर इव ।  
गुरूपदेशः प्रशमहेतुर्वयः परिणाम इव पलितरूपेण शिरसिजजालममलीकुर्वन् गुणरूपेण तदेव परिणमयति, अयमेव चानास्वादितविषयरसस्य ते काल उपदेशस्य ।  
कुसुमशरशरप्रहारजर्जरिते हि हृदये जलमिव गलत्युपदिष्टम् ।  
अकारणञ्च भवति दुष्प्रकृतेरन्वयः श्रुतं वा विनयस्य ।  
चन्दनप्रभवो न दहति किमनलः, किंवा प्रशमहेतुनापि न प्रचण्डतरीभवति वडवानलो वारिणा ।  
गुरूपदेशश्च नाम पुरुषाणामखिलमलप्रक्षालनक्षममजलस्नानम्, अनुपजातपलितादिवैरूप्यमजरं वृद्धत्वम्, अनारोपितमेदोदोषं गुरूकरणम्, असुवर्णविरचनमग्राम्यं कर्णाभरणम्, अतीतज्योतिरालोकः, नोद्वेगकरः प्रजागरः, विशेषेण राज्ञाम्, विरला हि तेषामुपदेष्टारः ।  
प्रतिशब्दक इव राजवचनमनुगच्छति जनो भयात् ।  
उद्दामदर्पश्वयथुस्थागितश्रवणविवराश्चोपदिश्यमानमपि ते न शृण्वन्ति ।  
शृण्वन्तोऽपि च गलनिमीलितेनावधीरयन्तः खेदयन्ति हितोपदेशदायिनो गुरून् ।  
अहङ्कारदाहज्वरमूर्च्छान्धकारिता विह्वला हि राजप्रकृतिः, अलीकाभिमानोन्मादकारीणि धनानि, राज्यविषविकारतन्द्रीप्रदाराजलक्ष्मीः ।  
आलोकयतु तावत् कल्याणाभिनिवेशो लक्ष्मीमेव प्रथमम् ।  
इयं हि सुभटखड्गमण्डलोत्पलवनविभ्रमभ्रमरी लक्ष्मीः क्षीरसागरात् पारिजातपल्लवेभ्यो रागम्, इन्दुशकलादेकान्तवक्रताम्, उच्चैःश्रवसश्चञ्चलताम्, कालकूटान्मोहनशक्तिम्, मदिराया मदम्, कौस्तुभमणेरतिनैष्ठुर्य्यम्, इत्येतानि सहवासपरिचयवशाद्विरहविनोदचिह्नानि गृहीत्वेवोद्गता ।  
नह्येवंविधमपरम् ।  
अपरिचितमिह जगति किञ्चिदस्ति, यथेयमनार्य्या ।  
लब्धापि खलु दुःखेन परिपाल्यते ।  
दृढगुणपाशसन्दाननिष्पन्दीकृतापि नश्यति ।  
उद्दामदर्पभटसहस्रोल्लासितासिलतापञ्जरविधृताप्यपक्रामति ।  
मदजलदुद्दिनान्धकारगजघनघटापरिपालितापि प्रपलायते, न परिचयं रक्षति, नाभिजनमीक्षते, न रूपमालोकयते, न कुलक्रममनुवर्त्तते, न शीलं पश्यति, न वैदग्ध्यं गणयति, न श्रुतमाकर्णयति, न धर्म्ममनुरुध्यते, न त्यागमाद्रियते, न विशेषज्ञतां विचारयति, नाचारं षालयति, न सत्यमवबुध्यते, न लक्षणं प्रमाणीकरोति ।  
गान्धर्वनगरलेखेव पश्यत एव नश्यति ।  
अद्याप्यारूढमन्दरपरिवर्त्तावर्त्तभ्रान्तिजनितसंस्कारेव परिभ्रमति ।  
कमलिनीसञ्चरणव्यतिकरलग्ननलिननालकण्टकक्षतेव न क्वचिदपि निर्भरमाबध्नाति पदम् ।  
अतिप्रयत्नविधृतापि परमेश्वरगृहेषु विविधगन्धगजगण्डमधुपानमत्तेव परिस्खलति ।  
पारुष्यमिवोपशिक्षितुमसिधारासु निवसति ।  
विश्वरूपत्वमिवग्रहीतुमाश्रिता नारायणमूर्त्तिम् ।  
अप्रत्ययबहुला च दिवसान्तकमलमिव समुपचितमूलदण्डकोषमण्डलमपि मञ्चति भूभुजम् ।  
लतेव विटपकानध्यारोहति ।  
गङ्गेव वसुजनन्यपि तरङ्गबुद्बुदचञ्चला दिवसकरगतिरिव प्रकटितविविधसङ्क्रान्तिः ।  
पातालगुहेव तमोबहुला ।  
हिडिम्बेव भीमसाहसैकहार्य्यहृदया ।  
प्रावृडिवाचिरद्युतिकारिणी ।  
दुष्टपिशाचीव दर्शितानेकपुरुषोच्छ्राया स्वल्पसत्त्वमुन्मत्तीकरोति सरस्वतीपरिगृहीतमीर्ष्ययेव नालिङ्गति जनम्, गुणवन्तमपवित्रमिव न स्पृशति, उदारसत्त्वममङ्गलमिव न बहु मन्यते, सुजनमनिमित्तमिव न पश्यति, अभिजातमहिमिव लङ्घयति, शूरं कण्टकमिव परिहरति, दातारं दुःस्वप्नमिव न स्मरति, विनोतं पातकिनमिव नोपसर्पति, मनस्विनमुन्मत्तमिवोपहसति ।  
परस्परविरुद्धश्चेन्द्रजालमिव दर्शयन्ती प्रकटयति जगति निजं चरितम् ।  
तथाहि, सततम् ऊष्माणमारोपयन्त्यपि जाङ्यमुपजनयति ।  
उन्नतिमादधानापि नीचस्वभावतामाविष्करोति ।  
तोयराशिसम्भवापि तृष्णां सवर्द्धयति ।  
ईश्वरतां दधानापि अशिवप्रकृतित्वमातनोति ।  
बलोपचयमाहरन्त्यपि लघिमानमापादयति ।  
अमृतसहोदरापि कटुविपाका ।  
विग्रहवत्यपि अप्रत्यक्षदर्शना ।  
पुरुषोत्तमरतापि खलजनप्रिया ।  
रेणुमयीव स्वच्छमपि कलुषीकरोति ।  
यथा यथा चेयं चपला दीप्यते तथा तथा दीपशिखेव कज्जलमलिनमेव कर्म्म केवलमुद्वमति ।  
तथाहि, इयं संवर्द्धनवारिधारा तृष्णाविषवल्लीनाम्, व्याधगीतिरिन्द्रियमृगाणाम्, परामर्शधूमलेखा सच्चरितचित्राणाम्, विभ्रमशय्या मोहदीर्घनिद्राणाम्, निवासजीर्णवलभी धनमदपिशाचिकानाम्, तिमिरोद्गतिः शास्त्रदृष्टीनाम्, पुरः पताका सर्वाविनयानाम्, उत्पत्तिनिम्नगा क्रोधावेगग्राहाणाम्, आपानभूमिः विषयमधूनाम्, सङ्गीतशाला भ्रूविकारनाट्यानाम्, आवासदरी दोषाशी विषाणाम्, उत्सारणवेत्रलता सत्पुरुषव्यवहाराणाम्, अकालप्रावृट् गुणकलहंसकानाम्, विसर्पणभूमिर्लोकापवादविस्फोटकानाम्, प्रस्तावना कपटनाटकस्य, कदलिका कामकरिणः, बध्यशाला साढुभावस्य, राहुजिह्वा धर्म्मेन्दुमण्डलस्य ।  
न हि तं पश्यामि, यो ह्यपरिचितयानया न निर्भरमुपगूढः, यो वा न विप्रलब्धः ।  
नियतमियमालेख्यगतापि चलति, पुस्तमय्यपि इन्द्रचालमाचरति, उत्कीर्णापि विप्रलभते, श्रुताप्यभिसन्धत्ते, चिन्तितापि वञ्चयति ।  
एवंविधयापि चानया दुराचारया कथमपि दैववशेन परिगृहीताः विक्लवा भवन्ति राजानः, सर्वाविनयाधिष्ठानताञ्च गच्छन्ति ।  
तथाहि, अभिषेकसमय एव चैषां मङ्गलकलसजलैरिव प्रक्षाल्यते दाक्षिण्यम्, अग्निकार्य्यधूमेनेव मलिनीक्रियते हृदयम्, पुरोहित कुशाग्रसम्मार्जनीभिरिवापनीयते क्षान्तिः, उष्णीषपट्टबन्धेनेवावच्छाद्यते जरागमनस्मरणम्, आतपत्रमण्डलेनेवापवार्य्यते परलोकदर्शनम्, चामरपवनैरिवापह्रियते सत्यवादिता, वेत्रदण्डैरिवोत्सार्य्यन्ते गुणाः, जयशब्दकलकलैरिव तिरस्क्रियन्ते साधुवादाः ध्वजपटपल्लवैरिव परामृश्यते यशः ।  
केचित् श्रमवशशिथिलशकुनिगलपुटचपलाभिः खद्योतोन्मेषमुहूर्त्तमनोहराभिर्मनस्विजनगहिताभिः सम्पद्भिः प्रलोभ्यमानाः, धनलवलाभावलेपविस्मृतजन्मानोऽनेकदोषोपचितेन दुष्टासृजेव रागावेशेन बाध्यमानाः, विविधविषयग्रासलालसैः पञ्चभिरप्यनेकसहस्रसङ्ख्यैरिवेन्द्रियैरायास्यमानाः, प्रकृतिचञ्चलताया लब्धप्रसरेण एकेनापि सहस्रतामिवोपगतेन मनसा आकुलीक्रियमाणा विह्वलतामुपयान्ति ।  
ग्रहेरिव गृह्यन्ते, भूतैरिवाभिभूयन्ते, मन्त्रैरिवावेश्यन्ते, सत्त्वैरिवावष्टभ्यन्ते, वायुनेव विडम्ब्यन्ते, पिशाचैरिव ग्रस्यन्ते, मदनशरैर्मर्म्माहता इव मुखभङ्गसहस्राणि कुर्वते, धनोष्मणा पच्यमाना इव विचेष्टन्ते, गाढप्रहाराहता इव अङ्गानि न धारयन्ति, कुलीरा इव तिर्य्यक् परिभ्रमन्ति, अधर्म्मभग्नगतयः पङ्गव इव परेण सञ्चार्य्यन्ते, मृषावादविषविपाकंसञ्जातमुखरोगा इवातिकृच्छ्रेण जल्पन्ति, सप्तच्छदतरव इव कुसुमरजोविकारैरासन्नवर्त्तिनां शिरःशूलमुत्पादयन्ति, आसन्नमृत्यव इव बन्धुजनम् अपि नाभिजानन्ति, उत्कुपितलोचना इव तेजस्विनो नेक्षन्ते, कालदष्टा इव महामन्त्रैरपि न प्रतिबुध्यन्ते, जातुषाभरणानीव सोष्माणं न सहन्ते, दुष्टवारणा इव महामानस्तम्भनिश्चलीकृताः न गृह्णन्त्युपदेशम्, तृष्णाविषमूर्च्छिताः कनकमयमिव सर्वं पश्यन्ति, इषव इव पानवद्धिततैक्ष्ण्याः परप्रेरिता विनाशयन्ति, दूरस्थितान्यपि फलानीव दण्डविक्षेपैर्महाकुलानि शातयन्ति, अकालकुसुमप्रसवा इव मनोहराकृतयोऽपि लोकविनाशहेतवः, श्मशानाग्नय इवातिरौद्रभूमयः, तैमिरिका इवादूरदशिनः, उपसृष्टा इव क्षुद्राधिष्ठितभवनाः, श्रूयमाणा अपि प्रेतपटहा इवोद्वेजयन्ति, चिन्त्यमाना अपि महापातकाध्यवसाया इवोपद्रवमुपजनयन्ति, अनुदिवसमापूर्य्यमाणाः, पापेनेवाध्मातमूर्त्तयो भवन्ति, तदवस्थाश्च व्यसनशतशरव्यतामुपगताः वल्मीकतृणाग्राविस्थताः जलबिन्दव इव पतितमप्यात्मानं नावगच्छन्ति ।  
अपरे तु स्वार्थनिष्पादनपरैर्धनपिशितग्रासगृध्रैरास्थाननलिनीबकैः, द्यूतं विनोदैति, परदाराभिगमनं वैदग्ध्यमिति, मृगया श्रम इति, पानं विलास इति, प्रमत्तता शौर्य्यमिति, स्वदारपरित्यागः अव्यसनितेति, गुरुवचनावधीरणमपरप्रणेयत्वमिति, अजितभृत्यता सुखोपसेव्यत्वमिति, नृत्यगीतवाद्यवेश्याभिसक्तिः रसिकतेति, महापराधानाकर्णनं महानुभावतेति, परिभवसहत्वं क्षमेति, स्वच्छन्दता प्रभुत्वमिति, देवावमाननं महासत्त्वतेति, वन्दिजनख्यातिः यश इति, तरलता उत्साह इति, अविशेषज्ञता अपक्षपातित्वमिति, दोषानपि गुणपक्षमध्यारोपयद्भिरन्तः स्वयमपि विहसद्भिः प्रतारणकुशलैर्धूर्त्तैरमानुषोचिताभिः स्तुतिभिः प्रतार्य्यमाणा वित्तमदमत्तचित्ता निश्चेतनतया तथैवेत्यन्यारोपितालीकाभिमाना मर्त्यधर्म्माणोऽपि दिव्यांशावतीर्णमिव सदैवतमिवातिमानुषम् आत्मानमुत्प्रेक्षमाणाः प्रारब्धदिव्योचितचेष्टानुभावाः सर्वजनस्योपहास्यतामुपयान्ति ।  
आत्मविडम्बनाञ्चानुजीविना जनेन क्रियमाणामभिनन्दन्ति ।  
मनसा देवताध्यारोपणप्रतारणा सम्भूतसम्भावनोपहताश्चान्तःप्रविष्टापरभुजद्वयमिवात्मबाहुयुगलं सम्भावयन्ति ।  
त्वगन्तरिततृतीयलोचनं स्वललाटम्शाअङ्कन्ते ।  
दर्शनप्रदानमपि अनग्रहं गणयन्ति, दृष्टिपातमप्युपकारपक्षे स्थापयन्ति, सम्भाषणमपि संविभागमध्ये कुर्वन्ति, आज्ञामपि वरप्रदानं मन्यन्ते, स्पर्शमपि पावनमाकलयन्ति ।  
मिथ्यामाहात्म्यगर्वनिर्भराश्च न प्रणमन्ति देवताभ्यः, न पूजयन्ति द्विजातीन्, न मानयन्ति मान्यान्, नार्च्चयन्त्यर्च्चनीयान्, नाभिवादयन्त्यभिवादनार्हान्, नाभ्युत्तिष्ठन्ति गुरून् ।  
अनर्थकायासान्तरितविषयोपभोगसुखमित्युपहसन्ति विद्वज्जनम्, जरावैक्लव्यप्रलपितमिति पश्यन्ति वृद्धजनोपदेशम्, आत्मप्रज्ञापरिभव इत्यसूयन्ति सचिवोपदेशाय, कुप्यन्ति हितवादिने ।  
सर्वथा तमभिनन्दन्ति, तमालपन्ति, तं पार्श्वे कुर्वन्ति, तं संवर्द्धयन्ति, तेन सह सुखमवतिष्ठन्ते, तस्मै ददति, तं मित्रतामुपनयन्ति, तस्य वचनं शृण्वन्ति, तत्र वर्षन्ति, तं बहु मन्यन्ते, तमाप्ततामापादयन्ति, योऽहर्निशमनवरतमुपरचिताञ्जलिरधिदैवतमिव विगतान्यकर्त्तव्यः स्तौति, यो वा माहात्म्यमुद्भावयति ।  
किंवा तेषां साम्प्रतम्, येषामतिनृशंसप्रायोपदेशनिर्घृणं कौटिल्यशास्त्रं प्रमाणम्, अभिचारक्रियाक्ररैकप्रकृतयः पुरोधसो गुरवः, पराभिसन्धानपरामन्त्रिण उपदेष्टारः, नरपतिसहस्रभुक्तोज्झितायां लक्ष्भ्यामासक्तिः, मारणात्मकेषु शास्त्रेषु अभियोगः, सहजप्रेमार्द्रहृदयानुरक्ता भ्रातर उच्छेद्याः ।  
तदेवम्प्रायातिकुटिलकष्टचेष्टासहस्रदारुणे राज्यतन्त्रे, अस्मिन् महामोहान्धकारिणि च यौवने, कुमार! तथा प्रयतेथाः यथा नोपहस्यसे जनैः, न निन्द्यसे साधुभिः, न धिक् क्रियसे गुरुभिः, नोपालभ्यसे सुहृद्भिः, न शोच्यसे विद्वद्भिः ।  
यथा च न प्रकाश्यसे विटैः, न प्रहस्यसे कुशलैः, नास्वाद्यसे भुजङ्गैः, नावलुप्यसे सेवकवृकैः, न वञ्च्यसे धूर्त्तैः, न प्रलोभ्यसे वनिताभिः, न विडम्ब्यसे लक्ष्म्या, न नर्त्यसे मदेन, नोन्मत्तीक्रियसे मदनेन, नाक्षिप्यसे विषयैः, नावकृष्यसे रागेण, नापह्नियसे सुखेन ।  
कामं भवान् प्रकृत्यैव धीरः, पित्रा च महता प्रयत्नेन समारोपितसंस्कारः,  
तरलहृदयमप्रतिबुद्धञ्चमदयन्ति धनानि, तथापि भवद्गुणसन्तोषो मामेव मुखरीकृतवान् ।  
इदमेव च पुनः पुनरभिधीयसेविद्वांसमपि सचेतनमपि महासत्त्वमप्यभिजातमपि धीरमपि प्रयत्नवन्तमपि पुरुषमियं दुविनीता खलीकरोति लक्ष्मीरिति ।  
सर्वथा कल्याणैः पित्रा क्रियमाणमनुभवतु भवान् नवयौवराज्याभिषेकमङ्गलम्, कुलक्रमागतामुद्वह पूर्वपुरुषैरूढाः धुरम्, अवनमय द्विषतां शिरांसि, उन्नमय बन्धुवर्गम् अभिषेकानन्तरञ्च ग्रारब्धदिग्विजयः परिभ्रमन् विजितामपि तव पित्रा सप्तद्वीपभूषणां पुनर्विजयस्व वसुन्धराम् ।  
अयञ्च ते कालः प्रतापमारोपयितुम्, आरूढप्रतापो हि राजा त्रैलोक्यदर्शीव सिद्धादेशो भवति" इत्येतावदभिधायोपशशाम ।  
उपशान्तवचसि शुकनासे चन्द्रापीडस्ताभिरमलाभिः उपदेशवाग्भिः प्रक्षालितैव, उन्मीलित इव, स्वच्छीकृत इव, निर्मृष्ट इव, अभिषिक्त इव, अभिलिप्त इव, अलङ्कृत इव पवित्रीकृत इव, उद्भासित इव, प्रीतहृदयो मुहूर्त्तं स्थित्वा स्वभवनमाजगाम ।  
ततः कतिपयदिवसापगमे च राजा स्वयमुत्क्षिप्तमङ्गलकलसः सह शुकनासेन पुण्येऽहनि पुरोधसा सम्पादिताशेषराज्याभिषेकमङ्गलम्, अनेकनरपतिसहस्रपरिवृतः, सर्वेभ्यस्तीर्थेभ्यः सर्वाभ्यो नदीभ्यः सर्वेभ्यश्च सागरेभ्यः समाहृतेन सर्वौषधिभिः सर्वफलैः सर्वमृद्भिः सर्वरत्नैश्च परिगृहीतेन आनन्दबाष्पजलमिश्रेण मन्त्रपूतेन वारिणा सुतमभिषिषेच ।  
अभिषेकसलिलार्द्रदेहञ्च तं लतेव पादपान्तरं निजपादपममुञ्चन्त्यपि तारापीडं तत्क्षणमेव सञ्चक्राम राजलक्ष्मीः ।  
अनन्तरमखिलान्तःपुरपरिवृतया च प्रेमार्द्रहृदयया विलासवत्या स्वयमापादतलादामोदिना चन्द्रातपधवलेन चन्दनेनानुलिप्तमूर्त्तिः, अभिनवविकसितसितकुसुमकृत शेखरः, गोरोचनाच्छुरितदेहः, दूर्वाप्रबालरचितकर्णपूरः, दीर्घदशमनुपहतमिन्दुधवलं दुकूलयुगलं वसानः, पुरोहितप्रतिबद्धप्रतिसरप्रसाधितपाणिः, अभिनवराजलक्ष्मीकमलिनीमृणालेन अभिषेकदर्शनार्थमागतेन सप्तषिमण्डलेनेव हारेणालिङ्गितवक्षःस्थलः, सितकुसुमग्रथिताभिराजानुलम्बिनीभिरिन्दुकरकलापकोमलाभिः वैकक्षकस्रग्भिः निरन्तरनिचितशरीरतया धवलवेशपरिग्रहतया च नरसिह इव विधृतकेसरनिकरः, कैलास इव स्रवन्स्रोतस्विनीस्रोतोराशिः, ऐरावत इव मन्दाकिनीमृणालजालजटिलः, क्षीरोद इव स्फुरितफेनलताकुलः, तत्कालप्रतिपन्नवेत्रदण्डेन पित्रा स्वयं पुरःप्रारब्धसमुत्सारणः सभामण्डपमुपगम्य काञ्चनमयं शशीव मेरुशृङ्गं चन्द्रापीडः सिंहासनमारुरोह ।  
आरूढस्य चास्य कृतयथोचितसकलराजलोकसम्मानस्य मुहूर्त्तं स्थित्वा दिग्वजयप्रयाणशंसी प्रलयघनघटाघोषघर्घरध्वनिः, उदधिरिव मन्दरघातैः, वसुन्धरापीठमिव युगान्तनिर्घातैः, उत्पातजलधर इव तडिद्दाण्डपातैः, पातालकुक्षिरिव महावराहघोणाभिघातैः, कनककोणैः अभिहन्यमानः प्रस्थानदुन्दुभिरामन्थरं दध्वान ।  
येन ध्वनता समाध्मातानीव उन्मीलितानीव मुखरीकृतानीव पृथक्कृतानीव विस्तारितानीव गर्भीकृतानीव प्रदक्षिणीकृतानीव बधिरीकृतानीव रवेण भुवनान्तराणि, विश्लेषिता इव दिशामन्योन्यबन्धसन्धयः ।  
यस्य च भयवशविषमचलितोत्तानफणासहस्रेणालिङ्ग्यमान इव रसातले शेषेण, मुहुर्मुहुरभिमुखदत्तदन्तोर्ध्वघातैः आहूयमान इव दिक्षु दिक्कुञरैः, सन्त्रासरचितरेचितमण्डलैः प्रदक्षिणीक्रियमाण इव नभसि दिवसकररथतुरगैः, अपूर्वशर्वाट्टहासशङ्काहर्षहुङ्कृतेन आभाष्यमाणैव कैलासशिखरिणि त्र्यम्बकवृषभेण, कृतगम्भीरकण्ठगर्जितेन प्रत्युद्गम्यमान इव मेरौ ऐरावतेन, अश्रुतपूर्वरवरोषावेशतिर्य्यगवनमितविषाणमण्डलेन प्रणम्यमान इव यमसद्मनि कृतान्तमहिषेण, सन्त्रस्यसकललोकपालाकर्णितो बभ्राम त्रिभुवनमखिलं निनादः ।  
ततो दुन्दुभिरवमाकर्ण्य जय जयेति च सर्वतः समुद्घुष्यमाणजयशब्दः सिंहासनात् सह द्विषतां श्रिया सञ्चचाल चन्द्रापीडः ।  
समन्तात् ससम्भ्रमोत्थितैश्च परस्परसङ्घट्ट विघटितहारसूत्रविगलितान् अनवरतमाशाविजयप्रस्थानमङ्गललाजानिव मुक्ताफलप्रकरान् क्षारद्भिः, पारिजात इव सितकुसुममुकलपातिभिः कल्पपादपैः, ऐरावत इव विमुक्तकरशीकरैराशागजैः, गगनाभोग इव तारागणवर्षिभिर्दिगन्तरैः, जलदकाल इव स्थूलजललवासारस्यन्दिभिर्जलधरैः, अनुगम्यमानो नरपतिसहस्रास्थानमण्डपान्निरगात् ।  
निर्गत्य च पूर्वारूढया पत्रलेखया अध्यासितान्तरासनाम्, उपपादितप्रस्थानसमुचितमङ्गल्यालङ्कारां ससम्भ्रमाधोरणोपनीतां करेणुकामारुह्य अचलरेचकचक्रीकृतक्षीरोदावर्त्तपाण्डुरेण दशवदनबाहुदण्डावस्थितकैलासकान्तिना मुक्ताफलजालिना शतशलाकेनातपत्रेण निवाय्यमाणातपो निर्गन्तुमारेभे ।  
निर्गच्छंश्च अभ्यन्तरावस्थित एव प्राकारान्तरितदर्शनानां द्वारावस्थितानां प्रतिपालयतां राज्ञामुन्मयूखानां चूडामणीनामलक्तकद्रवद्युतिमुषा बहलेनालोकबालातपेन राज्याभिषेकानन्तरप्रसृतेन स्वप्रतापवह्निनेवात्यर्थं पिञ्जरीक्रियमाणा दश दिशः यौवराज्याभिषेकजन्मना निजानुरागेणेवरज्यमानमवनितलम्, आसन्नरिपुविनाशपिशुनेन दिग्दाहेनेव पाटलीक्रियमाणमम्बरतलम्, अभिमुखागतभुवनतललक्ष्मीचरणालक्तकरसेनेव लोहितायमानातपं दिवसं ददर्श ।  
विनिर्गतश्च ससम्भ्रमप्रचलितगजघटासहस्रैरन्योन्यसङ्घट्टजर्जरितातपत्रमण्डलैरादरावनतमौलिशिथिल मणिमुकुटपक्तिभिरावर्जितरत्नकर्णपूरैः कपोलस्थलस्खलितरत्नकुण्डलैराज्ञप्तसेनापतिनिर्द्दिश्यमाननामभिरवनिभुजां चक्रबालैः ग्रणम्यमानः, बहलसिन्दूररेणुपाटलेन क्षितितलदोलायमानस्थूलमुक्ताकलापावचूलेन सित कुसुममालाजालशबलशिरसा संलग्नसन्ध्यातपेन तिर्य्यगावर्ज्जितश्वेतगङ्गाप्रवाहेण तारागणदन्तुरितशिखरशिलातलेन मेरुगिरिणेव गन्धमादनेनानुगम्यमानः, कनकालङ्कारप्रभाप्रतानकल्माषितावयवेन च दत्तकुङ्कमस्थासकेनेवाकृष्यमाणेनेन्द्रायुधेन सनाथीकृतपुरोभागः शनैः शनैः प्रथममेव शातक्रतवीमाशामभिप्रतस्थे ।  
अथ चलितगजघटाकम्पितधवलातपत्रवनम्, अनेककल्लोलपरम्परापतितचन्द्रमण्डलप्रतिबिम्बसहस्रम्, महाप्रलयजलधिजलमिव प्लावितमहीतलम्, अद्भुतोद्भूतकलकलम्, अखिलं सञ्चचाल बलम ।  
उच्चलितस्य चास्य स्वभवनादुपपादितप्रस्थानमङ्गलो दुकूलवासाः सितकुसुमाङ्गरागो महता बलसमूहेन नरेन्द्रवृन्दैश्चानुगम्यमानः धृतधवलातपत्रो द्वितीय इव युवराजस्त्वरितपदसञ्चारिण्या करिण्या वैशम्पायनः समीपमाजगाम ।  
आगत्य च रजनिकर इव रवेरासन्नवर्त्ती बभूव ।  
अनन्तरमितश्चेतश्च "निर्गतो युवराजः" इति समाकर्ण्य ग्रधावतां बलानां भरेण चलितकुलशैलकीलितजलधिजलतरङ्गगतेव तत्क्षणमाचकम्पे मेदिनी ।  
सम्मुखागतैरन्यैश्चान्यैश्च प्रणमद्भिर्भूमिपालैः, अंशुलताजालजटिलचूलिकानां मणिमुकुटानामालोकेनोन्मिषितबहुलरोचिषाञ्च पत्रभङ्गिनीनां केयूरमण्डलीनां प्रभासन्तानेन क्वचिद्विकीर्य्यमाणचाषपक्षक्षोदा इव, क्वचिदुत्पतितशिखिकुलचलच्चन्द्रकशतशारा इव, क्वचिदकालजलधरतडित्तरला इव, क्वचित् सकल्पतरुपल्लवा इव, क्वचित् सशतक्रतुचापा इव, क्वचित् सबालातपा इवाक्रियन्त दश दिशः ।  
धवलान्यपि विविधमणिनिकरकल्माषैरुत्सर्पिभिश्चूडामणिमरीचिभिर्मायूराणीवाराजन्त राज्ञामातपत्राणि ।  
क्षणेन च तुरगमयमिव महीतलम्, कुञ्जरमयमिव दिक्चक्रबालम्, आतपत्रमण्डलमयमिवान्तरिक्षम्, ध्वजवनमयमिवाम्बरतलम्, इभमदगन्धमय इव समीरणः, भूपालमयीव प्रजासृष्टिः, आभरणांशुमयीव दृष्टिः, किरीटमय इवातपः, चामरमय इव दिवसः, जयशब्दमयमिव त्रिभुवनमभवत् ।  
सर्वतश्च कुलपर्वताकारैः प्रचलद्भिर्मत्तवारणैः उत्पातचन्द्रमण्डलनिभैश्च प्रेङ्खद्भिरातपत्रैः संवर्त्तकाम्भोदगम्भीरभीमनादेन च ध्वनता दुन्दुभिना, तारकावर्षसदृशेन विसर्पता गजशीकरनिकरेण, धूमकेतुधूसरैश्चोल्लसद्भिरवनिरजोदण्डकैः, निर्घातपातपरुषगम्भीरघोषैश्च करिकण्ठगर्जितैः, क्षतजकणवर्षबभ्रुणा च भ्रमता मतेङ्गजकुम्भसिन्दूररेणुना, सङ्क्षुभितजलधिजलकल्लोलचञ्चलाभिश्च विसर्पन्तीभिः तुरङ्गमालाभिः, अन्धकारितदिगन्तरेण चानवरतं क्षरता गजमदजलधारादुर्दिनेन, कलकलेन च भुवनान्तरब्यापिना महाप्रलयकाल इव सञ्जञ्जे ।  
बलबहलकोलाहलभीता इव धवलध्वजनिवहनिरन्तरावृता ययुः क्वापि दश दिशः ।  
मलिनावनिरजःसंस्पर्शशङ्कितमिव समदगजघटावचूलसहस्रसंरुद्धमतिदूरमम्बरम् अपससार ।  
प्रबलवेत्रिवेत्रलतासमुत्सार्य्यमाणा इव तुरगखुररजोधूसरम् अर्ककिरणा मुमुचुः पुरोभागम् ।  
इभकरशीकरनिर्वापणत्रस्त इवातपत्रसञ्च्छादितातपो दिवसो ननाश ।  
बलभरजर्जजीकृता मदकलकरिचरणशतताडिता द्वितीयेव प्रयाणभेरी भैरवं भूमौ ररास ।  
गुल्फद्वयसे च तुरङ्गमुखविनिःसृतसितफेनपल्लविते मदपयसि मदस्रुतां करिणां प्रचस्खलुः पदे पदे पदातयः ।  
हरितालपरिमलनिभेन चातिपटुना गजमदामोदेनानुलिप्तस्य सामजस्य वाऽयं ययौ निखिलान्यगन्धग्रहणसामर्थ्यं घ्राणेन्द्रियस्य ।  
क्रमेण च प्रसर्पतो बलस्य पुरः प्रधावतां जनकदम्बकानां कोलाहलेन, तारतरदीर्घेण च काहलानां निनादेन, खुररवमिश्रितेन च वाजिनां ह्नेषारवेण, अनवरतकर्णतालस्वनसम्पृक्तेन च दन्तिनामाडम्बररवेण, ग्रैवेयककिङ्किणीक्वणितानुसृतेन च गतिवशाद्विषमविराविणीनां घण्टानां टड्कृतेन, मङ्गलशङ्खशब्दसंवद्धितध्वनीनाञ्च प्रयाणपटहानां निनादेनमुहुर्मुहुरितस्ततस्ताड्यमानानाञ्चडिण्डिमानां निःस्वनेन, जर्जरीकृतश्रवणपुटस्य मूर्च्छेवाभवज्जनस्य ।  
शनैः शनैश्च बलसङ्क्षोभजन्मा क्षितेरनेकवर्णतया क्वचिज्जीर्णशफरक्रोडधूम्रः, क्वचित् क्रमेलकसटासन्निभः, क्वचित् परिणतरल्लकरोमपल्लवमलिनः, क्वचित् पत्रोर्णतन्तुपाण्डुरः, क्वचिज्जरठमृणालदण्डधवलः, क्वचिज्जरत्कपिकेशरकपिलः, क्वचिद्धरवृषभरोमन्थफेनपिण्डपाण्डुरः, त्रिपथगाप्रवाह इव हरिचरणप्रभवः, कुपित इव मुञ्चन् क्षमाम्, आरब्धपरिहास इव रुन्धन्नयनानि, तृषित इव पिबन् करिकरशीकरजलानि, पक्षवानिवोत्पतन् गगनतलम्, अलिनिवह इव चुम्बन् भदलेखाम्, मृगपतिरिव रचयन् करिकुम्भस्थलीषु पदम्, उपात्तविजय इव गृह्णन् पताकाः जरागम इव पाण्डुरीकुर्वन् शिरांसि, मुद्रयन्निव पक्ष्माग्रसंस्थितो दृष्टिम्, आजघ्रन्निव मकरन्दमधुबिन्दुपङ्कलग्नः कर्णोत्पलानि, मदकलकरिकर्णताल ताडनत्रस्त इव विशन् कर्णशङ्खोदरविवराणि, पीयमान इवोन्मुखीभिरवनिपतिमुकुटमणि भङ्गमकरिकाभिः, अभ्यर्च्यमान इव तुरगमुखविक्षेपविप्लुतैः फेनपल्लवकुसुमस्तबकैःअनुगम्यमान इव गत्तगजघटाकुम्भभित्तिसम्भवेन धातुधूलिवलयेन, आलिङ्ग्यमान इव चलच्चामरकलापविधुतेन पटावासपांशुना, प्रोत्साह्यमान इव नरपतिशेखरसहस्रपरिच्युतैः कुसुमकेशररजोभिः, उत्पातराहुरिव दिवसकरमण्डलमकाण्ड एव पिबन्, नृपप्रस्थानमङ्गलप्रतिसरवलयमालिकासु  
गोरोचनाचूर्णायमानः, क्रकचकृतचन्दनक्षोदधूसरो रेणुरुत्पपात ।  
अपरिमाणबलसघट्टसमुपचीयमानश्च शनैः शनैः संहरन्निव विश्वमशेषम्, अकालकालमेघपटलमेदुरो विस्तारमुपगन्तुमारेभे ।  
तेन च क्रमेणोपचीयमानबहुलमूर्त्तिना दिग्विजयमङ्गलध्वजेन, रिपुकुलकमलप्रलयनीहारेण, राजलक्ष्मीविलासपटवासचूर्णेन, अर्हितातपत्र पुण्डरीकषण्डतुषारेण, सेनाभरपीडितमहीतलमूर्च्छान्धकारेण, चलद्बलजलदकालकदम्ब कुसुमोद्गमेन, दिवसकरकरकमलवनोद्दलनद्विपयूथेन, गगनमहीतलप्लावनप्रलयपयोधिपूरेण, त्रिभुवनलक्ष्मीशिरोऽवगुण्ठुनपटेन, महावराहकेशरनिकरकर्बुरेण, प्रलयानलधूमराजिमांसलेन, पातालतलादिवोत्तिष्ठता, चरणेभ्य इव निर्गच्छता, लोचनेभ्य इव निष्पतता, दिग्भ्य इवागच्छता, नभस्तलादिव पतता, पवनादिवोल्लसता, रविकिरणेभ्य इव सम्भवता, अनपहृतचेतनेन निद्रागमेन, अनवगणितसूर्य्येण अन्धकारेण, अघर्म्मकालोपस्थितेन भूमिगृहेण, अनुदिततारागणनिवहेन बहुलनिशाप्रदोषेण, अपतितसलिलेन जलधरसमयेन, अभ्रान्तभुजङ्गेन रसातलेन, हरिचरणेनेव संवर्द्धमानेन त्रिभुवनमलङ्घ्यत रजसा ।  
विकचकुवलयवनमिव नवोदकेन गगनतलमवष्टभ्यमानमलक्ष्यत क्षीरोदफेनपाण्डुना क्षितिक्षेदेन ।  
बहुलरजोधूसरितमशिशिरकिरणबिम्बनवचूलचामरमिव निष्प्रभमभवत् ।  
दुकूलपटधवला कदलिकेव कलुषतामजगाम गगनापगा ।  
नरपालबलभरमतिगुरुमसहमाना पुनरिव भारावतारणार्थममरलोकमारुरोह रजोमिषेण मही ।  
निःशेषनिपीतातपम्, अन्तर्दह्यमानमिव जलधिजलेषु धूसरितरविरथध्वजपटमपतदवनिरजः ।  
मुहूर्त्तेन च गर्भवासमिव, संहारसागरजलमिव, कृतान्तजठरमिव, महाकालमुखमिव, नारायणोदरमिव ब्रह्माण्डमिव विवेश पृथिवी ।  
मृन्मय इव बभूव दिवसः, पुस्तमय्य इव चकाशिरे ककुभः, रेणुरूपेणेव परिणतमम्बरतलम्, एकमहाभूतमयमिव त्रैलोक्यमासीत् ।  
अथ निजमदोष्मसन्तप्तानां दन्तिनां दिशि दिशि करविवरविनिःसृतैः क्षरद्भिः क्षीरोदक्षोदधवलैः शीकरासारैः कर्णपल्लवप्रहतिविसृतेन च विसर्पता दानजलबिन्दुदुर्द्दिनेन, ह्रेषारवविप्रकीर्णैश्च वाजिनां लालाजललवजालकैरुपशमिते रजसि, पुनरपि जातालोकासु दिक्षु, सागरसलिलादिव उन्मग्नमालोक्य तदपरिमाणं बलमुपजातविस्मयः सवेतो दत्तदृष्टिर्वैशम्पायनश्चन्द्रापीडमाबभाषे - "युवराज! किं न जितं देवेन महाराजाधिराजेन तारापीडेन यज्जेष्यसि; का दिशो न वशीकृताः या वशीकरिष्यसि; कानि दुर्गाणि न प्रसाधितानि यानि प्रसाधयिष्यसि; कानि द्वीपान्तराणि नात्मीकृतानि यान्यात्मीकरिष्यसि; कानि रत्नानि नोपाजितानि यान्युपार्जयिष्यसि; के वा न प्रणता राजानः, कैर्न विरचितः शिरसि बालकमलकुडमलकोमलः सेवाञ्जलिः कैर्न मसृणीकृताः प्रतिबद्धहेमपट्टैर्ललाटैः सभाभुवः, कैर्न घृष्टाः पादपीठे चूडामणयः, कैर्न प्रतिपन्ना वेत्रयष्टयः कैर्नोद्धृतानि चामराणि, कैर्नोच्चारिता जयशब्दाः, केषां न पीताः किरीटपत्रमकरैः साललधारा इव निर्मलास्तच्चरणनखमयूख राजयः ।  
एते हि चतुरुदधिजलावगाहदुर्ललितबलमदावलिप्ता दशरथभगीरथभरतदिलीपालर्कमान्धातृप्रतिमाः कुलाभिमानशालिनः सोमपायिनो मूर्द्धाभिषिक्ताः पृथिव्यां सर्वपार्थिवा रक्षाभूतिमिवाभिषेकपयःपातपूतैश्चूडामणिपल्लवैरुद्वहन्ति मङ्गल्यां भवच्चरणरजःसंहतिम् ।  
एभिरियमादिपर्वतैरिवापरैर्धृता धरित्री, एतानि चाप्यमीषामाप्लावितदशदिगन्तरालानि सैन्यानि भवन्तमुपासते ।  
तथाहि पश्य्यस्यां यस्यां दिशि विक्षिप्यते चक्षुः, तस्यां तस्यां रसातलमिवोद्गिरति, वसुधेव सूते, ककुभ इव वमन्ति, गगनमिव वर्षति, दिवस इव सृजति बलानि ।  
अपरिमितबलभराक्रान्ता मन्ये स्मरति गहाभारतसमरसङ्क्षोभस्य अद्य क्षितिः ।  
एष शिखरदेशेषु परिस्खलितमण्डलो ध्वजान् गणयन्निव कुतूहलाद्वमति कदलिकावनान्तरेषु मयूखमाली ।  
सर्वतश्च मदजलमुचां करिणामेलापरिमल सुरभिणि वेणिकावाहिनि मदवारिणि निरन्तरमग्ना निपतितमधुकरकुलकलकलकलिलाकलिन्दीजलकल्लोलकलितेव भाति भूतधात्री ।  
सैन्यभरसङ्क्षोभभयात् सरित इव गगनतलम् उत्पतिता आच्छादयन्ति एता दिक्चक्रबालमिन्दुधवला ध्वजपङ्क्तयः ।  
सर्वथा चित्रम्, यन्नाद्यविघटितसकलकुलशैलसन्धिबन्धाः सहस्रशः शकलीभवति बलभरेण धरित्री, यद्वा बलभरपीडितवसुधाधारणविधुरा न चलन्ति फणिनां पत्युः फणाभित्तयः" ।  
इत्येवं वदत एव तस्य युवराजः समुच्छ्रितानेकतोरणां तृणमयप्राकारमन्दिरसहस्रसम्बाधाम्, उल्लासितधवलपटमण्डपशोभिनीम् आवासभूमिमवाप ।  
तस्याञ्चावतीर्य्यराजवत् सर्वाः क्रियाश्चकार ।  
सर्वैश्च तैः समेत्य नरपतिभिरमात्यैश्च विविधाभिः कथाभिर्विनोद्यमानस्तं दिवसमशेषमभिनवपितृवियोगजन्मना शोकावेगेनास्यमानहृदयो दुःखेनात्यवाहयत् ।  
अतिवाहितदिवसश्च यामिनीमपि स्वशयनीयस्य नातिदूरे निहितशयननिषण्णेन वैशम्पायनेन, अन्यतश्च समीपे क्षितितलविन्यस्त कुथप्रसुप्तया पत्रलेखया सह, अन्तरा पितृसक्तम्, अन्तरा मातृसम्बद्धम्, अन्तरा शुकनासमयं कुर्वन्नालापं नाति जातनिद्रः प्रायेण जाग्रदेव निन्ये ।  
प्रत्यूषे चोत्थाय तेनैव क्रमेणानवरतप्रयाणकैः प्रतिप्रयाणकमुपचीयमानेन सेनासमुदायेन जर्जरयन् वसुन्धराम्, आकम्पयन् गिरीन्, उत्सिञ्चन् सरितः, रिक्तीकुर्वन् सरांसि, चूर्णयन् काननानि, समीकुर्वन् विषमाणि, दलयन् दुर्गाणि, पूरयन्निम्नानि, निम्नयन् स्थलानि प्रातिष्ठत ।  
शनैः शनैश्च स्वेच्छया परिभ्रमन्; नमयन्नुन्नतान्, उन्नमयन्नतान्, आश्वासयन् भीतान्, रक्षन् शरणागतान्, उन्मूलयन् विटपकान्, उत्सादयन् कण्टकान्, अभिषिञ्चन् स्थानस्थानेषु राजपुत्रान्, समजयन् रत्नानि, प्रतीच्छन्नुपायनानि, गृह्णन् करान्, आदिशन् देशव्यवस्थाः, स्थापयन् स्वचिह्नानि, कुर्वन् कीर्त्तनानि, लेखयन् शासनानि, पूजयन्नग्रजन्मनः, प्रणमन् मुनीन्, पालयन्नाश्रमान्, जनयन् जनानुरागम्, प्रकाशयन् विक्रमम्, आरोपयन् प्रतापम्, उपचिन्वन् यशः, विस्तारयन् गुणान्, प्रख्यापयन् सच्चरितम्, आमृद्नंश्च वेलावनानि, बलरेणुभिराधूसरीकृतसकलसागरसलिलः पृथिवीं विचचार ।  
ग्रथमं प्राचीम्, ततस्त्रिशङ्कुतिलकाम्, ततो वरुणलाञ्छनाम्, अनन्तरञ्च सप्तर्षिताराशबलां दिशं विजिग्ये एवं वर्षत्रयेण चात्मीकृताशेषद्वीपान्तरं सकलमेव चतुरम्मोधिखातवलयपरिखाप्रमाणं बभ्राम महीमण्डलम् ।  
ततः क्रमेणावजित सकलभुवनतलः प्रदक्षिणीकृत्य वसुधां परिभ्रमन्, कदाचित् कैलाससमीपचारिणां हेमकूटधाम्नां किरातानां सुवर्णपुरं नाम निवासस्थानं नातिविप्रकृष्टं पूर्वजलनिधेर्जित्वा जग्राह ।  
तत्र च निखिलधरणि तलपर्य्यटनखिन्नस्य निजबलस्य विश्रामहेतोः कतिपयान् दिवसानतिष्ठत् ।  
एकदा तु तत्रस्थ एवेन्द्रायुधमारुह्य मृगयानिर्गतः विचरन् काननं शैलशिखरादवतीर्णं यदृच्छया किन्नरमिथुनमद्राक्षीत् ।  
अपूर्वदर्शनतया तु समुपजातकुतूहलः कृतग्रहणाभिलाषस्तत्समीपमादरादुपसर्पिततुरगः समुपसर्पन्, अदृष्टपूर्वपुरुषदर्शनत्रासप्रधावितञ्च तत् पलायमानमनुसरन्, अनवरतपार्ष्णिप्रहारद्विगुणीकृतजवेनेन्द्रायुवेन एकाकी निर्गत्य निजबलसमूहात् सुदूरमनुससार" ।  
अत्र गृह्यते, इदं गृहीतम् इदं गृहीतम्" इत्यतिरभसाकृष्टचेता महाजवतया तुरङ्गमस्य मुहूर्त्तमात्रेणैकपदमिवासहायस्तस्मात् प्रदेशात् पञ्चदशयोजनमात्रमध्वानं जगाम ।  
तच्चानुबध्यमानं किन्नरमिथुनमालोकयत एवास्य सम्मुखापतितमचलतुङ्गशिखरमारुरोह ।  
आरूढे च तस्मिन् शनैः शनैस्तदनुसारिणीं निवर्त्त्य दृष्टिम् अचलशिखरप्रस्तरप्रतिहतगतिप्रसरो विधृततुरङ्गः चन्द्रापीडस्तस्मिन् काले समारूढश्रमस्वेदार्द्रशरीरमिन्द्रायुधमात्मानञ्चावलोक्य क्षणमिव विचार्य्य स्वयमेव विहस्याचिन्तयत्, किमिति निरर्थकमयमात्मा मया शिशुनेवायासितः ।  
किमनेन गृहीतेनागृहीतेन वा किन्नरयुगलेन प्रयोजनम् ।  
यदि गृहीतमिदं ततः किम्, अथ न गृहीतं ततोऽपि किम्? अहो! मे मूर्खतायाः प्रकारः, अहो ।  
यत् किञ्चनकारितायामादरः, अहो! निरर्थकव्यापारेष्वभिनिवेशः - अहो! बालिशचरितेष्वासक्तिः ।  
साधुफलं कर्म्म क्रियमाणं वृथा जातम् ।  
अवश्यकर्त्तव्या क्रिया प्रस्तुता विफलीभूता ।  
सुहृत्कार्य्यमुपपाद्यमानं नोपपन्नम् ।  
राजधर्म्मः प्रवर्त्तितो न निष्पन्नः ।  
गुर्वर्थः प्रारब्धो न परिसमाप्तः ।  
विजिगीषुव्यापारप्रयत्नो न सिद्धः ।  
कस्मादहमाविष्ट इवोत्सृष्टनिजपरिवार एतावतीं भूमिमायातः कस्माच्च मया निष्प्रयोजनमिदमनुसृतमश्वमुखद्वयमिति विचार्र्यमाणे सत्ययम् आत्मैव मे पर इव हासमुपजनयति ।  
न जाने कियताऽध्वना विच्छिन्नमितो बलमनुयायि मे ।  
महाजवो हीन्द्रायुधो निमेषमात्रेणातिदूरमतिक्रामति ।  
न चागच्छता मया तुरगवेगवशात् किन्नरमिथुने बद्धदृष्टिना अस्मिन्नविरलतरुशतशाखागुल्मलतासन्तानगहने निरन्तरनिपतितशुष्कपर्णावकीर्णतले महावने पन्था निरूपितः, येन प्रतिनिवृत्य यास्यामि ।  
नचास्मिन् प्रदेशे प्रयत्नेनापि परिभ्रमता मया बहुशः कथ्यमानम्, "उत्तरेण सुवर्णपुरं सीमान्तलेखा पृथिव्याः सर्वजनपदानाम्, ततः परतो निर्मानुषमरण्यम्, तच्चातिक्रम्य कैलासगिरिऽरिति ।  
अयञ्च कैलासः ।  
तदिदानीं प्रतिनिवृत्यैकाकिना स्वयमुत्प्रेक्ष्योत्प्रेक्ष्य दक्षिणामाशां केवलमङ्गीकृत्य गन्तव्यम् ।  
आत्मकृतानां हि दोषाणां नियतमनुभवितव्यं फलमात्मनैव इत्यवधार्य्य वामकरतलवलितरश्मिपाशस्तुरङ्गमं व्यावर्त्तयामास ।  
व्यावत्तिततुरङ्गमश्चपुनश्चिन्तितवान्ऽअयमुद्भासितप्रभाभास्वरो भगवान् भानुरधुना दिवसश्रियो रशनामणिरिव नभस्तलमध्यम् अलङ्करोति ।  
परिश्रान्तश्चायमिन्द्रायुधः तदेनं तावदागृहीतकतिपयदूर्वाप्रवालकवलं कस्मिंश्चित् सरसि शिलाप्रस्रवणे वा सरिदम्भसि वा स्नातपीतोदकमपनीतश्रमं कृत्वा स्वयञ्च सलिलं पीत्वा कस्यचित्तरोरधश्छायायां मुहूर्त्तमात्रं विश्रम्य ततो गमिष्यामि" इति चिन्तयित्वा सलिलमन्विष्यन् मुहुर्मुहुरितस्ततो दत्तदृष्टिः पर्य्यटन् नलिनीजलावगाहोन्थितस्याचिरादपक्रान्तस्य च महतो गिरिचरस्य वनगजयूथस्य चरणोत्थापितैः पङ्कपटलैरार्द्रीकृतम्, करावकृष्टैश्च समृणालमूलनालैः कमलकलापैः कल्माषितम्, आर्द्रार्द्रैश्च शैवालप्रवालैः श्यामलितोद्देशम्, उद्दलितैश्च कुमुदकुवलयकह्लारकुड्मलैरन्तरान्तरा विच्छुरितम्, उत्खातैश्च सकर्दमैः शालूककन्दैराकीर्णम्, खण्डितैश्च कुसुमस्तबकशारैर्घनपल्लवैराच्छादितम्, आलूनाभिश्चकुसुमोपविष्टोल्लसत् षट्पदाभिर्वनलताभिराकुलितम्, अभिनवकुसुमपरिमलवाहिना च तमालपल्लवरसश्यामेन मदजलेन सर्वतः सिक्तं मार्गमद्राक्षीत् ।  
उपजातजलाशयशङ्कश्च तं प्रतीपमनुसरन्, उद्ग्रीवदृश्यैरुपरिच्छत्रमण्डलाकारैः सरलसालसल्लकीप्रायैरविरलैरपि निःशाखतया विरलैरिवोपलक्ष्यमाणैः पादपैरुपेतेन, स्थूलकपिलबालुकेन, शिलावहुलतया विरलतृणोलपेन, वनद्विपदशनदलितमनःशिलाधूलिकपिलेन, आभङ्गिनीभिरुत्कीर्णाभिरिव पत्रभङ्गकुटिलाभिः पाषाणभेदनमञ्जरीभिर्जटिलीकृतशिलातलेन,  
अनवरतगलद्गुग्गुलुद्रुमद्रवार्द्रीकृतदृषदा, शिखरस्रुतशिलाजतुरसपिच्छिलोपलेन, टङ्कनहयखुरखण्डितहरितालक्षोदपांशुलेन, आखुनखरोत्खातबिलविप्रकीर्णकाञ्चनचूर्णेन, सिकतानिमग्नचमरकस्तूरिकामृगीखुरपङ्क्तिना, संशीर्णरङ्कुरल्लकरोमप्रकरनिचितेन, विषमशिलाच्छेदोपविष्टजीवञ्जीवकयुगलेन, वनमानुषमिथुनाध्यासिततटगुहामुखेन, गन्धपाषाणपरिमलामोदिना, वेत्रलताप्रतानप्ररूढवेणुना कैलासतलेन, कञ्चिदध्वानं गत्वा तस्यैव कैलासशिखरिणः पूर्वोत्तरे दिग्भागे जलभारालसं जलधरव्यूहमिव बहुलपक्षक्षपान्धकारमिव पुञ्जीकृतमत्यायतं तरुषण्डं ददर्श ।  
तच्च सम्मुखादागतेन कुसुमरजःकषायामोदिना जलसंसर्गशिशिरेण शीकरिणा चन्दनरसस्पर्शेन आलिङ्ग्यमान इव जलतरङ्गमारुतेन, कमलमधुपानमत्तानाञ्च श्रोत्रहारिभिः कलहंसानां कोलाहलैराहूयमान इव प्रविवेश ।  
प्रविश्य च तस्य तरुषण्डस्य मध्यमागे मणिदर्पणमिव त्रैलोक्यलक्ष्म्याः, स्फटिकभूमिगृहमिव वसुन्धरादेव्याः, निर्गमनमार्गमिव सागराणाम्, निस्यन्दमिव दिशाम्, अवतारमिव जलाकारं गगनतलस्य, कैलासमिव, द्रवतामापन्नम्, तुषारगिरिमिव विलीनम्, चन्द्रातपमिव रसतामुपेतम्, हराट्टहासमिव जलीभूतम्, त्रिभुवनपुण्यराशिमिव सरोरूपेणावस्थितम्, वैदूर्य्यगिरिजालमिव सलिलाकारेण परिणतम्, शरदभ्रवृन्दमिव द्रवीभूयैकत्र निस्यन्दितम्, आदर्शभवनमिव प्रचेतसः, स्वच्छतया मुनिमनोवृत्तिभिरिव सज्जनगुणैरिव हरिणलोचनप्रभाभिरिव मुक्ताफलांशुभिरिव निर्म्मितम्, आपूर्णपर्य्यन्तमप्यन्तःस्पष्टदृष्टसकलवृत्तान्ततया रिक्तमिवोपलक्ष्यमाणं, अनिलोद्धूतजलतरङ्गशिकरधूलि, जन्मभिः सर्वतः संस्थितैः रक्ष्यमाणमिवेन्द्रचापसहस्रैः, प्रतिमानिभेनान्तः प्रविष्टं सकाननशैलनक्षत्रग्रहचक्रवालं त्रिभुवनमुद्भिन्नपङ्कजेनोदरेण नारायणमिव बिभ्राणम्, आसन्नकैलासावतीर्णस्य च शतशो भगवतः खण्डपरशोर्मज्जनोन्मज्जनक्षोभचलितचूडामणिचन्द्रखण्डच्युतेनामृतरसेन जलक्षालितवामाऋद्धकपोलगलितलावण्यप्रवाहानुकारिणा सम्मिश्रितजलम्, उपकूलतमालवनप्रतिबिम्बान्धकारिताभ्यन्तरैर्दृश्यमानरसातलद्वारैरिव सलिलप्रदेशैर्गम्भीरतरम्, दिवाप्युपजातनिशाशङ्कैश्चक्रवाकमिथुनैः परिह्रियमाणनीलोत्पलवनगहनम्, असकृत्पितामहपरिपूरितकमण्डलुपरिपूतजलम्, अनेकशो बालखिल्यकदम्बककृतसन्ध्योपासनम्, बहुशः सलिलावतीर्णसावित्रीभग्नदेवतार्च्चनकमलम्, सहस्रशः सप्तर्षिमण्डलस्नानपवित्रीकृतम्, सर्वदा सिद्धवधूधौतकल्पलतावल्कलपुण्यीकृतोदकम्, उदकक्रीडादोहदागतानाञ्च गुह्यकेश्वरान्तःपुरकामिनीनां मकरकेतुचापचक्राकृतिभिरतिविकटैरावर्त्तिभिर्नाभिमण्डलैरापीतसलिलम्, क्वचिद्वरुणहंसोपात्तकमलवनमकरन्दम्, क्वचिद्दिग्गजमज्जनजर्जरितजरन्मृणालदण्डम्, क्वचित् व्यम्बकवृषभविषाणकोटिखण्डिततटशिलाखण्डम्, क्वचिद्यममहिषशृङ्गशिखरविक्षिप्तफेनपिण्डम्, क्वचिदैरावतदशनमुसलखण्डितकुमुदषण्डम्, यौवनमिवोत्कलिकाबहुलम्, उत्कण्ठितमिव मृणालवलयालङ्कृतम्, महापुरुषमिव प्रकटमीनमकरकूर्म्मचक्रलक्षणम्, षण्मुखचरितमिव श्रूयमाणक्रौञ्चवनिताप्रलापम्, भारतमिव पाण्डुधार्त्तराष्ट्रकुलपक्षकृतक्षोभम्, अमृतमथनसमयमिव तीरावस्थितशितिकण्ठपीयमानविषम्, कृष्णबालचरितमिव तटकदम्बशाखाधिरूढ हरिकृतजलप्रपातक्रीडम्, मदनध्वजमिव मकराधिष्ठितम्, दिव्यमिवानिमिषलोचनरमणीयम्, अरण्यमिव विजृम्भमाणपुण्डरीकम्, उरगः कुलमिवानन्तशतपत्रपद्मोद्भासितम्, कंसबलमिव मधुकरकुलोपगीयमानकुवलयापीडम्, कद्रूस्तनयुगलमिव नागसहस्रपीतपयोगण्डूषम्, मलयमिव चन्दनशिशिरवनम्, असत्साधनमिवादृष्टान्तम्, अतिमनोहरमाह्लादनं दृष्टेः, अच्छोदं नाम सरो दृष्टवान् ।  
आलोकमात्रेणैवापगतश्रमो दृष्ट्वा मनस्येवमकरोत् - "अहो! निफष्लमपि मे तुरगमुखमिथुनानुसरणम् एतदालोकयतः सरः सफलतामुपगतम् ।  
अद्य परिसमाप्तमीक्षणयुगलस्य द्रष्टव्यदर्शनफलम्, आलोकितः खलु रमणीयानामन्तः, दृष्ट आह्लादनीयानामवधिः, वीक्षिता मनोहराणां सीमान्तलेखा, प्रत्यक्षीक्र्ता प्रीतिजनानां परिसमाप्तिः, विलोकिता दर्शनीयानामवसानभूमिः ।  
इदमुत्पाद्य सरः सलिलम् अमृतरसमुत्पादयता वेधसा पुनरुक्ततामिव नीता स्वसृष्टिः ।  
इदमपि खल्वमृतमिव सर्वेन्द्रियाह्लादनसमर्थमतिविमलतया चक्षुषः प्रीतिमुपजनयति, शिशिरतया स्पर्शसुखमुपहरति, कमलसुगन्धितया घ्राणमाप्यायति, हंसमुखरतया श्रुतिमानन्दयति, स्वादुतया रसनामाह्लादयति ।  
नियतञ्चास्यैव दर्शनतृष्णया न परित्यजति भगवान् कैलासनिवासव्यसनमुमापतिः ।  
न खलु साम्प्रतमाचरति जलशयनदोहदं देवः रथाङ्गपाणिः, यदिदममृतरससुरभिसलिलमपहाय लवणरसपरुषपयस्युदन्वति स्वपिति ।  
नूनञ्चेदं न प्रथममासीत् सरः, येनप्रलयवराहघोणाभिघातभीताभूतधात्री कलसयोनिपानपरिकलितसकलसलिलं सागरमवतीर्णा, अन्यथा यद्यत्रागाधपातालगम्भीराम्भसि निमग्ना भवेन्महासरसि, किमेकेन, महावराहसहस्रैरपि नासादिता भवेत् ।  
नूनञ्चास्मादेव सलिललेशमादायादाय महाप्रलयेषु रलयपयोदाः प्रलयदुर्द्दिनान्धकारितदशदिशः प्लावयन्ति भुवनान्तराणि ।  
मन्ये च यत् सृष्टेरर्वाक् सलिलमयं ब्रह्माण्डरूपमादौ भुवनमभूत्, तदिदं पिण्डीभूय सरोव्यपदेशेनावस्थितम् ।  
इति विचारयन्नेव तस्य शिलाशकलकर्कशबालुकाप्रायं विद्याधरोद्धृतसनालकुमुदकलापर्च्चितानेकचारुसैकतलिङ्गम्, अरुन्धतीदत्तदिनकरार्ध्यपयः पर्य्यस्तरक्तकमलशोभितम्, उपकूलशिलातलोपविष्टजलमानुषनिषेव्यमाणातपम्, अभ्यर्णतया च कैलासस्य स्नानागतमातृमण्डलपदपङ्क्तिमुद्राङ्कितम्, अवकीर्णभस्मसूचितमग्नोत्थितगणवृन्दोद्धलनम्, अवगाहावनीर्णगणपतिगण्डस्थलगलितमदपर्स्रवणसिक्तम्, अतिप्रमाणपादानुमीयमान तृषितकात्यायनीसिंहावतरणमार्गम्, दक्षिणतीरमासाद्य तुरगादवततार ।  
अवतीर्य्य च व्यपनीतपर्य्याणमिन्द्रायुधमकरोत् क्षितितललुठितोत्थितञ्च गृहीतकतिपययवसग्रासं सरोऽवतार्य्य पीतसलिलमच्छया स्नातं चोत्थाप्यान्यत मस्य समीपवर्त्तिनस्तरोर्मूलशाखायामपगतखलीनं हस्तपाशशृङ्खलया कनकमय्या चरणौ बद्ध्वा कृपाणिकावलूनान् क्षिप्त्वा चाग्रतः कतिचित् सरस्तीरप्ररूढदूर्वाप्रबालकवलान्, स्वयमपि सलिलमवततार ।  
ततश्च प्रक्षालितकरयुगलः चातक इव कृत्वा जलमयमाहारम्, चक्राह्वय इवास्वाद्य मृणालशकलानि, शिशिरांशुरिव कराग्रैः स्पृष्ट्वा कुमुदानि, फणीवाभिनन्द्य जलतरङ्गवातान्, अनङ्गशरप्रहारातुर इवोरसि निधाय नलिनीदलोत्तरीयम्, अरण्यगज इव शीकरार्द्रपुष्करोपशोभितकरः सरः सलिलादुदगात् ।  
प्रत्यग्रभग्नशिशिरैश्च समृणालकैर्जलकणिकाचितैः कमलिनीपलाशैर्लतामण्डपपरिक्षिप्ते शिलातले स्रस्तरम् आस्तीर्य्य, निधाय शीरसि पिण्डीकृतमुत्तरीयं निषसाद ।  
मुहूर्त्तं विश्रान्तश्च तस्य सरस उत्तरे तीरप्रदेशे समुच्चरन्तम्, उन्मुक्तकवलेन निश्चलश्रवणपुटेन तन्मुखीभूतेनोद्ग्रीवेणेन्द्रायुधेन प्रथममाकर्णितं श्रुतिसुभगं वीणातन्त्रीझङ्कारमिश्रममानुषं शातशब्दमशृणोत् ।  
श्रुत्वा च "कुतोऽत्र विगतमर्त्त्यसम्पाते प्रदेशे गीतध्वनेः सम्भूतिः" इति समुपजातकौतुकः कमलिनीदलस्रस्तरात् उत्थाय तामेव गीतसम्पातसूचितां दिशं चक्षुः प्राहिणोत् ।  
अतिदवीयस्तया तु तस्य प्रदेशस्य प्रयत्नव्यापृतलोचनोऽपि विलोकयन्न किञ्चिद्ददर्श, तमेव केवलमनवरतं गीतशब्दं शुश्राव ।  
कूतूहलवशाच्च गीतध्वनिप्रभवजिज्ञासया कृतगमनबुद्धिर्दत्तपर्य्याणमिन्द्रायुधमारुह्य प्रियगीतैः प्रथमप्रस्थितैरप्राथितैरपि वनहरिणैरुपदिश्यमानवर्त्मा, सप्तच्छदवकुलैलालवङ्गलवलीलोलकुसुमसुरभिपरिमलया अलिकुलविरुतिमुखरितया तमालनीलं या दिङ्नागमदवीथ्येव पश्चिमया सरस्तीरवनलेखया निमित्तीकृत्य तं गीतध्वनिमभिप्रतस्थे ।  
क्रमेण च सम्मुखागतैः, अच्छनिर्झरजलकणजालजनितजडिमभिः, जर्जरितभूर्जवल्कलैः, धूर्जिटवृषभरोमन्थफेनबिन्दुवाहिभिः, षण्मुखशिखण्डिशिखाचुम्बिभिः, अम्बिकाकर्णपूरपल्लवोल्लासनदुर्ललितैः, उत्तरकुरुकामिनीकर्णोत्पलप्रेङ्खोलनदोहदिभिः, आकम्पितकक्कोलैः नमेरुकुसुमपांशुपातिभिः, पशुपतिजटा बन्धार्त्तवासुकिपरिपीतशेषैः, आह्लादिभिः पुण्यैः कैलासमारुतैरभिनन्द्यमानो गत्वा च तं प्रदेशम्, सर्वतो मरकतहरितैः, हारिहारीतरुचिरमणीयैः, भ्रमद्भृङ्गराजनखरजर्जरितजठरकुडमलैः, उन्मदकोकिल कुलकवलीकृतसहकारकोमलाग्रपल्लवैः, उन्मदषट् चरणचक्रवालवाचालितविकचचूतकलिकैः, अचकितचकोरचञ्चचुम्बितमरिचाङ्कुरैः, चम्पकपरागपुञ्जपिञ्जरकपिञ्जलजग्धपिप्पलीफलैः, फलभरनिकरनिपीडितदाडिमनीडप्रसूतकलविङ्कैः, प्रक्रीडितकपिकुलकरतलताडनतरलितताडी पुटैः, अन्योन्यकलहकुपितकपोतपोतपक्षपालीपातितकुसुमैः, कुसुमरजोराशिशारसारिकाश्रितशिखरैः, शुक्रशतमुखनखशिखरशकलितफलस्फीतैः, जलधरजललुब्ध विप्रलब्धमुग्धचातकध्वानमुखरिततमालषण्डैः, इभकलभकोल्लूनपल्लववेल्लितलवली वलयैः, आलीयमाननवयौवनमदमत्तपारावतपक्षक्षेपपर्य्यस्तकुसुमस्तबकैः, तनुपवनकम्पितकोमलकदलीदलवीजितैः, अविरलकलनिकरावनतनारिकेरवनैः, अकठोरपत्रपुटपूगविटपिपरिवृतैः, अनिवारितविहङ्गतुण्डखण्डितखर्जूरजालकैः, मदमुखरमधुर रव विरावितान्तरैः अकलितकलिकाकलापदन्तुरैः, अन्तरान्तरा कैलासतरङ्गिणीतरङ्गितसिकतिलतलभूमिभागैः, वनदेवताकरतलनिवहनिभमलक्तकजललवसिक्तमिव किसलयनिकरमतिसुकुमारमुद्वहद्भिः, ग्रन्थिपर्णग्रासमुदितचमरीकुलनिषेवितमूलैः, कपूरागुरुप्रायैः, इन्द्रायुधैरिव घनावस्थानैः, कुमुदैरिवादत्तदिनकरकरप्रवेशशिशिराभ्यन्तरैः, दाशरथिबलैरिवाञ्जननीलनलपरिगतप्रान्तैः, प्रासादैरिव सपारावतैः, भवनतापसैरिव सन्निहितवेत्रासनैः, रुद्रैरिव नागलताबद्धपरिकरैः, उदधिकूलपुलिनैरिव निरन्तरोद्भिन्नप्रबाललताङ्कुरजालकैः, अभिषेकसलिलैरिव सर्वौषधिकुसुमफलकिसलयसनाथैः, आलेख्यगृहैरिव बहुवर्णचित्रशकुनिशतशोभितैः, कुरुभिरिव भारद्वाजोपसेवितैः, महासमरमुखैरिव पुन्नागसमाकृष्टशिलीमुखैः, महाकरिभिरिव प्रलम्बबालपल्लवस्पृष्टभूतलैः, अप्रमत्तपार्थिवैरिव पर्य्यन्तावस्थितबहुगुल्मकैः, दंशितैरिव भ्रमरसङ्घातकवचावृतकायैः, प्रमाणाभिमुखैरिव वानरकराङ्गुलिस्पृष्टगुञ्जैः, अवनिपालशयनैरिव सिंहपादाङ्किततलैः, आरब्धपञ्जतपःक्रियैरिवोच्छिखशिखिमण्डलपरिवृतैः, दीक्षीतैरिव कृतकृष्णसारविषाणकण्डूयनैः, जरद्गृहमुनिभिरिव जटालबालकमण्डलधरैः, इन्द्रजालिकैरिव दृष्टिहारिभिः, पादपैः परिवृतं चन्द्रप्रभनाम्नस्तस्य सरसः पश्चिमे तीरे कैलासपादस्य ज्योत्स्नावदातया प्रभया धवलयतस्तं प्रदेशं तलभागसन्निविष्टं भगवतः शूलपाणेः शून्यं सिद्धायतनमपश्यत् ।  
तच्च  
पवनोद्धूतैः इतस्ततः समापतद्भिः केतकीगर्भधूलिपटलैः धवलीक्रियमाणकायः पशुपतिदर्शनहेतोर्बलादिव प्रतिपाद्यमानो भस्मव्रतम्, आयतनप्रवेशपुण्यैरिव परिगृह्यमाणः प्रविश्याद्राक्षीत् चतुःस्तम्भस्फटिकमण्डपिकातलप्रतिष्ठितम्, अचिरोद्धतैराद्रार्द्रदलशिखरगलज्जलबिन्दुभिः ऊर्ध्वविपाटितचन्द्रबिम्बदलैरिव निजाट्टहासावयवैरिव शेषफणाशकलैरिव पाञ्चजन्यसहोदरैरिव क्षीरोदहृदयाकारैरुपपादितमौक्तिकमुकुटविभ्रमैः शुचिभिर्मन्दाकिनीपुण्डरीकैः कृतार्च्चनम्, अमलमुक्ताशिलाघटितलिङ्गम्, अशेषत्रिभुवनवन्दितचरणम्, चराचरगुरं चतुर्मुखं भगवन्तं त्र्यम्बकम् ।  
तस्य च दक्षिणां मूर्त्तिमाश्रित्याभिमुखीमासीनाम्, उपरचितब्रह्मासनाम्, अतिविस्तारिणा सर्वदिङ्मुखप्लावकेन प्रलयपरिप्लुतक्षीरपयोधिपूरपाण्डुरेण अतिदीर्घकालसञ्चितेन तपोराशिनेव सर्वतो विसर्पता पादपान्तरैस्त्रिस्रेतोजलनिभेन पिण्डीभूय वहतेव देहप्रभावितानेन सगिरिकाननं चन्दमयमिव तं प्रदेशं कुर्वतीम्, अन्यथैव धवलयन्तीं कैलासगिरिम्, अन्तर्द्रष्टुरपि लोचनपथप्रविष्टेन श्वेतिमानमिव मनो नयन्तीम्, अतिधवलप्रभापरिगतदेहतया स्फटिकगृहगतामिव दुग्धसलिलमग्नामिव विमलचीनांशुकान्तरितामिव आदर्शतलसङ्क्रान्तामिव शरदभ्रपटलतिरस्कृतामिव अपरिस्फुटविभाव्यमानावयवाम्, पञ्चमहाभूतमयमपहाय द्रव्यात्मकमङ्गनिष्पादनोपकरणकलापं धवलगुणेनैव केवलेनोत्पादिताम्, दक्षाध्वर क्रियामिवोद्धतगणकचग्रहभयोपसेवितत्र्यस्बकाम्, निरन्तरभस्मोल्लुण्ठनसिताङ्गीं रतिमिव मदनदेहनिमित्तं हरप्रसादनार्थमागृहीतहराराधनाम्, क्षीरोदधिदेवतामिव सहवासपरिचितहरचन्द्रलेखोत्कण्ठाकृष्टाम्, इन्दुमूर्त्तिमिव स्वर्भानुभयकृतत्रिनयनशरणगमनाम्, ऐरावतदेहच्छविमिव गजाजिनावगुण्ठनोत्कण्ठितशितिकण्ठचिन्तितोपनयाम्, पशुपतिदक्षिणमुखहासच्छविमिव बहिरागत्य कृतावस्थानाम्, शरीरिणीमिव रुद्रोद्धूलनभूतिम् आविर्भूताम्, ज्योत्स्नामिव हरकण्ठान्धकारविघट्टनोद्यमप्राप्ताम्, गौरीमनः शुद्धिमिव कृतदेहपरिग्रहाम्, कार्त्तिकेयकौमारव्रतक्रियामिव मूर्त्तिमतीम्, गिरीशवृषभ, देहद्युतिमिव पृथगवस्थिताम्, आयतनतरुकुसुमसमृद्धिमिव शङ्कराभ्यर्च्चनाय स्वयमुद्यताम्, पितामहतपः सिद्धिमिव महीतलमवतीर्णाम्, आदियुगप्रजापतिकीर्त्तिमिव सप्तलोकभ्रमणखेदविश्रान्ताम्, त्रयीमिव कलियुगध्वस्तधर्म्मशोकगृहीतवनवासाम्, आगामिकृतयुगबीजकलामिव प्रमदारूपेणावस्थिताम्, देहवतीमिव मुनिजनध्यानसम्पदम्, अमरगजवीथिमिवाभ्रगङ्गाभ्यागमवेगपतिताम्, कैलासश्रियमिव दशमुखोन्मूलनक्षोभनिपतिताम्, श्वेतद्वीपलक्ष्मीमिवान्यद्वीपावलोकनकुतूहलागताम्, काशकुसुमविकासकान्तिमिव शरत्समयमुदीक्षमाणाम्, शेषशरीरच्छायामिव रसातलमपहाय निर्गताम्, मुसलायुधदेहप्रभामिव मधुमदविघूर्णनायासविगलिताम्, शुक्लपक्षपरम्परामिव पुञ्जीकृताम्, सर्वहंसैरिव धवलतया कृतसंविभागाम्, धर्म्महृदयादिव विनिर्गताम् शङ्खादिवोत्कीर्णाम्, मुक्ताफलादिवाकृष्टाम्, मृणालैरिव विरचितावयवाम्, दन्तदलैरिव घटिताम्, इन्दुकरकूर्च्चकैरिव प्रक्षालिताम्, वर्णसुधाच्छटाभिरिव च्छुरिताम्, अमृतफेनपिण्डैरिव पाण्डुरीकृताम्, पारदरसधाराभिरिव धौताम्, रजतद्रवेणेव निर्मृष्टाम्, चन्द्रमण्डलादिवोत्कीर्णाम्, कुटजकुन्दसिन्धुवारकुसुमच्छविभिरिवोल्लासिताम्, इयत्तामिव धवलिम्नः, स्कन्धावलम्बिनीभिरुदयतटगतादर्कबिम्बादुद्धृत्य बालरश्मिप्रभाभिरिव निम्मिताभिरुन्मिषत्तडित्तरलतेजस्ताम्राभिरचिरस्नानावस्थितविरलवारिकणतया प्रणामलग्नपशुपतिचरणभस्मचूर्णाभिरिव जटाभिरुद्भासितशिरोभागाम्, जटापाशग्रथितमुत्तमाङ्गेन मणिमयं नामाङ्कमीश्वरवरणद्वयमुद्वहन्तीम्, रविरथतुरगखुरमुखक्षुण्णनक्षत्रक्षोदविशदेन भस्मनालङ्कृतललाटपट्टिकाम् शिखरशिलाश्लिष्टशशाङ्ककलामिव शैलराजमेखलाम्, अतुलभक्तिप्रसाधितया लक्ष्यीकृतलिङ्गया द्वितीययेव पुण्डरीकमालया दृष्ट्या सम्भावयन्तीं भूतनाथम्, अनवरतगीत परिस्फुरिताधरपुटवशात् अतिशुचिभिः शुद्धहृदयमयूखैरिव गीतगुणैरिव स्वरैरिव स्तुतिवर्णैरिव मूर्त्तिमद्भिर्मुखान्निष्पतद्भिर्दशनांशुभिः पुनरिव स्नपयन्तीं गौरीपतिम्, अतिविमलैश्च वेदार्थैरिव साक्षात् पितामहमुखादाकृष्टैः, गायत्रीवर्णैरिव ग्रथितताम् उपगतैः, नारायणनाभिपुण्डराकबोजेरिवाद्धतैः, सप्तर्षिभिरिव करस्पर्शपूतमात्मानमिच्छद्भिस्तारकारूपेणागतैः, आमलकीफलस्थूलैर्मुक्ताफलैरुपरचितेनाक्षवलयेनाधिष्ठितकण्ठभागाम्, परिवेशपरिगतचन्द्रमण्डलामिव पौर्णमासीनिशाम्, अधोमुखहरशिरःकपालमण्लाकारेण मोक्षपुरद्वारकलसकान्तिना स्तनयुगलेन, एकहंसमिथुनसनाथामिव गङ्गाम्, गौरीसिहसटामयेनेव चामररुचिराकृतिना स्तनयुगलमध्यनिबद्धग्रन्थिना कल्पतरुलतावल्कलेन कृतोत्तरीयकृत्याम्, अयुग्मलोचनसकाशात् प्रसादलब्धेन चूडामणिचन्द्रमयूखजालेनेव मण्डलीकृतेन ब्रह्मसूत्रेण पवित्रीकृतकायाम्, आप्रपदीनेन च स्वभावसितेनापि ब्रह्मासनबन्धोत्तानचरणतलप्रभापरिष्वङ्गाल्लोहितायमानेन दुकूलपटेन प्रावृतनितम्बाम् यौवनेनापि स्वकालोपसर्पिणा निर्विकारविनीतेन शिष्येणेवोपास्यमानाम्, लावण्येनापि कृतपुण्येनेव स्वच्छात्मना परिगृहीताम्, रूपेणापि रुचिरलोचनेन विगतचापलेन आयतनमृगेणेव निषेविताम्, उत्सङ्गगताश्च स्वसुतामिव सूक्ष्मशङ्खखण्डिकाङ्गुरीयक पूरिताङ्गुलिना त्रिपुण्ड्रकावशिष्टभस्मपाण्डुरेण प्रकीष्ठबद्धशङ्खखण्डकेन नखमयूखदन्तुरतया गृहीतदन्तकोणेनेव दन्तमयीं दक्षिणकरेण वीणामास्फालयन्तीम्, प्रत्यक्षामिव गन्धर्वविद्याम्, मणिमण्डपिकास्तम्भलग्राभिरात्मानुरूपाभिः सहचरीभिरिव सवीणाभिर्विलासवतीभिः प्रतिमाभिरुपेताम्, स्नपनार्द्रलिङ्गसङ्क्रान्तप्रतिबिम्बतया अतिप्रबलभक्त्याराधितस्य हृदयमिवप्रविष्टां हरस्य, हारलतयेव प्राप्तकण्ठयोगया ग्रहपङ्क्त्येव ध्रुवप्रतिबद्धया क्रुद्धयेव रक्तमुखवर्णया मत्तयेव घूर्णितमन्दतारया उन्मत्तयेव अनेककृततालया मीमांसयेव अनेकभावनानुविद्धया गीत्या देवं विरूपाक्षमुपवीणयन्तीम्, अतिमधुरगीतावकृष्टैर्ध्यानमिवाभ्यस्यद्भिर्निश्चलकर्णपुटैर्मृगवराहवानरवारणशरभसिंहप्रभृतिभिर्वनचरैराबद्धमण्डलैराकर्ण्यमानगीतानुविद्धविपञ्चीघोषाम्, अमरापगामिव नभसोऽवतीर्णाम्, दीक्षितवाचमिवाप्राकृताम्, त्रिपुरारिशरशलाकामिव तेजोमयीम्, पीतामृतामिव विगततृष्णाम्, ईशानशिरःशशिकलामिवानुपजातरागाम्, अमथितोदधिजलसम्पदमिवान्तःप्रसन्नाम्, असमस्तपदवृत्तिमिवाद्वन्द्वाम्, बौद्धबुद्धिमिव निरालम्बनाम्, वैदेहीमिव प्राप्तज्योतिःप्रवेशाम्, द्यूतकलाकुशलामिव वशीकृताक्षाहृदयाम्, महीमिव जलभृतदेहाम्, हिमसमयदिवसमुखलक्ष्मीमिव परिगृहीतभास्करातपाम्, आर्य्यामिव समुपात्तयतिगणोचितमात्राम्, आलिखितामिवाचलावस्थानाम्, अंशुमयीमिव तच्छायानुलिप्तभूतलाम्, निर्म्ममाम्, निरहङ्काराम्, निर्म्मत्सराम्, अमानुषाकृतिम्, दिव्यत्वादपरिज्ञायमानवयःपरिमाणाम् अप्यष्टादशवर्षदेशीयामिवोपलक्ष्यमाणाम्, प्रतिपन्नपाशुपतव्रतां कन्यकां ददर्श ।  
ततोऽवतीर्य्य तरुशाखायां बद्ध्वातुरङ्गम् उपसृत्य भगवते भक्त्या प्रणम्य त्रिलोचनाय, तामेव दिव्ययोपितमनिमिषपक्ष्मणा निश्चलनिबद्धलक्ष्येण चक्षुषा पुनर्निरूपयामास ।  
उदपादि चास्य तस्या रूपसम्पदा कान्त्या प्रशान्त्या चाविर्भूतविस्मयस्य मनसिऽअहो! जगति जन्तूनामसमर्थितोपनतान्यापतन्ति वृत्तान्तराणि ।  
तथाहि, मया मृगयायां यदृच्छया निरर्थकमनुबध्नता तुरङ्गमुखमिथुनम्, अयमतिमनोहरो मानवानामगम्यो दिव्यजनमञ्चरणोचितः प्रदेशो वीक्षितः ।  
अत्र च सलिलमन्वेषमाणेन हृदयहारि सिद्धजनोपस्पृष्टजलं सरो दृष्टम् ।  
तत्तीरलेखाविश्रान्तेन चामानुषं गीतमाकर्णितम् ।  
तच्चानुसरता मानुषदुर्लभदर्शना दिव्यकन्यकेयमालोकिता ।  
नहि मे संशीतिरस्या दिव्यतां प्रति, आकृतिरेवानुमापयत्यमानुषताम्, कुतश्च मर्त्त्यलोके सम्भूतिरेवंविधानां गन्धर्वध्वनिविशेषाणाम्" ।  
तद् यदि मे सहसा दर्शनपथान्नापयाति, नारोहति वा कैलासशिखरम्, नोत्पतति वा गगनतलम्, ततः "का त्वम्, किमभिधाना वा, किमर्थं वा प्रथमे वयसि प्रतिपन्ना व्रतम्" इति सर्वमेवैतत् एनामुपसृत्य पृच्छामि, अतिमहानयमवकाश आश्चर्य्याणाम्" इत्यवधार्य्य तस्यामेव स्फटिकमण्डपिकायामन्यतमं स्तम्भमाश्रित्य समुपविष्टो गीतसमाप्त्यवसरं प्रतीक्षमाणस्तस्थौ ।  
अथ गीतावसाने मूकीभूतवीणा प्रशान्तमधुकररुतेव कुमुदिनी सा कन्यका समुत्थाय प्रदक्षिणीकृत्य कृतहरप्रणामा परिवृत्य स्वभावधवलया तपःप्रभावप्रगल्भया दृष्ट्या समाश्वासयन्तीव, पुण्यैरिव स्पृशन्ती, तीर्थजलैरिव प्रक्षालयन्ती, तओप्भिरिव पावयन्ती, शुद्धिमिव कुर्वाणा, वरदानम् इवोपपादयन्ती, पवित्रतामिव नयन्ती, चन्द्राषीडमाबभाषेऽस्वागतमतिथये, कथमिमां भूभिमनुप्राप्तो महाभागः, तदुत्तिष्ठ, आगम्यताम्, अनुभूयतामतिथिसत्कारः" इति ।  
एवमुक्तस्तु तया सम्माषणमात्रेणैवानुगृहीतमात्मानं मन्यमान उत्थाय भक्त्या कृतप्रणामो "भगवति! यथाज्ञापयसि" इत्यभिधाय दर्शितविनयः शिष्य इव तां व्रजन्तीमनुवव्राज ।  
व्रजंश्च समर्थयामासऽहन्त! तावन्नेयं मां दृष्ट्वा तिरोभूता ।  
कृतं हि मे कुतूहलेन प्रश्नाशया हृदि पदम्, यथा चेयमस्यास्तपस्विजनदुर्लभदिव्यरूपाया अपि दाक्षिण्यातिशया प्रतिपत्तिरभिजाता विभाव्यते, तथा सम्भावयामि नियतमियमखिलमात्मोदन्तम् अभ्यर्थ्यमाना कथयिष्यतीति ।  
एवञ्च कृतमतिः पदशतमात्रमिव गत्वा, निरन्तरैदिवापि रजनीसमयमिव दर्शयद्भिस्तमालतरुभिरन्धकारितपुरोभागाम्, उत्फुल्लकुसुमेषु लतानिकुञ्जेषु कूजतां मन्दं मन्दं मदमत्तमधुलिहां विरुतिभिर्मुखरीकृतपर्य्यन्ताम्, अतिदूरपातिनीनाञ्च धवलशिलातलप्रतिघातोत्पतनफेनिलानामपां प्रस्रवणैरुत्कोटिग्रावविटङ्कविपाट्यमानैरुच्चरद्ध्वनि भिरवशीर्य्यमाण तुषारशिशिरशीकरासारैराबध्यमाननीहाराम्, हिमहारहरहासधवलैश्चोभयतः क्षरद्भिर्निर्झरैर्द्वारावलम्बितचलच्चामरकलापामिवोपलक्ष्यमाणाम्, अन्तःस्थापितमणिकमण्डलुमण्डलाम्, एकान्तावलम्बितयोगपट्टिकाम्, विशखिकाशिखरनिबद्धनारिकेलीफलवल्कलमयधौतोपानद्युगलोपेताम्, अवशीर्णाङ्गभस्मधूसरवल्कलशयनीयसनाथैकदेशाम्, इद्नुमण्डलेनेव टङ्कोत्कीर्णेन शङ्खमयेन भिक्षाकपालेनाधिष्ठिताम्, सन्निहितभस्मालाबुकां गुहामदाक्षीत् ।  
तस्याश्च द्वारि शिलातले समुपविष्टो वल्कलशयनशिरोभागविन्यस्तवीणां ततः पर्णपुटेन निर्झरादागृहीतमर्ध्यसलिलम् आदाय तां कन्यकां समुपस्थिताम् "अलमलमतियन्त्रणया, कृतमतिप्रसादेन, भगवति! प्रसीद, विमुच्यतामयमत्यादरः, त्वदीयमालोकनमपि सर्वपापप्रशमनमघमर्षणमिव पवित्रीकरणायालम्, आस्यताम्" इत्यब्रवीत् ।  
अनुरुध्यमानश्च तया तां सर्वामतिथिसपर्य्यामतिदूरावनतेन शिरसा सप्रश्रयं प्रतिजग्राह ।  
कृतातिथ्यया च तया द्वितीयशिलातलोपविष्टया क्षाणमिव तूष्णीं स्थित्वा क्रमेण परिपृष्टो दिग्विजयादारभ्य किन्नरमिथुनानुसरणप्रसङ्गेनागमनमात्मानः  
सर्वमाचचक्षे ।  
विदितसकलवृत्तान्ता चोत्थाय सा कन्यका भिक्षाकपालमादाय तेषामायतनतरूणां तलेषु विचचार ।  
अचिरेण च तस्याः स्वयं पतितैः फलैरपूर्य्यत भिक्षाभाजनम् ।  
आगत्य च तेषां फलानामुपयोगाय नियुक्तवती चन्द्रापीडम् ।  
आसीच्च तस्य चेतसिऽनास्ति खल्वसाध्यं नाम तपसाम् ।  
किमतः परमाश्चर्य्यम्, यदत्र व्यपगतचेतना अपि सचेतना इवास्यै भगवत्यै समतिसृजन्तः फलान्यात्मानुग्रहमुपपादयन्ति वनस्पतयः ।  
चित्रमिदमालोकितमस्माभिरदृष्टपूर्वम्" इत्यधिकतरोपजातविस्मयश्चोत्थाय तमेव प्रदेशमिन्द्रायुधमानीय व्यपनीतपर्य्याणं नातिदूरे संयम्य निझरजलनिर्वर्त्तितस्नानविधिस्तान्यमृतस्वादूनि उपयुज्य फलानि, पीत्वा च तुषारशिशिरं प्रस्रवणजलमुपस्पृश्य चैकान्ते तावदवतस्थे, यावत्तयापि कन्यकया कृतो जलफलमूलमयेष्वाहारेषु प्रणयः ।  
इति परिसमापिताहारां निर्वर्त्तितसन्ध्योचिताचारां शिलातले विस्रब्धमुपविष्टां निभृतमुपसृत्य नातिदूरे समुपविश्य मुहूर्त्तमिव स्थित्वा चन्द्रापीडः सविनयमवादीत् - "भगवति! त्वत्प्रसादप्राप्तिप्रोत्साहितेन कुतूहलेनाकुलीक्रियमाणो मानुषतासुलभो लघिमा बलादनिच्छन्तमपि मां प्रश्नकर्म्मणि नियोजयति ।  
जनयति हि प्रभुप्रसादलवोऽपि प्रागल्भ्यमाधीरप्रकृतेः ।  
स्वल्पाप्येकदेशावस्थाने कालकला परिचयमुत्पादयति ।  
अणुरप्यपचारपरिग्रहः प्रणयमारोपयति ।  
तद्यदि नातिखेदकरमिव ततः कथनेनात्मानमनुग्राह्यम्, इच्छामि ।  
अतिमहत्खलु भवद्दर्शनात् प्रभृति मे कौतुकमस्मिन् विषये ।  
कतरन्मरुतामृषीणां गन्धर्वाणां गुह्यकानामप्सरसां वा कुलमनुगृहीतं भगवत्या जन्मना? किमर्थं वास्मिन् कुसमसुकुमारे नवे वयसि व्रतग्रहणम्? ।  
क्वेदं वयः, क्वेदं तपः, क्वेयमाकृतिः, क्व चायं लावण्यातिशयः क्वेयमिन्द्रयाणामुपशान्तिः ।  
तदद्भुतमिव मे प्रतिभाति ।  
किं निमित्तं वा अनेकसिद्धसाध्यसम्बाधानि सुरलोकसुभगानि अपहाय दिव्याश्रमपदानि एकाकिनी वनमिदममानुषमधिवससि? ।  
कश्चायं प्रकारः, यत्तैरेव पञ्चभिर्महाभूतैरारब्धमीदृशीं धवलतां धत्ते शरीरम्? नेदमस्माभिरन्यत्र दृष्टश्रुतपूर्वं वा ।  
अपनयतु नः कौतुकम्, आवेदयतु भवती सर्वमिदम् ।  
इत्येवमभिहिता सा किमप्यन्तर्ध्यायन्ती तूष्णीं मुहूर्त्तमिव स्थित्वा निःश्वस्य स्थूलस्थूलैरन्तर्गतां हृदयशुद्धिमिवादाय निर्गच्छद्भिः, इन्द्रयप्रसादमिव वर्षद्भिः, तपोरसनिस्यन्दमिव स्रवद्भिः लोचनविषायं धवलिमानमिव द्रवीकृत्य पातयद्भिः, अच्छाच्छैः, अमलकपोलस्थलस्खलितैः, अवशीर्णहारमुक्तमुक्ताफलतरलपातैः, अनुबद्धबिन्दुभिः, वल्कलावृतकुचशिखरजर्जरितशिकरैः, अश्रुभिरामीलितलोचना निःशब्दं रोदितुमारेभे ।  
ताञ्च प्ररुदितां दृष्ट्वा चन्द्रापीडस्तत्क्षणमचिन्तयत्ऽअहो! दुर्निवारता व्यसनोपनिपातानाम्, यदीदृशीमप्याकृतिमनभिभवनीयामात्मीयां कुर्वन्ति ।  
सर्वथा न न कञ्चन स्पृशन्तिशरीरधर्म्माणमुपतापाः ।  
बलवती हि द्वन्द्वानां प्रवृत्तिः ।  
इदमपरमधिकतरमुपजनितम् ।  
अतिमहन्मनसि मे कौतुकमस्या बाष्पसलिलपातेन ।  
न ह्यल्पीयसा शोककारणेन क्षेत्रीक्रियन्त एवंविधा मूर्त्तयः ।  
नहि क्षुद्रनिर्घातपाताभिहता चलति वसुधेऽति ।  
संवर्द्धितकुतूहलश्च शोकस्मरणहेतुतामुपगतमपराधिनमिवात्मानमवगच्छन्नुत्थाय प्रस्रवणादञ्जलिना मुखप्रक्षालनोदकमुपनिन्ये ।  
सा तु तदनुरोधादविच्छिन्नबाष्पजलधारासन्तानापि किञ्चित्कषायितोदरे ग्रक्षाल्य लोचने वल्कलोपान्तेन वदनमपमृज्य दीर्घमुष्णञ्च निःश्वस्य शनैः शनैः प्रत्यवादीत् - "राजपुत्र! किमनेनातिनिर्घृणहृदयायाः मम मन्दभाग्यायाः पापाया जन्मनः प्रभृति वैराग्यवृत्तान्तेनाश्रवणीयेन श्रुतेन ।  
तथापि यदि महत् कुतूहलम्, तत् कथयामि, श्रूयताम् ।  
एतत् प्रायेण कल्याणाभिनिवेशिनः श्रुतिविषयमापतितमेव, यथा विबुधसद्मनि अप्सरसो नाम कन्यकाः सन्तीति ।  
तासां चतुर्द्दश कुलानि, एकं भगवतः कमलयोनेर्मनसः समुत्पन्नम्, अन्यद्वेदेभ्यः सम्भूतम्, अन्यदग्नेरुद्भूतम्, अन्यत्पवनात् प्रसूतम्, अन्यदमृतान्मथ्यमानादुत्थितम्, अन्यज्जलाज्जातम्, अन्यदर्ककिरणेभ्यो निर्गतम्, अन्यत्सोमरश्मिभ्यो निष्पतितम्, अन्यद्भूमेरुद्भूतम्, अन्यत् सौदामिनीभ्यः प्रवृत्तम्, अन्यन्मृत्युना निर्म्मितम्, अपरं मकरकेतुना समुत्पादितम्, अन्यत्तु दक्षस्य प्रजापतेरतिप्रभूतानां सुतानां मध्ये द्वे सुते मुनिररिष्टा च बभूवतुस्ताभ्यां गन्धर्वैः सह कुलद्वयं जातम् ।  
एवमेतान्येकत्र चतुर्दश कुलानि ।  
गन्धर्वाणान्तु दक्षात्मजाद्वितयसम्भवं तदेव कुलद्वयं जातम्, त मुनेस्तनयश्चित्रसेनादीनां पञ्चदशानां भ्रातणामधिको गुणैः षोडशश्चित्ररथो नाम समुत्पन्नः ।  
स किल त्रिभुवनप्रख्यातपराक्रमो भगवता समस्तसुरमौलिमालालालितचरणनलिनेनाखण्डलेन सुहृच्छब्देनोपबृंहितप्रभावः सर्वेषां गन्धर्वाणामाधिपत्यमसिलतामरीचिनिचयमेचकितेन बाहुना समुपार्जितं शैशव एवाप्तवान् ।  
इतश्च नातिदूरे तस्यास्माद्भारतवर्षादुत्तरेणानन्तरे किम्पुरुषनाम्नि वर्षे वर्षपर्वन्तो हेमकूटो नाम निवासः ।  
तत्र च तद्भुजयुगलपरिपालितान्यनेकानि गन्धर्वशतशहस्राणि प्रतिवसन्ति ।  
तेनैव चेदं चैत्ररथं नामातिमनोहरं काननं निम्मितं, इदञ्चाच्छोदाभिधानमतिमहत् सरः खानितम्, अयञ्च भवानीपतिरुपरचितो भगवान् ।  
अरिष्टायास्तु पुत्रस्तुम्बुरुप्रभृतीनां सोदर्य्याणां षण्णां ज्येष्ठो हंसो नाम जगद्विदितो गन्धर्वः तस्मिन् द्वितीये गन्धर्वकुले गन्धर्वराजेन चित्ररथेनैवाभिषिक्तो बाल एव राज्यपदमासादितवान् ।  
अपरिमितगन्धर्वबलपरिवारस्य तस्यापि स एव गिरिरधिवासः ।  
यत्तु तत् सोममयूखसम्भवमप्सरसां कुलम्, तस्मात् किरणजालानुसारगलितेन सकलेनेव रजनिकरकलाकलापलावण्येन निर्म्मिता त्रिबुननयनाभिरामा भगवती द्वितीयेव गौरी, गौरीति नाम्ना हिमकरकिरणावदातवर्णा कन्यका प्रसूता ।  
ताञ्च द्वितीयगन्धर्वकुलाधिपतिः हंसो मन्दाकिनीमिव क्षीरसागरः प्रणयिनीमकरोत् ।  
सा तु भगवता मकरकेतनेनेव रतिः, शरत्समयेनेव कमलिनी, हंसेन संयोजिता सदृशसमागमोपजनितामतिमहतीं मुदमुपगतवती निखिलान्तःपुरस्वामिनी च तस्याभवत् ।  
तयोश्च तादृशयोर्महात्मनोरहमीदृशी विगतलक्षणा शोकाय केवलमनेकदुःखसहस्रभाजनमेकैवात्मजा समुत्पन्ना ।  
तातस्त्वनपत्यतया सुतजन्मातिरिक्तेन महोत्सवेन मम जन्माभिनन्दितवान् ।  
अवाप्ते च दशमेऽहनि कृतयथोचितसमाचारो महाश्वेतेति यथार्थमेव नाम कृतवान् ।  
साहं पितृभवने बालतया कलमधुरप्रलापिनी वीणेव गन्धर्वाणामङ्कादङ्कं सञ्चरन्ती अविदितस्नेहशोकायासमनोहरं शैशवमतीतवती ।  
क्रमेण च कृतं मे वपुषि वसन्त इव मधुमासेन, मधुमास इव नवपल्लवेन, नवपल्लव इव कुसुमेन, कुसुम इव मधुकरेण, मधुकर इव मदेन, नवयौवनेन पदम् ।  
अथ विजृम्भमाणनवनलिनवनेषु, अकठोरचूतकलिकाकलापकृतकामुकोत्कलिकेषु कोमलमलयमारुतावतारतरङ्गितानङ्गध्वजांशुकेषु, मदकलितकामिनीगण्डूषसीधुसेकपुलकितबलुकेषु, मधुकरकुलकलङ्ककालीकृतकालेयक कुसुमकुडमलेषु, अशोकतरुताडनारणितरमणी मणिनूपुरझङ्कारसहस्रमुखरेषु, विकसन्मुकुलपरिमलपुञ्जितालिजालमञ्जुशिञ्जितसुभगसहकारेषु, अविरलकुसुमधूलिवालुका पुलिनधवलितधरातलेषु, मधुमदविडम्बितमधुकरीकदम्बकसंवाह्यमानलतादोलेषु, उत्फुल्लपल्लवलवलीलीयमानमत्तकोकिलोल्लासितमधुशीकरोद्दामदुर्द्दिनेषु, प्रोषितजनजायाजीवोपहारहृष्टमन्मथास्फालितचापरवभयस्फुटितपथिकहृदयरुधिरार्द्रीकृतमार्गेषु, अविरतपतत्कुसुमशरपतत्रिपत्रसूत्कारबधिरीकृतदिङ्मुखेषु दिवापि प्रवृत्तान्तर्मदनरागान्धाभिसारिकासार्थसङ्कुलेषु, उद्वेलरतिरससागरपूरप्लावितेषु, सकलजीवलोकहृदयानन्ददायकेषु, मधुमासदिवसेषु एकदाहमम्बया सह मधुमासविस्तारितशोभं प्रोत्फुल्लनवनलिनकुमुदकुवलयकह्लारमिदमच्छोदं सरः स्नातुमभ्यागमम् ।  
अत्र च स्रानाऋथमागतया भगवत्या पार्वत्या तटशिलातलेषु विलिखितानि सभृङ्गरिटीनि पांशुनिमग्नकृशपदमण्डलानुमितमुनिजनप्रणामप्रदक्षिणानि त्र्यम्बकप्रतिबिम्बकानि वन्दमाना, भ्रमरभरभुग्नगर्भकेसरजर्जरकुसुमोपहाररम्योऽयं लतामण्डपः, परभृतनखकोटिपाटितकुड्मलनालविवरविगलितमधुधारः सुपुष्पितोऽयं सहकारतरुः, उन्मदमयूरकुलकलकलभीतभुजङ्गमुक्ततला शिशिरेयं चन्दनवीथिका, विकचकुसमपुञ्जपातसूचित वनदेवताप्रेङ्खोलनशोभनेयं लतादोला, बहलकुसुमरजःपटलमग्नकलहंसपदरेखमतिरमणीयमिदं तीरतरुतलम्, इति स्निग्धमनोहरतरोद्देशदर्शनलोभाक्षिप्तहृदया सह सखीजनेन व्यचरम् ।  
एकस्मिंश्च प्रदेशे झटिति वनानिलेनोपनीतम्, निर्भरविकसितेऽपि कानने अभिभूतान्यकुसुमपरिमलम्, विसर्पन्तम्, अतिसुरभितया अनुलिम्पन्तमिव पूरयन्तमिव तर्पयन्तमिव घ्राणेन्द्रियम्, अहमहमिकया मधुकरकुलैरनुबध्यमानम् अनाघ्रातपूर्वम्, अमानुषलोकोचितम्, कुसुमगन्धमभ्यजिघ्रम् ।  
कुतोऽयमित्युपारूढकुतूहला चाहं मुकुलितलोचना तेन कुसुमगन्धेन मधुकरीवाकृष्यमाणा कौतुकतरलाभ्यधिकतरोपजातनूपुरमणिझङ्काराकृष्टसरःकलहंसानि कतिचित् पदानि गत्वा, हरनयनहुताशनेन्धनीकृतमदनशोकविधुरं वसन्तमिव तपस्यन्तम्, अखिलमण्डलप्राप्त्यर्थमीशानशिरःशशाङ्कमिव धृतव्रतम्, अयुग्मलोचनं वशीकर्त्तुकामं काममिव सनियमं अतितेजस्वितया प्रचलतडिल्लतापञ्जरमध्यगतमिव ग्रीष्मदिवसदिवसकरमण्डलोदरप्रविष्टमिव ज्वलनज्वालाकलापमध्यस्थितमिव विभाव्यमानम्, उन्मिषन्त्या बहुलबहुलया दीपिकालोकपिङ्गलया देहप्रभया कपिलीकृतकाननं कनकमयमिव तं प्रदेशं कुर्वाणम्, रोचनारसलुलितप्रतिसरसमानसुकुमारपिङ्गलजटम्, पुण्यपताकायमानया सरस्वतीसमागमोत्कण्ठाकृतचन्दनरेखयेव भस्मललाटिकया बालपुलिनलेखयेव गङ्गाप्रवाहमुद्भासमानम्, अनेक शापभ्रूकुटिभवनतोरणेन भ्रूलताद्वयेन विराजितम्, अत्यायततया लोचनमयीं मालामिव ग्रथितामुद्वहन्तम्, सर्वहरिणैरिव दत्तलोचनशोभासंविभागम्, आयतोत्तुङ्गघ्राणवंशम्, अप्राप्तहृदयप्रवेशेन नवयौवनरागेणेव सर्वात्मना पाटलीकृताधररुचकम्, अनुद्भिन्नश्मश्रुत्वात् अनासादितमधुकरावलीवलयपरिक्षेपविलासमिव बालकमलमाननं दधानम्; अनङ्गकार्म्मुकगुणेनेव कुण्डलीकृतेन तपस्तडागकमलिनीमृणालेनेव यञ्जोपवीतेनालङ्कृतम् एकेन सनालबकुलफलाकारं कमण्डलुम्, अपरेण मकरकेतुविनाशशोकरुदिताया रतेरिव बाष्पजलबिन्दुभिरारचितां स्फटिकाक्षमालिकां करेण कलयन्तम्, अनेकविद्यापगासङ्गमार्त्तनिभया नाभिसमुद्रयोपशोभमानम्, अन्तर्ज्ञाननिराकृतस्य मोहान्धकारस्यापयानपदवीमिवाञ्जनरजोलेखाश्यामलां रोमराजिमुदरेण तनीयसीं विभ्राणम्, आत्मतेजसा विजित्य सवितारं परिगृहीतेन परिवेषमण्डलेनेव मौञ्जमेखलागुणेन परिक्षिप्तजघनभागम्, अभ्रगङ्गास्रोतोजलप्रक्षालितेन जरच्चकोरलोचनपुटपाटलकान्तिना मन्दारवल्कलेनोपपादिताम्बरप्रयोजनम्, अलङ्कारमिव ब्रह्मचर्य्यस्य, यौवनमिव धर्म्मस्य,  
विलासमिव सरस्वत्याः, स्वयंवरपतिमिव सर्वविद्यानाम्, सङ्केतस्थानमिव सर्वश्रुतीनाम्, निदाघकालमिव साषाढम्, हिमसमयकाननमिव स्फुटितप्रियङ्गुमञ्जरीगौरम्, मधुमासमिव कुसुमधवलतिलकभूतिभूषितमुखम्, आत्मानुरूपेण सवयसा अपरेण देवतार्चनकुसुमान्युच्चिन्वता तापसकुमारेणानुगतम्, अतिमनोहरम्, स्नानार्थमागतम्, मुनिकुमारकमपश्यम् ।  
तेन च कर्णावतंसीकृतां वसन्तदर्शनानन्दितायाः स्मितप्रभामिव वनश्रियः, मलयमारुतागमनार्थलाजाञ्जलिमिव मधुमासस्य, यौवनलीलामिव कुसुमलक्ष्म्याः, सुरतपरिश्रमस्वेदजलकणजालकावलीमिव रतेः, ध्वजचिह्नचामरपिच्छिकामिव मनोभवगजस्य, मधुकरकामुकाभिसारिकाम्, कृत्तिकातारास्तबकानुकारिणीम्, अमृतबिन्दुनिस्यन्दिनीम्, अदृष्टपूर्वां कुसुममञ्जरीमद्राक्षम्" ।  
अस्याः परिभूतान्यकुसुमामोदो नन्वयं परिमलः" इति मनसा निश्चित्य तं तपोधनयुवानमीक्षमाणाहमचिन्तयम्ऽअहो! रूपातिशयनिष्पादनोपकरणकोशस्य अक्षीणता विधातुः यन्त्रिभुवनाद्भतरूपसम्भारं भगवन्तं कुसुमायुधमुत्पाद्य तदाकारातिरिक्तरूपराशिः अयमपरो मुनिमायामयो मकरकेतुरुत्पादितः ।  
मन्ये च सकलजगन्नयनानन्दकरं शशिबिम्बं विरचयता लक्ष्मीलीलावासभवनानि कमलानि सृजता प्रजापतिना एतदाननाकारकरणकौशलाभ्यास एव कृतः, अन्यथा किमिव हि सदृशवस्तुविरचनायाः कारणम् ।  
अलीकञ्चेदं यथा किल सकलाः कलाः कलावतो बहुलपक्षे क्षीयमाणस्य सुषुम्ननाम्ना रशिमना रविरापिबतीति, ताः खल्वस्य गभस्तयः समस्ता वपुरिदमाविशन्तीति, कुतोऽन्यथा रूपापहारिणि क्लेशबहुले तपसि वर्त्तमानस्येदं लावण्यम्" ।  
इति चिन्तयन्तीमेव मामविचारितगुणदोषविशेषो रूपैकपक्षपाती नवयौवनसुलभः कुसुमायुधः कुसुमासवमद इव मधुकरीं परवशामकरोत् ।  
उच्छ्वसितैः सह विस्मृतनिमेषेण किञ्चिदामुकुलितपक्ष्मणा जिह्मिततरलतरतारशारोदरेण दक्षिणेन चक्षुषा सस्पृहमापिबन्तीव, किमपि याचमानेव, "त्वदायत्तास्मि" इति वदन्तीव, अभिमुखं हृदयमर्पयन्तीव, सर्वात्मनानुप्रविशन्तीव, तन्मयतामिव गन्तुमीहमाना, "मनोभवाभिभूतां त्रायस्व" इति शरणमिवोपयान्ती, "देहि मि हृदयेऽवकाशम्" इत्यर्थितामिव दर्शयन्ती, "हा हा किमिदमसाम्प्रतमतिह्रेपणमकुलकुमारीजनोचितमिदं मया प्रस्तुतम्" इति जानानाप्यप्रभवन्ती करणानाम्, स्तम्भितेव, लिखितेव, उत्कीर्णेव, संयतेव, मूर्च्छितेव, केनापि विधृतेव, निष्पन्दसकलावयवा तत्कालाविर्भूतेनावष्टम्भेन, अकथितशिक्षितेन अनाख्येयेन स्वसंवेद्येन केवलम्, न विभाव्यते, किं तद्रूपसम्पदा, किं मनसा, किं मनसिजेन, किमभिनवयौवनेन, किमनुरागेण वा उपदिश्यमाना किमन्येनैव वा केनापि प्रकारेण, अहमपि न जानामि कथं कथमिति तमतिचिरं व्यलोकयम् ।  
उत्क्षिप्य नीयमानेव तत्समीपमिन्द्रियैः पुरस्तादाकृष्यमाणेव हृदयेन, पृष्ठतः प्रेर्य्यमाणेव पुष्पधन्वना, कथमपि मुक्तप्रयत्नमप्यात्मानम् अधारयम् ।  
अनन्तरञ्च मेऽन्तर्मदनेन अवकाशमिव दातुमाहितसन्ताना निरीयुः श्वासमरुतः ।  
साभिलाषं हृदयमाख्यातुकाममिव स्फुरितमुखमभूत् कुचयुगलम् ।  
स्वेदलवलेखाक्षालितेवागलल्लज्जा ।  
मकरध्वजनिशितशरनिकरनिपातत्रस्तेवाकम्पत गात्रयष्टिः ।  
तद्रूपातिशयं द्रष्टुमिव कुतूहलादालिङ्गन लालसेभ्योऽङ्गेभ्यो निरगाद्रोमाञ्चजालकम् ।  
अशेषतः स्वेदाम्भसा धौतश्चरनयुगलादिव हृदयमविशद्रागः ।  
आसीच्च मम मनसिऽशान्तात्मनि दूरीकृतसुरतव्यतिकरेऽस्मिन् जने मां निक्षिपता किमिदमनार्य्येणासदृशमारब्धं मनसिजेन ।  
एवञ्च नामातिमूढं हृदयमङ्गनाजनस्य, यदनुरागविषययोग्यतामपि विचारयितुं नालम् ।  
क्वेदमतिभास्वरं धाम तेजसां तपसाञ्च, क्व च प्राकृतजनाभिनन्दितानि मन्मथपरिष्पन्दितानि ।  
नियतमयं मामेवं मकरलाञ्छनेन विडम्ब्यमानामुपहसति ।  
मनसा चित्रञ्चेदं यदहमेवं गच्छन्त्यपि न शक्नोम्यात्मनो विकारमुपसंहर्त्तुम् ।  
अन्या अपि कन्यकास्त्रपां विहाय स्वयमुपयाताः पतीन्, अन्या अप्यनेन दुर्विनीतेन मन्मथेनोन्मत्ततां नीता नार्य्यः, न पुनरहमेका यथा ।  
कथमनेन क्षणेनाकारमात्रालोकनाकुलीभूतामेवमस्वतन्त्रतामुपैत्यन्तः करणम् ।  
कालो हि गुणाश्च दुर्निवारतामारोपयन्ति मदनस्य सर्वथा ।  
यावदेव सचेतनास्मि, यावदेव च न परिस्फुटमनेन विभाव्यते मे मदनदुश्चेष्टितलाघवमेतत्, तावदेवास्मात् प्रदेशादपसर्पणं श्रेयः, कदाचिदनभिमतस्मरविकारदर्शनकुपितोऽयं शापाभिज्ञां करोति माम् ।  
अदूरकोपा हि मुनिजनप्रकृतिः" ।  
इत्यवधार्य्यापसर्पणाभिलाषिण्यहमभवम् ।  
अशेषजनपूजनीया चेयं जातिरिति कृत्वा तद्वदनाकृष्टदृष्टिप्रसरम्, अचलितपक्ष्ममालम्, अदृष्टभूतलम्, ईषदुल्लसितकर्णपल्लवोन्मुक्तकपोलमण्डलम्, आलोलालकलतालसत्कुसुमावतसम्, अंसदेशदोलायितमणिकुण्डलम्; अस्मै प्रणाममकरवम् ।  
अथ कृतप्रणामायां मयि दुर्लङ्घ्यशासनतया भगवतः मनोभुवः, मदजननतया च मधुमासस्य, अतिरमणीयतया च तस्य प्रदेशस्य, अविनयबहुलतया चाभिनवयौवनस्य, चञ्चलप्रकृतितया चेन्द्रियाणाम्, दुर्निवारतया चाभिलाषाणाम्, चपलतया च मनोवृत्तेः, तथा भवितव्यतया च तस्य तस्य वस्तुनः, किं बहुना मम मन्दभाग्यदौरात्म्यादस्य चेदृशस्य क्लेशस्य विहितत्वात्तमपि मद्विकारदर्शनापहृतधैर्य्यं प्रदीपमिव पवनस्तरलतामनयदनङ्गः ।  
तदा तस्याप्यभिनवागतं मदनं प्रत्युद्गच्छन्निव रोमोद्गमः प्रादुरभवत् ।  
मत्सकाशमभिप्रस्थितस्य मनसो मार्गभिवोपदिशद्भिः पुरः प्रवृत्तं श्वासैः ।  
वेपथुगृहीता व्रतभङ्गभीतेवाकम्पत करतलगताक्षमाला ।  
द्वितीयेव कर्णावसक्तकुसुममञ्जरी कपोलतलासङ्गिनी समदृश्यत स्वेदसलिलशीकरजालिका ।  
मद्दर्शनप्रीतिविस्तारितस्य चोत्तानतारकस्य पुण्डरीकमयमिव तमुद्देशमुपदर्शयतो लोचनयुगलस्य विसर्पिभिरंशुसन्तानैर्यदृच्छयाच्छोदसलिलमपहाय विकचकुवलयवनैरिव गगनतलमुत्पतितैररुध्यन्त दशदिशः ।  
तया तु तस्यातिप्रकटया विकृत्या द्विगुणीकृतमदनावेशा तत्क्षणमहमवर्णनयोग्यां कामप्यवस्थामन्वभवम् ।  
इदञ्च मनस्यकरवम्ऽअनेकसुरतसमागमलास्यलीलोपदेशोपाध्यायो मकरकेतुरेव विलासानुपदिशति, अन्यथा विविधरसासङ्गललितेष्वीदृशेषु व्यक्तिकरेष्वप्रविष्टबुद्धेरस्य जनस्य कृत इवेयम् अनभ्यस्ताकृती रतिरसनिष्यन्दमिव क्षरन्ती, अमृतमिव वर्षन्ती, मदमुकुलितेव, खेदालसेव, निद्राजडेव, आनन्दभरमन्थरतरत्तारसञ्चारिणी, अनिभृतभ्रूलतोल्लासिनी दृष्टिः ।  
कुतश्चेदमतिनैपुण्यम्, यच्चक्षुषैवानक्षरमेवमन्तर्गतो हृदयाभिलाषः कथ्यते" ।  
प्राप्तप्रसरा चोपसृत्य तं द्वितीयमस्य सहचरं मुनिबालकं प्रणामपूर्वकमपृच्छम्ऽभगवन्! किमभिधानः, कस्य वायं तपोधनस्य युवा? किन्नाम्नश्च तरोरियमनेनावतंसीकृता कुसुममञ्जरी! जनयति हि मे मनसि महत् कौतुकमस्याः समुत्सर्पन्नसाधारणसौरभोऽयमनाध्रातपूर्वो गन्धः" इति ।  
स तु मामीषद्विहस्याब्रवीत्ऽबाले! किमनेन पृष्टेन प्रयोजनम्, अथ कौतुकमावेदयामि, श्रूयताम् - अस्ति खलु सकलत्रिभुवनप्रख्यातकीर्त्तिरत्युदारतपाः सुरासुरसिद्धवृन्दवन्दितचरणयुगलो महामुनिदिव्यलोकनिवासी श्वेतकेतुर्नाम ।  
तस्य च भगवतः सुरासुरलोकसुन्दरीहृदयानन्दकरम्, अशेषत्रिभुवनसुन्दरम्, अतिशयितनलकूचरं रूपमासीत् ।  
स कदाचिद्देवतार्च्चनकमलान्युद्धर्त्तमैरावतमदजलबिन्दुबद्धचन्द्रकशतखचितजलाम्, हरहसितसितस्रोतसम्, मन्दाकिनीमवततार ।  
अवतरन्तञ्च तं तदा कमलवनेषु सतत्सन्निहिता विकचसहस्रपत्रपुण्डरीकोपविष्टा देवी लक्ष्मीर्ददर्श ।  
तस्यास्तु तमवलोकयन्त्याः प्रेममन्दम्मुकुलितेनानन्दबाष्पभरतरङ्गतरलतारेण लोचनयुगलेन रूपमास्वादयन्त्या जम्भिकारम्भमन्थरमुखविन्यस्तहस्तपल्लवाया मन्मथविकृतं मन आसीत् ।  
आलोकनमात्रेण च समासादितसुरतसमागमसुखायास्तस्मिन्नेवासनीकृते पुण्डरीके कृतार्थतासीत् तस्माच्च कुमारः समुदपादि ।  
ततस्तमुत्सङ्गेनादाय "भगवन्! गृहाण तवायमात्मजः" इत्युक्त्वा तस्मै श्वेतकेतवेददौ ।  
असावपि बालजनोचिताः सर्वाः क्रियाः कृत्वा तस्य पुण्डरीकसम्भवतया तदेव पुण्डरीक इति नाम चक्रे ।  
प्रतिपादितव्रतञ्च तमागृहीतसकलविद्याकलापमकार्षीत् ।  
सोऽयम् ।  
इयञ्च सुरासुरैर्मथ्यमानात् क्षीरसागरादुद्गतः पारिजातनामा पादपस्तस्य मञ्जरी ।  
यथा चैषा व्रतविरुद्धमस्य श्रवणसंसर्गमासादितवती, तदपि कथयामि ।  
अद्य चतुर्दशीति भगवन्तमम्बिकापति कैलासगतमुपासितुममरलोकान्मया सह नन्दनवनसमीपेनायमनुसरन्निर्गत्य साक्षान्मधुमासलक्ष्मीदत्तललितहस्तावलम्बया, बकुलमालिकामेखलया, पारिजातकुसुमपल्लवग्रथिताभिराजानुलम्बिनीभिः कण्ठमालिकाभिर्निरन्तराच्छादितविग्रहया, नवचूताङ्कुरकर्णपूरया, पुष्पासवपानमत्तया, नन्दनवनदेवतया, पारिजातकुसुममञ्जरीमिमामादाय प्रणम्याभिहितः "भगवान्! सकलत्रिभुवनदर्शनाभिरामायास्तवाकृतेरस्याः सुसदृशोऽयम् अलङ्कारः, प्रसादीक्रियताम्, इयमवतंसविलासदुर्ललिता समारोप्यता श्रवणशिखरम्, व्रजतु सफलताञ्जन्म पारिजातस्य" इत्येवमभिदधानाञ्चायमात्मरूपस्तुतिवाद त्रपावनमितलोचनः तामनादृत्यैव गन्तुं प्रवृत्तैः ।  
मया तु तामनुयान्तीमालोक्य "को दोषः, सखे! क्रियतामस्याः प्रणयपरिग्रहः" इत्यभिधाय बलादियमिच्छतोऽप्यस्य कर्णपूरीकृता ।  
तदेतत् कार्त्स्न्येन योऽयम्, यस्य चायम्, या चेयम्, यथा चास्य श्रवणशिखरं समारूढा तत्सर्वमावेदितम्" ।  
इत्युक्तवति तस्मिन् स तपोधनयुवा किञ्चिदुपदर्शितस्मितो मामवादीत्ऽअयि कूतूहलिनि! किमनेन प्रश्नायासेन ।  
यदि रुचितसुरभिपरिमला तदा गृह्यतामियम्" इत्युक्त्वा समुपसृत्यात्मीयात् श्रवणादपनीय कलैरलिकुलक्वणितैः प्रारब्धरतिसमागमप्रार्थनामिव मदीये श्रवणपुटे तामकरोत् ।  
मम तु तत्करतलस्पर्शलोभेन तत्क्षणमपरमिव पारिजातकुलसुमावतंसस्थाने पुलकम् आसीत् ।  
स च मत्कपोलस्पर्शसुखेन तरलीकृताङ्गुलिजालकात् करतलादक्षमालां लज्जया सह गलितामपि नाज्ञासीत् ।  
अथाहं तामसम्प्राप्तामेव भूतलमक्षमालां गृहीत्वा सलीलं तद्भुजपाशसन्दानितकण्ठग्र्हसुखमिवानुभवन्ती दर्शितापूर्वहारलतालीलां कण्ठाभरणतामनयम् ।  
इत्थम्भूते च व्यतिकरे छत्रग्राहिणी मामवोचत् "भर्त्तृदारिके! स्नाता देवी, प्रत्यासीदित गृहगमनकालः, तत्क्रियतां मज्जनविधिः" इति ।  
अहन्तु तेन तस्या वचनेन नवग्रहा करिणीव प्रथमाङ्कुशपातेनानिच्छया कथं कथमपि समाकृष्यमाणा तन्मुखाल्लावण्यपङ्कमग्नामिव कओप्लपुलककण्टकजालकलग्नामिव, मदनशरशलाकाकीलितामिव, सौभाग्यगुणस्यूतामिव अतिकृच्छ्रेण दृष्टिमाकृष्य स्नातुमुदचलम् ।  
उच्चलितायाञ्च मयि द्वितीयो मुनिदारकस्तथाविधं तस्य धैर्य्यस्खलितमालोक्य किञ्चित्प्रकटितप्रणयकोप इवावादीत् - "सखे! पुण्डरीक! नैतदनुरूपं भवतः ।  
क्षूद्रजनक्षुण्ण एष मार्गः ।  
धैर्य्यधना हि साधवः ।  
किं यः कश्चित् प्राकृत इव विवलवीभवन्तमात्मानं न रुणत्सि ।  
कुतस्तवापूर्वोऽयमद्येन्द्रियोपप्लवः? येनास्येवं कृतः ।  
क्व ते तद्धैर्य्यम्, क्वासाविन्द्रियजयः,  
क्व तद्वशित्वं चेतसः, क्व सा प्रशान्तिः, क्व तत् कुलक्रमागतं ब्रह्मचर्य्यम्, क्व सा सर्वविषयनिरुत्सुकता, क्व ते गुरूपदेशाः, क्व तानि श्रुतानि, क्व ता वैराग्यबुद्धयः, क्व तदुपभोगविद्वेषित्वम्, क्व सा सुखपराङ्मुखता, क्वासौ तपस्यभिनिवेशः, क्व सा संयमिता, क्व सा भोगानामुपर्य्यरुचिः, क्व तद्यौवनानुशासनम् ।  
सर्वथा निष्फला प्रज्ञा, निर्गुणो धर्म्मशास्त्राभ्यासः, निरर्थकः संस्कारः, निरुपकारका गुरूपदेशविवेकः, निष्प्रयोजना प्रबुद्धता, निष्कारणं ज्ञानम्, यदत्र भवादृशा अपि रागाभिषङ्गैः कलुषीक्रियन्ते प्रमादैश्चाभिभूयन्ते ।  
कथं करतलाद्गलितामपहृतामक्षमालामपि न लक्षयसि ।  
अहो! विगतचेतनत्वम् ।  
अपहृता नामेयम्, इदमपि तावदपह्रियमाणम् अनया अनार्य्यया निवार्य्यतां हृदयम्" ।  
इत्येवम् अभिधीयमानश्च तेन किञ्चिदुपजातलज्ज इव प्रत्यवादीत् -, कपिञ्जल! किं मामन्यथा सम्भावयसि ।  
नाहमेवमस्या दुर्विनीतकन्यकाया मर्षयाम्यक्षमालाग्रहणापराधमिमम्" इत्यभिधाय अलीककोपकान्तेन प्रयत्नविरचितभीषणभ्रुकुटिभूषणेन चुम्बनाभिलाषस्फुरिताधरेण मुखेन्दुना मामवदत्चपले! प्रदेशादस्मादिमामक्षमालामदत्त्वा पदात् पदमपि न गन्तव्यम्" इति ।  
तच्च श्रुत्वाहमात्मकण्ठादुन्मुच्य मकरध्वजलास्यारम्भलीलापुष्पाञ्जलिमेकावलीं "भगवन्! गृह्यतामक्षमाला" इति मन्मुखासक्तदृष्टेः शून्यहृदयस्यास्य प्रसारिते पाणौ निधाय स्वेदसलिलस्नातापि पुनः स्नातुमवातरम् ।  
उत्थाय च कथमपि प्रयत्नेन निम्नगेव प्रतीपं नीयमाना सखीजनेन बलादम्बया सह तमेव चिन्तयन्ती स्वभवनमयासिषम् ।  
गत्वा च प्रविश्य कन्यान्तःपुरं ततः प्रभृति तद्विरहविधुरा किमागतास्मि, किं तत्रैव स्थितास्मि, किमेकाकिन्यस्मि, किं परिवृतास्मि, किं तूष्णीमस्मि, किं प्रस्तुतालापास्मि, किं जागर्म्मि, किं सुप्तास्मि, किं रोदिमि, किं न रोदिमि, किं दुःखमिदम्, किं सुखमिदम्, किमुत्कण्ठेयम्, किं व्याधिरयम्, किं व्यसनमिदम्, किमुत्सवोऽयम्, किं दिवस एषः, किं निशेयम्, कानि रम्याणि, कान्यरम्याणीति सर्वं नावगच्छम् ।  
अविज्ञातमदनवृत्तान्ता च क्व गच्छामि, किं करोमि, कि पश्यामि, किमालपामि, कस्य कथयामि, कोऽस्य प्रतीकार इति सर्वञ्च नाज्ञासिषम् ।  
केवलमारुह्य कुमारीपुरप्रासादं विसर्ज्य च सखीजनं द्वारि निवारिताशेषपरिजनप्रवेशा सर्वव्यापारानुत्सृज्यैकाकिनी मणिजालगवाक्षनिक्षिप्तमुखी, तामेव दिशं तत्सनाथतया प्रसाधितामिव कुसुमितामिव महारत्ननिधानाधिष्ठितामिव अमृतरससागरपूरप्लावितामिव पूर्णचन्द्रोदयालङ्कृतामिव दर्शनसुभगामीक्षमाणा, तस्माद्दिगन्तरादागच्छन्तमनिलमपि वनकुसुमपरिमलमपि शकुनिध्वनिमपि तद्वार्त्तां प्रष्टुमीहमाना, तद्वल्लभतया तपःक्लेशायापि स्पृहयन्ती, तत्प्रीत्येव गृहीतमौनव्रता, स्मरजनितपक्षपाता च, तत्परिग्रहान्मुनिवेशस्य अग्राम्यतां तदास्पदतया यौवनस्य चारुतां तच्छृवणसम्पर्कात पारिजातकुसुमस्य मनाहरतां तन्निवासात् सुरलोकस्य रम्यतां तद्रूपसम्पदा कुसुमायुधस्य दुर्जयताम् अध्यारोपयन्ती दूरस्थस्यापि कमलिनीव सवितुः सागरेवेलेव चन्द्रमसः मयूरीव जलधरस्य तस्यैवाभिमुखी, तथैव तां तद्विरहातुरजीवितोद्गमरक्षावलीमिवाक्षावलीं कण्ठेनोद्वहन्ती, तथैव च तया प्रस्तुततद्रहस्यालापयेव कर्णलग्नया पारिजातमञ्जर्य्या, तथैव च तेन तत्करतलस्पर्शसुखजन्मना कदम्बमुकुलकर्णपूरायमाणेन रोमाञ्चजालेन कण्टकितैककपोलफलका निष्पन्दमतिष्ठम् ।  
अथ ताम्बूलकरङ्कवाहिनी मदीया तरलिका नाम मयैव सह गता स्नातुमासीत ।  
सा पश्चाच्चिरादिवागत्य तथावस्थितां शनैः शनैः मामवादीत् - "भर्त्तृ दारिके! यौ तौ ता रसकुमारकौ दिव्याकारावस्माभिरच्छोदसरस्तीरे दृष्टौ, तयोरेको येन भर्त्तृ दुहितुरियमवतंसीकृता सुरतरुकुसुममञ्जरी, स तस्माद् द्वितीयादात्मनो रक्षन् दर्शनमतिनिभृतपदः कुसुमितलतासन्तानगहनान्तरेणागत्य मामागच्छन्तीं पृष्ठतो भर्तृदारिकामुद्दिश्याप्राक्षीत् "बालिके! केयं कन्यका, कस्य वापत्यम्, किमभिधाना, क्व वा गच्छति" इति ।  
मयोक्तमेषा खलु भगवतः श्वेतभानोरंशुसम्भूतायाम् अप्सरसि गौर्य्यां समुत्पन्ना, देवस्य सकलगन्धर्वमुकुटमणिश लाकाशिखरोल्लेख मसृणितचरणनखचक्रस्य प्रणयप्रसुप्तगन्धर्वकामिनीकपोलपत्रलतालाञ्छितभुजतरुशिखरस्य पादपीठीकृत लक्ष्मीकरकमलस्य गन्धर्वाधिपतेर्हंसस्य दुहिता महाश्वेता नाम, गन्धर्वाधिवासं हेमकूटालचम्, अभिप्रस्थिता" इति कथिते च मया, किमपि चिन्तयन् मुहूर्त्तमिव तूष्णीं स्थित्वा विगतनिमेषेण चक्षुषा चिरमभिवीक्षमाणो मां सानुनयमर्थितामिव दर्शयन् पुनराअ - "बालिके! कल्याणिनी तवाविसंवादिनी अचपला बालभावेऽप्याकृतिरियम् ।  
तत् करोषि मे वचनमेकमभ्यर्थ्यमाना?" इति ।  
ततो मया सविनयमुपरचिताञ्जलिपुटया दर्शितादरमभिहितः - "भगवन्! कस्मादेवमभिधत्से, काऽहम्? महात्मानः सकलत्रिभुवनपूजनीयास्त्वादृशाः पुण्यैर्विना निखिलकल्मषापहारिणीमस्मद्विधेषु दृष्टिमपि न पातयन्ति, किं पुनराज्ञाम्; तद्विश्रब्धमादिश्यतां कर्त्तव्यम्, अनुगृह्यतामयं जन" इति ।  
एवमुक्तश्च मया सस्नेहया सखीमिवोपकारिणीमिव प्राणप्रदामिव दृष्ट्या मामभिनन्द्य निकटवर्त्तिनस्तमालपादपात् पल्लवमादाय निष्पीड्य तटशिलातले तेन गन्धगजमदसुरभिपरिमलेन रसेन उत्तरीयवल्कलैकदेशाद्विपाट्य पट्टिकां स्वहस्तकमलकनिष्ठिकानखशिखरेणाभिलिख्य "इयं पत्रिका त्वया तस्यै कन्यकायै प्रच्छन्नमेकाकिन्यै देया" इत्यभिधायार्पितवान्" इत्युक्त्वा च सा ताम्बूलभाजनादाकृष्य तामदर्शयत् ।  
अहन्तु तेन तत्सम्बन्धिनालापेन शब्दमयेनापि स्पर्शसुखमिवान्तर्जनयता, श्रोत्रविषयेणापिरोमोद्गमानुमितसर्वाङ्गानुप्रवेशेन, मदनावेशमन्त्रेणेवावेश्यमाना तस्याः करतलादादाय तां वल्कलपत्रिकां तस्यामिमामभिलिखितामार्य्यामपश्यम् - दूरं मुक्तालतया बिससितया विप्रलोभ्यमानो मे ।  
हंस इव दर्शताशो मानसजन्मा त्वया नीतः ॥  
अनया च मे दृष्टया दिङ्मोहभ्रान्त्येव प्रनष्टवर्त्मनः, बहुलनिशयेवान्धस्य, जिह्वोच्छित्त्येव मूकस्य, इन्द्रजालिकपिच्छिकयेवातत्त्वदर्शिनः, ज्वरप्रलापप्रवृत्त्येवासम्बद्धभाषिणः, दुष्टनिद्रयेव विषविह्वलस्य, लोकायतिकविद्ययेवाधर्म्मरुचेः, मदिरयेवोन्मत्तस्य, दुष्टावेशक्रिययेव पिशाचग्रहस्य, दोषविकारोपचयः सुतरामक्रियत स्मरातुरस्य मे मनसः, येनाकुलीक्रियमाणा सरिदिव पूरेण विह्वलतामभ्यगमम् ।  
ताञ्च द्वितीयदर्शनेन कृतमहापुण्यामिव अनुभूतसुरलोकवासामिव देवताधिष्ठितामिव लब्धवरामिव पीतामृतामिव समासादितत्रैलोक्यराज्याभिषेकामिव मन्यमाना, सततसन्निहितामपि दुर्ल्लभदर्शनामिव अतिपरिचितामप्यपूर्वामिव सादरमाभाषमाणा, पार्श्वावस्थितामपि सर्वलोकस्योपर्य्यवस्थितामिव पश्यन्ती, कपोलयोरलकलताभङ्गेषु च सोपग्रहं स्पृशन्ती, विपरीतमिव परिजनस्वामिसम्बन्धमुपदर्शयन्ती, "तरलिके! कथय कथं स त्वया दृष्टः, किमभिहितासि तेन, कियन्तं कालमवस्थितासि तत्र, कियदनुसरन्नस्मानसावागतः" इति पुनः पुनः पर्य्यपृच्छम् ।  
अनयैव च कथया तया सह तस्मिन्नेव प्रासादे तथैव प्रतिषिद्धाशेषपरिजनप्रवेशा दिवसमत्यवाहयम् ।  
अथ मदीयेनेव हृदयेन कृतरागसंविभागे लोहितायति गगनतलोपान्तावलम्बिनि रविविम्बे, सरागदिवसकरानुरक्तायां कृतकमलशयनायामनङ्गातुरायामिव पाण्डुतां व्रजन्त्यामातपलक्ष्म्याम्, गैरिकगिरिसलिलप्रपातपाटलेषु कमलवनेभ्यः समुत्त्याय वनगजयूथेष्विव पुञ्जीभवत्सु भास्करकिरणेषु, गगनावतारविश्रामलालसानां रविरथवाजिनां हर्षहेषारवप्रतिशब्दकेन सह विशति मेरुगिरिगह्वरं वासरे, मुकुलितरक्तपङ्कजपुटप्रविष्टमधुकरावलीषु रविविरहमूर्च्छान्धकारितहृदयास्विव प्रारब्धनिमीलनासु पद्मिनीषु, ग्रासीकृतसामान्यमृणाललताविवरसङ्क्रामितानीव परस्परहृदयान्यादाय विघटमानेषु रथाङ्गनाम्नां युगलेषु, सा छत्रग्राहिणी समागत्य अकथयत् - "भर्त्तृदारिके! तयोर्मुनिकुमारयोरन्यतरो द्वारि तिष्ठति, कथयति चाक्षमालामुपयाचितुमागतोऽस्मि" इति ।  
अहन्तु मुनिकुमारनामग्रहणादेव स्थानस्थितापि गतेव द्वारदेशं समुपजाततदागमनाशङ्का समाहूयान्यतमं कञ्चुकिनं "गच्छ, प्रवेश्यताम्" इत्यादिश्य प्राहिणवम् ।  
अथ मुहूर्त्तादिव तं तस्य, रूपस्येव यौवनम्, यौवनस्येव मकरकेतनम्, मकरकेतनस्येव वसन्तसमयम्, वसन्तसमयस्येव दक्षिणानिलम्, अनुरूपं सखायं मुनिकुमारकं कपिञ्जलनामानं जराधवलितस्य कञ्चुकिनोऽनुमार्गेण चन्द्रातपस्येव बालातपमागच्छन्तम् अपश्यम् ।  
अन्तिकमुपागतस्य चास्य पर्य्याकुलमिव सविषादमिव शून्यमिव अर्थिनमिव अन्तर्गताकूतम् आकारमलक्षयम् ।  
उत्थाय च कृतप्रणामा सादरं स्वयमासनमुपाहरम् ।  
उपविष्टस्य च बलादनिच्छतोऽपि प्रक्षल्य चरणावुपमृज्य चोत्तरीयांशुकपल्लवेनाव्यवधानायां भूमावेव तस्यान्तिके समुपाविशम् ।  
अथ मुहूर्त्तमिव किमपि विवक्षुरिव स तस्यां मत्समीपोपविष्टायां तरलिकायां चक्षुरपातयत् ।  
अहन्तु विदिताभिप्राया दृष्ट्यैव "भगवन्! अव्यतिरिक्तेयमस्मच्छरीरात्, अशङ्कितमभिधीयताम्" इतवोचम् ।  
एवमुक्तश्च मया कपिञ्जलः प्रत्यवादीत् - "राजपुत्रि! किं ब्रवीमि, वागेव मे नाभिधेयविषयमवतरति त्रपया ।  
क्व कन्दमूलफलाशी शान्तो वनवासनिरतः मुनिजनः, क्व वायमशान्तजनोचितो विषयोपभोगाभिलाषकलुषो मन्मथविविधविलाससङ्कटो रागप्रायः प्रपञ्चः ।  
सर्वमेवानुपपन्नमालोकय, किमारब्धं दैवेन ।  
अयत्नेनैव खलूपहासास्पदतामीश्वरो नयति जनम् ।  
न जाने किमिदं वल्कलानां सदृशम्, उताहो जटानां समुचितम्, तपसोऽनुरूपम्, आहोस्विद्धर्म्मोपदेशाङ्गमिदम् ।  
अपूर्वेयं विडम्बना केवलम् ।  
अवश्यकथनीयमिदम् ।  
अपर उपःयो न दृश्यते, अन्या प्रतिक्रिया नोपलभ्यते, अन्यच्छरणं नालोक्यते, अन्या गतिर्नास्ति ।  
अकथ्यमाने च महाननर्थोपनिपातो जायते ।  
प्राणपरित्यागेनापि रक्षणीयाः सुहृदसव इव कथयामि ।  
अस्ति भवत्याः समक्षमेव स मया तथा निष्ठुरमुपदर्शितकोपेनाभिहितः ।  
तथा चाभिधाय परित्यज्य तम्, तस्मात् प्रदेशादुपजातमन्युरुत्सृष्टकुसुमावचयोऽन्यप्रदेशमगमम् ।  
अपयातायाञ्च भवत्यां मुहूर्त्तमिव स्थित्वा एकाकी किमयमिदानीमाचरतीति सञ्जातवितर्कः प्रतिनिवृत्त्य विटपान्तरितविग्रहस्तं प्रदेशं व्यलोकयम् ।  
यावत्तत्र तं नाद्राक्षम्, आसीच्च मे मनस्येवम् - "किन्नु मदनपरायत्तचित्तवृत्तिस्तामेवानुसरन् गतो भवेत्, गतायाञ्च तस्यां लब्धचेतनो लज्जया न शकोति मे दर्शनपथमुपगन्तुम्; आहोस्वित् कुपितः परित्यज्य मां गतः, उतान्वेषमाणो मामेव प्रदेशमन्यमितः समाश्रितः स्यात्" इत्येवं विकल्पयन् कञ्चित्कालमतिष्ठम् ।  
तेन तु जन्मनः प्रभृत्यनभ्यस्तेन तस्य क्षणमप्यदर्शनेन दूयमानः पुनरचिन्तयम् - "स कदाचिद्धैर्य्यस्खलनविलक्षः किञ्चिदनिष्टमपि समाचरेत् ।  
नहि किञ्चिन्न क्रियते ह्निया ।  
तन्न युक्तमेनमेकाकिनं कर्त्तुम्" इत्यवधार्यान्वेष्टुमादरमकरवम् ।  
अन्वेषमाणश्च यथा यथा नापश्यम् तम्, तथा तथा सुहृत्स्नेहकातरेण मनसा तत्तदशोभनमाशङ्कमानस्तरुलतागहनानि,  
चन्दनवीथिकाः, लतामण्डपान्, सरःकूलानि च वीक्षमाणो निपुणमितस्ततो दत्तदृष्टिः सुचिरं व्यचरम् ।  
अथैकस्मिन् सरःसमीपवर्त्तिनि निरन्तरतया कुसुममय इव मधुकरमय इव परभृतमय इव मयूरमय इवातिमनोहरे वसन्तजन्मभूमिभूते लतागहने कृतावस्थानम्, उत्सृष्टसकलव्यापारतया लिखितमिवोत्कीर्णमिव स्तम्भितमिवोपरतमिव प्रसुप्तमिव योगसमाधिस्थमिव, निश्चलमपि स्ववृत्ताच्चलितम्, एकाकिनमपि मन्मथाधिष्ठितम्, सानुरागमपि पाण्डुतामावहन्तम्, शून्यान्तःकरणमपि हृदयनिवासिदयितम्, तूष्णीकमपि कथितमदनवेदनातिशयम्, शिलातलोपविष्टमपि मरणे व्यवस्थितम्, शाप्रप्रदानभयादिवादत्तदर्शनेन कुसुमायुधेन सन्ताप्यमानम्, अतिनिष्पन्दतया हृदयनिवासिनीं प्रियां द्रष्टुमन्तःप्रविष्टैरिवासह्यसन्तापसन्त्रासप्रलीनैरिव मनःक्षोभप्रकुपितैरिव उन्मुच्य गतैरिन्द्रियैः शून्यीकृतशरीरम्, निष्पन्दनिमीलितेनान्तर्ज्वलन्मदनदहनधूमाकुलिताभ्यन्तरेणेव पक्ष्मान्तरविवरवान्तानेकधारमनवरतमीक्षणयुगलेन बाष्पजलदुर्द्दिनमुत्सृजन्तम्, आलोहिनीमधरप्रभामनङ्गाग्नेः प्रदहतो हृदयम् ऊर्ध्वसंसर्पिणीं शिखामिवादय निष्पतद्भिरुच्छ्वासैस्तरलीकृतासन्नलताकुसुमकेशरम्, वामकपोलशयनीकृतकरतलतया समुत्सर्पद्भिरमलैर्नखांशुभिर्विमलीकृतमच्छाच्छचन्दनरसरचितलालाटिकमिव लालाटदेशमुद्वहन्तम्, अचिरापनीतपारिजातकुसुममञ्जरीकर्णपूरतया सशेष परिमलामोदलोभोपसर्पिणा कलविरुतच्छलेन मदनसम्मोहनमन्त्रमिव जपता मधुकरकुलेन सनीलोत्पलमिव सतमालपल्लवमिव श्रवणदेशं दधानम्, उत्कण्ठाज्वररोमाञ्चव्याजेन प्रतिरोमकूपनिपतितानां मदनशराणां कुसुमशरशल्यशकलनिकरमिवाङ्गलग्नं बिभ्राणम्, दक्षिणकरेण च स्फुरितकिरणनिकरां करतलस्पर्शसुखकण्टकितामिवमुक्तावलीमविनयपताकामुरसि धारयन्तम्, मदनवशीकरणचर्णेनेव कुसुमरेणुना तरुभिराहन्यमानम्, आत्मरागमिव सङ्क्रामयद्भिरासनैरनिलचलितैः अशोकपल्लवैः स्पृश्यमानम्, सुरताभिषेकसलिलैरिवाभिनवपुष्पस्तबकमधुशीकरैर्वनिश्रियाभिषिच्यमानम्, अलिनिवहनिपीयमानपरिमलैरुपरि पतद्भिश्चम्पककूड्मलैस्तप्तशरशल्यकैरिव सधूमैः कुसुम शरेण ताड्यमानम्, अतिबहलवनामोदमत्तमधुकरनिकरझङ्कारनिस्वनैः द्दुङ्कारैरिव दक्षिणानिलेन निर्भर्त्स्यमानम्, मदकलकोकिलकुलकोलाहलैर्वसन्तजयशब्दकलकलैरिवमधुमासेनाकुलीक्रियमाणम्, प्रभातचन्द्रमिव पाण्डुतया परिगृहीतम्, निदाघगङ्गाप्रवाहमिव क्रशिमानमागतम्, अन्तर्गतानलं चन्दनविटपमिव म्लायन्तम्, अन्यमिव, अदृष्टपूर्वमिव, अपरिचितमिव, जन्मान्तरमिवोपगतम्, रूपान्तरेणेव परिणतम्, आविष्टमिव महाभूताधिष्ठितमिव ग्रहगृहीतमिवोन्मत्तमिव छलितमिवान्धमिव बधिरमिव मूकमिव विलासमयमिव मदनमयमिव, परायत्तचित्तवृत्तिम्, परां कोटिमधिरूढं मन्मथावेशस्य, अनभिज्ञेयपूर्वाकारं तमहमद्राक्षम् ।  
अपगतनिमेषेण चक्षुषा तदवस्थं चिरमुद्वीक्ष्य समुपजातविषादो वेपमानेन हृदयेनाचिन्तयमेवं नामायमतिदुर्विषहवेगः मकरकेतुः, येनानेन क्षणेनायमीदृशमवस्थान्तरम् अप्रतीकारमुपनीतः ।  
कथमेवमेकपदे व्यर्थीभवेदेवंविधो ज्ञानराशिः ।  
अहोबत महच्चित्रम्, तथा नामायमाशैशवाद्धीरप्रकृतिरस्खलितवृत्तिर्मम चान्येषाञ्च मुनिकुमारकाणां स्पृहणीयचरित आसीत् ।  
अद्य तु इतर इव परिभूय ज्ञानम्, अवगणय्य तपःप्रभावम्, उन्मूल्य गाम्भीर्य्यम्, मन्मथेन जडीकृतः ।  
सर्वथा दुर्लभं यौवनमास्खलितमिति ।  
उपसृत्य च तस्मिन्नेव शिलातलैकपार्श्वे समुपविश्य अंसदेशावसक्तपाणिः तमनुन्मीलितलोचनमेव "सखे! पुण्डरीक! कथय किमदम्" इत्यपृच्छम् ।  
अथ सुचिरसम्मीलनाल्लग्नमिव कथमपि प्रयत्नेन अनवरतरोदनवशात् समुपजातारुणभावमश्रुजलपूरप्लावितम् उत्कुपितमिव सवेदनमिव स्वच्छांशुकान्तरितरक्तकमलवनच्छायं चक्षुरुन्मील्य मन्थरमन्थरया दृष्ट्या सुचिरं विलोक्य माम आयततरं निश्वस्य लज्जाविशीर्य्यमाणविरलाक्षरं "सखे! कपिञ्जल! विदितवृत्तान्तोऽपि कि मां पृच्छसि "इति कृच्छ्रेण शनैः शनैः अवदत्! अहन्तु तदाकर्ण्य तदवस्थयैवाप्रतीकारविकारोऽयम्, तथापि सुहृदा सुहृदसन्मार्गप्रवृत्तो यावच्छक्तितः सर्वात्मना निवारणीय इति मनसावधार्य्याब्रवम् - "सखे पुण्डरीक! सुविदितमेतत् मम, केवलमिदमेव पृच्छामि - यदेतदारब्धं भवता, किमिदं गुरुभिरुपदिष्टम्, उत धर्म्मशास्त्रेषु पठितम्, उत धर्म्मार्जनोपायोऽयम्, उतापरस्तपसां प्रकारः, उत स्वर्गगमनमार्गोऽयम्, उत व्रतरहस्यमिदम्, उत मोक्षप्रप्तियुक्तिरियम्, आहोस्विदन्यो नियमप्रकारः ।  
कथमेतद् युक्तं भवतो मनसापि चिन्तयितुम्, किं पुनराख्यातुमीक्षितुं वा? ।  
कथय किम् अप्रबुद्ध इवानेन मन्मथहतकेनोपहासास्पदतां नीयमानमात्मानं नावबुद्ध्यसे? मूढो हि मदनेनायास्यते ।  
का वा सुखाशा साधुजननिन्दितेष्वेवंविधेषु प्राकृतजनबहुमतेषु विषयेषु भवतः? ।  
स खलु धर्म्मबुद्ध्या विषलतावनंसिञ्चति, कुवलयमालेति निस्त्रिंशलतामालिङ्गति, कृष्णागुरुधूमलेखेति कृष्णसर्पमवगूहते, रत्नमिति ज्वलन्तमङ्गारमभिस्पृशति, मृणालमिति दुष्टवारणदन्तमुसलम् उन्मूलयति, मूढो विषयोपभोगेष्वनिष्टानुबन्धिषु यः सुखबुद्धिमारोपयति ।  
अधिगतविषमतत्त्वोऽपि कस्मात् खद्योत इव ज्योतिर्निर्वीर्य्यमिदं ज्ञानमुद्वहसि, यतो न निवारयसि प्रबलरजः प्रसरकलुषितानि स्रोतांसीवोन्मार्गप्रस्थितानीन्द्रियाणि, न नियमयसि वा क्षुभितं मनः ।  
कोऽयमनङ्गो नाम, धैर्य्यमवलम्ब्य निर्भर्त्स्यतामयं दुराचारः इत्येवं वदत एव मे वचनमाक्षिप्य प्रतिपक्ष्मान्तरालप्रवृत्तबाष्पवेणिकं प्रमृज्य चक्षुः करतलेन पाणौ मामवलम्ब्यावोचत् - "सखे! किं बहुनोक्तेन, सर्वथा सुस्थोऽसि ।  
आशीविषविषवेगविषमाणामेतेषां कुसुमचापसायकानां पतितोऽसि न गोचरे, सुखमुपदिश्यते परस्य ।  
यस्य चेन्द्रियाणि सन्ति मनो वा वर्त्तते, यः पश्यति वा शृणोति वा शृउतमवधारयति वा, यो वा शुभमिदं न शुभमिदमिति विवेक्तुमलम्, स खलूपदेशमर्हति ।  
मम तु सर्वमेवेदमतिदूरापेतम् ।  
अवष्टम्भो ज्ञानं धैर्य्यं प्रतिसङ्ख्यानमित्यस्तमितैषा कथा, कथमप्येवमेवायत्नविधृतास्तिष्ठन्त्यसवः, दूरातीतः खलूपदेशकालः, समतिक्रान्तो धैर्य्यावसरः, गता प्रतिसङ्ख्यानवेला, अतीतो ज्ञानावष्टम्भसमयः ।  
केन वाऽन्येनास्मिन् समये भवन्तमपहायोपदेष्टव्यम्, उन्मार्गप्रवृत्तिनिवारणं वा करणीयम्, कस्यान्यस्य वचसि मया स्थातव्यम्, को वाऽपरस्त्वत्समो मे जगति बन्धुः ।  
किं करोमि यन्न शक्नोमि निवारयितुमात्मानम्, इयमनेनैव क्षणेन भवता दृष्टा दुष्टावस्था, तद्गत इदानीमुपदेशकालः ।  
यावत् प्राणिमि तावदस्य कल्पान्तोदितद्वादश दिनकरकरिणातपतीव्रस्य मदनसन्तापस्य प्रतिक्रियां क्रियमाणामिच्छामि ।  
पच्यन्त इव मेऽङ्गानि, उत्क्वथ्यत इव हृदयम्, प्लुष्यत इव दृष्टिः, ज्वलतीव शरीरम् ।  
अत्र यत् प्राप्तकालं तत् करोतु भवान् इत्यभिधाय तूष्णीमभवत् ।  
एवमुक्तोऽपि अहमेनं प्राबोधयं पुनः पुनः ।  
तदा शास्त्रोपदेशविशदैः सनिदर्शनैः सेतिहासैश्च वचोभिः सानुनयं सोपग्रहञ्चाभिधीयमानोऽपि नाकरोत् कर्णे, तदाहमचिन्तयम् - "अतिभूमिमयं गतो न शक्यते निवर्त्तयितुमिति इदानीं निरर्थकाः खलूपदेशाः, तत्प्राणपरिरक्षणेऽपि तावदस्य यत्नमाचरामि" इति कृतमतिरुत्थाय गत्वा तस्मात् सरसः सरसा मृणालिकाः समुद्धृत्य, कमलिनीपलाशानि जललवलाञ्छितान्यादाय, गर्भधूलिकषायपरिमलमनोहराणि च कुमुदकुवलयकमलानि गृहीत्वागत्य तस्मिन्नेव लता गृहशिलातले शयनमस्याकल्पयम् ।  
तत्र च सुखनिषण्णस्य प्रत्यासन्नवर्त्तिनां चन्दनविटपिनां मृदूनि किसलयानि निष्पीड्य तेन स्वभावसुरभिणा तुषारशिशिरेण रसेन ललाटिकामकल्पयम्, आचरणादङ्गचर्च्चाञ्चारचयम् ।  
अभ्यर्णपादपस्फुटितवल्कलविवरशीर्णेन च करसञ्चूर्णितेन कर्पूररेणुना स्वेदप्रतीकारम् अकरवम् ।  
उरोनिहितचन्दनद्रवार्द्रवल्कलस्य स्वच्छसलिलशीकरस्राविणा कदलीदलेन ब्यजनक्रियामन्वतिष्ठम् ।  
एवञ्च मुहुर्मुहुरन्यदन्यन्नलिनीदलशयनमुपकल्पयतः, मुहुर्मुहुश्चन्दनचर्च्चामारचयतः मुहुर्मुहुश्च स्वेदप्रतिक्रियां कुर्वतः, कदलीदलेन चानवरतं वीजयतः समुदभून्मे मनसि चिन्ता - "नास्ति खल्वसाध्यं नाम भगवतो मनोभुवः ।  
क्वायं हरिण इव वनवासनिरतः स्वभावमुग्धो जनः, क्व च विविधविलासरसराशिर्गन्धर्वराजपुत्री महाश्वेता ।  
सर्वथा नहि किञ्चिदस्य दुघट दुष्करमनायत्तमकर्त्तव्यं वा जगति ।  
दुरुपपादेष्वप्यथंषु अयमवज्ञया विचरति ।  
न चाय केनापि प्रतिकूलयितुं शक्यते ।  
का वा गणना सचेतनेषु, अपगतचेतनान्यपि सङ्घटयितुमलम्, यद्यस्मै रोचते, कुमुदिन्यपि दिनकरकरानुरागिणी भवति, कमलिन्यपि शशिकरद्वेषमुज्जति, निशापि वासरेण सह मिश्रतामेति, ज्योत्स्नाप्यन्धकारमनुवर्त्तते, छायापि प्रदीपाभिमुखमवतिष्ठते, तडिदपि जलदे स्थिरतां व्रजति, जरापि यौवनेन सञ्चारिणी भवति ।  
किंवा तस्य दुःसाध्यमपरम्, एवंविधो येनायमगाधगाम्भीर्य्यसागरस्तृणवल्लधुताम्" उपनीतः ।  
क्व तत्तपः क्वेयमवस्था ।  
सर्वथा निष्प्रतीकारेयमापदुपस्थिता ।  
किमिदानीं कर्त्तव्यम्, किंवा चेष्टितव्यम्, कां दिशं गन्तव्यम्, किं शरणम्, को वा उपायः, कः सहायः, कः प्रकारः, का युक्तिः, कः समाश्रयः, येनास्यासवः सन्धार्य्यन्ते ।  
केन वा कौशलेन, कतमया वा युक्त्या, कतरेण वा प्रकारेण, केन वावष्टम्भेन, कया प्रज्ञया, कतमेन वा समाश्वासनेनायं जीवेत्" इत्येते चान्ये च मे विषण्णहृदयस्य सङ्कल्पाः प्रादुरासन् ।  
पुनश्चाचिन्तयम् - "किमनया अत्यन्तायतया निष्प्रयोजनया चिन्तया ।  
प्राणास्तावदस्य येन केनचिदुपायेन शुभेनाशुभेन वा रक्षणीयाः ।  
तेषाञ्च तत्समागममेकमपहाय नास्त्यपरः संरक्षणोपायः ।  
बालभावादप्रगल्भतया च तपोविरुद्धमनुचितमुपहासमिव आत्मनो मदनव्यतिकरं मन्यमानो नियतमेकोच्छ्वासावशेषजीवितोऽपि नायं तस्याः स्वयमभिगमनेन पूरयति मनोरथम् ।  
अकालान्तरक्षमश्चायमस्य मदनविकारः ।  
सततमतिगर्हितेनाकृत्येनापि रक्षणीयान् मन्यन्ते सुहृदसून् साधवः ।  
तदतिह्रेपणमकर्त्तव्यमप्येतदस्माकमवश्यकर्त्तव्यताभापतितम् ।  
किञ्चान्यत् क्रियते, का चान्या गतिः, सर्वथा प्रयामि तस्याः सकाशम्, आवेदयाम्येतामवस्थाम्" इति चिन्तयित्वा च "कदाचिदनुचितप्रवृत्तं मां विज्ञाय सञ्जातलज्जो निवारयेदित्यनिवेद्यैव तस्मै तत्प्रदेशात् सव्याजमुत्थायागतोऽहम् ।  
तदेवमवस्थिते यदत्रावसरप्राप्तम् ईदृशस्य चानुरागस्य सदृशम्, अस्मदागमनस्य चानुरूपम्, आत्मनो वा समुचितम्, तत्र प्रभवति भवती इत्यमिधाय किमियं वक्ष्यतीति मन्मुखासक्तदृष्टिस्तूष्णीमासीत् ।  
अहन्तु तदाकर्ण्य सुखामृतमये ह्रद इव निमग्ना, रतिरसमयमुदधिमिवावतीर्णा, सर्वानन्दानामुपरि वर्त्तमाना, सर्वमनोरथानामग्रमिवाधिरूढा, सर्वोत्सवानामतिभूमिमिवाधिशयाना, तत्कालोपजातया लज्जया किञ्चिदवनम्यमानवदनत्वादस्पृष्टकपोलोदरैः, ग्रथितैरिवोपर्य्युपरि पतनानुबन्धदर्शितमालाक्रमैः,  
अप्राप्तपक्ष्मसश्लेषतया उपजातप्रथिममयैरमलरानन्दबाष्पजलबिन्दुभिः स्रवद्भिरावेद्यमानप्रहर्षप्रसरा, तत्क्षणमचिन्तयम् - "दिष्ट्या तावदयमनङ्गोमामिव तमप्यनुबध्नाति, यत्सत्यमनेनमे सन्तापयताप्यंशेन दर्शितानुकूलता ।  
यदि च सत्यमेव तस्येदृशी दशा वर्त्तते, ततः किमिव नोपकृतमनेन, किंवा नोपपादितम्, को वानेनापरः, समानो बन्धुः ।  
कथं वा कपिञ्जलस्य स्वप्नेऽपि वितथा भारती प्रशान्ताकृतेरस्माद्वदनान्निष्क्रामति ।  
इत्थम्भूते किं मयापि प्रतिपत्तव्यम्? तस्य वा पुरः किमभिधातव्यम्?" इत्येवं विचारयन्त्यामेव प्रविश्य ससम्भ्रमा प्रतीहारी मामकथयत् - "भर्तृदारिके! त्वमसुस्थशरीरेति परिजनादुपलभ्य महादेवी प्राप्ता" इति ।  
तच्च श्रुत्वा कपिञ्जलो महाजनसम्मर्द्दभीरुः सत्वरमुत्थःय "राजपुत्रि! महानयमुपस्थितः कालातिपातः ।  
भगवांश्च भुवनत्रयचूडामणिरस्तमुपगच्छति दिवसकरः, तद्गच्छामि ।  
सर्वथाभिमतसुहृत्प्राणरक्षादक्षिणार्थमयमुपरचितोऽञ्जलिः, एष मे परमो विभवः" इत्यभिधाय प्रतिवचनकालमप्रतीक्ष्यैव पुरोयायिना अम्बायाः प्रविशता कनकवेत्रलताकरेण प्रतीहारीजनेन कञ्चुकिलोकेन गृहीत ताम्बूलकुसुमपटवासाङ्गरागेण चामरव्यग्रपाणिना कुब्जकिरातबधिरवामनवर्षवरविकलमूकानुगतेन परिजनेन सर्वतः संरुद्धे कथमप्यवाप्तनिर्गमः प्रययौ ।  
अम्बा तु मत्समीपमागत्य सुचिरं स्थित्वा स्वभवनमयासीत् ।  
तया तु तत्रागत्य कि कृत किमभिहितं किमाचेष्टितमिति शून्यहृदया सर्वं नालक्षयम् ।  
गतायाञ्च तस्याम्, अस्तमुपगते भगवतिहारीतहरितवाजिनि सरोजिनीजीवितेश्वरे चक्रवाकसुहृदि सवितरि, लोहितायमाने पश्चिमाशामुखे, हरितायमानेषु कमलवनेषु नीलायमाने पूर्वदिग्विभागे, पातालपङ्ककलुषेण महाप्रलयजलधिपयःपूरेणेव तिमिरेणावष्टभ्यमाने जीवलोके, किङ्कर्त्तव्यतामूढा तामेव तरलिकामपृच्छम् - "अयि तरलिके! कथं न पश्यसि दृढमाकुलं मे हृदयम्, अप्रतिपत्तिविह्वलानि चेन्द्रियाणि ।  
न स्वयमण्वपि कर्त्तव्यमलमस्मि ज्ञातुम्, उपदिशतु मे भवती यदत्र साम्प्रतम् ।  
अयमेवं त्वत्समक्षमेवाभिधाय गतः कपिञ्जलः ।  
यदि तावदितरकन्यकेव विहाय लज्जाम्, उत्सृज्य धैर्य्यम्, उन्मुच्य विनयम्, अचिन्तयित्वा जनापवादम्, अतिक्रम्य सदाचारम्, उल्लङ्घ्य शीलम्, अवगणय्य कुलम, अङ्गीकृत्यायशः, रागान्धवृत्तिः, अननुज्ञाता पित्रा, अननुमोदिता मात्रा, स्वयमुपगम्य ग्राहयामि पाणिम्, एवं गुरुजनातिक्रमादधर्म्मो महान् ।  
अथ धर्म्मानुरोधादितरपक्षावलम्बनद्वारेण मृत्युमङ्गीकरोमि, एवमपि प्रथमं तावत् स्वयमागतस्य प्रथमप्रणयिनस्तत्रभवतः कपिञ्जलस्य प्रणयप्रसरभङ्गः ।  
पुनरपरं यदि कदाचित्तस्य जनस्य मत्कृतादाशाभङ्गात् प्राणविपत्तिरुपजायते, तदपि मुनिजनवधजनितं महदेनो भवेत्" ।  
इत्येवमुच्चारयन्त्यामेव मयि, आसन्नचन्द्रोदयजन्मना विरलविरलेनालोकेन वसन्तवनराजिरिव कुसुमरजसा धूसरतां वासवी दिगयासीत् ।  
ततः शशिकेशरिकरनखरविदार्य्यमाण तमः करिकुम्भसम्भवेन मुक्ताफलक्षोदेनेव धवलतामुपनीयमानम्, उदयगिरिसिद्धसुन्दरीकुचच्युतेन चन्दनचूणराशिनेव पाण्डुरीक्रियमाणम्, चलितजलधिजलकल्लोलानिलोल्लासितेन वेलापुलिन सिकतोद्गमनेव पाण्डुतामापाद्यमानम् पश्चिमेतरदिन्दुधाम्ना दिगन्तरमदृश्यत ।  
शनैः शनैश्चन्द्रदर्शनान्मन्दमन्दस्मिताया दशनप्रभेव ज्योत्स्ना निष्पतन्ती निशाया मुखशोभामकरोत् ।  
तदनु रसातलादवनीमवदार्य्य उद्गच्छता शेषफणामण्डलेनेव रजनीकरबिम्बेन अराजत रजनी ।  
क्रमेण च सकलजीवलोकानन्दकेन कामिनीजनवल्लभेन किञ्चिदुन्मुक्तबालभावेन मकरध्वजबन्धुभूतेन समुपारूढरागेण सुरतोत्सवोपभोगैकयोग्येन अमृतमयेन यौवनेनेवारोहता शशिना रमणीयतामनीयत यामिनी ।  
अथ तं प्रत्यासन्नसमुद्रविद्रुमप्रभापाटलितमिव उदयगिरिसिंहकरतलाहतनिजहरिणशोणितशोणीकृतमिव रतिकलहकुपितरोहिणीचरणालक्तकरसलाञ्छितमिव अभिनवोदयरागलोहितं रजनीकरम्, उदितं विलोक्य अन्तर्ज्वलितमदनानलाप्यन्धकारितहृदया, तरलिकोत्सङ्गविधृतशरीरापि मन्मथहस्तवर्त्तिनी, चन्द्रगतनयनापि मृत्युमालोकयन्ती ।  
तत्क्षणमचिन्तयमेकत्र खलु मधुमासमलयमारुतप्रभृतयः समस्ताः, एकत्र चायं पापकारी चन्द्रहतको न शक्यते सोढुम् इदमतिदुर्विषाहमदनवेदनातुरञ्च मे हृदयम् अस्य चोद्गमनमिदं सदाहज्वरस्य अङ्गारवर्षः, शीतार्त्तस्य तुषारपातः, विषस्फोटमूर्च्छितस्य कृष्णसर्पदंशः" इत्येवं चिन्तयन्तीमेव चन्द्रोदयोपनीता कमलवनम्लानिनिद्रेव मूर्च्छा मां निमीलितलोचनामकार्षीत् ।  
अचिरेण च सम्भ्रान्ततरलिकोपनीताभिश्चन्दनचर्च्चाभिस्तालवृन्तानिलैश्चोपलब्धसञ्ज्ञा तामेवाकुलाकुलां मूर्त्तेनेवाधिष्ठितां विषादेन, मल्ललाटविधृतस्रवच्चन्द्रकान्तमणिशलाकाम्, अविच्छिनबाष्पजलधारान्धकारितमुखीं रुदतीं तरलिकामपश्यम् ।  
उन्मीलितलोचनाञ्च मां सा कृतपादप्रणामाचन्दनपङ्कार्द्रेण करयुगलेन बद्धाञ्जलिरवादीत्ऽभर्त्तृदारिके! किं लज्जया गुरुजनापेक्षया वा ।  
प्रसीद, प्रेषय माम्, आनयामि ते हृदयदयितं जनम्, उत्तिष्ठ स्वयं वा तत्र गम्यताम्, अतः परमसमर्थास्मि सोढमिमं प्रबलचन्द्रोदयविजृम्भमाणोत्कलिकाशतमुदधिमिव मकरचिह्नम्" इत्येवंवादिनीं तामहमवोचम्ऽउन्मत्ते! किं मन्मथेन ।  
नन्वयं सर्वविकल्पानपहरन्, सर्वोपायदर्शनान्युत्सारयन्, सर्वानन्तरायान् अन्तरयन्, सर्वशङ्कास्तिरस्कुर्वन्, लज्जामुन्मूलयन्, स्वयमभिगमनलाघवदोषमावृण्वन्, कालातिपातं परिहरन्, आगत एव मृत्योस्तस्यैव वा सकाशं नेता कुमुदबान्धवः ।  
तदुत्तिष्ठ यथाकथञ्चिदनुगमनेन जीविता सम्भावयामि हृदयदयितमायासकारिणं जनम्" इत्यभिदधाना मदनमूर्च्छास्वेदविह्वलैरङ्गैः क्वथञ्चिदवलम्ब्य तामेवोदतिष्ठम् ।  
उच्चलितायाश्च मे दुर्निमित्तनिवेदकमस्पन्दत दक्षिणं लोचनम् ।  
उपजातशङ्का चाचिन्तयम् - "इदमपरं किमप्युपक्षिप्तं दैवेन" इति ।  
अथ नातिदूरोद्गतेन त्रिभुवनप्रसादमहाप्रणालानुकारिणा सुधासलिलप्लवानिव वहता चन्दनरसनिर्झरनिकरानिव क्षरता अमृतसागरपूरानिवोद्गिरता श्वेतगङ्गाप्रवाहसहस्राणीव वमता चन्द्रमण्डलेन प्लाव्यमाने ज्योत्स्नया भुवनान्तराले, श्वेतद्वीपनिवासमिव सोमलोकदर्शनसुखमिवानुभवति, जने, महावराहदंष्ट्रामण्डलिभेन शशिना क्षीरसागरोदरादिवोद्ध्रियमाणे महीमण्डले, प्रतिभवनमङ्गनाजनेन विकचमुकुदगन्धैश्चन्दनोदकैरुपह्रियमाणेषु चन्द्रोदयार्घेषु, कामिनीप्रहितसुरतदूतीसहस्रमङ्कुलेषु राजमार्गेषु, नीलांशुकावगुण्ठनासु चन्द्रालोकभयचकितासु कमलवनलक्ष्मीष्विव नीलोत्पलप्रभापिहितासु इतस्ततः पलायमानास्वभिसारिकासु, प्रतिकुमुदमाबद्धमधुकरमण्डलासु प्रबुध्यमानासु भवनदीघिकाकुमुदिनीषु, स्फुटितकुमुदवनबहलधूलिधवलितोदरे निशानदीपुलिनायमाने अन्तरीक्षे, चन्द्रोदयानन्दनिर्भरे महोदधाविव रतिरसमय इव उत्सवमय इव विलासमय इव प्रीतिमय इव जीवलोके, शशिमणिप्रणालनिर्झरे प्रमोदमुखरमयूररवरम्ये प्रदोषसमये, गृहीतविविधकुसुमताम्बूलाङ्गरागपटवासचूर्णया तरलिकयानुगम्यमाना, तेनैव मूर्च्छानिहितेन किञ्चिदाश्यानचन्दनललाटिका लग्नधूसराकुलालकेन चन्दनरसचर्च्चाङ्गरागवेशेनार्द्रेण, तथैव च तया कण्ठस्थितयाक्षमालया श्रवणशिखरचुम्बिन्या च पारिजातमञ्जर्य्या, पद्मरागरत्नरश्मिनिर्म्मितेनेव रक्तांशुकेन कृतशिरोऽवगुण्ठना केनचिदात्मीयेनापि परिजनेनानुपलक्ष्यमाणा तस्मात् प्रासादशिखरादवातरम् ।  
अवतीर्य्य च पारिजातकुसुममञ्जरीपरिमलाकृष्टेन रिक्तीकृतोपवनेन कुमुदवनान्यपहाय धावता मधुकरजालेन नीलपटावगुण्ठनविभ्रममिव सम्पादयतानुबध्यमाना प्रमदवनपक्षद्वारेण निर्गत्य तत्समीपमुदचलम् ।  
प्रयान्ती च तरलिकाद्वितीयमपरिजनम् आत्मानमालोक्य अचिन्तयम्ऽप्रियतमाभिसरणप्रवृत्तस्य जनस्य किमिव कृत्यं बाह्येन परिजनेन ।  
नन्वेत एव परिजनलीलामुपदर्शयन्ति ।  
तथाहि, समारोपितशरासनासक्तसायकोऽनुसरति कुसुमायुधः, दूरप्रसारितकरः करमिव कर्षति शशी, प्रस्खलनभयात् पदे पदेऽवलम्बते रागः, लज्जां पृष्ठतः कृत्वा पुरः सहेन्द्रियैर्धावति हृदयम्, निश्चयमारोप्य नयत्युत्कण्ठा" इति ।  
प्रकाशञ्चाबदम् - "अयि तरलिके! अपि नाम मामिवायमिन्दुहतकस्तमपि करेण कचग्रहाकृष्टमभिगुखमानयेत्" इत्येवंवादिनीञ्च मामसौ विहस्याब्रवीत्ऽभर्त्तृदारिके ।  
मुग्धासि, किमस्य तेन जनेन ।  
अयमात्मनैव तावन्मदनातुर इव भर्त्तृदारिकायां तास्ताश्चेष्टाः करोति ।  
तथाहि, प्रतिबिम्बच्छलेन स्वेदसलिलकणिकाचितं चुम्बति कपोलयुगलम्, लावण्यवति पयोधरभारे निपतपि, प्रस्फुरितकरः स्पृशति रसनावलिमणीन्, निर्म्मलनखलग्नमूर्त्तिः पादयोः पतति ।  
किञ्चास्य मदनातुरस्येव वपुस्तापाच्छुष्कचन्दनानुलेपपाण्डुतां वहति, मृणालवलयधवलान् धत्ते, करान् प्रतिमाव्याजेन स्फटिकमणिकुट्टिमेषु निपतति, केतकीगर्भकेसर धूसरपादः कुमुदसरांस्यवगाहते, सलिलशीकरार्द्रान् शशिमणीन् करैरामृशति, द्वेष्टि विघटितचक्रवाकमिथुनानि कमलवनानि" ।  
एतैश्चान्यैश्च तत्कालोचितैरालापैस्तया सह तमुद्देशमभ्युपागमम् ।  
तत्र च मार्गलताकुसुमरजोधूसरं चरणयुगलं कैलासतटाच्चन्द्रोदयप्रस्रुतचन्द्रकान्तमणिप्रस्रवणे प्रक्षालयन्ती, यस्मिन् प्रदेशे स आस्ते तस्मिन्नेव चास्य सरसः पश्चिमे तटे पुरुषस्येव रुदितध्वनि विप्रकर्षान्नातिव्यक्तमुपालक्षायम् ।  
दक्षिणेक्षणस्फुरणेन च प्रथममेव मनस्याहितशङ्का, तेनसुतरामवदीणहृदयेव किमप्यनिष्टमन्तःकथयतेव विषाण्णेनान्तरात्मना "तरलिके! किमिदम्" इति सभयमभिदधाना वेपमानगात्रयष्टिस्तदभिमुखम् अतित्वरितमगच्छम् ।  
अथ निशीयप्रभावाद् दूरादेव विभाव्यमानस्वरमुन्मुक्तार्त्तनादम् - "हा हतोऽस्मि, हा दग्धोऽस्मि, हा वञ्चितोऽस्मि, हा किमिदमापतितम्, किवृत्तम्, उत्सन्नोऽस्मि, ।  
दुरात्मन्! मदनपिशाच! पाप! निर्घृण! किमिदमकृत्यमनुष्ठितम्? आः पापे! दुष्कृतकारिणि! दुर्विनीते! महाश्वेते! किमनेन तेऽपकृतम्? आः पाप! दुश्चरित! चन्द्र! चाण्डाल! कृतार्थोऽसि? इदानीमपगतदाक्षिण्य! दक्षिणानिलहतक! पूर्णास्ते मनोरथाः कृतं यत् कर्त्तव्यम्? वहेदानीं यथेष्टम्, हा भगवन्! श्वेतकेतो! पुत्रवत्सल न वेत्सि मुषितमात्मानम्, हा धर्म्म! निष्परिग्रहोऽसि, हा तपः! निराश्रयमसि, हा सरस्वति! विधवासि, हा सत्य! अनाथमसि, हा सुरलोक! शून्योऽसि; सखे! प्रतिपालय माम्, अहमपि भवन्तमनुयास्यामि, न शक्नोमि भवन्तं विना क्षणमप्यवस्थातुमेकाकी ।  
कथमपरिचित इवादृष्टपूर्व इवाद्य मामेकपदे उत्सृज्य प्रयासि, कुतस्तवेयमतिनिष्ठुरता, कथय त्वदृते क्व गच्छामि, कं याचे, क शरणमुपैमि ।  
अन्धोऽस्मि संवृत्तः, शून्या मे दिशो जाताः, निरर्थकं जीवितम्, अप्रयोजनं तपः, निःसुखाश्च लोकाः ।  
केन सह परिभ्रमामि, कमालपामि ।  
उत्तिष्ठ, देहि मे प्रतिवचनम्, क्व तन्ममोपरि सुहृत्प्रेम, क्व सा स्मितपूर्वाभिभाषिता चऽइत्येतानि चान्यानि च विलपन्तं कपिञ्जलमश्रौषम् ।  
तच्च श्रूत्वा पतितैरिव प्राणैर्दूरादेव  
मुक्तैकताराक्रन्दा सरस्तीरलतासक्तित्रुट्यमानांशुकोत्तरीया यथाशक्तित्वरितैरज्ञातसमविषमभूमिभागविन्यस्तैः पादप्रक्षेपैः प्रस्खलन्ती पदे पदे, केनाप्युत्क्षिप्य नीयमानेव तं प्रदेशं गत्वा, सरस्तीरसमीपवत्तिनि शिशिरशीकरासारस्राविणि शमिमणिशिलातले विरचितं कुमुदकुवलयकमलविविधवनकुसुमसुकुमार मृणालमयं कुसुमशरसायकमयमिव शयनमधिशयानम्, अतिनिष्पन्दतया मत्पदशब्दमिवाकर्णयन्तम्, अन्तःकोपशमितमदनसन्तापतया तत्क्षणलब्धसुखप्रसुप्तमिव, मनःक्षाभप्रायश्चित्तप्राणायामावस्थितमिव, अतिप्रस्फुरितप्रभेण "त्वत्कृते ममेयमवस्थेऽति कथयन्तमिवाधरेण, इन्दुद्वेषपरिवर्त्तितदेहतया पृष्ठभागनिपतितैर्मदनदहनविह्वलहृदयन्यस्तहस्तनखमयूखच्छलनच्छिद्रितमिव शशिकिरणैः, उच्छुष्कपाण्डुरया स्वविनाशोत्पन्नया मदनचन्द्रकलयेव चन्दनलेखिकया रचितललाटिकम्, "मत्तः प्रियतरः तवापरो जनो जातः" इति कुपितेनेव जीवितेन परित्यक्तम्, मन्मथव्यथया सहैतानसून् स्वयमिवोत्सृज्य निश्चेतनतासुखम् अनुभवन्तम्, अनङ्गयोगविद्यामिव ध्यायन्तम्, अपूर्वप्राणायाममिवाभ्यस्यन्तम्, उपपादितास्मदागमनेन प्रणयादिवापहृतप्राणपूर्णपात्रमनङ्गेन, रचितचन्दनललाटिकात्रिपुण्ड्रकम्, धृतसरसबिससूत्रयज्ञोपवीतम्, अंसावसक्तकदलीगर्भपत्रचारुचीरम, एकावलीविशालाक्षमालम्, अविरलामलकर्पूरक्षोदभस्मधवलम्, आबद्धमृणालवलयरक्षाप्रतिसरमनोहरम्, मनोभवव्रतवेशमास्थाय मत्समागममन्त्रमिव साधयन्तम्, अविरतरोदनाताम्रेण अश्रुक्षयात् आगतरुधिरेणेव मदनशरशल्यवेदना कूणितत्रिभागेण "कठिनहृदये! दर्शनमात्रकेणापि न पुनरनुगृहीतोऽयमनुगतो जनः" इति सप्रणयं मामुपलभमानमिव चक्षुषा, किञ्चिद्विवृताधरतया जीवितमपहर्त्तुंअन्तःप्रविष्टैरिवेन्दुकिरणैनिर्गच्छद्भिर्दशनांशुभिर्धवलितपुरोभागम्, मन्मथव्यथया विघटमानहृदयनिहितेन वामपाणिना "प्रसीद, प्राणैः समं प्राणसमे! न गन्तव्यम्" इति हृदयस्थितां मामिव धारयन्तम्, इतरेण च नखमयूखदन्तुरतया चन्दनमिव स्रवतोत्तानीकृतेन चन्द्रातपमिव निवारयन्तम्, अन्तिकस्थितेन च अचिरोद्गतजीवितमार्गेमिवोद्ग्रीवेण विलोकयता तपःसुहृदा कमण्डलुना समुपेतम्, कण्ठाभरणीकृतेन च मृणालवलयेन रजनीकरकिरणपाशेनेव संयम्य लोकान्तरमुपनीयमानम् कपिञ्जलेन मद्दर्शनात्, "अब्रह्मण्यम्" इत्यूर्ध्वहस्तेन द्विगुणीभूतबाष्पोद्गमेनाक्रोशता कण्ठे परिष्वक्तम्, तत्क्षणविगतजीवितं तमहं पापकारिणी मन्दभाग्या महाभागमद्राक्षम् ।  
उद्भूतमूर्च्छान्धकारा च पातालतलमिवावतीर्णा तदा क्वाहमगमम्, किमकरवम्, किं व्यलपम् इति सर्वमेव नाज्ञासिषम् ।  
असवश्च मे तस्मिन् क्षणे किमतिकठिनतया अस्य मूढहृदयस्य, किमनेकदुःखसहस्रसहिष्णुतया हतशरीरकस्य, किं विहिततया दीर्घशोकस्य, किं भाजनतया जन्मान्तरोपात्तस्य दुष्कृतस्य, किं दुःखदाननिपुणतया दग्धदैवस्य, किमेकान्तवामतया दुरात्मनो मन्मथहतकस्य, केन हेतुना नोद्गच्छन्ति स्म तदपि न ज्ञातवती केवलमतिचिराल्लब्धचेतना दुःखभागिनी वह्नाविव पतितमसह्यशोकदह्यमानमात्मानमवनौ विचेष्टमानमपश्यम् ।  
अश्रद्दधाना च असम्भावनीयं तत्तस्य मरणमात्मनश्च जीवितम्, उत्थाय "हा हा किमिदमुपनतम्" इति मुक्तार्त्तनादा "हा अम्ब! हा तात! हा सख्यः!" इति व्याहरन्ती, "हा नाथ! जीवितनिबन्धन! आचक्ष्व, क्व मामेकाकिनीमशरणामकरुण! विमुच्य यासि? ।  
पृच्छ तरलिकाम्, त्वत्कृते मया यानुभूतावस्था ।  
युगसहस्रायमाणः कृच्छ्रेण नीतो दिवसः ।  
प्रसीद, सकृदप्यालप, दर्शय भक्तवत्सलताम्,ईषदपि विलोकय, पूरय मे मनोरथम्, आर्त्तास्मि, भक्तास्मि, अनुरक्तास्मि, अनाथास्मि, बालास्मि, अगतिकास्मि, दुःखितास्मि, अनन्यशरणास्मि, मदनपरिभूतास्मि, किमिति न करोषि दयाम्? ।  
कथय, किमपराद्धम्, किंवानानुष्ठितं मया, कस्यां वा नाज्ञायामादृतम्, कस्मिन् वा त्वदनुकूले नाभिरतम्, येन कुपि तोऽसि ।  
दासीजनम् अकारणात् परित्यज्य व्रजन् न विभेषि कीलीनात्? ।  
अलीकानुरागप्रतारणकुशलया किंवा मया वामया पापया ।  
आः, अहमद्यापि प्राणिमि, हा हतास्मि मन्दभागिनी ।  
कथं मे न त्वम् न तातः, न विनयः, न बन्धुवर्गः, न परलोकः, धिङ् मां दुष्कृतकारिणीम्, यस्याः कृते तवेयमीदृशी दशा वर्त्तते ।  
नास्ति मत्सदृशी नृशंसहृदया, याहमेवंविधं भवन्तमुत्सृज्य गृहं गतवती ।  
कि मे गृहेण, किमम्बया, किंवा तातेन किं बन्धुभिः, किं परिजनेन ।  
हा कमुपयामि शरणम्? अथि दैव! दर्शय दयाम्, विज्ञापयामि त्वां देहि दयितदक्षिणाम ।  
भगवति! भवितव्ये कुरु कृपाम्, पाहि वनितामनाथाम् ।  
भगवत्यो वनदेवताः! प्रसीदत, प्रयच्छतास्य प्राणान् ।  
अम्ब! वसुन्धरे! सकललोकानुग्रहजननि! किमथ नानुकम्पसे! तात! कैलासेश! शरणागतास्मि ते दर्शय दयालुताम्" इत्येतानि चान्यानि च व्याक्रोशन्ती कियद्वा स्मरामि ग्रहगृहीतेव ।  
आविष्टेव उन्मत्तेव भूतोपहतेव व्यलपम् ।  
उपर्य्युपरि पतित नयनजलधारानिकरच्छलेन विलीयमानेव द्रवतामिव नीयमाना जलाकारेणात्मीक्रियमाणा, प्रलापाक्षरैरपि दशनमयूखशिखानुगततया साश्रुधारैरिव निष्पतद्भिः शिरोरुहैरप्यविरलविगलितकुसुमतया मुक्ताबाष्पजलबिन्दुभिरिवाभरणैरपि प्रसृतविमलमणिकिरणाश्रुतया प्ररुदितैरिवोपेता, तज्जीवितायेवात्ममरणाय स्पृहयन्ती, मृतस्यापि सर्वात्मना हृदयं प्रवेष्टुमिवेच्छन्ती, करतलेन कपोलयोराश्यानचन्दनश्वेतजटामूले च ललाटे निहितसरसबिसयोश्चांसयोर्मलयजरसलवलुलितकमलिनीपलाशावगुण्ठिते च हृदये परामृशन्ती, "पुण्डरीक! निष्ठुरोऽसि, एवमप्यार्त्तां न गणयसि माम्" इत्युपालभमाना मुहुर्मुहुरेनमन्वनयम्, मुहुर्मुहुः पर्यचुम्बं मुहुर्मुहुः कण्ठे गृहीत्वा व्याक्रोशम्" ।  
आः पापे! त्वयापि मत्प्रत्यागमनकालं यावदस्यासवो न रक्षिताः" इति तामेकावलीमगर्हयम्" ।  
अयि भगवन्! प्रसीद, प्रत्युज्जीवयैनम्" इति मुहुर्मुहुः कपिञ्जलस्य पादयोरपतम् ।  
मुहुर्मुहुश्च तरलिकां कण्ठे गृहीत्वा प्रारुदम् ।  
अद्यापि चिन्तयन्ती न जानामि तस्मिन् काले कुतस्तान्यचिन्तितान्यशिक्षितान्यनुपदिष्टान्यदृष्टपूर्वाणि मे हतपुण्यायाः कृपणानि चाटुसहस्राणि प्रादुरभवन् ।  
कुतस्ते संलापाः, कुतस्तान्यतिकरुणानि वैक्लव्यरुदितानि, अन्य एव स प्रकारः ।  
प्रलयोर्म्मय इवोदतिष्ठन्नन्तर्बाष्पवेगानाम्, जलयन्त्राणीवामुच्यन्ताश्रुप्रवाहाणाम्, प्ररोहा इव निरगच्छन् प्रलापानाम् ।  
शिखरशतानीवावर्द्धन्त दुःखानाम्, प्रसूतय इवोदपद्यन्त मूर्च्छानाम् ।  
इत्येवमात्मात्मवृत्तान्तमावेदयन्त्या एवतस्याः समतिक्रान्तं कथमप्यतिकष्टमवस्थान्तरमनुभवन्त्या इव चेतनां जहार मूर्च्छा ।  
वेगान्निष्पतन्तीञ्च शिलातले तां ससम्भ्रमं प्रसारितपरिजन इव जातपीडश्चन्द्रापीडो विधृतवान् ।  
अश्रुतजलार्द्रेण च तदीयेनैवोत्तरीयवल्कलप्रान्तेन शनैः शनैर्वीजयन् सञ्ज्ञां ग्राहितवान् ।  
उपजातकारुण्यश्च बाष्पसलिलोत्पीडेन प्रक्षाल्यमानकपोलयुगलः लब्धचेतनामवादीत् - "भगवति! मया पापेन तवायं पुनरभिनवतामुपनीतः शोकः, येनेदृशीं दशामुपनीतासि ।  
तदलमनया कथया, संह्रियतामियम्, अहमप्यसर्थः श्रोतुम् ।  
अतिक्रान्तान्यपि हि सङ्कीर्त्त्यमानानि अनुभवसमां वेदनामुपजनयन्ति सुहृज्जनस्य दुःखानि ।  
तन्नार्हसि कथमपि विधृतानिमानसुलभानसून् पुनः पुनः स्मरणशाकानलेन्धनतामुपनेतुं" इति ।  
एवमुक्ता दीर्घमुष्णञ्च निश्वस्य बाष्पायमानलोचना सनिर्वेदमवादीत् - "राजपुत्र! या तस्यामतिदारुणायां हतनिशायामेभिरतिनृशंसैरसुभिर्न परित्यक्ता, सेदानीं परित्यज्यत इति दूरापेतम् ।  
नूनमपुण्योपहतायाः पापाया मम भगवानन्तकोऽपि परिहरति दर्शनम् ।  
कुतश्च मे कठिनहृदयायाः शोकः, सर्वमिदमलीकमस्य दुरात्मनः शठहृदयस्य, सर्वथाहमनेन त्यक्तत्रपेण निरपत्रपाणामग्रेसरीकृता ।  
यथा चाधिगतमदनवेदनया वज्रमय्येवेदमनुभूतम्, तस्याः का गण्णना कथनं प्रति? कि वा परमतः ।  
कष्टतरमाख्येयमन्यद्भविष्यति, यन्न शक्यते श्रोतुमाख्यातुं वा ।  
केवलमस्य वज्रपातस्यानन्तरमाश्चर्य्यं यदभूत्तदावेदयामि, आत्मनश्च प्राणधारणकारणलव इव अव्यक्तो यः समुत्पन्नः, तञ्च कथयामि ।  
यया दुराशामृगतृष्णिकया गृहीताहमिदमुपरतकल्पं परकीयमिव भारभूतमप्रयोजनमकृतज्ञञ्च हतशरीरं वहामि तदलं श्रूयताम्" ।  
ततश्च तथाभूते तस्मिन्नवस्थान्तरे मरणैकनिश्चया बहु विलप्य तरलिकामब्रवम् - "अयि उत्तिष्ठ निष्ठरहृदये! कियद्रोदिषि? काष्ठान्याहृत्य विरचय चिताम्, अनुसरामि जीवितेश्वरं" इति ।  
अत्रान्तरे झटिति चन्द्रमण्डलविनिर्गतः गगनादवतीर्य्य केयूरकोटिलग्नममृतफेनपिण्डपाण्डुरं पवनतरलमंशुकोत्तरीयमाकर्षन्, उभयकर्णान्दोलितकुण्डलमणिप्रभारक्तगण्डस्थलः, स्थूलमुक्ताफलतया तारागणमिव ग्रथितम् अतितारं हारम् उरसा दधानः, धवलदुकूलपल्लवकल्पितोष्णीषग्रन्थिः, अलिकुलनीलकुटिलकुन्तलनिकरविकटमौलिः, उत्फुल्लकुमुदकर्णपूरः, कामिनीकुचकुङ्कुमपत्रलतालाञ्छितांसदेशः, कुमुदधवल देहः, महाप्रमाणः, पुरुषो महापुरुषलक्षणोपेतो दिव्याकृतिः, स्वच्छवारिधवलेन देहप्रभावितानेन क्षालयन्निव दिगन्तराणि, आमोदिना च शरीरतः क्षरता शिशिरेण शीटज्वरमिव जनयता अमृतशीकरनिकरवर्षेण तुषारपटलेनेवानुलिम्पन्, गोशीर्षचन्दनरसच्छटाभिरिवासिञ्चन्, ऐरावतकरपीवराभ्यां बाहुभ्यां मृणालधवलाङ्गुलिभ्यामतिशीतलस्पर्शाभ्यां तमुपरतमुत्क्षिपन्, दुन्दुभिनादगम्भीरेण स्वरेण "वत्से, महाश्बेते! न परित्याज्याः त्वया प्राणाः, पुनरपि तवानेन सह भविष्यति समागमः" इत्येवमादृतः पितेवाभिधाय सहैवानेन गगनतलमुदपतत् ।  
अहन्तु तेन व्यतिकरेण सभया सविस्मया सकौतुका चोन्मुखी किमिदमिति कपिञ्जलमपृच्छम् ।  
असौ तु ससम्भ्रममदत्त्वैवोत्तरमुदतिष्ठत् - "दुरात्मन्! क्व मे वयस्यमपहृत्य गच्छसि" इत्यभिधायान्मुखः सञ्जातकोपो बध्नन् सवेगम् उत्तरीयवल्कलेन परिकरम्, उत्पतन्तं तमेवानुसरन्नन्तरिक्षमुदगात् ।  
पश्यन्त्या एव च मे सर्व एव ते तारागणमध्यम् अविशन् ।  
मम तु तेन द्वितीयेनेव प्रियतममरणेन कपिञ्जलगमनेन द्विगुणीकृतशोकायाः सुतरामदीर्य्यत हृदयम् ।  
किङ्कर्त्तव्यतामूढा च तरलिकामब्रवम् - "अयि! जानासि? कथय किमेतदिऽति ।  
सा तु तदवलोक्य स्त्रीस्वभावकातरतया तस्मिन् क्षणे शोकाभिभाविना भयेनाभिभूता वेपमानाङ्गयष्टिर्मम मरणशङ्कया च वराकी विषण्णहृदया सकरुणमवादीत् - भर्तृदारिके! न जानामि पापकारिणी, किन्तु महदिदमाश्चर्य्यम्, अमानुषाकृतिरेष पुरुषः, समाश्वासिता चनेन गच्छता सानुकम्पं पित्रेव भर्तृदारिका ।  
प्रायेण चैवंविधा दिव्याः स्वप्नेऽप्यविसंवादिन्यो भवन्त्या कृतयः किमुत साक्षात् ।  
न चाल्पमपि, विचारयन्ती कारणमस्य मिथ्याभिधाने पश्यामि, अतो युत्कं विचार्य्यात्मानमस्मात् प्राणपरित्यागव्यवसायान्निवर्त्तयितुम्, अतिमहत् खल्विद माश्वासस्थानमस्यामवस्थायाम् ।  
अपि च तमनुसरन् गत एव कपिञ्जलः, तस्माच्च कुतोऽयम्, को वायम्, किमर्थञ्च अनेनायमपगतासुरुत्क्षिप्य नीतः, क्व  
वा नीतः कस्माच्चासम्भावनीयेनामुना पुनः समागमाशाप्रदानेन भर्त्तृदारिका समाश्वासिता" इति सर्वमुपलभ्य जीवितं वा मरणं वा समाचरिष्यसि ।  
अदुर्लभं हि मरणमध्यवसितम्, पश्चादप्येतद्भविष्यति ।  
न च जीवन् कपिञ्जलो भर्त्तृ दारिकामदृष्ट्वा स्थास्यति, तेन तत्प्रत्यागमनकालावधयोऽपि तावद्ध्रियन्ताममी प्राणा" इत्यभिदधाना पादयोर्मेन्यपतत् ।  
अहन्तु सकललोकदुर्लङ्घ्यतया जीविततृष्णायाः, क्षुद्रतया च स्त्रीस्वमावस्य, तया च तद्वचनोपनीतया दुराशामृगतृष्णिकया, कपिञ्जलस्य प्रत्यागमनकाङ्क्षया च, तस्मिन् काले तदेव युक्तं मन्यमाना नोत्सृष्टावती जिवितम् ।  
आशया हि किमिव न क्रियते ।  
ताञ्च पापकारिणी कालरात्रिप्रतिमां वर्षसहस्रायमाणां यातनामयीमिव दुःखमयीमिव नरकमयीमिव अग्निमयीमिव उत्सन्ननिद्रा तथैव क्षितितले विचेष्टमाना रेणुकणधूसरैरश्रूजलार्द्रकपोलसन्दानितैर्विमुक्तव्याकुलैः शिरारुहैरुपरुद्धमुखी निर्द्दयाक्रन्दजर्जरस्वरक्षयक्षामेण कण्ठेन तस्मिन्नेव सरस्तीरे तरलिकाद्वितीयाक्षणं क्षपितवती ।  
प्रत्यूषसि तूत्थाय तस्मिन्नेव सरसि स्नात्वा, कृतनिश्चया, तत्प्रीत्या तमेव कमण्डलुमादाय तान्येव च वल्कलानि तामेवाक्षमालां गृहीत्वा, बुद्ध्वा निःसारतां संसारस्य, ज्ञात्वा च मन्दपुण्यतामात्मनः, निरूप्य चाप्रतीकारदारुणतां व्यसनोपनिपातानाम्, आकलय्य दुनिवारतां शोकस्य, दृष्ट्वा च निष्ठुरतां दैवस्य, चिन्तयित्वा चातिबहुलदुःखतां स्नेहस्य भावयित्वाचानित्यतां सर्वभावानाम्, अवधार्य्य चाकाण्डभङ्गुरतां सर्वसुखानाम्, अविगणय्य तातमम्बाञ्च, परित्यज्य सह परिजनेन सकलबन्धुवर्गम्, निवर्त्य विषयसुखेभ्यो मनः, सयम्येन्द्रियाणि, गृहीतब्रह्मचर्य्या देवं त्रैलोक्यनाथमनाथशरणम् इमं शरणाथिनी स्थाणुमाश्रिता ।  
अपरेद्यश्च कुतोऽपि समुपलब्धवृत्तान्तस्तातः सहाम्बया सह बन्धुवर्गेणागत्य सुचिरं कृताक्रन्दस्तैस्तैरुपायैः, अभ्यर्थनाभिश्च बह्वीभिः, उपदेशैश्चानेकप्रकारैः, सान्त्वनैश्च नानाविधैः, गृहगमनाय मे महान्तं यत्नमकरोत् ।  
यदा च नेयमस्माद्व्यवसायात् कथञ्चिदपि शक्यते व्यावर्त्तयितुमिति निश्चयमधिगतवान्, तदा निराशोऽपि दुस्त्यजतया दुहितृस्नेहस्य, पुनः पुनर्मया विसृज्यमानोऽपि बहून् दिवसान् स्थित्वा, सषोक एवान्तर्दह्यमानहृदयो गृहानयासीत् ।  
गते च ताते ततः प्रभृति तस्य जनस्याश्रुमोक्षमात्रेण कृतज्ञतां दर्शयन्ती, तदनुरागकृशमिदमपुण्यबहुलमस्तमितलज्जममङ्गलभूतमनेकक्लेशायाससहस्रनिवासं दग्धशरीरकं बहुविधैर्नियमशतैः शोषयन्ती, वन्यैश्च फल मूलवारिभिर्वर्त्तमाना, जपव्याजेन तद्गुणगणानिव गणयन्ती, त्रिसन्ध्यमत्र सरसि स्नानमुपस्पृशन्ती, प्रतिदिनमर्चयन्ती देवं त्र्यम्बकम्, अस्यामेव गुहायां तरलिकया सह दीर्घं शोकमिममनुभवन्ती सुचिरं न्यवसम् ।  
साहमेवंविधा पापकारिणी निर्लक्षणा निर्लज्जा क्ररा च निःस्नेहा च नृशंसा च गर्हणीया निष्प्रयोजनोत्पन्ना निष्फलजीविता निर्नाथा निरवलम्बना निःसुखा च ।  
किं मया दृष्टया पृष्टया वा कृतब्राह्मणवधमहापातकया करोति महाभागः इत्युक्त्वा पाण्डुना वल्कलोपान्तेन शशिनमिव शरन्मेघशकलेनाच्छाद्य वदनं दुर्निवारबाष्पवेगमपारयन्ती निवारयितुमुन्मुक्तकण्ठमतिचिरमुच्चैः साऽरोदीत् ।  
चन्द्रापीडस्तु प्रथममेव तस्या रूपेण विनयेन दाक्षिण्येन च मधुरालापतया च निःसङ्गतया चातितपस्वितया च प्रशान्तत्वेन च निरभिमानतया च महानुभावत्वेन च शुचितया चोपरूढगौरवोऽभूत्" तदानीन्तु तेनापरेण दर्शितसद्भावेन स्ववृत्तान्तकथनेन तया च कृतज्ञतया हृतहृदयः सुतरामा रोपितप्रीतिरभवत् ।  
आर्दीकृतहृदयश्च शनैः शनैः रेनामभाषत - "भगवति! क्लेशभीरुरकृतज्ञः सुखासङ्गलुब्धो लोकः स्नेहसदृशं कर्म्मानुष्ठातुमशक्तो निष्फलेनाश्रुपातमात्रेण स्नेहमुपदर्शयन् रोदिति ।  
त्वया तु कर्म्मणैव सर्वमा चरन्त्या किमिव न प्रेमोचितमाचेष्टितम्, येन रोदिषि ।  
तदर्थमाजन्मनः प्रभृति समुपचितपरिचयः प्रेयानप्यसंस्तुत इव परित्यक्तो बान्धवजनः सन्निहिता अपि तृणावज्ञायावधारिता विषयाः, मुक्तनि आतिशयितसुनासीरसमृद्धीन्यैश्वर्य्यसुखानि, मृणालिनीवार्तितनीयस्यापि नितरां तनिमानमनुचित्तैः सङ्क्लेशैरुपनीता तनुः, गृहीतं ब्रह्मचर्य्यम्, आयोजितस्तपसि महत्यात्मा, वनिताजनदुष्करमप्यङ्गीकृतम् अरण्यावस्थानम् ।  
अपि च, अनायासेनैवात्मा दुःखामिभूतैः परित्यज्यते, महीयसा तु यत्नेन गरीयसि क्लेशे निक्षिप्यते केवलम् ।  
यदेतदनुमरणं नामतदतिनिष्फलम्, अविद्वज्जनाचरित एष मार्गः, मोहविलसितमेतत्, अज्ञातपद्धतिरियम्, रभसाचरितमिदम्, क्षुद्रदृष्टिरेषा, अतिप्रमादोऽयम्, मौर्ख्यस्खलितमिदम्, यदुपरते पितरि भ्रातरि सुहृदि भर्त्तरि वा प्राणाः परित्यज्यन्ते, स्वयञ्चेन्न जहति न परित्याज्याः ।  
अत्र हिविचार्य्यमाणे स्वार्थ एव प्राणपरित्यागोऽयम्, असह्यशोकवेदनाप्रतीकारत्वादात्मनः ।  
उपरतस्य तु न कमपि गुणमावहति ।  
न तावत्तस्यायं प्रत्युज्जीवनोपायः, न धर्म्मोपचयकारणम्, न शुभलोकोपार्जनहेतुः, न निरयपातप्रतीकारः, न दर्शनोपायः, न परस्परसमागमनिमित्तम् ।  
अन्यामेव स्वकर्म्मफलपरिपाकोपचितामसाववशः नीयते भूमिम्, असावप्यात्मघातिनः केवलमेनसा संयुज्यते ।  
जीवंस्तु जलाञ्जलिदानादिना बहूपकरोत्युपरतस्यात्मनश्च, मृतस्तु नोभयस्यापि ।  
स्मर तावत् प्रियामेकपत्नीं रतिं भगवति भर्त्तरि मकरकेतौ सकलाबलाजनहृदयहारिणि हरनयनहुतभुजा दग्धेऽप्यविरहितामसुभिः ।  
पृथाञ्च वार्ष्णेयीं शूरसेनसुतामभिरूपे सावज्ञविजितसकलराजकमौलिकुसुमवासितपादपीठे पत्यावखिल भवनबलिभागभुजि पाण्डौ किमिन्दममुनि शापानलेन्धनतामुपगते "प्यपरित्यक्तजीविताम् ।  
उत्तराञ्च विराटदुहितरं बालां बालशशिनीव नयनानन्दहेतौ विनयवति विक्रान्ते च पञ्चत्वमभिमन्यावुपगतेऽपि धृतदेहाम् ।  
दुःशलाञ्च धृतराष्ट्रदुहितरं भ्रातृशतोत्सङ्गलालितामतिमनोहरे हरवरप्रदानवद्धितमहिम्नि सिन्धुराजे जयद्रथे अर्जुनेन लोकान्तरमुपनीतेऽप्यकृतप्राणपरित्यागाम् ।  
अन्याश्च रक्षःसुरासुरमुनिमनुजसिद्धगन्धर्वकन्यका भर्तृरहिताः श्रूयन्ते सहस्रशो विधृतजीविताः ।  
प्रोन्मुच्येतापि जीवितं सन्दिग्धोऽप्यस्य समागमो यदि स्यात् ।  
भगवत्या तु ततः पुनः स्वयमेव समागमसरस्वती समाकणिता, अनुभवे च को विकल्पः ।  
कथञ्च तादृशानामप्राकृताकृतीनां महात्मनामवितथगिरां गरीयसापि कारणेन गिरि वैतथ्यमास्पदं कुर्य्यात् ।  
उपरतेन च सह जीवन्त्याः कीदृशी समागतिः, अतो निःसंशयमसावुपजातकारुण्यो महात्मा पुनः प्रत्युज्जीवनार्थमेवैनमुत्क्षिप्य सुरलोकं नीतवान् ।  
अचिन्त्यो हि महात्मनां प्रभावः, बहुप्रकाराश्च संसारवृत्तयः, चित्रञ्च दैवम्, आश्चर्यातिशययुक्ताश्च तपःसिद्धयः, अनेकविधाश्च कर्म्मणां शक्तयः ।  
अपि च सनिपुणमपि विमृशद्भिः किमिवान्यत्तदपहरणे कारणमाशङ्क्येत जीवितप्रदानादृते ।  
न चासम्भाव्यमिदमवगन्तव्यं भगवत्या, चिरप्रवृत्त एष पन्थाः ।  
तथाहि, विश्वावसुना गन्धर्वराजेन मेनकायामुत्पन्नां प्रमद्वरां नाम कन्यकामाशीविषविलुप्तजीवितां स्थूलकेशाश्रमे भार्गवस्य च्यवनस्य नप्ता प्रमतितनयो मुनिकुमारको रुरुर्नाम स्वायुषोऽर्द्धेन योजितवान् ।  
अर्जुनञ्चाश्वमेधतुरगानुसारिणम् आत्मजेन बभ्रुवाहननाम्ना समरशिरसि शरापहृतप्राणम्, उलूपी नाम नागकन्यका सोच्छ्वासमकरोत् ।  
अभिमन्युतनयञ्च परीक्षितम् अश्वत्थामास्त्रपावकपरिप्लुष्टम्, उदरादुपरतमेव विनिर्गतम्, उत्तराप्रलापोपजनितकृपो भगवान् वासुदेवो दुर्लभानसून् प्रापितवान्, उज्जयिन्याञ्च सान्दीपनिद्विजतनयमन्तकपुरादपहृत्य त्रिभुवनवन्दितचरणः स एवानीतवान् ।  
अत्रापि कथञ्चिदेवमेव भविष्यति ।  
तथापि किं क्रियते, क उपालभ्यते ।  
प्रभवति हि भगवान् विधिः, बलवती च नियतिः, आत्मेच्छया न शक्यमुच्छ्वसितुमपि, अतिपिशुनानि चास्यैकान्तनिष्टुरस्य दैवहतकस्य विलसितानि न क्षमन्ते दीर्धकालमव्याजरमणीयं प्रेम ।  
प्रायेण च निसर्गत एवानायतस्वभावभङ्गुराणिसुखानि, आयतस्वभावानि च दुःखानि ।  
तथाहि कथमप्येकस्मिन् जन्मनि समागमः, जन्मान्तरसहस्राणि च विरहः, प्राणिनाम् ।  
अतो नार्हस्यनिन्द्यमात्मानं निन्दितुम्, आपतन्ति हि संसारपथमतिगहनमवतीर्णानामेते वृत्तान्ताः, धीरा हि तरन्त्यापदम्" इत्येवंविधैरन्यैश्च मृदुभिरुपसान्त्वनैः संस्थाप्य तां पुनरपि निर्झरजलेनाञ्जलिपुटोपनीतेनानिच्छन्तीमपि बलात् प्रक्षालितमुखीमकारयत् ।  
अत्रान्तरे च श्रुतमहाश्वेतावृत्तान्तोपजातशोक इव समुत्सृष्टदिवसव्यापारो रविरपि भगवानधोमुखतामयासीत् अथ क्षीणे दिवसे, परिणतप्रियङ्गुमञ्जरीरजोनिभेन पिञ्जरिम्णारज्यमाने विलम्बिनि व्रध्नमण्डले, अविरलकुसुम्भकुसुमरसरक्तदुकूतकोमलेन चास्तातपेन मुच्यमानेषु दिङ्मुखेषु, चकोरनयनतारकाकान्तिना च पिङ्गलिम्ना विलिप्यमाने तिरोहितनीलिम्नि व्योम्नि, काकिलविलोचनच्छविबभ्रूणि चारुणयति साध्ये भुवनमर्च्चिषि, यथाप्रधानमुन्मिषत्सु ग्रहग्रामेषु, वनमहिषमलीमसवपुषि च लोचनमुषि मुषिततारकापथप्रथिम्नि कालिमानमातन्वति शर्वरे तमसि, अतनुतिमिरतिरोहितहरितभासु गहनतां यान्तीषु तरुराजिषु, रजनिजलबिन्दुजालजनितजडिम्नि बहलवनकुसुमपरिमलानुमितगमने चलितलताविटपगहने प्रवृत्ते च पवने, निद्रानिभृतपतत्त्रिणि त्रियामामुखे, महाश्वेता मन्दं मन्दमुत्थाय भगवतीमुपास्य पश्चिमां सन्ध्याम्, कमण्डलुजलेन प्रक्षालितचरणा वल्कलशयनीये सखेदमुष्णञ्च निःश्चस्य निषासाद ।  
चन्द्रापीडोऽप्युत्थाय सकुसुमं प्रस्रवणजलाञ्जलिमवकीर्य्य कृतसन्ध्याप्रणामस्तस्मिन्, द्वितीये शिलातले मृदुभिर्लतापल्लवैः शय्यामकल्पयत् ।  
उपविष्टश्च तस्यां पुनःपुनः तमेव मनसा महाश्वेतावृत्तान्तमन्वभावयत् ।  
आसीच्चास्य मनसि - "एवं नामायम् अप्रतीकारदारुणो दुर्विषहवेगः कष्टः कुसुमायुधः, यदनेनाभिभूता महान्तोऽप्येवमनपेक्षितकालक्रमाः समुत्सारितधैर्य्याः सद्यो जीवितं जहति सर्वथा नमो भगवते त्रिभुवनाभ्यच्चितशासनाय मकरकेतनायेऽति ।  
(समाप्तो महाश्वेतावृत्तान्तः) पुनः पप्रच्छ चैनाम् - "भगवति! सा तव परिचारिका वनवासव्यसनमित्रं दुःखसब्रह्मचारिणी तरलिका क्व गता" इति ।  
अथ साऽकथयत् - "महाभाग! यत्तन्मया कथितममृतसम्भवमप्सरसां कुलम्, तस्मान्मदिरेति नाम्ना मदिरायतेक्षणा कन्यकाभूत् ।  
तस्याश्चासौ सकलगन्धर्वकुलमुकुटकुडमलपीठप्रतिष्ठितचरणो देवश्चित्ररथः पाणिमग्रहीत् ।  
अपरिमितगुणाकृष्टहृदयश्चान्यवनितादुर्लभेन अधःकृताशेषान्तःपुरेण हेमपट्टलाञ्छनेन छत्रवेत्रचामरचिह्रेन महादेवीशब्देन परं प्रीतः प्रसादमकरोत् ।  
अन्योन्यप्रेमसंवर्द्धनपरयोश्च तयोर्यौवनसुखानि सेवमानयोः बालेनाश्चर्य्यभूतमेकजीवितमिव पित्रोः, अथवा सर्वस्यैव गन्धर्वकुलस्य वा जीवलोकस्य, दुहितृरत्नमुदपादि कादम्बरीति नाम्ना ।  
सा च मे जन्मतः प्रभृत्येकासनशयनपानाशना परं प्रेमस्थानमखिलविश्रम्भधाम द्वितीयमिव हृदयं बालमित्रम् ।  
एकत्र तया मया च नृत्यगीतादिकलासु कृताः परिचयाः, शिशुजनोचिताभिश्च  
क्रीडाभिरनियन्त्रणनिर्भरमपनीतो बालभावः ।  
सा चामुनैव मदीयेन हतवृत्तान्तेन समुपजातशोका निश्चयमकार्षीत् - "नाहं कथञ्चिदपि, सशोकायां महाश्वेतायामात्मनः पाणिं ग्राहयिष्यामि" इति ।  
सखीजनस्य पुरतः सशपथमभिहितवती च - "यदि कथमपि मामनिच्छन्तीमपि बलात्तातः कदाचित् कस्मैचिद्दातुमिच्छति, तदाहमनशनेन वा हुताशनेन वा रज्ज्वा वा विषेण वा नियतमात्मानमुत्स्रक्ष्यामि" इति ।  
सर्वञ्च तदात्मदुहितुः कृतनिश्चयं निश्चलभाषितं कर्णपरम्परया परिजनसकाशाद्गन्धर्वराजश्चित्ररथः स्वयमशृणोत् ।  
गच्छति काले समुपारूढनिर्भरयौवनामालोक्य सुता बलवदुपतापपरवशः क्षणमपि न धृतिमलभत ।  
एकापत्यतया चातिप्रियतया च न शक्तः किचिञ्दपि तामभिधातुम् ।  
अपश्यंश्चान्यदुपायान्तरम्, इदमत्र प्राप्तकालमिति मत्वा, तया महादेव्या मदिरया सहावधार्य्य क्षीरोदनामानङ्कञ्चुकिनं "वत्से! महाश्वेते! त्वद्व्यतिकरेणैव दग्धहृदयानामिदमपरमस्माकमुपस्थितम्, इदानीन्तु कादम्बरीमनुनेतं त्वं शरणम्" इति सन्दिश्य मत्समीपमद्यैव प्रत्यूषासि प्रेषितवान् ।  
ततो मया गुरुवचनगौरवेण सखीप्रेम्णा च क्षिरोदेन सार्द्धं सा तरलिका - "सखि! कादम्बरि! किं दुःखितमपि जनमतितरां दुःखयसि ।  
जीवन्तीमिच्छसि चेन्मां तत्कुरु गुरुवचनमवितथम्" इति सन्दिश्य विसर्जिता ।  
नातिचिरं गतायाञ्च तस्यामनन्तरमेवेमां भूमिमनुप्राप्तो महाभागः" इत्यभिधाय तूष्णीमभवत् ।  
अत्रान्तरे लाञ्छनच्छलेन विडम्बयन्निव शोकानलदग्धमध्यं महाश्वेताहृदयम्, उद्वहन्निव मुनिकुमारवधमहापातकम्, दर्शयन्निव चिरकाललग्नं दक्षशापानलदाहचिह्नम्, अविरलभस्माङ्गरागधवलः कृष्णमृगाजिनप्रावृतार्द्धो वामस्तन इवाम्बिकायाः, धूर्जटिजटामण्डलचूदामणिर्भगवानुदगात्तारकाराजः ।  
क्रमेण चोद्गते गगनमहापयोधिपुलिने सप्तलोकनिद्रामङ्गलकलसे कुमुदबान्धवे विघटितकुमुदवने धवलितदशदिशि शङ्खश्वेते श्वेतातपत्रायमाणे मानिनीमानशत्रौ शुचिशोचिषि शशाङ्कमण्डले, शशिकरकलापकलितासु व्रजन्तीषु क्रशिमानमौडवीषु प्रभासु, प्रस्रवत्सु, च कैलासशशिमणिशिलानां सर्वतः स्रोतःस्राविषु प्रस्रवणेषु मृणालकन्दलिनि चावस्कन्दपतितचन्द्रकर इव विलुप्तकमलवनशोभे भात्यच्छोदसरःपयसि, समुपोढमोहनिद्रे च द्राघीयोवीचिविचलितवपुषि विरुवति विरहिणि चक्रवाकचक्रवाले, निर्वृत्ते च चन्द्रोदये विद्रते हर्षनयन जलकणनीहारिणि वियद्विहारिणि मनोहारिणि विद्याधराभिसारिकाजने, चन्द्रापीडः सुप्तामालोक्य महाश्वेतां पल्लवशयने शनैः शनैः समुपाविशत् ।  
अस्यां वेलायां किं नु खलु मामन्तरेण चिन्तयति वैशम्पायनः, किं वा वराकी पत्रलेखा, कि वा राजपुत्रलोकः, इति चिन्तयन्नेव ययौ ।  
अथ क्षीणायां क्षपायामुषसि सन्ध्यामुपास्य शिलातलोपविष्टायां पवित्राण्यघमर्षणानि जपन्त्यां महाश्वेतायाम्, निवत्तितप्राभातिकविधौ चन्द्रापीडे, तरलिका षोडशवषवयसा, सावष्टम्भाकृतिना, मदखेदालसगजराजगमनगुरूणि पदानि निक्षिपता, पर्य्युषितचन्दनाङ्गरागधूसरोरुदण्डद्वयेन, कुङ्कुमरागपिञ्जरारुणेन, चामीकरशृङ्खलाकलापनिबिडनियमितं कक्षाबन्धातिरिक्तं प्रेङ्खत्पल्लवमधरवास एव केवलं वसानेन, निरुदरतया विभक्तमध्येन, विपुलवक्षसा, दीर्घानुवृत्तपीनबाहुना, वामप्रकोष्ठदोलायमानमाणिक्यवलयेन, कर्णाभरणमणेर्विप्रकीर्यमाणमधोमुखकिरणेन्द्रायुधजालं वर्णांशुकोत्तरीयमिवैकस्कन्धक्षिप्तमुद्वहता, चूतपल्लवकोमलमनवरतताम्बूलबद्धरागान्धकारमधरं दधता, कर्णान्तायतस्य स्वभावधवलस्य धवलिम्ना लोचनयुगलस्य धवलयतेव दिगन्तराणि कुमुदवनानीव वर्षता पुण्डरीकमयमिव दिवसं कुर्वता, कनकपट्टपृथुललाटेन, अलिकुलनीलसरलशिरसिजेन, अग्राम्याकृतिना, राजकुलसम्पर्कचतुरेण, गन्धर्वदारकेण केयूरकनाम्नानुगम्यमाना प्रत्यूषस्येव प्रादुरासीत् ।  
आगत्य च कोऽयमित्युपजातकुतूहला चन्द्रापीडं सुचिरमालोक्य महाश्वेतायाः समीपमुपसृत्य कृतप्रणामा सविनयमुपाविशत् ।  
अनन्तरञ्चातिदूरानतेनोत्तमाङ्गेन प्रणम्य केयूरकोऽपि महाश्वेतादृष्टिनिसृष्टं नातिसमीपवर्तिशिलातलं भेजे ।  
समुपविष्टश्च तमदृष्टपूर्वमधःकृतकुसुमायुधमुपहसितसुरासुरगन्धर्वविद्याधररूपं रूपातिशयं चन्द्रापीडस्य दृष्ट्वा विस्मयमापेदे ।  
परिसमाप्तजपा तु महाश्वेता पप्रच्छ तरलिकाम् - "किं त्वया दृष्टा प्रियसखी कादम्बरी कुशलिनी? करिष्यति वा तदस्मद्वचनम्?" इति ।  
अथ सा तरलिका विनयावनतमौलिरीषदालम्बितकर्णपाशमतिमधुरया गिरा व्यजिज्ञपत् - "भर्त्तृदारिके! दृष्टा खलु मया भर्त्तृदारिका कादम्बरी सर्वतः कुशलिनी ।  
विज्ञापिता च निखिलं भर्तृदुहितुः सन्देशम् ।  
आकर्ण्य च यत्तया सन्ततमुक्तमुक्तास्थूलाश्रुबिन्दुवर्षं रुदित्वा प्रतिसन्दिष्टम्, तदेष तयैव विसजितस्तस्या एव वीणावाहकः केयूरकः कथयिष्यति" इत्युक्त्वा विरराम ।  
विरतवचसि तस्यां केयूरकोऽब्रवीत् - "भर्त्तृदारिके! महाश्वेते! देवी कादम्बरी दृढदत्तकण्ठग्रहा त्वां विज्ञापयति - "यदियमागत्य मामवदत्तरलिका, तत् कथय किमयं गुरुजनानुरोधः? किमिद मच्चित्तपरीक्षणम्? किं गृहनिवासापराधनिपुणोपालम्भः? किं प्रेमविच्छेदाभिलापः? किं भक्तजनपरित्यागोपायः? किं वा प्रकोपः? ।  
जानास्येव मे सहजप्रेमनिस्यन्दनिर्भरं हृदयम्, एवमतिनिष्ठरं सन्दिशन्ती कथमसि न लज्जिता? तथा मधुरभाषिणी केनासि शिक्षिता वक्तुमप्रियं परुषमभिधातुं वा? स्वस्थोऽपि तावत् क इव सहृदयः कनीयस्यवसानविरसे कर्मणीदृशे मतिमुपसर्पयेत्? किमुतातिदुःखाभिहतहृदयोऽस्मद्विधो जनः ।  
सुहृद्दुःखखेदिते हि मनसि कैव सुखाशा? कैव निर्वृतिः? कीदृशाः सम्भोगाः? कानि वा हसितानि? ।  
येनेदृशीं दशामुपनीता प्रियसखी कथमतिदारुणं तमहं विषमिवाप्रियकारिणं कामं सकामं कुर्याम्? दिवसकरास्तमयविधुरासु नलिनीषु सहवासपरिचयाच्चक्रवाकयुवतिरिव पतिसमागमसुखानि परित्यजति, किमुत नार्यः ।  
अपि च यत्र भर्त्तृविरहविधुरा परिहृतपरपुरुषदर्शना दिवानिशं निवसति प्रियसखी, कथमिव तन्मम हृदयमपरः प्रविशेज्जनः? ।  
यथ च भर्त्तृविरहविधुरा तीव्रव्रतकर्षिताङ्गी प्रियसखी, महत्कृच्छ्रमनुभवति, तत्राहमविगणय्यैतद् कथमात्मसुखार्थिनीं पाणिं ग्राहयिष्यामि? कथं वा मम सुखं भविष्यति? ।  
त्वत्प्रेम्णा चास्मिन् वस्तुनि मया कुमारिकाजनविरुद्धं स्वातन्त्र्यमालम्ब्याङ्गीकृतमयशः, समवधीरितो विनयः, गुरुवचनमतिक्रान्तम्, न गणितो लोकापवादः, वनिताजनस्य सहजमाभरणमुत्सृष्टा लज्जा, स कथय कथमिव पुनरत्र प्रवर्त्तते? तदयमञ्जलिरुपरचितः, प्रणामोऽयम्, इदञ्च पादग्रहणम्, अनुगृहाण माम्, वनमितो गतासि मे जीवितेन सहेति मा कृथाः स्वप्नेऽपि पुनरिममर्थं मनसि इत्यभिधाय तूष्णीमभूत् ।  
महाश्वेता तु तच्छ्रुत्वा सुचिरं विचार्य "गच्छ, स्वयमेवाहमागत्य यथार्हमाचरिष्यामि" इत्युक्त्वा केयूरकं प्राहिणोत् ।  
गते च केयूरके चन्द्रापीडमुवाच - "राजपुत्र! रमणीयो हेमकूटः, चित्रा च चित्ररथराजधानी, बहुकुतूहलः किम्पुरुषाविषयः, पेशलो गन्धर्वलोकः, सरलहृदया महानुभावा च कादम्बरी, यदि नातिखेदकरमिव गमनं कलयसि, नावसीदति वा गुरुप्रयोजनम्, अदृष्टचरविषयकुतूहलि वा चेतः, मद्वचनमनुरुध्यते वा भवान् सुखदायि वा आश्चर्यदर्शनम्, अर्हामि वा प्रणयम्, इममप्रत्याख्यानयोग्यं वा जनं मन्यसे, समारूढो वा परिचयलेशः, अनुग्राह्यो वाऽयं जनः, ततो नार्ह्सि निष्फलां कर्तुमभ्यर्थनाभिमाम् ।  
मयैव सह गत्वा हेमकूटमतिरमणीयतानिधानम्, तत्र दृष्ट्वा च मन्निर्विशेषां कादम्बरीम्, अपनीय तस्याः कुमति मनोमोहविलसितम्, एकमहो विश्रम्य श्वोभूते प्रत्यागमिप्यसि ।  
मम हि निष्कारणबान्धवं भवन्तमालोक्यैव दुःखान्धकारभाराक्रान्तेन महतः कालादुच्छ्वसितमिव चेतसा, श्रावयित्वा स्ववृत्तान्तमिमं सह्यतामिव गतः शोकः ।  
दुःखितमपि जनं रमयन्ति सज्जनसमागमाः ।  
परसुखोपपादनपराधीनश्च भवादृशां गुणोदयः" इत्युक्तवतीञ्चैनां चन्द्रापीडोऽब्रवीत् - "भवति! दर्शनात्प्रभृति परवानयं जनः कर्त्तव्येषु यथेष्टमशङ्किततया नियुज्यताम्" इत्यभिधाय तया सहैवोदचलत् ।  
क्रमेण च गत्वा हेमकूटमासाद्य गन्धर्वराजकुलम्, समतीत्य काञ्चनतोरणानि सप्तकक्षान्तराणि कन्यान्तः पुरद्वारमवाप ।  
महाश्वेतादर्शनप्रधावितेन दूरादेव कृतप्रणामेन कनकवेत्रलताहस्तेन प्रतीहारजनेनोपदिश्यमानमार्गः प्रविश्य असङ्ख्ययनारीशतसहस्रसम्बाधम्, स्त्रीमयमपरमिव जीवलोकम्, इयत्तां ग्रहीतुमेकत्र त्रैलोक्यस्त्रैणमिव सङ्गृहीतम्, अपुरुषमिव सर्गान्तरम्, अङ्गनाद्वीपमिवापूर्वमुत्पन्नम्, पञ्चममिव नारीयुगावतारम्, अपरमिव पुरुषद्वेषिप्रजापतिनिर्माणम्, अनेककल्पकल्पनार्थमुत्पाद्य स्थापितमिवाङ्गनाकोषम्, अतिविस्तारिणा युवतिजनलावण्यप्रभापूरेण प्लावितदिगन्तरेण सिञ्चतेवामृतरसविसरेण दिवसमार्द्रीकुर्वतेव भुवनान्तरालं बहुलप्रभावर्षिणा मरकतमणिमयेन सर्वतः परिगततया तेजोमयमिव, चन्द्रमण्डलसहस्रैरिव निर्मितसंस्थानम्, ज्योत्स्नयेव घटितसन्निवेशम्, आभरणप्रभाभिरिवनिष्पादितदिगन्तरम्, विभ्रमैरिव कृतसर्वोपकरणम्, यौवनविलासैरिवोत्पादितावयवम्, रतिविलसितैरिव रचितसञ्चयम्, मन्मथाचरितैरिव कल्पितावकाशम्, अनुरागेणेवानुलिप्तसकलप्रदेशम्, शृङ्गारमयमिव, सौन्दर्यमयमिव, सुरताधिदैवतमयमिव, कुसुमशरमयमिव, कुतूहलमयमिव, आश्चर्यमयमिव, सौकुमार्यमयमिव, कुमारः कुमारीपुराह्ब्यन्तरं ददर्श ।  
अतिबहलतया च तस्य कन्यकाजनस्य समन्तादाननद्यतिभिरिन्दुबिम्बवृष्टिमिव पतन्तीम्, अपाङ्गविक्षेपैश्चलितकुवलयवनमयीमिव क्रियमाणामवनीम्, अनिभृतभ्रूलताविभ्रमैः कामकार्मुकविलासशतानीव प्रचलितानि, शिरसिजकलापान्धकारैर्बहुलपक्षप्रदोषसार्थानिव सम्बध्नतः, स्मितप्रभाभिरुत्फुल्लकुसुमधवलानिव वसन्तदिवसान् सञ्चरतः, श्वसितानिलपरिमलैर्मलयमारुतानिव परिभ्रमतः, कपोलमण्डलालोकैर्माणिक्यदर्पणसहस्राणीव स्फुरितानि करतलरागेण रक्तकमलवनवर्षिणमिव जीवलोकम्, कररुहकिरणस्फुरणेन कुसुमायुधशरसहस्रैरिव सञ्च्छादितानि दिगन्तराणि, आभरणकिरणेन्द्रायुधजालकैरुड्डीयमानानीव भवनमयूरवृन्दानि, यौवनविकारैरुत्पाद्यमानानीव मन्मथसहस्राण्यद्राक्षीत् ।  
उचितव्यापारव्यपदेशेन कुमारिकाणां सखीहस्तावलम्बेषु पाणिग्रहणानि, वेणुवाद्येषु चुम्बनव्यतिकरान्, वीण्णासु कररुहव्यापारान्, कन्दुकक्रीडासु करतलप्रहारान् भवनलतासेककलसकण्ठेषु भुजलतापरिष्वङ्गान्, लीलादोलासु नितम्बस्तनप्रेङ्खितानि, ताम्बूलवीटिकावखण्डनेषु दशनोपचारान्, बकुलविटपेषु मधुगण्डूषप्रचारान्, अशोकतरुताडनेषु चरणाभिघातान्, उपहारकुसुमस्खलनेषु सीत्कारान्, अतिरिक्तं सुरतमिवाभ्यस्यन्तीनामपश्यत् ।  
यत्र च कन्यकाजनस्य कपोलतलालोक एव मुखप्रक्षालनम्, लोचनान्येव कर्णोत्पलानि, हसितच्छवय एवाङ्गरागाः, निश्वासाः एवाधिवासगन्धप्रयुक्तयः, अधरद्युतिरेव  
कुङ्कुमानुलेपनम्, आलापा एव तन्त्रीनिनादाः, भुजलता एव चम्पकमालाः, करतलान्येव लीलाकमलानि, स्तना एव दर्पणाः, निजदेहप्रभैवांशुकावगुण्ठनम्, जननस्थलान्येव विलासमणिशिलातलानि कोमलाङ्गुलिराग एव चरणालक्तकरसः, नखमणिमरीचय एव कुट्टिमोपहारकुसुमप्रकराः ।  
यत्र चालक्तकरसोऽपि चरणातिभारः, बकुलमालिकामेखलाकलनमपि गमनविध्नकरम्, अङ्गरागगौरवमप्यधिकश्वासनिमित्तम्, अंशुकभारोऽपि ग्लानिकारणम्, मङ्गलप्रति सरवलयविधृतिरपि करतलविधुति हेतुः, अवतंसकुसुमधारणमपि श्रमः, कर्णपूरकमलमधुकरपक्षपवनोऽप्यायासकरः ।  
तथा च यत्र सखीदर्शनेष्वकृतहस्तावलम्बनमुत्थानमतिसाहसम्, प्रसाधनेषु हारभारसहिष्णुता स्तनकार्कश्यप्रभावः, कुसुमावचयेषु द्वितीयकुसुमग्रहणमप्ययुवतिजनोचितम्, कन्यकाविज्ञानेषु माल्यग्रथनम् असुकुमारजनव्यापारः, देवताप्रणामेषु मध्यभागभङ्गो नातिविस्मयकरः ।  
तस्य चैवंविधस्य किञ्चिदभ्यन्तरमतिक्रम्य इतश्चेतश्च परिभ्रमतः कादम्बरीप्रत्यासन्नस्य परिजनस्य शुश्राव तांस्तानतिमनोहरानालापान् ।  
तथाहि - "लवलिके! कल्पय केतकीधूलिभिर्लवलीलतालवालमण्डलानि ।  
सागरिके! गन्धोदककनकदीर्घिकासु विकिररत्नबालुकाम् ।  
मृणालिके! कृत्रिमकमलिनीषु कुङ्कुमरेणुमुष्टिभिश्छुरय यन्त्रचक्रवाकमिथुनानि ।  
मकरिके! कर्पूरपल्लवरसेनाधिवासय गन्धपात्राणि ।  
रजनिके! तमालवीथिकान्धकारेषु निधेहि मणिप्रदीपान् ।  
कुमुदिके! स्थागय शकुनिकुलरक्षणाय मुक्ताजालैर्दाडिमीफलानि ।  
निपुणिके! लिख मणिशालभज्जिकास्तनेषु कुङ्कुमरसपत्रभङ्गान् ।  
उत्पलिके! परामृश कनकसम्मार्जनीभिः कदलीमृहमरकतवेदिकाम् ।  
केसरिके! सिञ्च मदिरारसेन बकुलकुसुममालागृहाणि ।  
मालतिके! पाटलय सिन्दूररेणुना कामदेवगृहदन्तबलभिकाम् ।  
नलिनिके! पायय कमलमधुरसं भवनकलहंसान् ।  
कदलिके! नय धारागृहं गृहमयूरान् ।  
कमलिनिके! प्रयच्छ चक्रवाकशावकेभ्यो मृणालक्षीररसम् ।  
चूतलतिके! देहि पञ्जरपुंस्कोकिलेभ्यश्चूतकलिकाङ्कुराहारम् ।  
पल्लविके! भोजय मरिचाग्रपल्लवदलानि भवनहारीतान् ।  
लवङ्गिके! विक्षिप चकोरपञ्जरेषु पिप्पलीतण्डुलशकलानि ।  
मधुकरिके! विरचय कुसुमाभरणकानि ।  
मयूरिके! सङ्गीतशालायां विसर्जय किन्नरमिथुनानि ।  
कन्दलिके! समारोहय क्रीडापर्वतशिखरं जीवञ्जीवमिथुनानि ।  
हरिणिके! देहि पञ्जरशुकसारिकाणामुपदेशम् इत्येतानि अन्यानि च परिहासजल्पितान्यश्रौषीत् ।  
तथाहि - "चामरिके! मिथ्यामुग्धतां प्रकटयन्ती कमभिसन्धातुमिच्छसि? अयि यौवनविलासैरुन्मत्तीकृते! विज्ञातासि, या त्वं स्तनकलसभारावनम्यमानमूत्तिर्मणिस्तम्भमयूरानालम्बसे ।  
परिहासकाङ्क्षिणि! रत्नप्रभायासितकरतला सङ्कलयसि ।  
मणिकुट्टिमेषूपहारकमलस्खलनभीते! निजमुखप्रतिबिम्बकानि परिहरसि ।  
निजसौकुमार्य्यगर्वखर्वितबिसप्रसूनसौभाग्ये! जालवातायनपतितपद्मरागालोकं प्रति बालातपशङ्कया करतलमातपत्रीकरोषि ।  
खेदस्रस्तह्स्तगलितचामरे! नखमणिमययूखकलापमाधुनोषि" इत्येतान्यन्यानि च शृण्वन्नेव कादम्बरी भवनसमीपम् उपययौ ।  
पुलिनायमानमुपवनलतागलितकुसुमरेणुपटलैः, दुर्द्दिनायमाननिभृतपरभृतनखक्षताङ्गसहकारफलरसवर्षैः, नीहारायमाणमलिनविप्रकीर्णैर्वकुलसेकसीधुधाराधूलिभिः, काञ्चनद्वीपायमानं चम्पकदलोपहारैः, नीलाशोकवनायमानं कुसुमप्रकरपतितमधुकरवृन्दान्धकारैः, तथा च सञ्चरतः स्त्रीजनस्य रागसागरायमाणं चरणालक्तकरसविसरैः, अमृतोत्पत्तिदिवसायमानमङ्गरागामोदैः, चन्द्रलोकायमानं दन्तपत्रप्रभामण्डलैः, प्रियङ्गुवनाय मानं कृष्णागुरुपत्रभङ्गैः, लोहितायमानं कर्णपूराशोकपल्लवैः, धवलायमानं चन्दनरसविलपनैः, हरितायमानं शिरीषकुसुमाभरणैः, अथ सेवार्थमागतेनोभयत ऊर्ध्वस्थितेन स्त्रीजनेन प्राकारेणेव लावण्यमयेन कृतदीर्घरथ्यामुखाकारं मार्गमद्राक्षीत् ।  
तेन चान्तनिपतन्तम् आभरणकिरणालोकं सम्पिण्डितं नदीवेणिकाजलप्रवाहमिव वहन्तमपश्यत् ।  
तन्मध्ये च प्रतिस्रोत इव गत्वा प्रतीहारीमण्डलाधिष्ठित पुरोभागं श्रीमण्डपं ददर्श ।  
तत्र च मध्यभागे पर्य्यन्तरचितमण्डलेनाध उपविष्टेन चानेकसहस्रसङ्ख्येन परिस्फुरदाभरणसमूहेन कल्पलतानिवहेनेव कन्यकाजनेन परिवृताम्, नीलांशुकप्रच्छदपटप्रावृतस्य नातिमहतः पर्य्यङ्कस्योपाश्रये धवलोपधानन्यस्तद्विगुणभुजलतावष्टम्भेनावस्थिताम्, महावराहदंष्ट्रावलम्बिनीमिव महीम्, विस्तारिणि देहप्रभाजालजले भुजलताविक्षेपपरिभ्रमैः प्रतरन्तीभिरिव चामरग्राहिणीभिरुपवीज्यमानाम्, निपतितप्रतिविम्बतयाधस्तान्मणिकुट्टिमेषु नागैरिवापह्नियमाणाम्, उपान्ते च रत्नभित्तिषु दिक्पालैरिव पृथक पृथक नीयमानाम् उपरि मणिमण्डपेष्वमरैरिवोत्क्षिप्यमाणाम्, हृदयमिव प्रवेशितां महामणिस्तम्भैः, आपीतामिव भवनदर्पणैः, अधोमुखेन श्रीमण्डपमध्योत्कीर्णेन विद्याधरलोकेन गगनतलमिवारोप्यमाणाम्, चित्रकर्म्मच्छलेनावलोकनकुतूहलसम्पुञ्जितेन त्रिभुवनेनेव परिवृताम्, भूषणरवप्रनृत्तशिखिशतचित्रचन्द्रकेण भवनेनापि कौतुकोत्पादितलोचनसहस्रेणेव दृश्यमानाम्, आत्मपरिजनेनापि दर्शनलोभादुपार्जितदिव्यचक्षुषेवानिमिषनयनेन निर्वर्ण्यमानाम्, लक्षणैरपि रागाविष्टैरिवाधिष्ठितसर्वाङ्गीम्, अकृतपुण्यमिव मुञ्चन्तीं बालभावम्, अदत्तामपि मन्मथावेशपरवशेनेव गृह्यमाणां यौवनेन, अविचलितचरणरागदीधितिभिरिव निर्गताभिः अलक्तकरसपाटलितलावण्यजलवेणिकाभिरिव गलिताभिः, निवसितरक्तांशुकदशाशिखाभिरिव अवलम्बिताभिः, पादाभरणरक्तांशुलेखासन्देहदायिनीभिः, श्रतिकोमलतया नखविवरेण वमन्तीभिरिव रुधिरधारावर्षमङ्गुलीभिरुपेताभ्यां क्षितितलतारागणमिव नखमणिमण्डलमुद्वहद्भ्यां विद्रुमरसनदीमिव चरणाभ्यां प्रवर्त्तयन्तीम्, नूपुरमणिकिरणचक्रवालेन गुरुनितम्बभरखिन्नोरुयुगलसहायतामिव कर्त्तुमुद्गच्छता स्पृश्यमानजघनभागाम्, प्रजापतिकरदृढनिपीडितमध्यभागगलितं जघनशिलातलप्रतिघाताल्लावण्यस्रोत इव द्विधागतमूरुद्वयं दधानाम्, सर्वतः प्रसारितदीर्घमयूखमण्डलेनेर्ष्यया परपुरुषदर्शनमिव निरुन्धता कुतूहलेन विस्तारमिव तन्वता स्पर्शसुखेन रोमाञ्चमिव मुञ्चता काञ्चीदाम्ना नितम्बबिम्बस्य विरचितपरिवेषाम्, निपतितसकललोकहृदयभरेणेवातिगुरुनितम्बाम्, उन्नतकुचान्तरितमुखदर्शनदुःखेनेव क्षियमाणमध्यभागाम्, प्रजापतेः स्पृशतोऽतिसौकुमार्य्यात् अङ्गुलीमुद्रामिव निमग्नां नाभिमण्डलीम् आवर्त्तिनीमुद्वहन्तीम्, त्रिभुवनविजयप्रशस्तिवर्णावलीमिव लिखितां मन्मथेन रोमराजिमञ्जरीं बिभ्राणाम्, अन्तःप्रविष्टकर्णपल्लवप्रतिबिम्बेनातिभरखिद्यमानहृदयकरतलप्रेर्य्यमाणेनेव निष्पतता मकरकेतुपादपीठेन स्तनभरेण भूषिताम्, अधोमुखकर्णाभरणमयूखाभ्यामिव प्रसृताभ्याममललावण्यजलमृणालकाण्डाभ्यां बाहुभ्यां नखकिरणविसरवर्षिणा च माणिक्यवलयगौरवश्रमवशात् स्वेदजलधाराजालकमिव मुञ्चता करयुगलेन समुद्भासिताम्, स्तनभारावनम्यमानमाननमिवोन्नमयता हारेणोच्चैः करैगृहीतचिबुकदेशाम्, अभिनवयौवनपवनक्षोभितस्य रागसागरस्य तरङ्गाभ्यामिवोद्गताभ्यां विद्रुमलतालोहिताभ्यामधराभ्यां रक्तावदातस्वच्छकान्तिना च मदिरारसपूर्णमाणिक्यशुक्तिसम्पुटच्छविना कपोलयुगलेन रतिपरिवादिनीरत्नकोणचारुणा नासावंशेन च विराजमानाम्, गतिप्रसरनिरोधिश्रवणकोपादिव किञ्चिदारक्तापाङ्गेन निजमुखलक्ष्मीनिवासदुग्धोदधिना लोचनयुगलेन लोचनमयमिव जीवलोकं कर्त्तुमुद्यताम्, उन्मदयौवनकुञ्जरमदराजिभ्यां मनःशिलापङ्कलिखितेन च रागाविष्टेन मन्मथहृदयेनेव वदनलग्नेन तिलकबिन्दुना विद्योतितललाटपट्टाम्, उत्कृष्टहेमतालीपट्टाभरणमयमामुक्तकर्णोत्पलच्युतमधुधारासन्देहकारिणं कर्णपाशं दोलायमानपत्रमकरमाणिक्यकुण्डलं दधतीम्, पाटलीकृतललाटेन सीमन्तचुम्बिनश्चूडामणेः क्षरतांशुजालेन मदिरारसेनेव प्रक्षाल्यमानदीर्घकेशकलापाम्, देहार्द्धप्रविष्टहरगर्वितगौरीविजिगीषयेव सर्वाङ्गानुप्रविष्ट मन्मथदर्शितसौभाग्यविशेषाम्, उरःसमारोपितैकलक्ष्मीमुदितनारायणावलेपहरणाय प्रतिबिम्बकैर्निजरूपतो लक्ष्मीशतानीव सृजन्तीम्, उत्तमाङ्गनिहितैकचन्द्रविस्मितहराभिमाननाशाय विलासस्मितेश्चन्द्रसहस्राणीव दिक्षु विक्षिपन्तीम्, निर्द्दयदग्धैकमन्मथप्रमथनाथरोषेणेव प्रतिहृदयं मन्मथायुतान्युत्पादयन्तीम्, रजनीजागरखिन्नस्य परिचितचक्रवाकमिथुनस्य स्वप्तुं क्रीडानदिकासु कमलधूलिबालुकाभिर्बालपुलिनानि कारयन्तीम् "परिजननुपूररवप्रस्थितं वल्लभञ्ज हंसमिथुनं मृणालनिगडेन बद्ध्वानय" इति हंसपालीमादिशन्तीम्, आभरणमरकतमयूखान् लिहते भवनहरिणशावकाय सखीश्रवणादपनीय यवाङ्कुरप्रसरं प्रयच्छन्तीम्, आत्मसंवर्द्धितलताप्रथमकुसुमनिर्गमनिवेदनागतामुद्यानपालीमशेषाभरणदानेन सम्मानयतीम्, उपनीतविविधवनकुसुमफलपूर्णपत्रपुटामविज्ञायमानालापतया हासहेतुं पुनः पुनः क्रीडापर्वत पातृशवरीमालापयन्तीम्, करतलविनिहतैः मुहुर्मुहुरुत्पतद्भिश्च मुखपरिमलान्धैर्नीलकन्दुकैरिव मधुकरैः क्रीडन्तीम्, पञ्जरहारीतकरुतश्रवणकृतदुष्टस्मितां चामरग्राहिणीं विहस्य लीलाकमलेन शिरसि विघट्टयन्तीम्, मुक्ताफलखचितचन्द्रलेखिकासङ्क्रान्तप्रतिमां स्वेदजलबिन्दुजालचितनखपदाभिप्रायेण ताम्बूलकरङ्कवाहिनीं पयोधरे पटवासमुष्टिना ताडयन्तीम्, रत्नकुण्डलप्रतिबिम्बसान्द्रदत्तनवनखपदमण्डलाशङ्कया चामरग्राहिणीं विहस्य कपोले प्रसादव्याजेन दत्तेन आत्मकर्णपूरपल्लवेनाच्छादयन्तीम्, पृथिवीमिव समुत्सारितमहाकुलभूभृद्वरव्यतिकरशेषभोगनिषण्णाम्, मधुमासलक्ष्मीमिव षट्पदपटलापह्नियमाणकुसुमरजोधूसरपादपरागाम्, शरदमिवोत्पादितमानसजन्मपक्षिरवापनीतनीलकण्ठमदाम्, गौरीमिव श्वेतांशुकरचितोत्तमाङ्गाभरणाम्, उदधिवेलावनलेखामिव मधुकरकुलनीलतमालकाननाम्, इन्दुमूर्त्तिमिवोद्दाममन्मथविलासगृहीतगुरुकलत्राम्, वनराजिमिव पाण्डुश्यामलवलीलतालङ्कृतमध्यां, दिनमुखलक्ष्मीमिव भास्वन्मुक्तांशुभिन्नपद्मरागप्रसाधनाम्, आकाशकमलिनीमिव स्वच्छाम्बरदृश्यमान मृणालकोमलोरुमूलाम्, मयूरावलीमिव निमम्बचुम्बिशिखण्डभारविस्फुरच्चन्द्रकान्ताम्, कल्पतरुलतामिव कामफलप्रदाम्, शयनसमीपे सम्मुखोपविष्टम् "कोऽसौ, कस्य वाऽपत्यम्, किमभिधानो वा, कीदृशमस्य रूपम्, कियद्वा वयः, किमभिधत्ते, भवता किमभिहितः, कियच्चिरं दृष्टस्त्वया, कथञ्चास्य महाश्वेतया सह परिचय उपजातः, किमयमत्रागमिष्यति" इति मुहुर्मुहुश्चन्द्रापीडसम्बद्धमेवालाप तद्रूपवर्णनामुखरं केयूरकं पृच्छन्तीं कादम्बरीं ददर्श ।  
तस्य तु दृष्टकादम्बरीवदनचन्द्रलेखालक्ष्मीकस्य सागरस्येवामृतमुल्ललास हृदयम् ।  
आसीच्चास्य मनसि - "शेषेन्द्रियाण्यपि मे वेधसा किमिति लोचनमयान्येव न कृतानि ।  
कि वानेन कृवमवदातं कर्म चक्षुषा, यदनिवारितमेनां पश्यति ।  
अहो! चित्रमेतदुत्पादितं वेधसा सर्वरमणीयानामेकं  
धाम ।  
कुत एते रूपातिशयपरमाणवः समासादिताः ।  
तन्नूनमेनामुत्पादयतो विधेः करतलपरामर्शक्लेशेन ये विगलिता लोचनयुगलादश्रुबिन्दवस्तेभ्य एतानि जगति कुमुदकमलकुवलयसौगन्धिकवनान्युत्पन्नानि" इत्येवं चिन्तयत एवास्य तस्या नयनयुगले निपपात चक्षुः ।  
तदा तस्या अपि "नुनमयं स केयूरकेणावेदित" इति चिन्तयन्त्या रूपातिशयविलोकनविस्मयस्मेरं निश्चलनिबद्धलक्ष्यं चक्षुस्तस्मिन् सुचिरं पपात ।  
लोचनप्रभाधवलितस्तु कादम्बरीदर्शनविह्वलो बल इव तत्क्षणमराजत चन्द्रापीडः ।  
दृष्ट्वा च तं प्रथमं रोमोद्गमः, ततो भूषणरवः, तदनु कादम्बरी समुत्तस्थौ ।  
अथ तस्याः कुसुमायुध एव स्वेदमजनयत्, ससम्भ्रमोत्थानश्रमो व्यपदेशोऽभवत् ।  
ऊरुकम्प एव गतिं रुरोध, नूपुररवाकृष्टहंसमण्डलमयशो लेभे ।  
निश्वासप्रवृत्तिरेव अंशुकं चलं चकार, चामरानिलो निमित्ततां ययौ ।  
अन्तः प्रविष्टचन्द्रापीडस्पर्शलोभेनैव निपपात हृदये हस्तः, स एव स्तनावरणव्याजो बभूव ।  
आनन्द एवाश्रुजलमपातयत्, चलितकर्णावतंसकुसुमरजो व्याज आसीत् ।  
लघ्जैव वक्तं न ददौ, मुखकमलपरिमलागतालिवृन्दं द्वारतामगात् ।  
मदनशरप्रथमप्रहारवेदनैव सीत्कारम् अकरोत्, कुसुमप्रकरकेतकीकण्टकक्षतिः साधारणतामवाप ।  
वेपथुरेव करतलमकम्पयत्, निवेदनोद्यतप्रतीहारीनिवारणं कपटमभूत् ।  
तदा च कादम्बरीं विशतो मन्मथस्यापि मन्मथ इवाभूद् द्वितीयः, तया सह यो विवेशचन्द्रापीडहृदयम् ।  
तथाहि, असावपि तस्या रत्नाभरणद्युतिमपि तिरोधानममस्त, हृदयप्रवेशमपि परिग्रहमगणयत्, भूषणरवमपि सम्भाषणममन्यत, सर्वेन्द्रियाहरणमपि प्रसादमचिन्तयत्, देहप्रभासम्पर्कमपि सुरतसमागमसुखमकल्पयत् ।  
कादम्बरी तु कृच्छ्रादिव दत्तकतिपयपदा महाश्वेतां स्नेहनिर्भरं चिरदर्शनजातोत्कण्ठा सोत्कण्ठं कण्ठे जग्राह ।  
महाश्वेतापि दृढतरदत्तकण्ठग्रहा तामवादीत् - "सखि! कादम्बरि! भारते वर्षे राजा अनेकवरतुरगखुरमुखोल्लेखदत्तचतुःसमुद्रमुद्रो रक्षितप्रजापीडस्तारापीडो नाम, तस्यायं निजभुजशिलास्तम्भविश्रान्तविश्वविश्वम्भरापीडः चन्द्रापीडो नाम सूनिदिग्विजयप्रसङ्गेनागतः भूमिमिमाम् ।  
एष च दर्शनात् प्रभृति प्रकृत्या मे निष्कारणबन्धुतां गतः, परित्यक्तसकलासङ्गनिष्ठुरामपि मे सविशेषस्वभावसरलैर्गुणैराकृष्य चित्तवृत्तिं वर्त्तते, दुर्ल्लभो हि दाक्षिण्यपरवशो निर्निमित्तमित्रमकृत्रिमहृदयो विदग्धजनः ।  
यतो दृष्टवैवेमम् अहमिव त्वमपि निर्माणकौशलं प्रजापतेः, निःसपत्नताञ्च रूपस्य, स्थानाभिनिवेशित्वञ्च लक्ष्म्याः, सद्भर्त्तृतासुखञ्च पृथिव्याः, सुरलोकातिरिक्तताञ्च मर्त्त्यलोकस्य, सफलताञ्च मानुषीलोचनानाम्, एकस्थानसमागमञ्च सर्वकलानाम्, ऐश्वर्य्यञ्च सौभाग्यस्य, अग्राम्यताञ्च मनुष्याणां ज्ञास्यसीति बलादानीतोऽयम् ।  
कथिता चास्य मया बहुप्रकारं प्रियसखी ।  
तदपूर्वदर्शनोऽयमिति विमुच्य लज्जाम्, अनुपजातपरिचय इत्युत्सृज्य अविश्रम्भताम्, अविज्ञातशील इत्यपहाय शङ्काम्, यथा मयि तथात्रापि वत्तिन्तव्यम् ।  
एष ते मित्रञ्च बान्धवश्च परिजनश्च" इत्यावेदिते तया, चन्द्रापीडः प्रणाममकरोत् ।  
कृतप्रणामञ्च तं तदा कादम्बर्य्यास्तिर्य्यग्विलोकयन्त्याः सस्नेहमतिदीर्घलोचनापाङ्गभागं गच्छतस्तारकस्य श्रमसलिल लवविसर इवानन्दबाष्पजलबिन्दुनिकरो निपपात ।  
त्वरितमभिप्रस्थितस्य धूलिरिव सुधाधवला स्मितज्योत्स्ना विससार ।  
सम्मान्यतामयं हृदयरुचिरो जनः प्रतिप्रणामेनेति शिरो वक्तुमिवैका भ्रूलता समुन्ननाम ।  
अङ्गुलिविवरविनिः सृतमरकताङ्गुलीयकमयूखलेखो विभ्रमगृहीतताम्बूलवीटिक इव करो जृम्भारम्भमन्थरं मुखमुत्ससर्प ।  
स्रवत्स्वेदजलधौतलावण्यनिर्म्मलेषु चास्याःसङ्क्रान्तप्रतिबिम्बतया सञ्चरन्मूर्त्तिर्मकरकेतुरिवावयवेष्वदृश्यत चन्द्रापीडः ।  
तथाहि, शिञ्जन्मणिनूपुरपुटेन भुवम् आलिखताऽङ्गुष्ठेनाहूत इव चरणनखेषु निपपात ।  
दर्शनातिरभसप्रधावितेन गत्वा हृदयेनानीत इव स्तनाभ्यन्तरे समदृश्यत ।  
विकचकुवलयदामदीर्घया दृष्ट्या च निपीत इव कपोलतले समलक्ष्यत ।  
सर्वासामेव च तदा तासां कन्यकानां तिर्य्यक् पश्यन्तीनां तं कुतूहलादपाङ्गचुम्बिन्यो निर्गन्तुकामा इव कर्णपूरमधुकरैः समं बभ्रमुस्तरलास्तारकाः ।  
कादम्बरी तु सविभ्रमकृतप्रतिप्रणामा महाश्वेतया सह पर्यङ्के निषसाद ।  
ससम्भ्रमं परिजनोपनीतायाञ्च शयनशिरोभागनिवेशितायां धवलांशुकप्रच्छदपटायां हेमपादाङ्कितायां पीठिकायां चन्द्रापीडः समुपाविशत् ।  
महाश्वेतानुरोधेन च विदितकादम्बरीचित्ताभिप्रायाः संवृतमुखन्यस्तदत्तशब्दनिवारणसञ्ज्ञाः प्रतीहार्य्योवेणुरवान् वीणाघोषान् गीतध्वनीन् मागधीजयशब्दांश्च सर्वतो निवारयाञ्चक्रुः ।  
त्वरितपरिजनोपनीतेन च सलिलेन कादम्बरी स्वयमुत्थाय महाश्वेतायाश्चरणौ प्रक्षाल्योत्तरीयांशुकेनापमृज्य पुनः पर्य्यङ्कमारुरोह ।  
चन्द्रापीडस्यापि कादम्बर्य्याः सखी रूपानुरूपा जीवितनिर्विशेषा सर्वविश्रम्भभूमिर्मदलेखेति नाम्ना बलादनिच्छतोऽपि प्रक्षालितवती चरणौ ।  
महाश्वेता तु कर्णाभरणप्रभावषिण्यंसदेशे सप्रेमपाणिना स्पृशन्ती, मधुकरभरपर्य्यस्तञ्च कर्णावतंसमुत्क्षिपन्ती, चामरपवनविधुतिपर्य्यस्ताञ्च अलकवल्लरीमनुष्वजमाना कादम्बरीमनामयं पप्रच्छ ।  
सा तु सखीप्रेम्णा गृहनिवासेन कृतापराधेवानामयेनैव लज्जमाना कृच्छ्रादिव कुशलमाचचक्षे ।  
समुपजातशोकापि च तस्मिन् काले महाश्वेतामुखनिरीक्षणतत्परापि मुहुर्मुहुरपाङ्गविक्षेपप्रचलिततरलतरतारशारोदरं चक्षुर्मण्डलितचापेन भगवता कुसुमधन्वना बलान्नीयमानं चन्द्रापीडपीडनायेव न शशाक निवारयितुम् ।  
तेनैव क्षणेन तेनासन्नसखीकपोलसङ्क्रान्तेनेर्ष्याम्, रोमाञ्चभिद्यमानकुचतटनश्यत्प्रतिबिम्बेन विरहव्यथाम्, स्वेदार्द्रवक्षःस्थलघटितशालभञ्जिकाप्रतिमेन सपत्नीरोषं निमिषाता दौर्भाग्यशोकम्, आनन्दजलतिरोहितेनान्धतादुःखमभजत सा ।  
मुहूर्त्तापगमे च ताम्बूलदानोद्यतां महाश्वेता तामभाषत - "सखि ।  
कादम्बरि! सम्प्रतिपन्नमेव सर्वाभिरेवास्माभिः अयमभिनवागतश्चन्द्रापीड आराधनीयः, तदस्मै तावद्दीयतां ताम्बूलम् "इत्युक्ता च किञ्चिद्विवत्तितावनमितमुखी शनैरव्यक्तमिव "प्रियसखि! लज्जेऽहमनुपजातपरिचया प्रागलभ्येनानेन, गृहाण, त्वमेवास्मै प्रयच्छ" इत्युवाच ।  
पुनः पुनरभिधीयमाना च तया कथमपि ग्राम्येव चिराद्दानाभिमुखं मनश्चक्रे ।  
महाश्वेतामुखादनाकृष्टदृष्टिरेव वेपमानाङ्गयष्टिराकुललोचना स्थूलस्थूलं निश्वसती निजशरप्रहारमूर्च्छिता मन्मथेन स्नपितेव स्वेदजलविसरैः, स्वेदजलविसरनिमज्जनभयेन च हस्तावलम्बनमिव याचमाना, साध्वसपरवशा पतामीति लगितुमिव कृतप्रयत्ना प्रसारयामास ताम्बूलगर्भं हस्तपल्लवम् ।  
चन्द्रापीडस्तु जयकुञ्जरकुम्भस्थलास्फालनसङ्क्रान्त सिन्दूरमिव स्वभावपाटलं, धनुर्गुणाकर्षणकृतकिणश्यामलम्, कचग्रहाकृष्टिरुदितारिलक्ष्मीलोचनपरामर्शलग्नाञ्जनबिन्दुमिव, विसर्पन्नखकिरणतया अतिरभसेन प्रधाविताभिरिव विवर्धिताभिरिव प्रहसिताभिरिवाङ्गुलीभिरुपेतम्, स्पर्शलोभाच्च तत्कालकृतसन्निवेशाः सरागाः पञ्चापीन्द्रियवृत्तीरपरा इवाङ्गुलीरुद्वहन्तम् प्रसारितवान् पाणिम् ।  
तत्र च सा तत्कालसुलभविलासदर्शनकुतूहलिभिरिव कुतोऽप्यागत्य सर्वरसैरधिष्ठिता ।  
तेनानिबद्धलक्ष्यतया शून्यप्रसारितेन, चन्द्रापीडहस्तान्वेषणायेव पुरःप्रविर्त्तितनखांशुनिवहेन, वेपथुचलितवलयावलीवाचालेन सम्भाषणमिव कुर्वता हस्तेन, स्वेदसलिलपातपूर्वकं "गृह्यतामयं मन्मथेन दत्तो दासजनः" इत्यात्मानमिव प्रतिग्राहयन्ती, "अद्य प्रभृति भवतो हस्ते वर्त्तते" इति जीवितमिव स्थापयन्ती, ताम्बूलमदात् ।  
आकर्षन्ती च करकिसलयं भुजलतानुसारेण स्पर्शतृष्णागतमनङ्गशरभिन्नमध्यं हृदयमिव पतितमपि रत्नवलयं नाज्ञासीत् ।  
गृहीत्वा चापरं ताम्बूलं महाश्वेतायै प्रायच्छत् ।  
अथ सहसैव त्वरितगतिः, त्रिवर्णरागमिन्द्रायुधमिव कुण्डलीकृतं कण्ठेन वहता विद्रुमाङ्कुरानुकारिचञ्चुपुटेन मरकतद्युतिपक्षतिना मन्थरगतेन शुकेनानुबध्यमाना, कुमुदकेसरपिञ्जरतया चरणयुगलस्य, चम्पककलिकाकारतया च मुखस्य, कुवलयदलनीलतया च पक्षद्युतीनाम्, कुसुममयीवागत्य सारिका सक्रोधमवादीत् - भर्त्तृदारिके! कादम्बरि! कस्मान्न निवारयस्येनमलीकसुभगाभिमानिनमतिदुर्विनीतं मामनुबध्नन्तं विहङ्गापसदम् ।  
यदि मामनेन परिभूयमानामुपेक्षसे ततोऽहं नियतमात्मानमुत्सृजामि ।  
सत्यं शपामि ते पादपङ्कजस्पर्शेन" इत्येवमभिहिता च तया कादम्बरी स्मितमकरोत् ।  
अविदितवृत्तान्ता तु महाश्वेता "किमियं वदति" इति मदलेखां पप्रच्छ ।  
सा चाकथयत् - "एषा भर्तृदुहितुः सखी कादम्बर्य्याः कालिन्दीति नाम्ना सारिका, एतस्य परिहासनाम्नः शुकस्य भर्त्तृदारिकयैव पाणिग्रहणपूर्वकं जायापदं ग्राहिता ।  
अद्य चायमनया प्रत्थूषसि कादम्बर्य्यास्ताम्बूलकरङ्कवाहिनीमिमां तमालिकामेकाकिनीं किमपि पाठयन् दृष्टो यतः, ततः प्रभृति सञ्जातेर्ष्या कोपपराङ्मुखी नैनमुपसर्पति, नालपति, न स्पृशति, न विलोकयति, सर्वाभिरस्माभिः प्रसाद्यमानापि न प्रसीदतीऽति ।  
एतदाकर्ण्य स्फुरितकपोलोदरश्चन्द्रापीडो मन्दं मन्दं विहस्याब्रवीत् - "अस्त्येषा कथा, श्रूयत एवैतद्राजकुले कर्णपरम्परया, परिजनोऽप्येवं मन्त्रयते, बहिरपि जनाः कथयन्ति, एवं दिगन्तरेष्वप्ययमालापो वर्त्तत एव, अस्माभिरप्येतदाकर्णितमेव, "यथा किल देव्याः कादम्बर्य्यास्ताम्बूलदायिनीं तमालिकां कामयमानः परिहासनामा शुको मदनपरवशो गतान्यपि दिनानि न वेत्तीऽति ।  
तदयमास्तां तावद्वामाचारः, परित्यक्तनिजकलत्रो निस्त्रपया अनया सह, देव्यास्तु कादम्बर्य्याः कथमेतद् युक्तं यन्न निवारयतीमां चपलां दुष्टदासीम् ।  
अथवा देव्यापि कथितैव निःस्नेहता प्रथममेव वराकीमिमां कालिन्दीमीदृशाय दुर्विनीताय विहङ्गाय प्रयच्छन्त्या ।  
किमिदानीमियं करोतु, यदेतत् सापत्न्यकरणं नारीणां प्रधानं कोपकारणम्, अप्रणीर्विरागहेतुः, परं परिभवस्थानम् ।  
इयमेव केवलमतिधीरा, यदनयानेन दौर्भाग्यगरिम्णा जातवैराग्यया विषं वा नास्वादितम्, अनलो वा नासादितः अनशनं वा नाङ्गीकृतम् ।  
न ह्येवंविधम् अपरमस्ति योषितां लघिम्नः कारणम् ।  
यदि चेयमीदृशेऽप्यपराधे अनुनीयमाना अनेन प्रत्यासत्तिमेष्यै ।  
तदा धिगिमाम्, अलमनया, दूरतो वर्जनीयेयम्, अभिभवनिरास्या, ।  
क एनां पुनरालापयिष्यति, को वावलोकयिष्यति, को वास्या नाम ग्रहीष्यतिऽइत्येवमभिहितवति तस्मिन् सर्वास्ताः सह कादम्बर्य्याः क्रीडालापभाविताः जहसुरङ्गनाः ।  
परिहासस्तु तस्य नर्म्मभाषितमाकर्ण्य जगाद - "धूर्त्त! राजपुत्र! निपुणेयम्, न त्वयान्येन वा लोलापि प्रतारयितुं शक्यते ।  
एषापि बुध्यत एवैतावतीर्वक्रोक्तीः, इयमपि जानात्येव परिहासजल्पितानि, अस्या अपि राजकुलसम्पर्कचतुरा मतिः ।  
विरम्यताम्, अभूमिरेषा भुजङ्गभङ्गिभाषितानाम्, इयमेव हि वेत्ति मज्ञुभाषिणी कालञ्च कारणञ्च प्रमाणञ्च विषयञ्च प्रस्तावञ्च कोपप्रसादयोः इति ।  
अत्रान्तरे चागत्य कञ्चुकी महाश्वेतामवोचत्  
- "आयुष्मति! देवश्चित्ररथो देवी च मदिरा त्वां द्रष्टुमाह्वयते" ।  
एवमभिहिता च गन्तुकामा "सखि! चन्द्रापीडः क्वास्ताम्" इति कादम्बरीमपृच्छत् ।  
असौ तु "न पर्य्याप्तमनेकस्त्रीहृदयसहस्रावस्थानेन?" इति मनसा विहस्य प्रकाशमवदत् - "सखि! महाश्वेते! किं त्वमेवमभिदधासि, दर्शनादारभ्य शरीरस्याप्ययमेव प्रभुः, किमुत भवनस्य विभवस्य परिजनस्य वा, यत्रास्भै रोचते प्रियसखीहृदयाय वा, तत्रायमास्ताम्" इति ।  
तच्छुत्वा महाश्वेतावदत् - "अत्रैव त्वत्प्रासादसमीपवर्त्तिनि प्रमदवने क्रीडापर्वतकमणिवेश्मन्यास्ताम्" इत्यभिधाय गन्धर्वराजं द्रष्टुं ययौ ।  
चन्द्रापीडोऽपि तयैव सह निर्गत्य विनोदनार्थं वीणावादिनीभिश्च वेणुवाद्यनिपुणाभिश्च गीतकलाकुशलाभिश्च दुरोदरक्रीडारागिणीभिश्च अष्टापदपरिचयचतुराभिश्च चित्रकर्म्मकृत श्रमाभिश्च सुभाषितपाठिकाभिश्च कादम्बरीसमादिष्टप्रतीहारीप्रेषिताभिः कन्याभिरनुगम्यमानः पूर्वदृष्टेन केयूरकेणोपदिश्यमानमार्गः क्रीडापर्वतमणिमन्दिरमगात् ।  
गते च तस्मिन् गन्धर्वराजपुत्री विसर्ज्य सकलं सखीजनं परिजनञ्च परिमितपरिचारिकाभिरनुगम्यमाना प्रसादमारुरोह ।  
तत्र च शयनीये निपत्य दूरस्थिताभिर्विनयनिभृताभिः परिचारिकाभिर्विनोद्यमानः कुतोऽपि प्रत्यागतचेतना चैकाकिनी तस्मिन् काल "चपले! किमिदमारब्धम्" इति निगृहीतेव लज्जया, "गन्धर्वराजपुत्रि! कथमेतद् युक्तम्?" इत्युपालब्धेव विनयेन, "अयमसावव्युत्पन्नो बालभावः क्व गतः" इत्युपहसितेव मुग्धतया, "स्वैरिणि! मा कुरु यथेष्टमेकाकिन्यविनयम्" इत्यामन्त्रितेव कुमारभावेन, "भीरु! नायं कुलकन्यकानां क्रमः" इति गर्हितेव महत्त्वेन, "दुर्विनीते! रक्षाविनयम्" इति तर्जितेवाचारेण, "मूढे! मदनेन लघुतां नीतासि" इत्यनुशासितेवा भिजत्येन, "कुतस्तवेयं तरलहृदयता" इति धिककृतेव धैर्य्येण, "स्वच्छन्दचारिणि! अप्रमाणीकृताहं त्वया" इति निन्दितेव कुलस्थित्या, अतिगुर्वीं लज्जामुवाह ।  
समचिन्तयच्चैवम् - "अगणितसर्वशङ्कया तरलहृदयतां दर्शयन्त्या अद्यमया किं कृतमिदं मोहान्धया तथाहि, अदृष्टपूर्वोऽयमिति साहसिकया मया न शङ्कितम् ।  
लघुहृदयां मां लोकः कलयिष्यतीति निर्ह्रीकया नाकलितम् ।  
कास्य चित्तवृत्तिरिति मूढया न परीक्षितम् ।  
दर्शनानुकूलाहमस्य नेति वा तरलया न कृतो विचारक्रमः ।  
प्रत्याख्यानवैलक्ष्यान्न भीतम्, गुरुजनान्न त्रस्तम्, लोकापवादान्नोद्विग्नम्, तथा च महाश्वेतातिदुःखितेति निर्दाक्षिण्यया नापेक्षितम्, आसन्नवर्त्तिसखीजनोऽप्युपलक्षयतीति मन्दया न लक्षितम्, पार्श्वस्थितः परिजनः पश्यतीति नष्टचेतनया न दृष्टम् ।  
स्थूलबुद्धयोऽपि तादृशीं विनयच्युति विभावयेयुः, किमुतानुभूतमदनवृत्तान्ता महाश्वेता सकलकलाकुशलाः सख्यो वा राजकुलसञ्चारचतुरो वा नित्यमिङ्गितज्ञः परिजनः ।  
ईदृशेष्वतिनिपुणतरदृष्टयो "न्तःपुरदास्यः ।  
सर्वथा हतास्मि मन्दपुण्या, मरणं मेऽद्य श्रेयो न लज्जाकरं जीवितम् ।  
श्रुत्वैतं वृत्तान्तं किं वक्ष्यत्यम्बा, तातो वा, गन्धर्वलोको वा ।  
किं करोमि, कोऽत्र प्रतीकारः, केनोपायेन स्खलितमिदं प्रच्छादयामि, कस्य वा चापलमिदमेतेषां दुर्विनीतानामिन्द्रियाणां कथयामि, क्व वानेन दग्धहृदयेन पञ्चबाणेन न खलु जानामि गृहीता गच्छामि ।  
तथा महाश्वेताव्यतिकरेण प्रतिज्ञा कृता प्रियसखीनां पुरो मन्त्रितम्, तथा च केयूरकस्य हस्ते सन्दिष्टम् ।  
न खलु जानामि मन्दभागिनी शठिविधिना वा, उत्सन्नमन्मथेन वा, पूर्वकृतापुण्यसञ्चयेन वा, मृत्युहतकेन वा, अन्येन वा केनाप्ययमानीतो मम विप्रलम्भकश्चन्द्रापीडः ।  
कोऽपि वा न कदाचिद् दृष्टो नानुभूतो न श्रुतो न चिन्तितो नोत्प्रेक्षितो मां विडम्बयितुमुपागतः, यस्य दर्शनमात्रेणैव संयम्य दत्तेवेन्द्रियैः, शरपञ्जरे निक्षिप्य समर्पितेव मन्मथेन, दासीकृत्योपनीतेवानुरागेण, गृहीतगुणपणेन विक्रीतेव हृदयेन, उपकरणीभूतास्मि ।  
न मे कार्यं तेन चपलेनेति क्षणमिव सङ्कल्पमकरोत् ।  
कृतसङ्कल्पा च, अन्तर्गतेन "मिथ्याविनीते! यदि मया न कृत्यम्, एष गच्छामि" इति हृदयोत्कम्पचलितेन परिहसितेव चन्द्रापीडेन, तत्परित्यागसङ्कल्पसमकालप्रस्थितेन कण्ठलग्नेन पृष्टेव जीवितेन, "अविशेषज्ञे! पुनरपि प्रक्षालितलोचनया दृश्यतामसौ जनः प्रत्याख्यानयोग्यो न वेऽति तत्कालागतेनाभिहितेव बाष्पेण, अपनयामि ते सहासुभिर्धैर्य्यावलेपऽमिति निर्भर्त्सितेव मनोभुवा, पुनरपि तथैव चन्द्रापीडाभिमुखहृदया बभूव ।  
तदेवमस्तमितप्रतिसमाधानबलाबलात् प्रेमावेशेनास्वतन्त्रीकृता परवशेवोत्थाय जालवातायनेन तमेव क्रीडापर्वतम् अवलोकयन्त्यतिष्ठत् ।  
तत्रस्था च सा तमानन्दजलव्यवधानोद्विग्नेव स्मृत्या ददर्श, न चक्षुषा ।  
अङ्गुलीगलितस्वेदपरामर्शभीतेव चिन्तया लिलेख, न चित्रतूलिकया ।  
रोमाञ्चतिरोधानशाङ्कितेव हृदयेनालिलिङ्ग, न वक्षसा ।  
तत्सङ्गमकालातिपातासहेव मनो गमागमाय नियुक्तवती, न परिजनम् ।  
चन्द्रापीडोऽपि प्रविश्य स्वच्छन्दं कादम्बरीहृदयमिव द्वितीयं मणिगृहम्, शिलातलास्तीर्णायामुभयत उपर्य्युपरि निवेशितबहूपधानायां कुथायां निपत्य केयूरकेणोत्सङ्गे गृहीतचरणयुगलस्ताभिर्यथादिष्टेषु भूमिभागेषूपविष्टाभिः कन्यकाभिः परिवृतो दोलायमानेन चेतसा चिन्तां विवेश ।  
किं तावदस्या गन्धर्वराजदुहितुः कादम्बर्य्याः सहभुव एते विलासा एवेदृशाः सकललोकहृदयहारिणः, आहोस्विदनाराधितप्रसन्नेन भगवता मकरकेतुना मयि नियुक्ताः, येन मां सास्रेण सरागेणाकूणितत्रिभागेण हृदयान्तः पतत्स्मरशरकुसुमरजोरूषितेनेव चक्षुषा तिर्य्यग्विलोकयति ।  
मद्विलोकिता च धवलेन स्मितालोकेन दुकूलेनेव लज्जयात्मानमावृणोति ।  
मल्लज्जाविवर्त्तमानवदना च प्रतिबिम्बप्रवेशलोभेनेव कपोलदर्पणमर्पयति ।  
मदवकाशदायिनो हृदयस्य प्रथमाविनयलेखामिव कररुहेण शयनाङ्के लिखति ।  
मत्ताम्बूलवीटिकोपनयनखेदविधूतेन रक्तोत्पलभ्रमभ्रमद्भ्रमरवृन्देन करतलेन स्विन्नं मुखमिव गृहीततमालपल्लवेनेव वीजयति" ।  
पुनश्चाचिन्तयत् - "प्रायेण मानुष्यकसुलभा लघुता मिथ्यासङ्कल्पसहस्रैरेवमायास्य मा विप्रलभते, लुप्तविवेको यौवनमदो मदयति मदनो वा ।  
यतस्तिमिरोपहतेव यूनां दृष्टिरल्पमपि कालुष्यं महत् पश्यति ।  
स्नेहलवोऽपि वारिणेव यौवनमदेन दूरं विस्तार्य्यते ।  
स्वयमुत्पादितानेकचिन्ताशताकुला कविमतिरिव तरलता न किञ्चिन्नोत्प्रेक्षते ।  
निपुणमन्मथगृहीता चित्रवर्त्तिकेव तरुणचित्तवृत्तिर्न किञ्चिन्नालिखति ।  
सञ्जातरुपाभिमाना कुलटेवात्मसम्भावना न क्वचिन्नात्मानमर्पयति ।  
स्वप्न इवाननुभूतमपि मनोरथो दर्शयति ।  
इन्द्रजालपिच्छिकेवासम्भाव्यमपि प्रत्याशा पुरः स्थापयति ।  
भूयश्च चिन्तितवान् - "किमनेन वृथैव मनसा खेदितेन, यदि सत्यमेवेयं धवलेक्षणा मय्येवं जाताचित्तवृत्तिः तदा न चिरात् स एवैनामप्रार्थितानुकूलो मन्मथः प्रकटीकरिष्यति, स एवास्य संशयस्य च्छेत्ता भविष्यति" इत्यवधार्य्योत्थायोपविश्य च ताभिः कन्यकाभिः सहाक्षैर्गेयैश्च विपञ्चीवाद्यैश्च पाणविकैश्च स्वरसन्देहविवादैश्च सुभाषितनिर्गम्योपवनालोकनाकुतूहलक्षिप्तचित्तः क्रीडापर्वतकशिखरमारुरोह ।  
कादम्बरी तु तं दृष्ट्वा चिरयतीति महाश्वेतायाः किल वर्त्मावलोकयितुं विमुच्य तं गवाक्षम् अनङ्गक्षिप्तचित्ता सौधस्योपरितनं शिखरमारुरोह ।  
तत्र च विरलपरिजना सकल शशिमण्डलपाण्डुरेणातपत्रेण हेमदण्डेन निवार्यमाणातपा, चतुर्भिर्बालव्यजनैश्च फेनशुचिभिरुद्धूयमानैरुपवीज्यमाना, शिरसि कुसुमगन्धलुब्धेन भ्रमता भ्रमरकुलेन दिवापि नीलावगुण्ठनेनेव चन्द्रापीडाभिसरणवेशाभ्यासमिव कुर्वती, मुहुश्चामरशिखां समासज्य, मुहुश्छत्रदण्डमवलम्ब्य, मुहुस्तमालिकास्कन्धे करौ विन्यस्य, मुहुर्मदलेखां परिष्वज्य मुहुः परिजनान्तरितसकलदेहा नेत्रत्रिभागेण, मुहुरावलितत्रिवलीवलया परिवृत्य, मुहुः प्रतीहारीवेत्रलताशिखरे कपोलं निधाय, मुहुर्निश्चलकरविधृतामधरपल्लवे वीटिकां विनिवेश्य, मुहुरुद्गीर्णोत्पलग्रहारपलायमानपरिजनानुसरणदत्तकतिपयपदा विहस्य, तं विलोकयन्ती तेन च विलोक्यमाना, महान्तमपि कालमतिक्रान्तं नाज्ञासीत् ।  
आरुह्य च प्रतीहार्या निवेदितमहाश्वेताप्रत्यागमना तस्मादवततार ।  
स्नानादिषु मन्दादरापि महाश्वेतानुरोधेन दिवसव्यापारमकरोत् ।  
चन्द्रापीडोऽपि तस्मादवतीर्य प्रथमविसजितेनैव कादम्बरीपरिजनेन निर्वर्त्तितस्नानविधिर्निरुपहतशिलातलाच्चिताभिमतदैवतः क्रीडापर्वतक एव सर्वमाःआरादिकमहःकर्म चक्रे ।  
क्रमेण च कृताहारः क्रीडापर्वतकप्राग्भागभाजि, मनोहारिणि, हारीतहरिते, हरिणीरोमन्थफेनशीकरासारे, सीरायुधहलभयनिश्चलकालिन्दीजलत्विषि, तरुणीचरणालक्तकरसशोणशोचिषि, सुकुमरजःसिकतिलतले, लतामण्डपोपगूढे, शिखण्डिताण्डवसङ्गीतगृहे, मरकतशिलातले समुपविष्टः दृष्टवान् सहसैवातिबहलधाम्ना धवलेनालोकेन जलेनेव निर्वाप्यमाणं दिवसम्, मृणालवलयेनेव पीयमानमातपम्, क्षीरोदेनेवप्लाव्यमानां महीम्, चन्दनरसवर्षेणेव सिच्यमानान् दिगन्तान् सुधयेव विलिप्यमानमम्बरतलम् ।  
आसीच्चास्य मनसि - किमु खलु भगवानोषधिपतिरकाण्ड एव शीतांशुरुदितो भवेत्, उत यन्त्रविक्षेपविशीर्यमाणपाण्डुरजलधारासहस्राणि धारागृहाणि मुक्तानि, अहोस्विदनिलविकीर्यमाणशिकरधवलितभुवनम्बरसिन्धुर्धरातलमवतीर्णेऽति ।  
कुतूहलाच्च आलोकानुसारप्रहितचक्षुरद्राक्षीत् ।  
अनल्पकन्यकाकदम्बपरिवृतां ध्रियमाणधवलातपत्रामुद्धूयमानचामरद्वयां कादम्बरीप्रतीहार्या वामपाणिना वेत्रलतागर्भेणार्द्रवस्त्रशकलावच्छन्नमुखं चन्दनानुलेपनसनाथं नारिकेलसमुद्नकमुद्वहन्त्या दक्षिणकरेण दत्तहस्तावलम्बाम्, केयूरकेण च निश्वासहार्ये निर्मोकशुचिनी धौते कल्पलतादुकूले दधता निवेद्यमानमार्गाम्, मालतीकुसुमदामाधिष्ठितकरलतया च तमालिकयानुगम्यमानामागच्छन्तीं मदलेखां तस्याश्च समीपे तरलिकाम्, तया च सितांशुकोपच्छदे पटलके गृहीतं धवलताकारणमिव क्षीरोदस्य, सहभुवमिव चन्द्रमसः, मृणालदण्डमिव नारायणनाभिपुण्डरीकस्य, मन्दरक्षोभविक्षिप्तमिवामृतफेनपिण्डनिकरम्, वासुकिनिर्म्मोकमिव मन्थनश्रमोज्झितम्, हासमिव श्रियः कुलगृहवियोगगलितम्, मन्दरमथनविखण्डिताशेषशशिकलाखण्डसञ्चयमिव संहृतम्, प्रतिमागततारागणमिव जलधिजलादुद्धृतम्, दिग्गजकरशीकरासारमिव पुञ्जीभूतम्, नक्षत्रमालाभरणमिव मदनद्विषस्य, शरन्मेघशकलैरिव कल्पितम्, कादम्बरीरूपवशीकृतमुनिजनहृदयैरिव निर्मितम्, गुरुमिव सर्वरत्नानाम्, यशोराशिमिवैकत्र घटितं सर्वसागराणाम्, प्रतिपक्षमिव चन्द्रमसः, जीवितमिव ज्योत्स्नायाः, लक्ष्मीहृदयमिव नलिनीदलगलज्जलबिन्दुविलासतरलम्, उत्कण्ठितमिव मृणालवलयधवलकरम्, शरच्छशिनमिव घनमुक्तांशुनिवहधवलितदिङ्मुखम्, मन्दाकिनीप्रवाहमिव सुरयुवतिकुचपरिमलवाहिनम्, प्रभावर्षिणमतितारं हारम् ।  
दृष्ट्वा चायमस्य चन्द्रापीडश्चन्द्रातपद्युतिमुषः धवलिम्नः कारणमिति मनसा निश्चित्य दूरादेव प्रत्युत्थानादिना समुचितोपचारक्रमेण मदलेखामापतन्तीं प्रतिजग्राह ।  
सा तु तस्मिन्नेव  
मरकतग्रावणि मुहूर्त्तमुपविश्य स्वयमुत्थाय तेन चन्दनाङ्गरागेणानुलिप्य ते च द्वेदुकूले परिधाप्य तैश्च मालतीकुसुमदामभिरारचितशेखरं कृत्वा तं हारमादाय चन्द्रापीडमुवाच - "कुमार! तवेयमपहस्तिताहङ्कारकान्ता पेशलता प्रीतिपरवशं जनं कमिव न कारयति? प्रश्रय एव ते ददात्यवकाशमेवंविधानाम् ।  
अनया चाकृत्या कस्यासि न जीवितस्वामी? अनेन चाकारणाविष्कृतवात्सल्येन चरितेन कस्य न बन्धुत्वमध्यारोपयसि? एषा च ते प्रकृतिमधुरा व्यवहृतिः कस्य न वयस्यतामुत्पादयति? कं वा न समाश्वासयन्त्यमी स्वभावसुकुमारवृत्तयो भवद्गुणाः? त्वन्मूर्त्तिरेवात्रोपालम्भमर्हति, या प्रथमदर्शन एव विश्रम्भमुपजनयति ।  
इतरथा हि त्वद्विधे सकलभुवनप्रथितमहिम्नि प्रयुज्यमानं सर्वमेवानुचितमिवाभाति ।  
तथाहि, सम्भाषणमप्यधःकरणमिवापतति, आदरोऽपि प्रभुताभिमानमिवानुमापयति, स्तुतिरप्यात्मोत्सेकमिव सूचयति, उपचारोऽपि चपलतामिव प्रकाशयति, प्रीतिरप्यनात्मज्ञतामिव ज्ञापयति, विज्ञापनापि प्रागल्भ्यमिव जायते, सेवापि चापलमिव दृश्यते, दानमपि परिभव इति भवति ।  
अपि च स्वयं गृहीतहृदयाय किं दीयते, जीवितेश्वराय किं प्रतिपाद्यते प्रथमकृतागमनमहोपकारस्य का ते प्रत्युपक्रिया, दर्शनदत्तजीवितफलस्य सफलमागमनं केन ते क्रियते ।  
प्रणयिताञ्चानेन व्यपदेशेन दर्शयति कादम्बरी, न विभवम् ।  
अप्रतिपाद्या हि परस्वता सज्जनविभवानाम् ।  
आस्तां तावद्विभवः, भवादृशस्य दास्यमप्यङ्गीकुर्वाणा नाकार्यकारिणीति नियुज्यते, दत्त्वात्मानमपि वञ्चिता न भवति, जीवनमप्यर्पयित्वा न पश्चात्तप्यते ।  
प्रणयिजनप्रत्याख्यानपराङ्मुखी च दाक्षिण्यपरवती महत्ता सताम् ।  
न च तादृशी भवति याचमानानाम्, यादृशी ददतां लज्जा, यत्सत्यम् अमुना व्यतिकरेण कृतापराधमिव त्वय्यात्मानमवगच्छति कादम्बरी ।  
तदयममृतमथनसमुद्भूतानां सर्वरत्नानामेकः शेष इति शेषनामा हारोऽमुनैव हेतुना बहुमतो भगवता अम्भसाम्पत्या गृहमुपगताय प्रचेतसे दत्तः, पाशभृतापि गन्धर्वराजाय, गन्धर्वराजेनापि कादम्बर्यै, तयापि त्वद्वपुरस्यानुरूपमाभरणस्येति विभावयन्त्या नभस्तलमेवोचितं सुधासूतेर्धाम न धरेत्यवधार्य्यानुप्रेषितः ।  
यद्यपि निजगुणगणाभरणभूषिताङ्गयष्टयो भवादृशाः क्लेशहेतुमितरजनबहुमतमाभरणभारमङ्गेषु नारोपयन्ति, तथापि कादम्बरीप्रीतिरत्र कारणम् ।  
किं न कृतमुरसि शिलाशकलं कौस्तुभाभिधानं लक्ष्म्याः सहजमिति बहुमानमाविष्कुर्वता भगवता शार्ङ्गपाणिना! न च नारायणोऽत्रभवन्तमतिरिच्यते, नापि कौस्तुभमणिरणुनापि गुणलवेन शेषमतिशेते न, चापि कादम्बरीमाकारानुकृतिकलयाप्यल्पीयस्या लक्ष्मीरनुगन्तुमलम् ।  
अतोऽर्हतीयमिमं बहुमानं त्वत्तः ।  
नचाभूमिरेषा प्रीतिप्रसरस्य ।  
नियतञ्च भवता भग्नप्रणया महाश्वेतामुपालम्भसहस्रैः खेदयित्वात्मानमुत्स्रक्ष्यति ।  
अतएव महाश्वेता तरलिकामपीमं हारमादाय त्वत्सकाशं प्रेषितवती ।  
तयापि कुमारस्य सन्दिष्टमेव "न खलु महाभागेन मनसापि कार्यः कादम्बर्याः प्रथमप्रणयप्रसरभङ्गः" इत्युक्त्वा च ताराचक्रमिव चामीकराचलस्य तटे तं तस्य वक्षःस्थले बबन्ध ।  
चन्द्रापीडस्तु विस्मयमानः प्रत्यवादीत् - "मदलेखे! किमुच्यते, निपुणासि, जानासि ग्राहयितुम्, उत्तरावकाशमपहरन्त्या कृतं वचसि कौशलम् ।  
अयि मुग्धे! के वयमात्मनः? के वा वयं ग्रहणस्याग्रहणस्य वा? गता खल्वियमस्तं कथा ।  
सौजन्यशालिनीभिर्भवतीभिरुपकरणीकृतोऽयं जनो यथेष्टमिष्टेष्वनिष्टेषु वा व्यापारेषु विनियुज्यताम् ।  
अतिदक्षिणायाः खलु देव्याः कादम्बर्याः निर्दाक्षिण्यमपि गुणा न कञ्चिन्न दासीकुर्वन्ति" इत्युक्त्वा च कादम्बरीसम्बद्धाभिरेव कथाभिः सुचिरं स्थित्वा विसर्जयाम्बभूव मदलेखाम् ।  
अनतिदूरङ्गतायाञ्च तस्यां क्रीडापर्वतकगतम् उदयगिररिगतमिव चन्द्रमसं चन्दनदुकूलहारधवलं चन्द्रापीडं द्रष्टुं समुत्सारितवेत्रच्छत्रचामरचिह्ना निषिद्धाशेषपरिजनानुगमना तमालिकाद्वितीया चित्ररथसुता पुनरपि तदेव सौधशिखरमारुरोह ।  
तत्रस्था च पुनस्तथैव विविधविलासतरङ्गितैर्विकारिविलोकितैः जहारास्य मनः ।  
तथाहि, मुहुर्नितम्बबिम्बन्यस्तवामहस्तपल्लवा प्रावृतांशुकानुसारप्रसारितदक्षिणकरा निश्चलतारका लिखितेव, मुहुर्जृम्भिकारम्भदत्तोत्तानकरतलतया तद्गोत्रस्खलनभिया निरुद्धवदनेव, मुहुरंशुकपल्लवताडितनिःश्वासामोदलुब्धमधुकरमुखरतया प्रस्तुताह्वानेव, मुहरनिलगलितांशुकसम्भ्रमद्विगुणीकृतभुजयुगलप्रावृतपयोधरतया दत्तालिङ्गनसञ्ज्ञेव, मुहुः केशपाशाकृष्टकुसुमपूरिताञ्जलिसमाघ्राणलीलया कृतनमस्कारेव, मुहुरुभयतर्जनीभ्रमितमुक्ताप्रालम्बतया निवेदितहृदयोत्कलिकोद्गमेव, मुहुरुपहारकुसुमस्खलनविधुतकरतलतया कथितकुसुमायुधशरप्रहारवेदनेव, मुहुर्गलितरशनानिगडनियमितचरणतया संयम्यार्पितेव मन्मथेन, मुहुश्चलितोरुविधृतदुकूला क्षितितलदोलायमानांशुकैकदेशाच्छादितकुचा, चकितपरिवर्त्तनत्रुट्यत्त्रिवलीलता, अंशस्रस्तचिकुरकलासङ्कलनाकुलकरकमला, कटाक्षक्षेपधवलीकृतकर्णोत्पलं विलक्षस्मितसुधाधूलिधूसरितकपोलं साचीकृत्य, वदनमनेकरसभङ्गिभङ्गुरं विलोकयन्ती, तावदवतस्थे यावदुपसंहृता लोको दिवसो बभूव ।  
अथ हृदयस्थितकमलिनीरागेणेव रज्यमाने राजीवजीवितेश्वरे सकललोकचक्रवालचक्रवर्त्तिनि भगवति पूष्णि, क्रमेण च दिनपरिलम्बनरोषरत्ताभिः कामिनीदृष्टिभिरिव सङ्क्रमितशोणिम्नि व्योम्नि, संहृतशोचिषि जाते जरठहारीतहरितहये हरितवाजिनि, रविविरहमीलितसरोजसंहतिषु हरितायमानेषु कमलवनेषु श्वेतायमानेषु कुमुदषाण्डेषु लोहितायमानेषु दिङ्मुखेषु, नीलायमाने शर्वरीमुखे, शनैः शनैश्च पुनर्दिनश्रीसमागमाशाभिरिवानुरागिणीभिः सहैव दीघितिभिरदर्शनतामुपगते भगवति गभस्तिमालिनि, तत्कालविजृम्भितेन च कादम्बरीहृदयरागसागरेणेव आपूरिते सन्ध्यारागेण जिवलोके, कुसुमायुधानलदह्यमानहृदयसहस्रधूम इव जनितमानिनीनयनवारिणि विस्तीर्य्यमाणे तरुणतमालत्विषि तिमिरे, दिक्करिकरावकीर्णशीकरासार इव श्वेतायमानतारागणे गगने, जातायाञ्चादर्शनक्षमायां वेलायां सौधशिखरादवततार काडम्बरी, क्रीडापर्वतकनितम्बाच्च चन्द्रापीडः ।  
ततोऽचिरादिव गृहीतपादः प्रसाद्यमान इव कुमुदिनीभिः, कुलषमुखीः कुपिता इव प्रसादयन्नाशाः, प्रबोधाशङ्कयेव परिहरन् सुप्ताः कमलिनीः, लाञ्छनच्छलेन निशामिव हृदयेन समुद्वहन्, रोहिणीचरणताडनलग्नमलक्तकरसमिवोदयरागं दधानः, तिमिरनीलाम्बरां दिवमभिसारिकामिवोपसर्पन्" अतिवल्लभतया विकिरन्निव सौभाग्यम्, उदगाद्भगवानीक्षणोत्सवः ।  
उच्छ्रिते चकुसुमायुधाधिराज्यैकातपत्रे कुमुदिनीवधूवरे विभावरीविलासदन्तपत्रे श्वेतभानौ धवलितदिशि, दन्तिदन्तादिवोत्कीर्णे भुवने, चन्द्रापीडश्चन्द्रातपनिरन्तरतयैव कुमुदमय्या इव गृहकुमुदिन्याः कल्लोलधौतसुधाधवलसोपाने तनुतरङ्गतालवृन्तवातवाहिनि सुप्तहंसमिथुने, विरहवाचालचक्रवाकयुगले तीरे, कुमुददलावनीभिः पर्यन्तलिखितदन्तपत्रलतम्, अवदातसिन्दुवारदामोपहारम्, हरिचन्दनरसैः प्रक्षालितम्, कादम्बरीपरिजनोपदिष्टम्, मुक्ताशिलापट्टं चन्द्रशीतलमधिशिश्ये ।  
तत्रस्थस्य चास्यागत्याकथयत् केयूरकः - "देवी काडम्बरी देवं द्रष्टुमागता" इति ।  
अथ चन्द्रापीडः ससम्भ्रममुत्थायागच्छन्तीम्, अल्पसखीजनपरिवृताम्, अपनीताशेषराजचिह्नाम्, इतरामिव, एकावलीमात्राभरणाम्, अच्छाच्छेन चन्दनरसेन धवलीकृततनुलताम्, एककर्णावसत्तदन्तपत्राम्, इद्नुकलाकलिकाकोमलं कर्णपूरीकृतं कुमुददलं दधानाम्, ज्योत्स्नाशुचिनी कल्पद्रुमदुकूले बिभ्रतीम्, तत्कालरमणीयेन वेशेन साक्षादिव चन्द्रोदयदेवताम्, मदलेखया दत्तहस्तावलम्बां कादम्बरीमपश्यत् ।  
आगत्य च सा प्रीतिपेशलतां दर्शयन्ती प्राकृतेव परिजनोचिते भूतले समुपाविशत् ।  
चन्द्रापीडोऽपि "कुमार! अध्यास्यतां शिलातलमेव" इत्यसकृदनुबध्यमानोऽपि मदलेखया भूमिमेवाभजत ।  
अथ सर्वासु चासीनासु तासु मुहूर्त्तमिव स्थित्वा वक्तुमुपचक्रमे चन्द्रापीडः - "देवि! दृष्टिपातमात्रप्रीते दासजने सम्भाषणादिकस्यापि प्रसादस्य नास्त्यवकाशः, किमुतैतावतोऽनुग्रहस्य ।  
न खलु चिन्तयन्नपि निपुणं तमात्मनो गुणलवमवलोकयामि, यस्यायमनुरूपोऽनुग्रहातिरेकः ।  
अतिसरला तवेयमपगताभिमानमधुरा च सुजनता, यदभिनवसेवकजनेऽप्येवमनुरुध्यते ।  
प्रायेण मामुपचारहार्यमदक्षिणं देवी मन्यते ।  
धन्यः खलु परिजनस्ते, यस्योपरि नियन्त्रणा स्यात् ।  
आज्ञासंविभागकरणोचिते भृत्यजने क इवादरः परोपकारोपकरणं शरीरम्, तृणलवलघु च जीवितमपत्रपे त्वत्प्रतिपत्तिभिरुपायनीकर्त्तुमागतायास्ते ।  
वयमेते शरीरमिदमेतज्जीवितमेतानीन्द्रियाणि,एतेषामन्यतरदारोपय परिग्रहेण गरीयस्त्वम्" इति ।  
अथैवंवादिनोऽस्य वचनमाक्षिप्य मदलेखा सस्मितमवादीत् - "कुमार! भवतु, अतियन्त्रणया खिद्यते खलु सखी कादम्बरी, किमर्थञ्चैवमुच्यते, सर्वमिदमन्तरेणापि वचनमनया परिगृहीतम्, किं पुनरमुनोपचारफल्गुना वचसा सन्देहदोलामारोप्यते" इति ।  
स्थित्वा च कञ्चित् कालं कृतप्रस्तावा "कथं राजा तारापीडः, कथं देवी विलासवती, कथमार्यः शुकनासः, कीदृशी चोज्जयिनी, कियत्यध्वनि सा च, कीदृग् भारतं वर्षम्, रमणीयो वा मर्त्त्यलोकः" इत्यशेषं पप्रच्छ ।  
एवंविधाभिश्चान्याभिः कथाभिः सुचिरं स्थित्वोत्थाय कादम्बरी केयूरकं चन्द्रापीडसमीपशायिनं समादिश्य परिजनञ्च, शयनसौधशिखरमारुरोह ।  
तत्र च सितदुकूलवितानतलास्तीर्णं शयनीयमलञ्चकार ।  
चन्द्रापीडोऽपि तस्मिन्नेव शिलातले निरभिमानतामभिरूपतामतिगभीरताञ्च कादम्बर्याः, निष्कारणवत्सलताञ्च महाश्वेतायाः सुजनताञ्च मदलेखायाः, महानुभावताञ्चपरिजनस्य, अतिसमृद्धिञ्च गन्धर्वराजलोकस्य रम्यताञ्चकिम्पुरुषदेशस्य मनसा भावयन् केयूरकेण संवाह्यमानचरणः क्षणादिव क्षणदां क्षपितवान् ।  
अथ क्रमेण कादम्बरीदर्शनप्रजागरखिन्नः स्वप्नुमिव तालतमालतालीकदलीकन्दलीनीं प्रविरलकल्लोलानिलशितलाम् ।  
वेलावनराजिमवततार तारापतिः ।  
अभ्यर्णविरहविधुरस्य च कामिनीजनस्य निश्वसितैरिव उष्णैर्म्लानिमनीयत चन्द्रिका ।  
चन्द्रापीडविलोकनारूढमदनेव कुमुददलोदरनीतनिशा पङ्कजेषु निपपात लक्ष्मीः ।  
क्षणदापगमे च स्मृत्वा कामिनीकर्णोत्पलप्रहाराणाम् उत्कण्ठितेष्विव क्षामतां व्रजत्सु पाण्डुतनुषु वासगृहप्रदीपेषु, अनवरतशरक्षेपखिन्नानङ्गनिश्वासविभ्रमेषु वहत्सु तरुलताकुसुमपरिमलेषु प्रभातमातरिश्वसु, मन्दरगिरिलतागृहगमनानि च भियेव भजन्तीष्वरुणोदयोपप्लविनीषु तारकासु, क्रमेण च समुद्गते चक्रवाकहृदयनिवासलग्नानुरागमिवालोहितं मण्डलमुद्वहति सवितरि, चन्द्रापीडः शिलातलादुत्थाय प्रक्षालितमुखकमलः कृतसन्ध्यानमस्कृतिर्गृहीतताम्बूलः "केयूरक! विलोकय देवी कादम्बरी प्रबुद्धा न वा, क वा तिष्ठति" इत्यवोचत् ।  
गतप्रतिनिवृत्तेन च तेन "मन्दरप्रासादस्याधस्तादङ्गनसौधवेदिकायां महाश्वेतयासहावतिष्ठते"  
इत्यावेदिते गन्धर्वराजतनायामालोकयितुमाजगाम ।  
ददर्श च धवलभस्मकृतललाटिकाभिः अक्षमालिकापरिवर्त्तनप्रचलकरतलाभिः पाशुपतव्रतचारिणीभिर्धातुरागारुणाम्बराभिश्च परिव्राजिकाभिः, परिणततालफलवल्कललोहितवस्त्राभिश्च रक्तपटव्रतवाहिनीभिः सितवसननिबिडनिबद्धस्तनपरिकराभिश्चश्वेतपटव्यजनाभिः जटाजिनमौञ्जीवल्कलाषाढधारिणीभिर्वर्णिचिह्नाभिस्तापसीभिः, साक्षादिव मन्त्रदेवताभिः पठन्तीभिर्भगवतस्त्र्यम्बकस्याम्बिकायाः कार्त्तिकेयस्य विष्टरश्रवसः कृष्णस्य आर्यावलोकितेश्वरस्यार्हतो विरिञ्चस्य पुण्याः स्तुतीरुपास्यमानाम्, अन्तःपुराभ्यर्हिताश्च सादरं नमस्कारैराभाषणैरभ्युत्थानैरासन्नवेत्रासनदानैश्च दर्शनागतगन्धर्वराजबान्धववृद्धाः समानयन्तीं महाश्वेताम्, पृष्ठतश्च समुपविष्टेन किन्नरमिथुनेन मधुकरमधुराभ्यां वंशाभ्यां दत्ते ताने कल्गिरा गायन्त्या नारददुहित्रा पठ्यमाने च सर्वमङ्गलमहीयसि महाभारते दत्तावधानाम्, पुरोधृते च मणिदर्पणे ताम्बूलरागबद्धकृष्णिकान्धकारिताभ्यन्तरं दशनज्योत्स्नासिक्तमुन्मृष्टमधूच्छिष्टपट्टपाटलमधरं विलोकयन्तीम्, शैवलतृष्णया कर्णपूरशिरीष प्रेषितोत्तानविलोचनेन बद्धमण्डलं भ्रमताभवनकलहंसेन प्रभातशशिनेव क्रियमाणगमनप्रणामप्रदक्षिणां कादम्बरीञ्च ।  
समुपसृत्य कृतनमस्कारस्तस्यामेव सुधावेदिकायां विन्यस्तमासनं भेजे ।  
स्थित्वा च कञ्चित् कालं महाश्वेताया वदनं विलोक्य स्फुरितकपोलोदरं मन्दस्मितमकरोत् ।  
असौ तु तावतैव विदिताभिप्राया कादम्बरीमब्रवीत् - "सखि ।  
भवत्या गुणैश्चन्द्रापीडश्चन्द्रकान्त इव चन्द्रमयूखैरार्द्रीकृतो न शक्नोति वक्तुम् ।  
जिगमिषति खलु कुमारः, पृष्ठतो दुःखमविदितवृत्तान्तं राजचक्रमास्ते ।  
अपि च युवयोर्दूरस्थितयोरपि स्थितेयमिदानीं "कमलिनीकमलबान्धवयोरिव कुमुदिनीकुमुदनाथयोरिव प्रीतिराप्रलयात् ।  
अतोऽभ्यनुजानातु भवती" इति ।  
अथ काडम्बरी "सखिऽ! महाश्वेते! स्वाधीनोऽयं सपरिजनो जनः कुमारस्य स्व इवान्तरात्मा, क इवात्रान्नुरोधः" इत्यभिधाय गन्धर्वकुमारानाहूय "प्रापयत कुमारं स्वां भूमिम्" इत्यादिदेश ।  
चन्द्रापीडोऽप्युत्थाय प्रणम्य प्रथमं महाश्वेताम्, ततः कादम्बरीम्, तस्याश्च प्रेमस्निग्धेन चक्षुषा मनसा च गृह्यमाणः - "देवि! किं ब्रवीमि, बहुभाषिणः न श्रद्दधाति लोकः, स्मर्त्तव्योऽस्मि परिजअकथासु" इत्यभिधाय कन्यकान्तः पुरान्निर्जगाम कादम्बरीवर्जः अशेषः कन्यकाजनो गुणगौरवाकृष्टः परवश इव तं व्रजन्तमाबहिस्तोरणादनुवव्राज ।  
निवृत्ते च कन्यकाजने केयूरकेणोपनीतं वाजिनमारुह्य गन्धर्वकुमारकैस्तैरनुगम्यमानो हेमकूटात् प्रवृत्तो गन्तुम् ।  
गच्छतश्चास्य चित्ररथतनया न केवलमन्तबहिरपि सैव सर्वाशानिबन्धनमासीत् ।  
तथाहि, तन्मयेन मानसेनासह्यविरहदुःखानुशयलग्नामिव पृष्ठतः, कृतमार्गगमननिरोधामिव पुरस्तात्, वियोगाकुलहृदयोत्कलिकावेशोत्क्षिप्तामिव नभसि, सम्यगालोकयितुं वदनं विरहातुरमानसामिवावस्थितामुरःस्थले, तामेव मृगलोचनां ददर्श ।  
क्रमेण च प्राप्य महाश्वेताश्रममच्छोदसरस्तीरे सन्निविष्टमिन्द्रायुधखुरपुटानुसारेणैवागतमात्मस्कन्धावारमपश्यत् ।  
निवर्तिताशेषगन्धर्वकुमारश्च सानन्देन सकुतूहलेन सविस्मयेन च स्कन्धावारवर्तिना जनेन प्रणम्यमानः स्वभवनं विवेश ।  
सम्मानिताशेषराजलोकश्च वैशम्पायनेन पत्रलेखया च सह "एवं महाश्वेता, एवं कादम्बरी, एवं मदलेखा, एवं तमालिका, एवं केयूरकः" इत्यनयैव कथया प्रायो दिवसमनैषीत् ।  
कादम्बरीरूपदर्शनद्विष्टयेव नाष्य पुरेव प्रीतिमकरोत् राजलक्ष्मीः ।  
तामेव च धवलेक्षणामाबद्धरणरणकेन चेतसा चिन्तयतो जाग्रत एवास्य सा जगाम रात्रिः ।  
अपरेद्युश्च समुत्थिते भगवति रवौ, आस्थानमण्डपगतस्तद्गतेनेव मनसा सहसैव प्रतीहारेण सह प्रविशन्तं केयुरकं ददर्श ।  
दूरादेव च क्षितितलस्पर्शिना मौलिना कृतपादपतनम्, "एह्येहि" इत्युक्त्वा प्रथममपाङ्गविसर्पिणा चक्षुषा, ततो हृदयेन, ततो रोमोद्गमेन, पश्चाद्भुजाभ्यां प्रधावितः प्रसृतम् आलिलिङ्गगाढम् ।  
उपावेशयच्चैनमात्मनः समीप एव, पप्रच्छ च स्मितसुधाधवलीकृताक्षरं क्षारत्प्रीतिद्रवमयमिव वचनमादृतः "केयूरक! कथय कुशलिनी देवी ससखीजना सपरिजना कादम्बरी, भगवती महाश्वेता च" इति ।  
असौ तु तेन राजसूनोः प्रीतिप्रकर्षजन्मना स्मितेनैव स्नपित इवानुलिप्त इव सद्य एवापगताध्वखेदः प्रणम्यादृततरमवोचत् - "अद्य कुशलिनी, यामेवं देवः पृच्छति" इत्यभिधायापनीयार्द्रवस्त्रावगुण्ठितं बिससूत्रसंयतमुखमार्द्रचन्दनपङ्कन्यस्तबालमृणालवलयमुद्रं नलिनीपत्रपुटमदर्शयत् ।  
उद्घाट्य च तत्र काडम्बरीप्रहितान्यभिज्ञानान्यदर्शयत् ।  
तद्यथामरकतहरिन्ति व्यपनीतत्वञ्चिचारुमञ्जरीभाञ्जि क्षीरीणि पूगोफलानि, शुककामिनीकपोलपाण्डूनि ताम्बूलीदलानि, हरचन्द्रखण्डस्थूलशकलञ्च कर्पूरम्, अतिबहलमृगमदामोदमनोहरञ्च मलयजविलेपनम् ।  
अब्रवीच्च - "चूडामणिचुम्बिना कोमलाङ्गुलिविवरविनिर्गतलोहितांशुजालेनाञ्जलिना देवमर्चयति देवी कादम्बरी, महाश्वेता च सकण्ठग्रहेण कुशलवचसा, पर्यस्तशिखण्डमाणिक्यज्योत्स्नास्नपितललाटेन च नमस्कारेण मदलेखा, क्षितितलघटितसीमन्तमकरिकाकोटिकोणेन सकलकन्यालोकश्च, सचरणरजःस्पर्शेन च पादप्रणामेन तमालिका" ।  
सन्दिष्टञ्च तव महाश्वेतया - "धन्याः खलु ते, येषां न गतोऽसि चक्षुषोर्विषयं तथा नाम समक्षं भवतस्ते तुहिनशीतलाश्चन्द्रमया इव गुणा विरहे विवस्वन्मया इव संवृत्ताः स्पृहयन्ति खलु जनाः कथमपि दैवोपपादितायामृतोत्पत्तिवासरायैवातीतदिवसाय ।  
त्वया वियुक्तं निवृत्तमहोत्सवालसमिव वर्त्तते गन्धर्वराजनगरम् ।  
जानासि च मां कृतसकलपरित्यागम्, तथाप्यकारणपक्षपातिनं भवन्तं द्रष्टुमिच्छत्यनिच्छन्त्या अपि मे बलादिव हृदयम् ।  
अपि च बलवदस्वस्थशरीरा काडम्बरी, स्मरति च स्मेराननं स्मरकल्पं त्वाम्, अतः पुनरागमनगौरवेणार्हसीमां गुणवदभिमानिनीं कर्त्तुम् ।  
उदारजनादरो हि बहुमानमारोपयति ।  
अवश्यं सोढव्या चेयमस्मद्विधजनपरिचयकदर्थना कुमारेण, भवत्सुजनतैव जनयत्यनुचितसन्देशप्रागल्भ्यम् ।  
एष देवस्य शयनीये विस्मृतः शेषो हारः प्रहितः" इत्युत्तरीयपटान्तसंयतं सूक्ष्मसूत्रविवरनिःसृतैरंशुसन्तानैः संसूच्यमानं विमुच्य चामरग्राहिण्याः करे समर्पितवान् ।  
अथ चन्द्रापीडः "महाश्वेताचरणाराधनतपःफलमिदं यदेवं परिजनेऽप्यनुस्मरणादिकं ग्रसादभारमतिमहान्तमारोपयति देवी कादम्बरी" इत्युक्त्वा तत्सर्वं शिरसि कृत्वा स्वयमेव जग्राह ।  
तेन च कादम्बर्याः कपोललावण्येनेव गलितेन, स्मितालोकेनेव रसतामुपनीतेन, हृदयेनेव द्रुतेनेव गुणगणेनेव निस्यन्दितेन स्पर्शवता ह्लादिना सुरभिणा च विलेपनेन विलिप्य तमेव कण्ठे हारमकरोत् ।  
आगृहीतताम्बूलश्च मुहूर्त्तादिवोत्थाय वामबाहुना स्कन्धदेशे समवलम्ब्य केयूरकम्, ऊर्ध्वस्थित एव कृतयथाक्रियमाणसम्मानमुदितं प्रधानराजलोकं विसृज्य शनैः शनैर्गन्धमादनं करिणं द्रष्टुमयासीत् ।  
तत्र च स्थित्वा क्षाणमिव तस्मै स्वयमेव निजनखांशुजालजटिलं समृणालमिव शुष्कशष्पकवलमवकीर्य वल्लभतुरङ्गमन्दुराभिमुखः प्रतस्थे, गच्छंश्चोभयतः किञ्चित् किञ्चिदिव तिर्यग्वलितवदनः परिजनं विलोकयाम्बभूव ।  
अथ चित्तज्ञैः प्रतीहारैः प्रतिषिद्धानुगमने निखिले समुत्सारिते परिजने केयूरकद्वितीय एव मन्दुरां प्रविवेश ।  
उत्सारणभयसभ्रान्तलोचनेषु प्रणम्यापसृतेषु मन्दुरापालेषु, इन्द्रायुधस्य पृष्ठावगुण्ठनपटं किञ्चिदेकपार्श्वे गलितं समीकुर्वन्नुत्सारयंश्च कूणितनेत्रत्रिभागस्य दृष्टिनिरोधिनीं कुङ्कुमकपिलां केसरसटां खुरधारिणीविन्यस्तचरणो लीलामन्दं मन्दुरादारुदत्तदेहभरः सकुतूहलमुवाच - "केयूरक! कथय, मन्निर्गमादारभ्य को वा वृत्तान्तो गन्धर्वराजकुले? केन वा व्यापारेण वासरमतिनीतवती गन्धर्वराजपुत्री? किं वाऽकरोन्महाश्वेता? किमभाषत वा मदलेखा? के वाऽभवन्नालापाः परिजनस्य? भवतो वा को व्यापार आसीत्? आसीद्वा काचिदस्मदाश्रयिणी कथा?" केयूरकस्तु सर्वमाचचक्षे - "देव! श्रूयताम्, निर्गते त्वयि हृदयसहस्रप्रयाणपटहकलकलमिव नूपुरचक्रक्वणितेन कन्यकान्तःपुरे कुर्वति, देवी कादम्बरी सपरिजना सौधशिखरमारुह्य तुरगधूलिरेखाधूसरं देवस्यैव गमनमार्गमालोकितवती ।  
तिरोहितदर्शने च देवे, मदलेखास्कन्धनिक्षिप्तमुखी प्रीत्या तं दिगन्तं दुग्धोदधिधवलैः प्लावयन्तीव दृष्टिपातैः, सीतातपत्रापदेशेन शशिनेर्ष्यया निवार्यमाणरविकरस्पर्शासुचिरं तत्रैव स्यितवती ।  
तस्माच्चकथमपि सखेदमवतीर्य क्षणमिवावस्थानमण्डपे स्थित्वोत्थाय स्खलनभियेव निवेद्यमानोपहारकुसुमा शब्दायमानैर्मधुकरैः, जलधाराधवलनखमयूखोन्मुखानामनुगलं गलद्भिर्वलयैः कण्ठबन्धानिवोपपादयन्ती केकारवोद्विग्ना भवनशिखण्डिनाम्, पदे पदे च कुसुमधवलान् करेण गृहलतापल्लवान् मनसा च देवस्य गुणगणानवलम्बमाना तमेव क्रीडापर्वतकमागतवती, यत्र स्थितवान् देवः ।  
तमुपेत्य च "देवेनात्र मरकतशिलामकरिकाप्रणालप्रस्रवणसिच्यमानहरितलतामण्डपे शीकरिणि शिलातले स्थितम्, अत्र गन्धोदकपरिमललीनालिजालजटिलशिलाप्रदेशे स्नातम्, अत्र कुसुमधूलिसिकतिले गिरिनदिकातटे भगवानर्च्चितः शूलपाणि, अत्र हेपितशशधररोचिषि स्फाटिकशिलातले भुक्तम्, अत्र सङ्क्रान्तचन्दनरसलाञ्छने मुक्ताशैलशिलापट्टे सुप्तम्" इति परिजनेन पुनरुक्तं निवेद्यमानानि देवस्यैव स्थानचिह्नानि पश्यन्ती क्षपितवती दिवसम् ।  
दिवसावसाने च कथमपि महाश्वेताप्रयत्नादनभिमतमपि तस्मिन्नेव स्फटिकमणिशिलावेश्मन्याहारमकरोत् ।  
अस्तमुपगते भगवति रवौ, उदिते चन्द्रमसि तत्रैव कञ्चित्कालं स्थित्वा चन्द्रकान्तमयीव चन्द्रोदये प्रत्यार्द्रीकृततनुश्चन्द्रबिम्बप्रवेशभयेनेव करौ कपोलयोः कृत्वा किमपि चिन्तयन्ती, मुकुलितेक्षणा क्षणमात्रं स्थित्वोत्थाय विमलनखनिपतितशशिप्रतिमाभरगुरूणीव कृच्छ्रादुत्क्षिपन्ती, लीलामन्थरगमनपटूनि पदानि शय्यागृहमगात् ।  
शयननिक्षिप्तगात्रयष्टिश्च, ततः प्रभृति प्रबलया शिरोवेदनया विचेष्टमाना, दारुणेन च दाहरूपिणा ज्वरेणाभिभूयमाना केनाप्याधिना मङ्गलप्रदीपैः कुमुदाकरैश्चक्रवाकैश्च सार्द्धमनिमीलितलोचना दुःखदुःखेन क्षणदामनैषीत् ।  
उषसि च मामाहूय देवस्य वार्त्ताव्यतिकरोपलम्भाय सोपालम्भमादिष्टवती" ।  
चन्द्रापीडस्तदाकर्ण्य जिगमिषुः "अश्वोऽश्व" इति वदन् भवनान्निर्ययौ ।  
आरोपितपर्याणञ्च त्वरिततुरगपरिचारकोपनीतमिन्द्रायुधमारुह्य, पश्चादारोप्य पत्रलेखाम्, स्कन्धावरे स्थापयित्वा वैशम्पायनम्, अशेषं परिजनं निवर्त्त्य च अन्यतुरगारूढेनैव केयूरकेणानुगम्यमानो हेमकूटं ययौ ।  
आसाद्य च कादम्बरीभवनद्वारमवततार ।  
अवतीर्य च द्वारपालापिततुरङ्गः कादम्बरीप्रथमदर्शनकुतूहलिन्या च पत्रलेखया चानुगम्यमानः प्रविश्य "क्व देवी कादम्बरी तिष्ठति" इति सम्मुखागतमन्यतमं वर्षवरम्  
अप्राक्षीत् ।  
कृतप्रणामेन च तेन "देव! मत्तमयूरस्य क्रीडापर्वतकस्याधस्तात् कमलवनदीघिकातीरे विरचितं हिमगृहमध्यास्ते" इत्यावेदिते केयूरकेणोपदिश्यमानवर्त्मा प्रमदवनमध्येन गत्वा किञ्चिदध्वानम्, मरकतहरितानां कदलीवनानां प्रभया शष्पीकृतरविकिरणं हरितायमानं दिवसं ददर्श ।  
तेषाञ्च मध्ये निरन्तरनलिनीदलच्छन्नं हिमगृहमपश्यत् ।  
तस्माच्च निष्पतन्तमार्द्रांशुकच्छलेनाच्छोदजलेनेव संवीतम्, बाहुलताविधृतैर्मृणाअवलयैराभरणकैरिव धनलितावयवम्, आपाण्डुभिश्चैकश्रवणाश्रयैस्ताटङ्कीकृतैः केतकीगर्भदलैरुपहसितदन्तपत्रम्, आलिखितचन्दनललाटिकानि मुखारविन्दानि बद्धसौभाग्यपदानीव दधानम्, कृतचन्दनबिन्दुविशेषकांश्च दिवापि स्पर्शलोभस्थितेन्दुप्रतिबिम्बानिव कपोलानुद्वहन्तम्, अपहृताशेषशिरीषसौभाग्याभिः शैबलमञ्जरीभिः कृतकर्णपूरम्, कर्पूरधूलिधृसरेषु मलयजरसलवलुलितेषु वकुलावलीवलयेषु स्तनेषु न्यस्तनलिनीपत्रप्रावरणम्, अनवरतचन्दनचर्च्चाप्रणयनपाण्डूरैः सन्तापरोषमृदितचन्द्रकरैरिव करैः कल्पितमृणालदण्डानि बिसतन्तुमयानि चामराणि बिभ्राणम्, उन्नालैश्च कमलैः कुमुदैः कुवलयैः किसलयैः कदलीदलैः कमलिनीपलाशैः कुमुमस्तबकैश्चातपत्रीकृतैर्निवारितातपम्, जलदेवतानामिव समूहम्, वरुणश्रियामिव समूहम्, शरदामिव समाजम्, सरसीनामिव गोष्ठीबन्धनम्, शिशिरोपचारनिपुणं कादम्बर्याः शरीरपरिचारकं शरीरप्रायं परिजनमद्राक्षीत् ।  
तेन च प्रणम्यमानः पादनखपतनभयादिव त्वरितापसृतेन दीयमानमार्गः, चन्दनपङ्ककृतवेदिकानां पुण्डरीककलिकाघटितघण्टिकानां विकसितसिन्धुवारकुसुममञ्जरीचामराणां लम्बितस्थूलमल्लिकामुकुलहाराणामाबद्धलवङ्गपल्लवचन्दनमालिकानां दोलायमानकुमुददामध्वजानां मृणालवेत्रहस्ताभिर्मृहीतरुचिरकुसुमाभरणाभिर्मधुलक्ष्मीप्रतिकृतिभिरिव द्वारपालिकाभिरधिष्ठितानां कदलीतोरणानां तलेन प्रविश्य सर्वतो निसृष्टदृष्टिर्दृष्टवान् ।  
क्वचिदुभयतटनिखाततमालपल्लवकृतवनलेखाः कुमुदधूलिबालुकापुलिनमालिनीश्चन्दनरसेन प्रवर्त्त्यमाना गृहनदिकाः, क्वचिन्निचुलमञ्जरीरचितरक्तचामराणां जलार्द्रवितानकानां तलेषु ससिन्दूरकुट्टिमेषु अस्तीर्यमाणानि रक्तपङ्कजशयनानि, क्वचिदेलारसेन सिच्यमानानि स्पर्शानुमेयरम्यभित्तीनि, स्फटिकभवनानि क्वचिच्छिरीषपक्ष्मकृतशाद्वलानां मृणालधारागृहाणां शिखरमारोप्यमाणानां धाराकदम्बधूलिधूसरितानां यन्त्रमयूरकाणां कदम्बकानि, क्वचित् सहकाररससिक्तैः जम्बूपल्लवैराच्छाद्यमानाभ्यन्तराः पर्णशालाः, क्वचित् क्रीडितकृत्रिमकरिकलभयूधकाकुलीक्रियमाणाः काञ्चनकमलिनीकाः, क्वचिद्गन्धोदककूपेषु बद्धकाञ्चनसुधापङ्ककामपीठेषुस्थूलबिसलतादण्डघटितारकाणिकृतककेतकजलजलद्रोणिकानि कुवलयावलीरज्जुभिर्ग्रथ्यमानानि पत्रपुटघटीयन्त्रकाणि, क्वचित् स्फटिकबलाकावली वान्तवारिधारालिखितेन्द्रायुधाः सञ्चार्यमाणा मायामेघमालाः, क्वचिदुपान्त प्ररूढपाण्डु यवाङ्कुरासु तरुणमालतीकुड्मलदन्तुरिततरङ्गासु हरिचन्दनद्रववापिकासु शिशिरीक्रियमाणा हारयष्टीः, क्वचिन्मुक्ताफलक्षोदरचितालबालकान् अनवरतस्थूल जलबिन्दुदुद्दिनमुत्सृजतो यन्त्रवृक्षकान्, क्वचिद्विधुतपक्ष निक्षिप्तशीकरानीतनीहारा भ्रमन्तीर्यन्त्रमयीः पत्रशकुनिश्रेणीः, क्वचिन्मधुकरकिङ्किणीपङ्क्तिपटुतररवाबध्यमानाः कुसुमदामदोलाःक्वचिदुदरारूढनिर्गतोन्नालनलिनीच्छदच्छादितमुखान् प्रवेश्यमानान् शातकुम्भकुम्भान्, क्वचिद्धटितकदलीगर्भस्तम्भदण्डानि बध्यमानानि चारुवंशाकृतीनि कुसुमस्तबकातपत्रानि, क्वचित् करमृदितकर्पूरपल्लवरसेनाधिवास्यमानानि बिसतन्तुमयान्यंशुकानि, क्वचिल्लवलीफलद्रवेणार्द्रीक्रियमाणान् तृणशून्यमञ्जरीकर्णपूरान्, क्वचिदम्भोजिनीदलव्यजनैर्वीज्यमानान् उलपभाजनभाजः शीतैषधिरसान्, अन्यांश्चैवम्प्रकारान् शिशिरोपचारोपकरणकल्पनाव्यापारान् परिजनेन कृतान् क्रियमाणांश्च वीक्षमाणः, हिमगृहकस्य मध्यभागं हृदयमिव हिमवतः जलक्रीडागृहमिव प्रचेतसः, जन्मभूमिमिव सर्वचन्द्रकलानाम्, कुलगृहमिव सर्वचन्दनवनदेवतानाम्, प्रभवमिव सर्वचन्द्रमणीनाम्, निवासमिव सर्वमाघमासयामिनीनाम्, सङ्केतसदनमिव सर्वप्रावृषाम्, ग्रीष्मोष्मापनोदनोद्दशमिव सर्वनिम्नगानाम्, वडवानलसन्तापापनोदननिवासमिव सर्वसागराणाम्, वैद्युतदहनदाहप्रतीकारस्थानमिव सर्वजलधराणाम्, इन्दुविरहदुःसहदिवसातिवाहनस्थानमिव कुमुदिनीनाम्, हरहुताशननिर्वापणक्षेत्रमिव मकरध्वजस्य, दिनकरकरैरपि सर्वतो जलयन्त्रधारासहस्रसमुत्सारितैरतिशीतस्पर्शभयनिवृत्तैरिव परिहृतम्, अनलैरपि कदम्बकेसरोत्करवाहिभिः कण्टकितैरिवानुगतम्, कदलीबनैरपि पवनचलितदलैर्जाड्य जनितवेपथुभिरिव परिवारितम्, अलिभिरपि कुसुमामोदमदमुखराबद्धदन्तवीणैरिव वाचालितम्, लताभिरपि निरन्तरमधुकरपटलजटिलाभिर्गृहीतनीलप्रावरणकाभिरिव विराजितमाससाद ।  
क्रमेण च तत्रान्तर्बहिश्चातिबहलेन पिण्डहार्येणेवोपलिप्यमानोऽतिशीतलेन स्पर्शेनामन्यतात्मनो मनश्चन्द्रमयम्, कुमुदमयानीन्द्रियाणि, ज्योत्स्नामयान्यङ्गानि, मृणालिकामयीं धियम् ।  
अगणयच्च हारमयान् अर्ककिरणान्, चन्दनमयमातपम्, कर्पूरमयं पवनम्, उदकमयं कालम्, तुषारमयं त्रिभुवनम् ।  
एवंविधस्य च तस्यैकदेशे सखीकदम्बपरिवृताम्, अशेषसरित्परिवारामिव भगवतीं गङ्गां हिमवतो गुहातलगताम्, कुल्याभ्रमिभ्रमितेन कर्पूररसस्रोतसा कृतपरिवेषाया मृणालदण्डमण्डपिकायास्तले कुसुमशयनमधिशयानाम्, हाराङ्गदवलयरशनानूपुरैर्मृणालमयर्निगडैरिव संयतामीर्ष्यया मन्मथेन, चन्दनधवले स्पृष्टामिव ललाटे शशलाञ्छनेन, बाष्पवारिवाहिनि चुम्बितामिव चक्षुषि वरुणेन, वर्द्धितनिश्वासमरुति दष्टामिव मुखे मातरिश्वना, सन्तापप्रतप्तेष्वध्यासितामिवाङ्गेषु पतङ्गन्, कन्दर्पदाहदीपिते गृहीतामिव हृदये हुतभुजा, स्वेदिनि परिष्वक्तामिव वपुषि जलेन, दैवतैरपि विलुप्यमानसौभाग्यामिव सर्पशः, हृदयेन सह प्रियतमसमीपमिवोपगतैरङ्गैरुपजनितदौर्बल्याम्, आश्यानचन्दनपाण्डुरञ्च रोमाञ्चमनवरतहारस्पर्शलग्नं मुक्ताफलकिरणपुञ्जम् इवोद्वहन्तीम्, स्वेदशीकरिणीञ्च कपोलपालीं पक्षपवनेन वीजयद्भिरनुकम्प्यमानामिवावतंसकुसुममधुकरैः, अवतंसकुसुममधुकररवदहनदग्धमिव श्रोत्रमपाङ्गनिर्गतेनाश्रुस्रोतसा सिञ्चन्तीम्, अतिप्रवृत्तस्य चाश्रुणो निर्वाहप्रणालिकामिव कर्पूरकेतकीकलिकां कर्णे कलयन्तीम्, आयतश्वासविधुतिररलितेन च सन्तापभयपलायमानेन देहप्रभावितानेनेवांशुकेन विमुच्यमानकुचकलसाम्, आपतत्प्रचलचामरप्रतिबिम्बश्च कुचकलसयुगलं प्रियान्तिकगमनौत्सुक्यकृतपक्षमिव करतलेन निरुन्धतीम्, मुहुर्मुहुर्भुजलतया तुषारशिलाशालभञ्जिकामालिङ्गन्तीम्, मुहुः कपोलफलकेन कर्पूरपुत्रिकामाश्लिष्यन्तीम् मुहुश्चरणारविन्देन चन्दनपङ्कप्रतियातनामामृशन्तीम्, स्तनसङ्क्रान्तेनात्ममुखेनापि कुतूहलिनेव परिवृत्य विलोक्यमानाम् कर्णपूरपल्लवेनापि स्वप्रतिबिम्बपल्लवशायिना सोत्कण्ठेनेव चुम्ब्यमानकपोलफलकाम्, हारैरपि मुक्तात्मभिर्मदनपरवशैरिव प्रसारितकरैरालिङ्ग्यमानाम्, मणिदर्पणमुरसि निहितं "नोदेतव्यमद्य त्वया" इति जीवितस्पर्शमयं शपथं शशिनमिव कारयन्तीम्, करिणीमिव सम्मुखागतप्रमदवनगन्धवारणप्रसारितकराम्, प्रस्थितामिवानभीष्टदक्षिणवातमृगागमनाम्, मदनाभिषेकवेदिकामिव कमलावृतचन्दनधवलपयोधरकलसावष्टब्धपार्श्वाम्, आकाशकमलिनीमिव स्वच्छाम्बरतलदृश्यमानमृणालकोमलोरुमूलाम्, कुसुमचापलेखामिव मदनारोपितगुणकोटिकान्ततराम्, मधुमासदेवतामिव शिशिरहारिणीम्, मधुकरीमिव कुसुममार्गणाकुलाम्, चन्दनविलेपनामनङ्गरागिणीञ्च, बालां मन्मथजननीञ्च मृणालिनीमभ्यर्थिततुषारस्पर्शाञ्च कादम्बरीं व्यलोकयत् ।  
अथ सा यथादर्शनमागत्यागत्य चन्द्रापीडागमनमावेदयन्तं परिजनमुत्तारलतारकेण चक्षुषा विलोक्य "कथय, किं सत्यमागतो दृष्टस्त्वया, कियत्यध्वनि क्वासौ" इति प्रतिमुखं निक्षिप्तनामाक्षरं पप्रच्छ ।  
प्रवर्द्धमानधवलिम्ना चक्षुषा दृष्ट्वा च सम्मुखमापतन्तं तं दूरादेव वरारोहा, नवग्रहा करिणीवोरुस्तम्भविधृता विचेष्टमानाङ्गी, कुसुमशयनपरिमलोपगतैः परवशा मुखरैर्मधुकरकुलैरिवोत्थाप्यमाना, ससम्भ्रमच्युतोत्तरीया हारकिरणानुरसि कर्त्तुमिच्छन्ती, मणिकुट्टिमनिहितेन वामकरतलेन हस्तावलम्बनं निजप्रतिमामिव याचमाना, स्रस्त केशकलापसंयमनश्रमितेन गलत्स्वेदसलिलेन दक्षिणकरेणाभ्युक्ष्येव आत्मानमर्पयन्ती, चलितत्रिकताम्यत्त्रिवलीतरङ्गितरोमराजितया निष्पीड्यमानेव सर्वरसाननङ्गेन, अन्तःप्रविष्टललाटिका चन्दनरसमिश्रमिव चक्षुषा क्षारन्ती शिशिरमानन्दजलम्, आनन्दवारिबिन्दुवेणिकया चलितावतंसधूलिधूसरं प्रियप्रतिमाप्रवेशलोभेनेव कपोलफलकं प्रक्षालयन्ती, ललाटिकाचन्दनभरेणेव किञ्चिदधोमुखी तत्क्षणमपाङ्गभागपुञ्जिततारकया तन्मुखलग्नयेव दीर्घया दृष्ट्याकृष्यमाणा कुसुमशयनादुत्तस्थौ ।  
चन्द्रापीडस्तु समुपसृत्य पूर्ववदेव तां महाश्वेताप्रणामपुरःसरं दशितविनयः प्रणनाम ।  
कृतप्रतिप्रणामायाञ्च तस्यां पुनस्तस्मिन्नेव कुसुमशयने समुपविष्टायां प्रतीहार्या समुपनीतां जाम्बूनदमयीमासन्दिकां रोचिष्णुरत्नप्रत्युप्तपादां पादेनैवोत्सार्य क्षितावेवोपाविशत् ।  
अथ केयूरकः "देवि! देवस्य चन्द्रापीडस्य प्रसादभूमिरेषा पत्रलेखा नाम ताम्बूलकरङ्कवाहिनी" इति चिन्तयाम्बभूव ।  
कृतप्रणामाञ्च तां सादरम् "एह्येहि" इत्यभिधायात्मनः समीपे सकुतूहलपरिजनदृश्यमानां पृष्ठतः समुपावेशयम् ।  
दर्शनादेवोपारूढप्रीत्यतिशया च मुहुर्मुहुरेनां सोपग्रहं करकिसलयेन पस्पर्श ।  
चन्द्रापीडस्तु सपदिकृतसकलागमनोचितोपचारस्तदवस्थां चित्ररथतनयामालोक्याचिन्तयत् - "अतिदुर्विदग्धं हि मे हृदयमद्यापि न श्रद्दधाति भवतु, पृच्छामि तावदेनं निपुणालापेनेति ।  
प्रकाशमब्रवीत् - "देवि! जानामि कामरतिं निमित्तीकृत्य प्रवृत्तोऽयमविरलसन्तापतीव्रो व्याधिः ।  
सुतनु! सत्यं न तथा त्वामेष ब्यथयति यथास्मान् ।  
इच्छामि देहदानेनापि स्वस्थामत्रभवतीं कर्त्तुम् ।  
उत्कम्पिनीमनुकम्पमानस्य कुसुमेषुपीडया पतितामवेक्षमाणस्य पततीव मे हृदयम् ।  
अनङ्गदे तनुभूते ते भुजलते गाढसन्तापया च दृष्ट्या वहसि स्थलकमलिनीमिव रक्ततामरसाम् ।  
दुःखितायाञ्च त्वयि परिजनेऽपि चानवरतकृताश्रबिन्दुपातेन वर्त्तते मुक्ताभरणता ।  
गृहाण स्वयंवरार्हाणि मङ्गलप्रसाधनानि ।  
सकुसुमशिलीमुखा हि शोभते नवा लता" इति ।  
अथ कादम्बरी बालतया स्वभावमुग्धापि कन्दर्पेणोपदिष्टयेव प्रज्ञया तमशेषमस्याव्यक्तव्याहारसूचितम् अर्थं मनसा जग्राह, मनोरथानान्तु तावती भूमिमसम्भावयन्ती शलीनताञ्चावलम्बमाना तूष्णीमेवासीत् ।  
केवलमुत्पादितान्यव्यपदेशा तत्क्षणं तमाननामोदमधुकरपटलान्धकारितं द्रष्टुमिव स्मितालोकमकरोत् ।  
ततो मदलेखा प्रत्यवादीत् - "कुमार! किं कथयामि, दारुणोऽयमकथनीयः खलु सन्तापः ।  
अपि च कुमारभावोपेतायाः किमिवास्या  
यन्न सन्तापाय ।  
तथाहि, मृणालिन्याः शिशिरकिसलयमपि हुताशनायते, ज्योत्स्नाप्यातपायते, ननुकिसलयतालवृन्तवातैर्मनसि जायमानं किं न पश्यसि खेदम्? धीरत्वमेव प्राणसन्धारणहेतुरस्याः" इति ।  
कादम्बरी तु हृदयेन तमेव मदलेखालापमस्य प्रत्युत्तरीचकार ।  
चन्द्रापीडोऽप्युभयथा घटमानार्थतया सन्देहदोलारूढेनैव चेतसा महाश्वेतया सह प्रीत्युपचयचतुराभिः कथाभिः महान्तं कालं स्थित्वा तथैव महता यत्नेन मोचयित्वात्मानं स्कन्धावारगमनाय कादम्बरीभवनान्निर्ययौ ।  
निर्गतञ्च तं तुरङ्गममारुरुक्षन्तं पश्चादागत्य केयूरकोऽभिहितवान् - "देव! मदलेखा विज्ञापयति - "देवी कादम्बरी प्रथमदर्शनजनितप्रीतिः पत्रलेखां निवर्त्तमानामिच्छति, पश्चाद्यास्यति" इति श्रुत्वा देवः प्रमाणम्" ।  
इत्याकर्ण्य चन्द्रापीडः "केयूरक! धन्या स्पृहणौया च पत्रलेखा, यामेवमनुबध्नाति, दुर्लभो देवीप्रसादः प्रवेश्यताम्ऽइत्यभिधाय पुनः स्कन्धावारमेवाजगाम ।  
प्रविशन्नेव पितुः समीपादागतमभिज्ञाततरम् आलेखहारकमद्राक्षीत् ।  
धृततुरङ्गमश्च प्रीतिविस्फारितेन चक्षुषा दूरादेवापृच्छत् - "अङ्ग! कच्चित् कुशली तातः सह सर्वेण परिजनेन, अम्बा च सर्वान्तःपुरैः" इति ।  
अथासावुपसृत्य प्रणामानन्तरं - "देव! यथाज्ञापयसि" इत्यभिधाय लेखद्वितयमर्पयाम्बभूव ।  
युवराजस्तु शिरसि कृत्वा स्वयमेव च तदुन्मुच्य क्रमशः पपाठ - "स्वस्ति, उज्जयिनीतः सकलराजन्यशिखण्डशेखरीकृतचरणारविन्दः परममाहेश्वरो महाराजाधिराजो देवस्तारापीडः सर्वसम्पदामायतनं चन्द्रापीडमुदञ्चच्चारुचूडामणिमरीचिचक्रचुम्बिन्न्युत्तमाङ्गे चुम्बन्नन्दयति ।  
कुशलिन्यः प्रजाः, किन्तु कियानपि कालो भवतोऽदृष्टस्य गतः, बलवदुत्कण्ठितं नो हृदयम्, देवी च सहान्तःपुरैर्म्लानिमुपनीता, अतो लेखवाचनविरतिरेव प्रयाणकालतां नेतव्येऽति ।  
शुकनासप्रेषिते द्वितीये।  
प्यमुमेवार्थं लिखितमवाचयत् ।  
अस्मिन्नेवावसरे समुपसृत्य वैशम्पायनोऽपि लेखद्वितयमपरमात्मीयमस्मादभिन्नार्थमेवादर्शयत् ।  
अथ "यथाज्ञापयति तातः" इत्युवत्वा तथैव तुरगाधिरूढः प्रयाणपटहमवादयत् ।  
समीपे स्थितञ्च महताश्वियेन परिवृतं महाबलाधिकृतं बलाहकपुत्रं मेघनादनामानमादिदेश - "भवता पत्रलेखया सहागन्तव्यम्, नियतञ्च केयूरकस्तानादायैतावतीं भूमिमागमिष्यति, तन्मुखेन विज्ञाप्या प्रणम्य देवी कादम्बरी ।  
नन्वियं सा त्रिभुवननिन्दनीया निरनुरोधा निष्परिचया च दुर्ग्रहा प्रकृतिर्मर्त्त्यानां, येषामकाण्डविसंवादिन्यः प्रीतयो न गणयन्ति निष्कारणवत्सलताम् ।  
एवं गच्छता मयात्मनो नीतः स्नेहः कपटकूटजालिकताम्, प्रापिता भक्तिरलीककाकुकरणकुशलताम्, पातितमुपचारमात्रमधुरं धूर्ततायामात्मार्पणम्, प्रकटितं वाङ्मनसयोर्भिन्नार्थत्वम् ।  
आस्तां तावदात्मा, अस्थानाहितप्रसादा दिव्ययोग्या देव्यपि वक्तव्यतां नीता ।  
जनयन्ति हि पश्चाद्वैलक्ष्यमभूमिपातिताः व्यर्थाः प्रसादामृतदृष्टयो महताम् ।  
न खलु देवीं प्रति प्रबललज्जातिभारमन्थरं मे हृदयं यथा महाश्वेतां प्रति ।  
नियतमेनामलीकाध्यारोपणवर्णितास्मद्गुणसम्भारामस्थानपक्षपातिनीमसकृदुपालप्स्यते देवी ।  
तत् किं करोमि, गरीयसीगुरोराज्ञा प्रभवति देवमात्रकस्य, हृदयेन तु हेमकूटनिवासव्यसनिना लिखितं जन्मान्तरसहस्रस्य दास्यपत्रं देव्याः ।  
न दत्तमस्याटविकस्य गौल्मिकेनेव देवीप्रसादेन गन्तुम्, सर्वथा गतोऽस्मि पितुरादेशादुज्जयिनीम् ।  
प्रसङ्गतोऽसज्जनकथाकीर्त्तनेषु स्मर्त्तव्यः खलु चन्द्रापीडचण्डालः ।  
मा चैवं मंस्थाः, यथा जीवन् पुनर्देवीचरणारविन्दवन्दनानन्दमनुभूयस्थास्यति चन्द्रापीड इति ।  
महाश्वेतायाश्च सप्रदक्षिणं शिरसा पादौ वन्दनीयौ ।  
मदलेखायाश्च कथनीयः प्रणामपूर्वमशिथिलः कण्ठग्रहः ।  
गाढमालिङ्गनीया च तमालिका ।  
अस्मद्वचनादशेषः प्रष्टव्यः कुशलं कादम्बरीपरिजनः, रचिताञ्जलिना च भगवानामन्त्रणीयो हेमकूटः" इति ।  
एवमादिश्य तम् - "सुहृदादिसाधनमक्लेशयता शनैः शनैर्गन्तव्यम्" इत्युक्त्वा वैशम्पायनं स्कन्धावारभारे न्ययुङ्क्त स्वयमपि च तथारूढ एव गमनहेलाहर्षहेषारवकम्पितकैलासेन खुरताण्डवखण्डितभुवा कान्तकुन्तलतावनवाहिना तरुणतुरगप्रायेण अश्वसैन्येनानुगम्यमानस्तमेव लेखहारकं पर्याणलग्नमभिनवकादम्बरीवियोगशून्येनापि हृदयेनोज्जयिनीवार्त्तां पृच्छन् प्रतस्थे ।  
क्रमेण चातिप्रवृद्धप्रकाण्डपादपप्रायया, मालिनीलतामण्डपैः मण्डलिततरुपण्डया, गजपतिपातितपादपपरिहारवक्रीकृतमार्गया, जनजनिततृणपर्णकाष्ठकोटिकूटप्रकटितवीरपुरुषघातस्थानया, महापाडपभूतलोत्कीर्णकान्तारदुर्गया, तृषितपथिकखण्डितदलोज्झितामलकीफलनिकरया, विकसितकरञ्जमञ्जरीरजोविच्छुरिततटैस्तटतरुबद्धपाटच्चरकर्पटध्वजचिह्नैरिष्टकास्थितशुष्कपल्लवविष्टरानुमितपथिकविश्रान्तैर्विश्रान्तकार्पटिकप्रस्फोटितचरणधूलिधूसरकिसलयलाञ्छितोपकण्ठैः पत्रसङ्करासुरभीकृताशिशिरपङ्किलविवर्णास्वादुजलैर्व्रततिग्रन्थिग्रथितपर्णपुटतृणपुलीचिह्नानुमे यैर्जरत्कान्तारकूपैरसुलभसलिलतया अनभिलषितोद्देशया, मधुबिन्दुस्यन्दिसिन्दुवारवनराजिरजोधूसरिततीराभिश्च कुञ्जकलताजालकैर्जटिलीकृतसैकताभिः अध्वगोत्खातबालुका कूपिकोपलभ्यमानकलुषस्वल्पसलिलाभिः शुष्कगिरिनदिकाभिर्विषमीकृतान्तरालया, कुक्कुटकौलेयकरटितानुमीयमानगुल्मगहनग्रामटिकया शुन्यया दिवसमटव्या गत्वा, परिणते रविबिम्बे, बिम्बा रुणातपविसरे वासरे, निःशाखीकृतकदम्बशाल्मलीपलाशबहुलैः शिखरशेषैकपल्लवविडम्बितातपत्रैः पादपैः, ऊर्ध्वस्थितप्ररोहस्थूलस्थाणुमूलग्रन्थिजटिलैश्च हरितालकपिलपक्कवेणुविटपपटलरचितवृतिभिर्मृगभयकृततृणपुरुषकैर्विपाकपाण्डुभिः फलितैः प्रियङ्गुप्रायैरटवीक्षेत्रैर्विरलीकृते वनप्रदेशे चिरप्ररूढस्य रक्तचन्दनतरोरुपरि बद्धम्, सरसपिशितपिण्डनिभैरलक्तकैः, अभिनवशोणितारुणेन रक्तचन्दनरसेन चार्द्रम्, जिह्वालतालोहिनीभी रक्तपताकाभिः, केशकलापकान्तिना च कृष्णचामरावचूलेन प्रत्यग्रविशसितानां जीवानामिवावयवैरुपरचितदण्डमण्डनम्, परिणद्धवराटकघटितबुद्बुदार्द्धचन्द्रखण्डखचितम्, सुतमहिषरक्षणावतीर्णदिनकरावतारितशशिनेव विराजितशिखरम्, दोलायितशृङ्गसङ्गिलोहशृङ्खलावलम्बमानघर्घररवघोरघण्टया च घटितकेसरिसटारुचिरचामरया काञ्चनत्रिशूलिकया लिखितनभस्तलम्, इतस्ततः पथिकपुरुषोपहारमाऋगमिवावलोकयन्तं महान्तं रक्तध्वजं दूरतेव ददर्श ।  
तदभिमुखश्च कञ्चिदध्वानं गत्वा, केतकीसूचीषण्डपाण्डुरेणवनद्विरददन्तकपाटेन परिवृताम्, लोहतोरणेन च रक्तचामरावलिपरिकरां कालायसदर्पणमण्डलमालां शबरमुखमालामिव कपिलकेशभीषणां बिभ्राणेन सनाथीकृतद्वारदेशाम्, अभिमुखप्रतिष्ठितेन च विनिहितरक्तचन्दनहस्तकतया रुधिरारुणयमकरतलास्फालितेनेव शोणितलवलोभलोलशिवालिह्यमानलोहितलोचनेन लोहमहिषेणाध्यासिताञ्जनशिलावेदिकाम्, क्वचिद्रक्तोत्पलैः शबरनिपातितानां वनमहिषाणामिव लोचनैः क्वचिदगस्तिकुसुमकुड्मलैः केसरिणामिव करजैः क्वचित् किंशुककुसुमकुड्मलैः शर्दूलानामिव सरुधिरैर्नखरैः कृतपुण्यपुष्पप्रकराम्, अन्यत्राङ्कुरितामिव कुटिलहरिणविषाणकोटिकुटैः पल्लवितामिव सरसजिह्वाच्छोदशतैः कुसुमितामिव रक्तनयनसहस्रैः फलितामिव मुण्डमण्डलैरुपहारहिंसां दर्शयन्तीम्, शखान्तरालनिरन्तरनिलीनरक्तकुक्कुटकुलैः श्वभयात् अकालदशितकुसुमस्तबकैरिव रक्ताशोकविटपैर्विभूषिताङ्गनाम्, बलिरुधिरपानतृष्णया समागतैश्च वेतालैरिव तालैर्दीयमानफलमुण्डोपहाराम्, शङ्काज्वरकम्पितैरिव कदलिकावनैर्भयोत्कण्ठितैरिव श्रीफलतरुषण्डैस्त्रासोद्र्ध्वकेशैरिव खर्जूरवनैः समन्ताद्नहनीकृताम्, विदलितवनकरिकुम्भअविगलितमुक्ताफलानि रुधिरारुणानि बलिसिक्थलुब्धमुग्धकृकवाकुग्रस्तमुक्तानि विकिरद्भिरम्बिकापरिग्रहदुर्ललितैः क्रीडद्भिः केशरिकिशोरकैरशून्योद्देशाम्, प्रभूतरुधिरदर्शनोद्भूतमूर्च्छापतितेनेव प्रतिबिम्बितेनास्तताम्रेण सवित्रा ताम्रतरीकृतैः क्षतजजलप्रवाहैः पिच्छिलीकृताजिराम्, अवलम्बमानदीपधूपरक्तांशुकेन ग्रथितशिखिगलवलयावलिना पिष्टपिण्डपाण्डुरितघनघण्टामालभारिणा त्रापुषसिंहमुखमध्यस्थितस्थूललोहकण्टकं दत्तदन्तदण्डार्गलं लसत्पीतनीललोहितदर्पणस्फुरितबुद्बुदमालं कपाटपट्टद्वयं दधानेन गर्भगृहद्वारदेशेन दीप्यमानाम्, अन्तःपिण्डिकापीठपातिभिश्च सर्वपशु जीवितैरिव शरणमुपागतैरलक्तकरसरक्तपटैरविरहितचरणमूलाम्, पतितकृष्णचामरप्रतिबिम्बानाञ्च शिरश्छेदलग्नकेशजालकानामिव परशुपट्टिशप्रभृतीनां जीवविशसनशस्त्राणां प्रभाभिर्बद्धबहलान्धकारतया पातालगृहवासिनीम् इवोपलक्ष्यमाणाम्, रक्तचन्दनखचितस्फुरत्फलपल्लवकलितैश्च बिल्वपत्रदामभिर्बालकमुण्डप्रालम्बैरिव कृतमण्डनाम्, शोणितताम्र, कदम्बस्तबककृतार्च्चनैश्च पशूपहारपटहपटुरटित रसोल्लसित रोमाञ्चैरिवाङ्गैः क्ररतामुद्वहन्तीम्, चारुचामीकरपट्टप्रावृतेन च ललाटेन शबरसुन्दरीरचितसिन्दूरतिलकबिन्दुना दाडिमकुसुमकर्णपूरप्रभासेकलोहितायमानकपोलभित्तिना रुधिरताम्बूलारुणिताधरपुटेन भृकुटिकुटिलबभ्रुनयनेन मुखेन कुसुम्भपाटलितदुकूलकलितया च देहलतया महाकालाभिसारिकावेशविब्र्हमं बिभ्रतीम्, सम्ब्प्ण्डितनीलगुग्गुलु धूपधूमारुणीकृताभिश्च प्रचलन्तीभिर्गर्भगृहदीपिकालताभिरङ्गुलीभिरिव मर्हिषासुरशोणितलवालोहिनीभिः स्कन्धपीठकण्डूयनचलितत्रिशूलदण्डकृतापराधं वनमहिषमिव तर्जयन्तीम्, प्रलम्बकूर्च्चधरैश्छागैरपि धृतव्रतैरिव, स्फुरदधरपुटैराखुभिरपि जपपरैरिव, कृष्णाजिनप्रावृताङ्गैः कुरङ्गैरपि प्रतिशयितैरिव ज्वलितलोहितमूर्द्धरत्नरश्मिभिः कृष्टसर्पैरपि शिरोधृतमणिदीपकैरिवाराध्यमानाम्, सर्वतः कठोरवायसगणेन च रटता स्तुतिपरेणेव स्तूयमानाम्, स्थूलस्थूलैः शिराजालकैर्गोधागोधिकाकृकलासकुलैरिव दग्धस्थाण्वाशङ्कया समारूढैर्गवाक्षितेन, अलक्ष्मीसमुत्खातलक्षणस्थानैरिव विस्फोटव्रणबिन्दुभिः कल्माषितसकलशरीरेण, कर्णावतंससंस्थापितया च चूडया रुद्राक्षमालिकामिव दधानेन, अम्बिकापादपतनश्यामललाटवर्द्धमानार्बुदेन, कुवादिदत्तसिद्धाञ्जनदानस्फुटितैकलोचनतया त्रिकालमितरलोचनाञ्जनदानादरश्लक्ष्णीकृतदारुशलाकेन, प्रत्यहं कटुकालावुस्वेदप्रारब्धदन्तुरताप्रतिकारेण, कथञ्चिदस्थानदत्तेष्टकाप्रहारतया शुष्कैकभुजोपशान्तमर्दनव्यसनेन, उपर्युपर्यविश्रान्तकटुकवर्त्तिप्रयोगवर्द्धिततिमिरेण, अश्मभेदसङ्गृहीतवराहदंष्ट्रेण, इङ्गुदीकोषकृतौषाधाञ्जनसङ्ग्रहेण, सूचीस्यूतसिरासङ्कोचितवामकराग्गुलिना, कौशेयककोषावरणक्षातिव्रणितचरणाङ्गुष्टकेन, असम्यक्कृतरसायनानीताकालज्वरेण, जरां गतेनापि दक्षिणापथाधिराज्यवरप्रार्थनाकदर्थितदुर्गेण, दुःशिक्षितश्रमणादिष्टतिलकाबद्धविभवप्रत्याशेन, हरितपत्ररसाङ्गारमसीमलिनशम्बूकवाहिना, पट्टिकालिखितदुर्गास्तोत्रेण, धूमरक्तालक्तकाक्षरतालपत्रकुहकतन्त्रपुस्तिकासङ्ग्राहिणा,  
जीर्णपाशुपतोपदेशलिखितमहाकालमतेन, आविर्भूतनिधिवादव्याधिना, सञ्जातधातुवादवायुना, लग्नासुरविवरप्रवेशपिशाचेन, प्रवृत्तयक्षकन्यकाकामित्वमनोरथव्यामोहेन, वर्द्धितान्तर्धानमन्त्रसाधनसङ्ग्रहेण, श्रीपर्वताश्चर्यवार्त्तासहस्राभिज्ञेन, असकृदभिमन्त्रितसिद्धार्थकप्रहतिप्रधावितैः पिशाचगृहीतकैः करतलताडनचिपटीकृतश्रवणपुटेन, अविमुक्तशैवाभिमानेन, दुर्गृहीतालाबुवीणावादनोद्वेजितपथिकपरिहृतेन, दिवसमेव मशकक्वणितानुकारि किमपि कम्पितोत्तमाङ्गं गायता, स्वदेशभाषानिबद्ध भागीरथीभक्तिस्तोत्रनर्त्तकेन, गृहीततुरगब्रह्मचर्यतया अन्यदेशागतोषितासु जरत्प्रव्रजितासु बहुकृत्वः सम्प्रयुक्तस्त्रीवशीकरणचूर्णेन, अतिरोषणतया कदाचिद् दुर्न्यस्ताष्टपुष्पिकापातोत्पादितक्रोधेन चण्डिकामपि मुखभङ्गिविकारैर्भृशमुपहसता, कदाचिन्निवार्यमाणा वासरुषिताध्वगारब्धबहुबाहुयुद्धपातभग्न पृष्ठकेन, कदाचित् कृतापराधबालकपलायनामर्षपश्चात्प्रधावितस्खलिताधोमुखपातस्फुटित शिरःकपालभुग्नग्रीवेण, कदाचिज्जनपदकृतनवागतापरधार्मिकादरमत्सरोद्बद्धात्मना, निःसंस्कारतया यत्किञ्चनकारिणा, खञ्जतया मन्दमन्दसञ्चारिणा, बधिरतया सञ्ज्ञाव्यवहारिणा, रात्र्यन्धतया दिवाविहारिणा, लम्बोदरतया प्रभूताहारिणा, अनेकशः फलपातन कुपितवानरनखोल्लेखच्छिद्रितनासापुटेन, बहुशः कुसुमावचयचलितभ्रमरसहस्रदंशशीर्णीकृतशरीरेण, सहस्रशः शयनीकृतासंस्कृतशून्यदेवकुलकालसर्पदष्टेन, शतशः श्रीफलतरुशिखरच्युतिचूर्णितोत्तमाङ्गेन, असकृदुत्सन्नदेवमातृगृहवास्यृक्षनखजर्जरितकपोलेन, सर्वदा वसन्तक्रीडिना जनेनोत्क्षिप्तखण्डखट्वारोपितवृद्धदासीविवाहप्राप्तविडम्बनेन, अनेकायतनप्रतिशयितनिष्फलोत्थानेन, दौःस्थित्यमपि विविधव्याधिपरिवृतं स्वकुटुम्बमिवोद्वहता, मूर्खतामपि बहुव्यसनानुगतां प्रसूतानेकापत्यामिव दर्शयता, क्रोधमप्यनेकदण्डाघातनिर्मितबहुगात्रगण्डकं फलितमिव प्रकाशयता, क्लेशमपि सर्वावयवज्वलितदीपिकादाहव्रणविभावितं बहुमुखमिव प्रकटयता, परिभवमपि निष्कारणाक्रुष्टजनपददत्तपदाकृष्टिशतसम्प्रवाहमिव दधानेन, शुष्कवनलताविनिर्मितबृहतकुसुमकरण्डकेन, वेणुलतारचितपुष्पपातनाङ्कुशिकेन, क्षणमप्यमुक्तकालकम्बलखण्डखोलेन, जरद्द्रविडधार्मिकेणाधिष्ठितां चण्डिकामपश्यत् ।  
तस्यामेव च वासमरोचयत् ।  
अथावतीर्य तुरगात् प्रविश्य भक्तिप्रवणेन चेतसा तां प्रणनाम ।  
कृतप्रदक्षिणश्च पुनः प्रणम्य प्रशान्तोद्देशदर्शनकुतूहलेन परिभ्रमन्नुच्चैरारटन्तमाक्रोशन्तञ्च कुपितं द्रविडधार्म्मिकमेकदेशे ददर्श ।  
दृष्ट्वा च कादम्बरीविरहोत्कण्ठोद्वेगदूयमानोऽपि सुचिरं जहास ।  
न्यवारयच्च तेन सार्द्धं प्रारब्धकलहान् उपहसतः स्वसैनिकान् ।  
उपसान्त्वनैश्च कथमपि प्रियालापशतानुनयैः प्रशममुपनीय क्रमेण जन्मभूमिं जातिं विद्याञ्च कलत्रमपत्यानि विभवं वयःप्रमाणं प्रव्रज्यायाश्च कारणं स्वयमेव पप्रच्छ ।  
पृष्टश्चासाववर्णयदात्मानम्, अतीतस्वशौर्यरूपविभववर्णनवाचालेन तेन सुतरामरज्यत राजपुत्रः ।  
विरहातुरहृदयस्य विनोदनतामिवागात् ।  
उपजातपरिचयश्चास्मै ताम्बूलमदापयत् ।  
अस्तमुपगते च भगवति सप्तसप्तौ, आवासितेषु यथासम्पन्नपादपतलेषु राजसूनुषु, शखावसक्तापनीतपर्याणेषु क्षितितललुण्ठनपांशुलसटावधूननानुमितोत्साहेषु गृहीतकतिपयशष्यकवलेषु पीतोदकेषु स्नानार्द्रपृष्ठतया विगतश्रममेषु पुरोनिखातकुन्तयष्टिषु संयतेषु वाजिषु, वाजिसमीपविरचितपर्णसंस्तरे च दिवसगमनखिन्नपरिवर्त्तितयामिके सुषुप्सति सैनिकजने, कृतबहुपावकप्रभापीततमसि दिवस इव विराजमाने सेनानिवेशे चन्द्रापीडः परिजनेनैकदेशे संयतस्येन्द्रायुधस्य पुरः परिकल्पितं प्रतीहारनिवेदितं शयनीयमगात् ।  
निषण्णस्य चास्य तत्क्षणमेव पस्पर्श दुःखासिका हृदयम्, अरतिगृहीतश्च विसर्जयाम्बभूव राजलोकम्, अतिवल्लभानपि नाललाप पार्श्वस्थान्, निमीलितलोचनो मुहुर्मुहुर्मनसा जगाम किम्पुरुषविषयम्, अनन्यचेताः सस्मार हेमकूटस्य, निष्कारणबान्धवतामचिन्तयन्महाश्वेतापादानाम्, जीवितफलमभिललाष पुनः पुनः कादम्बरीदर्शनम्, अपगताभिमानपेशलाय नितरामस्पृहयन्मदलेखापरिचयाय, तमालिकां द्रष्टुमाचकाङ्क्ष, केयूरकागमनमुत्प्रैक्षत, हिमगृहकमपश्यत्, उष्णमायतं पुनरुक्तं निशश्वास बबन्ध चाधिकां प्रीतिं शेषहारे, पश्चात् स्थितां पुण्यभागिनीममन्यत पत्रलेखाम्, एवञ्चानुपजातनिद्र एव तामनयन्निशाम् ।  
उषसि चोत्थाय तस्य जरद्द्रविडधार्मिकस्येच्छया निसृष्टैर्धनविसरैः पूरयित्वा मनोरथम्, अभिमतमभिरमणीयेषु प्रदेशेषु निवसन्नल्पैरेवाहोभिरुज्जयिनीमाजगाम ।  
आकस्मिकागमनप्रहृष्टसम्भ्रान्तानां पौराणामर्घकमलानीव नमस्काराञ्जलिसहस्राणि प्रतीच्छन्नतर्किन्त एव विवेश नगरीम् ।  
अहमहमिकया च प्रधावितादतिहर्षरसविह्वलात् परिजनात् - "देव! द्वारि चन्द्रापीडो वर्त्तते" इत्युपलभ्यास्य पिता निर्भरानन्दमन्दगमनो मन्दर इव क्षीरोदजलमुत्तरीयांशुकममलमागलितमाकर्षन्, प्रहर्षनेत्रजलबिन्दुवर्षी मुक्तमुक्ताफलासार इव कल्पपादपः, प्रत्यासन्नवर्त्तिभिर्जरापाण्डुमौलिभिश्चन्दनविलेपनैरनुपहतक्षौमधारिभिः केयूरिभिरुष्णीषिभिः किरीटिभिः शेखरिभिर्बहुकैलासामिव बहुक्षीरोदामिव क्षितिं दर्शयद्भिः प्रतिपन्नासिवेत्रच्छत्रकेतुचामरैरनुगम्यमानो राजसहस्नैश्चरणाभ्यामेव प्रत्युज्जगाम ।  
चन्द्रापीडोऽपि दृष्ट्वा पितरं दूरादेवावतीर्य वाजिनश्चूडामणिमरीचिमालिना मौलिना महीमगच्छत् ।  
अथ प्रसारितभुजेन "एह्येहि" इत्याहूय पित्रा गाढमुपगूढः सुचिरं परिष्वज्य तत्कालसन्निहितानाञ्च माननौयानां कृतनमस्कारः करे गृहीत्वा विलासवतीभवनमनीयत राज्ञा ।  
तयापि तथैव सर्वान्तःपुरपरिवारया प्रत्युद्गम्याभिनन्दितागमनः कृतागमनमङ्गलाचारो दिग्विजयसम्बद्धाभिरेव कथाभिः कञ्चित्कालं स्थित्वा शुकनासं द्रष्टुमाययौ ।  
तत्राप्यमुनैव क्रमेण सुचिरं स्थित्वा निवेद्य वैशम्पायनं स्कन्धावारवर्त्तिनं कुशलिनम्, आलोक्य च मनोरमाम्, आगत्य विलासवतीभवन एव सर्वाः स्नानादिकाः परवश इव क्रिया निरवर्त्तयत् ।  
अपराह्णे निजमेव भवनम् अयासीत् ।  
तत्र च रणरणकखिद्यमानमानसः कादम्बर्या विना न केवलमात्मानं स्वभवनमवन्तीनगरं वा सकलमेव महीमण्डलं शुन्यममन्यत ।  
ततो गन्धर्वराजपुत्रीवार्त्ताश्रवणोत्सुकश्च महोत्सवमिव ईप्सितवरप्राप्तिकालमिव अमृतोत्पत्तिसमयमिव पत्रलेखागमनं प्रत्यपालयत् ।  
ततः कतिपयदिवसापगमे मेघनादः पत्रलेखामादायागच्छत्, उपानयच्चैनाम् ।  
कृतनमस्काराञ्च दूरादेव स्मितेन प्रकाशितप्रीतिश्चन्द्रापीडः प्रकृतिवल्लभामपि कादम्बरीसकाशात् प्रसादलब्धापरसौभाग्यामिव वल्लभतरतामुपागतामुत्थायातिशयदर्शितादरमालिलिङ्ग पत्रलेखाम्, मेघनादञ्च प्रणतं पृष्टे करकिसलयेन पस्पर्श ।  
समुपविष्टश्च अब्रवीत् - "पत्रलेखे! कथय, तत्रभवत्या महाश्वेतायाः समदलेखाया देव्याः कादम्बर्याश्च कुशली वा सकलः तमालिकाकेयूरकादिपरिजनः?" इति ।  
साब्रवीत् - "देव! यथाज्ञापयसि भद्रम् ।  
त्वामर्च्चयति शेखरीकृताञ्जलिना ससखीजना सपरिजना देवी कादम्बरी" इति ।  
एवमुक्तवतीं पत्रलेखामादाय मन्दिराभ्यन्तरं विसर्जितराजलोको विवेश ।  
तत्र चोत्ताम्यता मनसा धारयितुमपारयन् कुतूहलम्, अतिप्रीत्या दूरमुत्सारितपरिजनः प्रविश्यागारप्ररूढायाः स्थलकमलिन्याः पृथुभिरुन्नालैः षलाशैरुपरचितातपत्रकृत्यायाः अध्यास्य मध्यभागमन्यतरस्य मरकतपताकायमानस्य पत्रमण्डपस्य तले चरणारविन्देन समुत्सार्य सुखप्रसुप्तं हंसमिथुनमुपविश्याप्राक्षीत् - "पत्रलेखे! कथय, आगते मयि कथमसि स्थिता? कियन्ति वा दिनानि? कीदृशो वा देवीप्रसादः? का वा गोष्ट्यः समभवन्? कीदृश्यो वा कथाः समजायन्त? को वातिशयेनास्मान् स्मरति?कस्य वा गरीयसी प्रीतिः" इति ।  
एवं पृष्टा च व्यजिज्ञपत् - "देव! दत्तावधानेन श्रूयताम्, यथा स्थितास्मि, यावन्ति वा दिनानि, यादृशो वा देवीप्रसादः, यथा बा गोष्ठ्यः समभवन्, यादृश्यश्च कथाः समजायन्त, यो वातिशयेन तव स्मरति, यस्य वा त्वयि गरीयसी प्रीतिरस्तीऽति" ।  
ततः खल्वागते देवे केयूरकेण सह प्रतिनिवृत्याहं तथैव कुसुमशयनीयसमीपे समुपाविशम्, अतिष्ठञ्च सुखं नवनवाननुभवन्ती देवीप्रसादान् ।  
किं बहुना, प्रायेण मम चक्षुषि चक्षुः, वपुषि वपुः, करे करपल्लवः, नामाक्षरेषु वाणो, प्रीतौहृदयं देव्याः सकलमेव तं दिवसमभवत् अपराह्ले च मामेवावलम्ब्य निष्क्रम्य हिमगृहकात् सञ्चरन्ती यदृच्छया निषिद्धपरिजना वल्लभबालोद्यानं जगाम ।  
तत्र सुधाधवलां कालिन्दीजलतरङ्गमय्येव मरकतसोपानमालया प्रमदवनवेदिकालमवधार्य किमपि व्याहर्त्तुमिच्छन्ती निश्चलधृततारकेण निष्पन्दपक्ष्मणा चक्षुषा मुखं मे सुचिरं व्यलोकयत् ।  
विलोकयन्त्येव च कृतसङ्कल्पा मदनाग्निं प्रवेष्टुमिच्छन्ती सस्नाविव स्वेदाम्भसः स्रोतसि, स्रोतसेव तरलीकृता समकम्पत, कम्पिताङ्गी च पतनभियेवागृह्यत विषादेन ।  
आथ मया विदिताभिप्रायया तन्मुखविनिवेशितनिष्कम्पनयनदत्तावधानया "आज्ञापय" इति विज्ञापिते निजावयवैरपि वैपथुमद्भिर्निवार्यमाणेव, रहस्यश्रवणलज्जया आत्मप्रतिमामपि लिखितमणिकुट्टिमेन चरणाङ्गुष्ठेनापक्रमायेवामृशन्ती, भवनकलहंसान् कुट्टिमोल्लेखमुखरनूपुरेण चरणारविन्देन विसर्जयन्ती, कर्णोत्पलमधुकरानपि स्विद्यद्वदनव्यजनीकृतेन अशुकपल्लवेनोत्सारयन्ती, ताम्बूलवीटिकाशकलमुत्कोचमिव दन्तखण्डितं शिखण्डिने ददती, वनदेवताश्रवणशङ्कितेव मुहुर्मुहुरितस्ततो विलोकयन्ती, वक्तुकामापि न शक्नोति स्म किञ्चिदपि लज्जाकलितगद्गदा गदितुम् ।  
प्रयत्नतोऽपि चास्यो निःशेषं ज्वलता मदनानलेनेव दग्धा, प्रवहता नयनोदकेनेवोढा, प्रविशद्भिर्दुःखैरिवाक्रान्ता, पतद्भिः कुसुमचापशरैरिव शकलीकृता, निष्पतद्भिर्निश्वसितैरिव निर्वासिता, हृदयवत्तिभिश्चिन्ताशतैरिव विधृता, निश्वासपायिभिः मधुकरकुलैरिव निपीता, न प्रावर्त्तत वाणी ।  
केवलं दुःखसहस्रगणनाय मुक्ताक्षमालिकामिव कल्पयन्ती गलद्भिरस्पृष्टकपोलस्थलैः शुचिभिरधोमुखी नयनजलबिन्दुभिर्दुद्दिनमदर्शयत् ।  
तदा च तस्याः सकाशादशिक्षतेव लज्जापि लज्जालीलाम्, विनयोऽपि विनयातिशयम्, मुग्धतापि मुग्धताम्, वैदग्ध्यमपि वैदग्ध्यम्, भयमपि भीरुताम्, विभ्रमोऽपि विभ्रमिताम्, विषादोऽपि विषादिताम्, विलासोऽपि विलासम् ।  
तथाभूता च "देवि! किमिदम्" इति विज्ञापिता मया प्रमृज्य लोहितायमानोदरे लोचने दुःखप्रकर्षेणात्मनः समुद्बन्धनायेव मृणालकोमलया बाहुलतया बेदिकाकुसुमपालिकाग्रथितकुसुममालामवलम्ब्य समुन्नतैकभ्रलता मृत्युमार्गम् इवावलोकयन्ती दीर्घमुष्णञ्च निश्वसितवती ।  
तद्दुःखमुत्प्रेक्षमाणया च कथनाय पुनः पुनरनुबध्यमाना मया व्रीडया नखमुखविलिखितकेतकीदला लिखित्वेव वक्तव्यमर्पयन्ती विवक्षास्फुरिताधरा निश्वासमधुकरानिवोपांशु सन्दिशन्ती क्षितितलनिहितनिश्चलनयना सुचिरमतिष्ठत् ।  
क्रमेण  
च भूयो मन्मुखे निधाय दृष्टिं पुनः पुनरप्यापूर्यमाणलोचनच्युतैर्मदनानलधूमधूसरां वाचमिव प्रक्षालयन्ती बाष्पजलबिन्दुभिः, बाष्पजलबिन्दुव्याजेन च विलक्षस्मितस्फुरितैर्दशनांशुभिः साध्वसविस्मृतान् पूर्वान् अभिधेयवर्णानिव ग्रथ्नतो कथमपि व्यादाराभिमुखमात्मानमकरोत् ।  
अब्रवीच्च माम् - "पत्रलेखे! वल्लभतया तस्मिन् स्थाने न तातो नाम्बा न महाश्वेता न मदलेखा न जीवितम्, यत्र मे भवतीदर्शनात्प्रभृति प्रियाऽसि ।  
न जाने केनापि कारणेनापहस्तितसकलसखीजनं त्वयि विश्वसिति मे हृदयम् ।  
कमपरमुपालभे, कस्य वाऽन्यस्य कथयापि परिभवम्, केन वाऽन्येन साधारणीकरोमि दुःखम् ।  
दुःखभारमिममसह्यमद्य निवेद्य भवत्यास्त्यक्ष्यामि जीवितम् ।  
जीवितेनैव शपामि ते, स्वहृदयेनापि विदितवृत्तान्तेनामुना जिह्रेमि, किमुतान्यहृदयेन ।  
कथमिव मादृशीरजनिकरकिरणावदातं कौलीनेन कलङ्कयिष्यति कुलम्, कुलक्रमागताञ्च लज्जां परित्यक्ष्यति, अकन्यकोचिते वा चापले चेतः प्रवर्त्तयिष्यति ।  
साहं न सङ्कल्पिता पित्रा, न दत्ता मात्रा, नानुमोदिता गुरुभिः, त किञ्चित् सन्दिशामि, न किञ्चित् प्रेषयामि, नाकारं दर्शयामि, कातरेव अनाथेव नीचेव बलादवलिप्तेन गुरुगर्हणीयतां नीता कुमारेण चन्द्रापीडेन ।  
कथय, महतां किमयमाचारः, किं परिचयस्येदं फलम्, यदेवमभिनवबिसकिसलयतन्तुसुकुमारं मे मनः परिभूयते ।  
अपरिभवनीयो हि कुमारिकाजनो यूनाम् ।  
प्रायेण प्रथमं मदनानलो लज्जां दहति, ततो हृदयम् ।  
आदौ विनयादिकं कुसुमेषुशराः खण्डयन्ति, पश्चान्मर्मानि ।  
तदामन्त्रये भवतीं पुनर्जन्मान्तरसमागमाय, नहि मे त्वत्तोऽन्या प्रियतरा ।  
प्राणपरित्यागप्रायश्चित्तेन प्रक्षालयाम्यात्मनः कलङ्कम्" ।  
इत्यभिधायतूष्णीमभूत् ।  
अहन्तु यत्सत्यमविदितबृत्तान्ततया ह्रीतेव भीतेव विलक्षेव विसञ्ज्ञेव सविषादं विज्ञापितवती - "देवि! श्रोतुमिच्छामि, आज्ञापय किं कृतं देवेन चन्द्रापीडेन, को वाऽपराधः समजनि, केन वा खल्वविनयेन खेदितमखेदनीयं देव्याः कुमुदकोमलं मनः? ।  
श्रुत्वा प्रथममुत्सृष्टजीवितायां मयि पश्चात् समुत्स्रक्ष्यति देवी जीवितम् इति ।  
एवमभिहिता च पुनरवदत् - "आवेदयामि ते, अवहिता शृणुस्वप्नेषु प्रतिदिवसम् आगत्यागत्य मे रहस्यसन्देशेषु निपुणधूर्त्तः पञ्जरशुकसारिका दूतीः करोति ।  
सुप्तायाः श्रवणदन्तपत्रोदरेषु व्यर्थमनोरथमोद्दितमानसः सङ्केतस्थानानि लिखति ।  
स्वेदप्रक्षालिताक्षरानपि निपतितसाञ्जनाश्रुबिन्दुपङ्क्तिकथितात्मावस्थान् मनोहरान् सम्मोहाशानुवर्त्तिनो मदनलेखान् प्रेषयति ।  
निजानुरागेणेव बलाद्रञ्जयत्यलक्तकरसेन चरणौ ।  
अविनयनिश्चेतनो नखप्रतिविम्बितमात्मानं बहु मन्यते ।  
उपवनेष्वेकाकिन्या ग्रहणभयपलायमानायाः पल्लवलग्नांशुकदशाप्रतिहतगमनाया गृहीतेव लतासखीभिः अर्पिताया मिथ्याप्रगल्भः पराङ्मुखाया परिष्वङ्गम् आचरति ।  
स्तनस्थले मे लिखन् पत्रलतां कुटिलतामिवानृजुप्रकृतिः प्रकृतिमुग्धं मनः शिक्षयति ।  
हृदयोत्कलिकातरङ्गवातैरिव शितलैर्मुखमरुद्भिः श्रमजलशीकरतारकितावलीकचाटुकारः कपोलौ वीजयति ।  
स्वेदसलिलशिथिलितग्रहणगलितोत्पलशून्येनापि करेण यवाङ्कुरानिव नखकिरणान् शुद्धान् दुर्विदग्धः कर्णपुटीकरोति ।  
वल्लभतरबालबकुलसेककालकवलीकृतान् सुरागण्डूषान् सकचग्रहमसकृद्धृष्टो मां पाययति ।  
भवनाशोकतरुताडनोद्यतान् पादप्रहारान् दुर्बुद्धिविडम्बितः शिरसा प्रतीच्छति ।  
मन्मथमूढमानसञ्च कथय हे पत्रलेखे! केन प्रकारेण निश्चेतनो निषिध्यते ।  
प्रत्याख्यानमपीर्ष्यां सम्भावयति, आक्रोशमपि परिहासमाकलयति, असम्भाषणमपि मानं मन्यते, दोषसङ्कीर्त्तनमपि स्मरणोपायमवगच्छति, अवज्ञानमप्यनियन्त्रणं प्रणयमुत्प्रेक्षते, लोकापवादमपि यशो गणयति" इति ।  
तामेवंवादिनीमाकर्ण्य प्रहर्षरसनिर्भरा मनस्यकरवम् - "अहो! चन्द्रापीडमुद्दिश्य सुदूरमाकृष्टा खल्वियं मकरकेतुना ।  
यदि च सत्यमेव कादम्बरीव्याजेन साक्षन्मनोभवचित्तवृत्तिः प्रसन्ना देवस्य चन्द्रापीडस्य, ततः सहजैः सादरं संवर्द्धितैः प्रत्युपकृतभस्य गुणैः, यशसा धवलिताः ककुभः, यौवनेन रतिरससागरतरङ्गैः पातिता रत्नवृष्टिः, यौवनविलासैर्लिखितं नाम शशिनि, सौभाग्येन प्रकाशिता निजश्रीः, लावण्येनैन्दवीभिरिव वृष्टममृतं कलाभिः ।  
तथा च चिराल्लब्धः कालो मलयानिलेन, समासादितोऽवसरश्चन्द्रोदयेन, प्राप्तमनुरूपं फलं मधुमासकुसुमसमृद्ध्या, गतो मदिरामददोषो गुणताम्, दर्शितं मुखं मन्मथयुगावतारेणेऽति ।  
अथाहं प्रकाशम् विहस्याब्रवम् - "देवि! यद्येवम्, उत्सृज कोपम्, प्रसीद, नार्हसि कामापराधेन देवं दूषयितुम् ।  
एतानि खलु कुसुमचापस्य चापलानि शठस्य, न देवस्य ।  
इत्येवमुक्तवतीं मां पुनः सकुतूहला सा प्रत्यभषात - "योऽयं कामो वा कोऽपि वा कथय कानि कान्यस्य रूपाणीऽति ।  
तामहं व्यजिज्ञपम् - "देवि! कुतोऽस्य रूपम्? अतनुरेष हुताशनः ।  
तथाहि, अप्रकाशयन् ज्वालावलीः सन्तापं जनयति, अप्रकटयन् धूमपटलमश्रु पातयति, अदर्शयन् भस्मरजोनिकरं पाण्डुतामाविर्भावयति ।  
न च तद्भूतमेतावति त्रिभुवने, अस्य शरशरव्यतां यन्न यातं याति यास्यति वा ।  
को वाऽस्मान्न त्रस्यति, गृहीतकुसुमकार्मुको बाणैर्बलवन्तमपि विध्यति ।  
अपि चानेनाधिष्ठितानां कामिनीनां पश्यन्तीनां चिन्तया प्रियमुखचन्द्रसहस्राणि सङ्कटमम्बरतलम्, लिखन्तीनां दयिताकारानविस्तीर्णं महीमण्डलम्, गणयन्तीनां वल्लभगुणानल्पीयसी सङ्ख्या, शृण्वतीनां प्रियतमकथामबहुभाषिनी सरस्वती, ध्यायन्तीनां प्राणसमसमागमसुखानि ह्रसीयान् कालो हृदयस्यापतति" इति ।  
एतदाकर्ण्य च क्षाणं विचिन्त्य प्रत्यवादीत् - "पत्रलेखे! यथा कथयसि, तथा जनोऽयं कारितः कुमारे पक्षपातं पञ्चेषुणा ।  
यान्यस्यैतानि रूपाणि समधिकानि वा तानि मयि वर्त्तन्ते ।  
हृदयादव्यतिरिक्तासि, इदानीं भवतीमेव पृच्छामि ।  
उपदिश त्वम्, यदत्र मे साम्प्रतम् ।  
एवंविधानां वृत्तान्तानामनभिज्ञाऽस्मि ।  
अपि च मे गुरुजनवक्तव्यतां नीताया नितरां लज्जितया जीवितान्मरणमेव श्रेयः पश्यति हृदयम्" इति ।  
एवंवादिनीं भूयस्तामहमेवमवोचम् - "अलमलमिदानीं देवि! किमनेनाकारणमरणानुबन्धेन, अनाराधितप्रसन्नेन कुसुमशरेण भगवता ते वरो दत्तः ।  
का चात्र गुरुजनवक्तव्यता, यदा खलु कन्यकां गुरुरिव पञ्चशरः सङ्कल्पयति, मातेवानुमोदते, भ्रातेव ददाति, सखीवोत्कण्ठां जनयति, धात्रीव तरुणतायां रत्युपचारं शिक्षियति ।  
कति वा कथयामि ते याः स्वयं वृतवत्यः पतीन् ।  
यदि च नैवम्, अनर्थक एष तर्हि धर्मशास्त्रोपदिष्टः स्वयंवरविधिः ।  
तत् प्रसीद, देवि! अलममुना मरणानुबन्धेन, शपे ते पादपङ्कजस्पर्शेन, सन्दिश, प्रेषय माम्, यामि, आनयामि देवि! ते हृदयदयितम्" ।  
इत्येवमुक्ते मया प्रीतिद्रवार्द्रया दृष्ट्या पिबन्तीव मां निरुध्यमानैरपि मकरवे तुषारशतजर्जरितां भित्त्वेव लज्जां लब्धान्तरैर्निपतद्भिः अनुरागविभ्रमैराकुलीक्रियमाणा, प्रियवचनश्रवणप्रीत्या च स्वेदाश्लिष्टम् उत्क्षिप्य रोमाञ्चजालकेन दधतीवोत्तरीयांशुकम्, प्रेङ्खत्कुण्डलमाणिक्य पत्र मकरकोटिलग्नञ्च शशिकिरणमयं मरणपाशमिव मकरकेतुना निहितं कण्ठे हारमुन्मोचयन्ती, प्रहर्षविह्वलान्तःकरणापि कन्यकाजनशहजां लज्जामिवावलम्ब्य शनैः शनैरवदत् - "जानामि ते गरीयसीं प्रीतिम्, केवलमकठोरशिरीषपुष्पमृदुप्रकृतेः कुतः प्रागल्भ्यमेतावन्नारीजनस्य, विशेषतो बालभावभाजः कुमारीलोकस्य ।  
साहसकारिण्यस्ताः, याः स्वयं सन्दिशन्ति समुपसर्पन्ति वा ।  
स्वयं साहसं सन्दिशन्ती बाला जिह्नेमि ।  
किं वा सन्दिशामि ।  
अतिप्रियोऽसीति पौनरुक्त्यम्, तवाहं प्रियात्मेति जडप्रश्नः, त्वयि गरीयाननुराग इति वेश्यालापः, त्वया विना न जीवामीत्यमुभवविरोधः, परिभवति मामनङ्ग इत्यात्मदोषोपालम्भः, मनोभवेनाहं भवते दत्तेत्युपसर्पणोपायः, बलाद्धृतोऽसि मयेति बन्धकीधार्ष्ट्यम्, अवश्यमागन्तव्यमिति सौभाग्यगर्वः, स्वयमागच्छामीति स्त्रीचापलम्, अनन्यरक्तोऽयं परिजन इति स्वभक्तिनिवेदनलाघवम् ।  
प्रत्याख्यानशङ्कया न सन्दिशामीत्यप्रबुद्धबोधनम् अनपेक्षितानुजीवितदुःखदारुणा स्यामित्यतिप्रणयिता, ज्ञास्यसि मरणे प्रीतिमित्यसम्भाव्यमेव ।  
इति श्रीबाणभट्टविरचितः कादम्बरीपूर्वभागः ।  
उत्तरभाङः ।  
मङ्गलाचरणम् ।  
देहद्वयाड्र्धघटनारचितं शरीरमेकं ययोरनुपलक्षितसन्धिभेदम् ।  
वन्दे सुदुर्घटकथापरिशेषसिद्ध्ये सृष्टेर्गुरू गिरिसुतापरमेश्वरौ तौ ॥  
व्याधूतकेसरसटाविकरालवक्त्रं हस्ताग्रविस्फुरितशङ्खगदासिचक्रम् ।  
आविष्कृतं सपदि येन नृसिंहरूपं नारायणं तमपि विश्वसृजं नमामि ॥  
उपोद्धातः ।  
आर्यं यमर्चति गृहे गृहे एव लोकः पुण्यैः कृतश्च यत एव ममात्मलाभः ।  
सृष्टैव येन च कथेयमनन्यशक्या वागीश्वरं पितरमेव तमानतोऽस्मि ॥  
याते दिवं पितरि तद्वचसैव सार्धं विच्छेदमाप भुवि यस्तु कथाप्रबन्धः ।  
दुःखं सतां तदसमाप्तिकृतं विलोक्य प्रारब्ध एव स मया न कवित्वदर्पात ॥  
गद्ये कृतेपि गुरुणा तथाक्षराणि यन्निर्गतानि पितुरेव स मेऽनुभावः ।  
एकप्लवामृतरसास्पदचन्द्रपादसम्पर्क एव हि मृगाङ्कमणेर्द्रवाय ॥  
गङ्गां प्रविश्य भुवि तन्मयतामुपेत्य स्फीताः समुद्रमितरा अपि यान्ति नद्यः ।  
आसिन्धुगामिनि पितुर्वचनप्रवाहे क्षिप्ता कथानुघटनाय मयापि वाणी ॥  
कादम्बरीरसभरेण समस्त एव मत्तो न किञ्चिदपि चेतयते जनोऽयम् ।  
भीतोऽस्मि यन्न रसवर्णविवर्जितेन तच्छेषमात्मवचसाप्यनुसन्दधानः ॥  
बीजानि गर्भितफलानि विकासभाञ्जि वप्त्रैव यान्युचितकर्मबलात्कृतानि ।  
उत्कृष्टभूमिविततानि च यान्ति पोषं तान्येव तस्य तनयेन तु संहृतानि ॥  
चन्द्रापीड कथा" ।  
अपि चेदानीमानीतस्यापि कुमारस्य न ददाति तरलतालज्जिता लज्जैव दर्शनम् ।  
मनोभवविकारवेदनाविलक्षं वैलक्ष्यमेव न पुरस्तिष्ठति ।  
अप्रतिपत्तिसाध्वसजडा जडतैव नोपसर्पति ।  
स्वयमुपसर्पणलघु लाघवमेव तत्प्रतिपत्तिस्थैर्यं नावलम्बते ।  
बलात्तदानयनापराधभीता भीतिरेव न सम्मुखीभवति ।  
अथ कथञ्चिद् गुरुजनत्रपया वा राजकार्यानुरोधेन वा चिरावलोकितसहसंवधितबन्धुजनदर्शनसुखेन वा सुहृन्मुखकमलावलोकनोत्कण्ठया वा पुनरागमनखेदपरिजिहीर्षया वा निजगृहावस्थानरुच्या वा जन्मभूमिस्नेहेन वानिच्छया वास्य जनस्योपरि पादपतनेनापि नानेतुमेव पारितो यदा मयि स्नेहात्कृतयत्नयापि प्रियसख्या तदा सुतरामेव न किञ्चित् ।  
किं चाधुनाप्यधिकमुपजातम् ।  
सैवाहं कादम्बरी यानेन कुमारेण मधुमदमुखरमधुकरकुलकलकोलाहलाकुलितकोककामिनीकरुणकूजितजनितविरहिजनमनोदुःखे विकचदलारविन्दुवृन्दनिष्यन्दानन्दितमन्दगन्धवहसुगन्धदशदिशि विकसितकुसुमामोदमुकुलितमानिनीमानग्रहोन्मोचनदक्षकुसुमायुघे कर्पूरक्षोदमिश्रचन्दनपङ्कपिण्डे कुपितकामिनीविनोददक्षगेयमुखरपरिजने पुनरुक्तदर्शनाभ्युत्थानव्रीडितकञ्चुकिजने प्रदोषसमये जरठशरकाण्डविपाण्डुनिविडकुण्डलोद्धृष्टलडहयुवतिगण्डस्थलान्यखण्डमण्डले विडम्बयति मण्डयति गगनं चानवरतविस्फुरद्विशदकरनिर्भरावजितज्योत्स्नाजलासारवर्षिणि  
चन्द्रमसि दूरविक्षिप्तदलनिवहकुमुदकाननामोदवासितदिगन्तायाः कुमुदिन्यास्तटे चन्द्रकरस्पर्शप्रवृत्तशशिमणिशिखरनिर्झरझङ्कारिणि क्रीडापर्वतनितम्बके हृद्यहरिचन्दनरसकणिकाजालकच्छलेन अत्करतलस्पर्शसुखसम्भवस्वेदजलनिवहमिव वहति तत्कालहारिणि मुक्ताशिलापट्टशयने कुसुमामोदसुरभितदशदिशि तुषारकणनिकरहारिण्यपि बहिरेव देहदाहमात्रकापहारिणि सर्वरमणीयानां सन्दोहभूते हिमगृहे कुसुमस्रस्तरावलम्बिनी वीक्षिता ।  
ममापि चापुनरुक्ततद्दर्शनस्पृहे ते एवैते लोचने ययोरालोकनपथमसौ यातः ।  
तदेव चेदमप्रतिपत्तिशून्यं हतहृदयं येनान्तःप्रविष्टोपि न पारितो धारयितुम् ।  
तदेव चैतच्छरीरं येन तत्समीपे चिरमुदासीनेन स्थितम् ।  
स एव चायं पाणिर्योऽलीकगुरुजनापेक्षी नात्मानं परिग्राहितवान् ।  
अनपेक्षितपरपीडश्चन्द्रापीडोपि स एव योऽत्र वारद्वयमागत्य प्रतिगतः ।  
मय्येवोपक्षीणमार्गणतया चाकिञ्चित्करोऽन्यत्र पञ्चशरोपि स एव यस्त्वयावेदितो मे ।  
प्रतिज्ञातं च मया महाश्वेतायाः" ।  
त्वयि दुःखितायां नाहमात्मनः पाणिं ग्राहयिष्यामि" इति ।  
सा तु "देवि, मैवं स्म मनसि करोः, कुमतिरियम्, अतिदारुणोयं पापकारी मकरकेतुः कदाचिददृश्यमाने प्रियजने जनितहृदयानुरागाज्जीवितमप्यपहरति" इत्यब्रवीत् ।  
एतदपि नास्त्येव मे ।  
मदनेन वा दैवेन वा विरहेण वा यौवनेन वानुरागेण वा मदेन वा हृदयेन वान्येन वा केनापि दत्तः सङ्कल्पमयः कुमारो जनसन्निधावपि केनचिदविभाव्यमानः सिद्ध इव सर्वदा मे ददाति दर्शनम् ।  
अपि चासाविव नायमकाण्डपरित्यागनिष्ठुरहृदयः ।  
अयमेवास्मद्विरहकातरः ।  
नायं नक्तन्दिवं लक्ष्मीसमाकुलः ।  
न पृथिव्याः पतिः ।  
न सरस्वतीमपेक्षते ।  
न कीर्तिशब्दं वर्धयति ।  
पश्यामि चाहर्निशमासीनोत्थिता भ्राम्यन्ती शयाना जाग्रती निमीलितलोचना चलन्ती स्वप्नायमाना च शयने श्रीमण्डपे गृहकमलिनीषूद्यानेषु लीलादीर्घिकासु क्रीडापर्वतके बालगिरिनदिकासु च यथा तमज्ञजनविडम्बनैकहेतुं विप्रलम्भकं कुमारं ते तथा कथितमेव मया ।  
तदलमनया तदानयनकथया ।  
इत्यभिदमानातर्कितागतमूर्च्छेव निमीलिताक्षी पक्ष्माग्रसम्पिण्डितनयनजलवर्षिणी विलीयमानेवोत्पीड्यमानेवान्तर्जातमन्युवेगेन तथैव वेदिकाविताननाभिदामांशुकावलम्बिन्यां बाहुलतिकायामच्छसलिलस्रोतसि प्रसूतायां मृणालिकायामिव जलाहतिश्यामारुणतामरसमिवाननमुपावेश्य तूष्णीमुत्कीर्णेव तस्थौ ।  
अहं तु तच्छ्रुत्वा समचिन्तयम्" ।  
सत्यमेव गरीयः खलु जीवितालम्बनमिदं विनोदश्च वियोगिनीनां यदुत सङ्कल्पमयः प्रियः ।  
नितरां कुलाङ्गनानां विशेषतः कुमारीणाम् ।  
तथा हि ।  
अनेन सार्धमकृतदूतिकापादपतनदैन्यानि प्रतिक्षणं समागमशतान्यकालरमणीयानि स्वेच्छाभिसरणसौख्यान्यदूषितकन्यकाभावानि सुरतानि ।  
सुरतेषु चाकृतस्तनव्यवधानदुःखान्यालिङ्गनानि, अजनितव्रणदर्शनव्रीडानि नखदन्तक्षतसुखानि, अनाकुलितकेशपाशाः कचग्रहमहोत्सवाः, शब्दविहीनानि निधुवनानि, अनुत्पादितगुरुजनविभावितक्षतवैलक्ष्याण्यधरखण्डनविलसितानि ।  
नैनमन्धकारराशिरन्तरयति ।  
न जलधरधारापातः स्थगयति ।  
न नीहारनिकरस्तिरोदधाति" ।  
इत्येवं चिन्तयन्त्या एव मेऽनुरागकथारसप्लावेनेव रक्ततामगाद्दिवसः ।  
तत्क्षणं प्रकटतिरागं हृदयमिव क्वादम्बर्यास्त्रपया पलायमानमदृश्यत रविमण्डलम् ।  
पल्लवशयनमिव सन्ध्यारागमरचद्यामिनी ।  
परिचारक इव चन्द्रमणिशिलातलतल्पमकल्पयत्प्रदोषः ।  
अत्रान्तरे चागत्य स्वं स्वं नियोगमशून्यं कुर्वाणा दूरतो दीपिकाधारिण्यो गन्धतैलावसिक्तसुरभिगन्धोद्गारिणीभिर्दीपिकाभिर्विरचितचक्रवालिका बालिकाः पर्यवारयन् ।  
अथ निर्मललावण्यलक्षितानि दीपिकाप्रतिबिम्बानि ज्वलितानि मदनसायकशल्यानीवाङ्गलग्नानि समुद्वहन्तीं नवनिरन्तरकलिकाचितां चम्पकलतामिव तथावस्थितां तां पुनर्व्यजिज्ञपम्" ।  
देवि प्रसीद ।  
नाहस्यखेदार्हा हृदयखेदकारिणं सन्तापमङ्गीकर्तुम् ।  
संहर मन्युवेगम् ।  
एषाहमादाय चन्द्रापीडमागतैव" इति ।  
अथानेन देवनामग्रहणगर्भेण मद्वचसा विषापहरणमन्त्रेणेव विषमूर्च्छिता झटित्युन्मील्य नयने सस्पृहं मामवलोक्य "कः प्रदेशेऽस्मिन्ऽइति परिजनमपृच्छत् ।  
अथ धवलवसनोल्लासितगात्रयष्टयः, द्वारप्रदेशसम्पिण्डिताङ्ग्यः, परशुरामशरविवरविनिर्गता इव कलहंसपङ्क्तयः, कलहंसकलालापमधुररवैः प्रतिवाचमिव प्रयच्छद्भिर्नूपुरैः पतत्कर्णपूरपल्लवोल्लासितैश्चाज्ञाश्रवणाय धावद्भिरिव श्रवणैर्मौक्तिककुण्डलांशुजालकानि स्कन्धदेशनिक्षिप्तानि चामराणीव वहन्त्यः, समाहतकपोलस्थलैः कुण्डलैबलादिव वाह्यमानाः, वाचालैः कर्णोत्पलमधुकरैः समाज्ञापयेति व्याहरन्त्यः कन्यकाः समधावन् ।  
आज्ञाप्रतीक्षासु च मुखकमलावलोकिनीषु तासु क्रमेण दृष्टिं पातयन्ती स्निग्धामिन्दीवरस्रजमिव मरकतशिलातले न्यषीदत् ।  
अब्रवीच्च" ।  
पत्रलेखे, न खलु प्रियमिति ब्रवीमि ।  
त्वामेव पश्यन्ती सन्धारयाम्येव जीवितमहम् ।  
तथापि यद्ययं ते ग्रहस्तत्साधय समीहितम्" इत्यभिधायाङ्गस्पृष्टनिवसनाभरणताम्बूलप्रदानप्रदर्शितप्रसादातिशयां मां व्यसर्जयत् ।  
इत्यावेद्य च किञ्चिदिव नमितमुखी शनैः पुनर्व्यजिज्ञपत्" ।  
देव प्रत्यग्रदेवीप्रसादातिशयाहितप्रागल्भ्या दुःखिता च विज्ञापयामि" ।  
देवेनाप्येतदवस्थां देवीं दूरीकुर्वता किमिदमापन्नवत्सलायाः स्वप्रकृतेरनुरूपं कृतम्" इति ।  
चन्द्रापीडस्तु तथोपालम्भगर्भं विज्ञप्तः पत्रलेखया तं च कादम्बर्याः स्नेहोक्तिपुरःसरं गम्भीरं च सतापं च सपरिहासं च साभ्यर्थनं च साभिमानं च सावहेलं च सप्रसादं च सनिर्वेदं च सानुरागं च सार्तिविशेषं च सावष्टम्भं च सकोपं च सात्मार्पणं च समद्भावं च सोत्प्रासं च सोपालम्भं च सानुक्रोशं च सस्पृहं च सावधारणं च मधुरमपि दुःश्रवं सरसमपि शोषहेतुं कोमलमपि कठोरं नम्नमप्युन्नतं पेशलमप्यहङ्कृतं ललितमपि प्रौढमालापमाकर्ण्योत्प्रेक्ष्योत्प्रेक्ष्य च स्तिमितपक्ष्मतया दुर्विषहदुःखबाष्पोपप्लुतायताक्षं तन्मुखं स्वभावधीरप्रकृतिरपि नितरां पर्याकुलोऽभवत् ।  
अथ कादम्बरीशरीरादिवालापपदैरेव सहागत्य युगपद्गृहीतो हृदये मन्युना कण्ठे जीवितेनाधरपल्लवे वेपथुनामुखे श्वसितेन नासाग्रे स्पुरितेन चक्षुषि च बाष्पेण च तुल्यवृत्तिर्भूत्वा कादम्बर्याः क्षरद्बाष्पविक्षेपपर्याकुलाक्षरमुच्चैः प्रत्युवाच" ।  
पत्रलेखे किं करोमि ।  
अनेन दुरात्मना दुःशिक्षितेन ज्ञानाभिमानिना पण्डितम्मन्येन दुर्विदग्धेन दुर्बुद्धिनालीकधीरेण स्वयङ्कृतमिथ्याविकल्पशतसहस्रभरितेनाश्रद्दधानेन मूढहृदयेन यद्यदेवानेकप्रकारं शृङ्गारनृत्ताचार्येण भगवता मनोभवेनान्तर्गतविकारावेदनाय मामुद्दिश्य बाला बलात्कार्यते तत्तदेवादृष्टपूर्वत्वाद्दिव्यकन्यकानां रूपानुरूपलीलासम्भावनया च तावतो मनोरथस्याप्यात्मन उपर्यसम्भावनया च सर्व सहजमेवैतदस्या इति विकल्पसंशयदोलाधिरूढं मां ग्राहयतैवमीदृशस्य देव्या दुःखस्य तव चोपालम्भस्य हेतुतां नीतोस्मि ।  
मन्ये च ममापि मनोव्यामोहकारी कोपि शाप एवायम् ।  
अन्यथाप्रबुद्धबुद्धेरपि येषु न सन्देह उपपद्यते तेष्वपि स्फुटेषु मदनचिह्नेषु कथं मे धीर्व्यामुह्येत ।  
तिष्ठन्त्वेव तावदतिसूक्ष्मतया दुर्विभाववृत्तीनि तानि स्मितावलोकितकथितविहृतलीलालज्जायितानि यान्यन्यथापि सम्भवन्ति ।  
चिरानुभूतात्मकण्ठसंसर्गसुभगं हारमिममकृतपुण्यस्य मे तत्क्षणमेव कण्ठे कारयन्त्या किमिव नावेदितम् ।  
अपि च हिमगृहकवृत्तान्तस्तु तवापि प्रत्यक्ष एव ।  
तत्किमत्र प्रणयकोपाक्षिप्तयाप्यन्यथा व्याहृतं देव्या ।  
सर्व एवायं विपर्ययान्मम दोषः ।  
तदधुना प्राणैरप्युपयुज्यमानस्तथा करोमि यथा नेदृशमेकान्तनिष्ठुरहृदयं जानाति मां देवी" ।  
इत्येवं वदत्येव चन्द्रापीडेश्रावितैव प्रविश्य वेत्रहस्ता प्रतीहारी कृतप्रणामा व्यज्ञापयत्" ।  
युवराज, एवं देवी विलासवती समादिशति ।  
कृतजल्पात्परिजनतः श्रुतं मया यथा किल पृष्ठतः स्थिताद्य पत्रलेखात्र पुनः परागतेति ।  
न च मे त्वय्यस्यां च कश्चिदपि स्नेहस्य विशेषो विलसतीति मयैवेयं संवर्धिता ।  
अपि च तवापि कापि महती वेला वर्तते दृष्टस्य ।  
तदनया सहित एवागच्छ ।  
मनोरथशतलब्धमतिदुर्लभं ते मुखकमलालोकनम्" इति ।  
चन्द्रापीडस्तु तदाकर्ण्य चेतस्यकरोत्" ।  
अहो सन्देहदोलारूढं मे जीवितम् ।  
एवमम्बा निमेषमपि मामपश्यन्ती दुःखमास्ते ।  
पत्रलेखामुखेन चैवमाज्ञापितमागमनाय मे निष्कारणवत्सलेन देवीप्रसादेन ।  
आजन्मक्रमाहितो बलवाञ्जननीस्नेहः ।  
वाञ्छाकुलं हृदयम् ।  
अमोच्यं तातचरणशुश्रूषासुखम् ।  
प्रमाथी मन्मथहतकः ।  
हारिणी गुरुजनलालना ।  
दुःसहान्युत्ककण्ठितानि ।  
अनुबन्धिनी बान्धवप्रीतिः ।  
कुतूहलिन्यभिनवप्रार्थना ।  
मुखावलोकिनः कुलक्रमागता राजानः ।  
जीवितफलं प्रियतमामुखावलोकनम् ।  
अनुरक्ताः प्रजाः ।  
गरीयान्गन्धर्वराजसुतानुरागः ।  
दुस्त्यजा जन्मभूमिः ।  
परिग्राह्या देवी कादम्बरी ।  
कालातिपातासहं मनः ।  
विप्रकृष्टमन्तरं हेमकूटविन्ध्याचलयोः" ।  
इत्येवं चिन्तयन्नेव प्रतीहार्योपदिश्यमानवर्त्मा पत्रलेखाकरावलम्बी जननीसमीपमगात् ।  
तत्रैव च तमनेकप्रकारजननीलालनसुखाचिन्तितदुर्विषहहृदयोत्कण्ठं दिवसमनयत् ।  
उपनतायां चात्मचिन्तायामिवान्धकारितदशदिशि शर्वर्याम्, अनिवार्यविरहवेदनोन्मथ्यमानमानसाकुलेषु कलकरुणमुच्चैर्व्याहरत्सु चक्रवाकयुगलेषु, उत्तेजितस्मरशरं समुत्सर्पमाणेषु चन्द्रमसोङ्कोल्लधूलिधूसरालोकेष्वग्रमयूखेषु, विजम्भमाणकुमुदिनीश्वासपरिमलग्राहिणि मन्दं मन्दमावातुमारब्धे प्रदोषानिले च, शयनवर्ती निमीलितलोचनोप्यप्राप्तनिद्राविनोदः, हेमकूटागमनखेदान्निपत्य विश्रान्तेनेव पादपल्लवच्छायायाम्, जङ्घानुरोधिरोहिणा लग्नेनेव सुसंहतयोरूवोः, लिखितेनेव विस्तारिणि नितम्बफलके, मग्नेनेव नाभिमुद्रायाम्, उल्लसितेनेव रोमराज्याम्, आरूढेनेव त्रिवलिसोपानहारिणि मध्यभागे, कृपपदेनेवोन्नतिविस्तारशालिनि स्तनतटे, मुक्तात्मनेव बाह्वोः, कृतावलम्बनेनेव हस्तयोः, आश्लिष्टेनेव कण्ठे, प्रविष्टेनेव कपोलयोः, उत्कीर्णेनेवाधरपुटे, ग्रथितेनेव नासिकासूत्रे, समुन्मीलितेनेव लोचनयोः, स्थितेनेव ललाटशालायाम्, अन्वितेनेव चिकुरभारान्धकारे, प्लवमानेनेव सर्वदिक्पथप्लाविनि लावण्यपूरप्लवे, मनसा सस्मार स्मरायतनभूतस्य कादम्बरीरूपस्य ।  
उत्पन्नात्मीयबुद्धिश्च निर्भरस्नेहार्द्रचेतास्तत एव वासरादारभ्य तां प्रति गृहीतरक्षापरिकर इव यतो यत एव मण्डलितकुसुमकार्मुकं मकरध्वजमस्यां प्रहरन्तमालोकितवांस्ततस्तत एवात्मानमन्तरेर्पितवान् ।  
एवमम्लानमालतीकुसुमकोमलतनौ निर्घृणं प्रहरन्न लज्जस इत्युपालभमान इव दिवसमुत्तरलतारयान्तर्बाष्पार्द्रया दृष्ट्या कुसुमचापं पुनः स्मरशरप्रहारमूर्च्छितां सञ्ज्ञामिव लम्भयितुं तामवयवैरुवाह स्वेदजललवानुत्ससर्ज च दीर्घदीर्घान्निश्वासमारुतान् ।  
तच्चेतनालम्भमुदित इव च सर्वाङ्गीणं क्षणमपि न मुमोच रोमाञ्चम् ।  
सह्यते हृदयेन वेदना न वेति तद्वार्तां प्रष्टुमिव नियुक्तेन मनसा शून्यतामधार्षीत् ।  
तत्प्रतिवार्ताकर्णनायेव  
च गृहीतमौनः सर्वदैवातिष्ठत् ।  
तदाननालोकनान्तरितमिव सर्वमेव नाद्राक्षीत ।  
चन्द्रबिम्बेपि नास्य दृष्टिररमत ।  
तदालापपरिपूरितश्रोत्रेन्द्रिय इव न किञ्चिदप्यपरमन्तः कर्णे कृतवान् ।  
वीणाध्वनयोप्यस्य बहिरेवासन् ।  
सुभाषितान्यपि न प्रवेशमलभन्त ।  
सुहृद्वाचोपि परुषा इवाभवन् ।  
बान्धवजनजल्पितान्यपि नासुखायन्त ।  
भावावगमभीत्येव यथापूर्वं न कस्यचिद्दर्शनमदात् ।  
अनवरतमुक्तज्वालेन मदनहुतभुजान्तर्दह्यमानोपि गुरुजनत्रपया न सद्यःसमुद्धृतार्द्रारविन्दशयनमभजत ।  
न सरसबिसलताजालानि गात्रेष्वकरोत् ।  
न जललवमौक्तिकक्षोदतारकितान्यजरठपद्मिनीपत्राणि पार्श्वेप्यकारयत् ।  
न कुसुमपल्लवस्रस्तररचनामादिदेश ।  
नानवरतधारानिपातोल्लसितशिशिरसीकराबद्धदुर्दिनं ददर्शापि धारागृहम् ।  
न मकरन्दसन्ततसम्पातशीतलाभ्यन्तराणि हर्म्योद्यानलताभवनान्यप्यसेवत ।  
न मलयजजललुलितपृष्ठेषु मणिकुट्टिमेष्वप्यलुठदिच्छया ।  
न तुहिनकरकरनिकरसङ्क्रान्तिहृद्येषु ललनाकरकलितचन्द्रकान्तमणिदर्पणेष्वप्यसङ्क्रामयदात्मसम्पातम् ।  
किं बहुना ।  
नाश्यानहरिचन्दनरसचर्चामप्या चरणाददापयत् ।  
एवमेव केवलं रात्रौ दिवाचाकृतनिर्वृतिज्वलताप्यदहनात्मकेन दहताप्यक्षतस्नेहेन्धनेन दुःखानुभावनायेव मस्मसादकुर्वता मदनदहनेनान्तर्बहिश्च क्वाथ्यमानदेहः शोषमगात् ।  
आर्द्रतां पुनः प्रतिक्षणाधीयमानवृद्धिं नात्याक्षीत् ।  
एवं च निष्प्रतिक्रियतया दुस्त्यजतया वातिविसंष्ठुलेनोपास्यमानोपि मनसिजेनाकारमेव लोकलोचनेभ्योरक्षन्न कुसुमशरसायकेभ्यो जीवितम् ।  
तनोरेव तानवमङ्गीचकार न लज्जायाः ।  
शरीरस्थितावेवानादरं कृतवान्न कुलक्रमस्थितौ ।  
प्रजा एवान्वरुध्यत न मन्मथोत्कलिकाः ।  
सुखमेवावधीग्यामास न धैर्यम् ।  
एवं चास्य पुरः कादम्बरीरूपगुणावष्टम्भाहितप्राणेन बलवतानुरागेणाकृष्यमाणस्य पश्चाद्गुरुजनप्रतिबन्धदृढतरेण महीयसा स्नेहेन च वार्यमाणस्य गम्भीरप्रकृतेः सरित्पतेरिव चन्द्रमसा सुदूरमुल्लास्यमानस्यापि मर्यादावशादात्मानं स्तम्भयतः कथङ्कथमपि कतिपयेष्वपि सहस्रसङ्ख्यायमानेष्वतिक्रान्तेषु वासरेष्वेकदा रणरणकसकाशादिवान्तरलब्धावस्थानो निर्गत्य बहिर्नगर्यास्तरङ्गसङ्गशीतसीकरासारमरुन्ति कलक्वणितकलहंसचक्रवाकचक्रवालाक्रान्तसरससुकुमारसैकतानि सिप्रातटान्यनुसरन्नातिदूरमिव चरणाभ्यामेव बभ्राम ।  
भ्राम्यंश्च रुद्रतनयायतनं रयेणागच्छतः सावष्टम्भया गत्या त्वरितखुरसचारान्युज्यमानांश्च विरलीभवतश्च सङ्घट्टमानांश्च विश्लिष्यतश्चोत्सहमानांश्च लम्बमानांश्च परापततश्च विच्छिन्नपङ्क्तिव्यवस्थानान्स्खलतोपि पततोप्यवसीदतोपि यथाशक्ति सादिभिरुत्पीडितान्निःसहतया दूरगमनखेदमतित्वरयागमनकार्यगौरवमावेदयतो दूरादेवातिबहूनिव तुरङ्गमानद्राक्षीत् ।  
दृष्ट्वा चोत्पन्नकुतूहलस्तेषां परिज्ञानायान्यतमं पुरुषं प्राहिणोत् ।  
आत्मनाप्यूरुदध्नेन पयसोत्तीर्य शिप्रां तस्मिन्नेव भगवतः कार्तिकेयस्यायतने तत्प्रतिवार्तां प्रतिपालयन्नतिष्ठत् ।  
तत्रस्थश्च कुतूहलात्तस्मिन्नेव वाजिवृन्दे निक्षिप्तदृष्टिः पार्श्वस्थितां हस्तेनाकृष्य पत्रलेखामवादीत्" ।  
पत्रलेखे, पश्य य एष पुर एवार्ककिरणनिवारणोल्लासितया प्रेङ्खदालोललम्बशिखया मयूरपिच्छमय्या छत्रिकया दुर्विभाव्यवदनोश्ववारो ज्ञायते केयूरकोयम्" इति ।  
यावत्तया सहैवं निरूपयत्येव तावत्तस्मात्प्रहितपुरुषादुपलब्धात्मावस्थानं दृष्टिपथ एवावतीर्य तुरङ्गमादापतन्तं दूराद् द्रुतागमनधूलीधूसरश्यामीकृतशरीरं परिवर्तितमिवेतराकारेणोज्झिताङ्गरागसंस्कारामलिनेन वपुषा विषादशून्येन च मुखेनान्तर्दुःखसम्भारपिशुनया च दृष्ट्या दूरत एवापृष्ठामपि कष्टां कादम्बरीसमवस्थामनक्षरमावेदयन्तं केयूरकमद्राक्षीत् ।  
दृष्ट्वा च दर्शितप्रीतिरेह्येहीत्याहूय ससम्भ्रमप्रणतोपसृतमतिदूरप्रसारिताभ्यां दोर्भ्यां पर्यष्वजत तम् ।  
अपसृत्य पुनः कृतनमस्कारे तस्मिन्ननामयप्रश्नवचसा संवर्ध्य सर्वानेव तत्सहायान्पुरः स्थितं पुनः पुनः सस्पृहमालोक्य केयूरकमवादीत्" ।  
केयूरक त्वद्दर्शनेनैव भद्रं देव्याः सपरिवाराया इत्येतदावेदितम् ।  
आगमनकारणमपि विश्रान्तः सुखितः कथयिष्यसि" ।  
इत्युक्त्वा सम्भ्रान्तागतारोहकढौकितां करिणीमारुह्य कुतोस्य जनस्य सुखितेत्यभिदधानमेव केयूरकं पृष्ठतः पत्रलेखां चारोप्य स्वभवनमयासीत् ।  
तत्र च निषिद्धाशेषराजलोकप्रवेशः प्रविश्य वल्लभोद्यानं सपरिवारेण केयूरकेण सहोत्ताम्यता चेतसाचेतितमेव दिवसकरणीयं निर्वर्तयामास ।  
निर्वर्त्य च पत्रलेखाद्वितीयः सुदूरोत्सारितपरिजनः केयूरकमाहूयाब्रवीत्" ।  
केयूरक, कथय देव्याः कादम्बर्याः समदलेखाया महाश्वेतायाश्च सन्देशम्" ।  
इत्यभिहितवति चन्द्रापीडे पुरः सप्रश्रयमुपविश्य केयूरकोप्यगादीत्" ।  
देव किं विज्ञापयामि ।  
नास्ति मयि सन्देशलवोपि देव्याः कादम्बर्याः समदलेखाया महाश्वेताया वा ।  
यदैव पत्रलेखां मेघनादाय समर्प्यागतेन प्रतिनिवृत्य मयायं देवस्योज्जयिनीगमनवृत्तान्तो निवेदितस्तदैवोर्ध्वं विलोक्य दीर्घमुष्णं च निश्वस्य सनिर्वेदम् "एवमेतत्" इत्युक्त्वोत्थाय महाश्वेता पुनस्तपसे स्वमेवाश्रमपदमाजगाम ।  
देव्यपि कादम्बरी झटिति हृदये द्रुघणेनेवाभिहता, अतर्कितापतिताशनिनेव मूर्ध्नि ताडिता, अन्तःपीडाकूणननिमीलितेन चक्षुषा मूर्च्छितेव मुषितेव परिभूतेव वञ्चितेव चोन्मुक्तेव चान्तःकरणेन, अविदितमहाश्वेतागमनवृत्तान्ता चिरमिव स्थित्वोन्मील्य नयने विलक्षेव लज्जितेव विस्मृतेव विस्मयस्तब्धदृष्टिर्महाश्वेतायाः कथयेति सासूयमिव मामादिश्य मदलेखायां पुनर्वलितमुखी सविलक्षस्मितं "मदलेखे अस्ति केनचिदपरेणैतत्कृतं करिष्यते वा यत्कुमारेण चन्द्रापीडेन" इत्येवमभिदधत्युत्थाय निवारिताशेषपरिजनप्रवेशा शयनीये निपत्योत्तरवाससोत्तमाङ्गमवगुण्ठ्य निर्विशेषहृदयवेदना मदलेखामप्यनालपन्ती सकलमेव तं दिवसमस्थात् ।  
परेद्युश्च प्रातरेवोपसृतं मामेवं दृढतरशरीरेषु म्रियमाणेष्विव भवत्स्वहमीदृशीमवस्थामनुभवामीत्युपालभमानेव न मे भवद्भिः पार्श्ववर्तिभिः कार्यमिति निर्भर्त्सयन्तीवकिं मे पुरस्तिष्ठसीत्यन्तर्मन्युवेगेन तर्जयन्तीव च बाष्पपूरोद्रेकोत्कम्पपर्याकुलया दृष्ट्या चिरमालोकितवती ।  
तथा दृष्टश्च दुःखितया देव्यादिष्टमेव गमनायात्मानं मन्यमानोहमनिवेद्यैव देव्यै देवपादमूलमुपागतोस्मि ।  
तच्च देवैकशरणजनजीवितपरित्राणाकुलमतेः केयूरकस्य विज्ञापनाकर्णनावधानदानेन प्रसादं कर्तुमर्हति देवः ।  
देव श्रूयताम् ।  
यदैव ते प्रथमागमनेनामोदिना मलयानिलेनेव चलितं समस्तमेव तत्कन्यकालतावनं तदैव सकलभुवनमनोभिरामं भवन्तमालोक्य वसन्तमिव रक्ताशोकतरुलतामिवारूढवान्मकरकेतनस्ताम् ।  
इदानीं तु महान्तमायासमनुभवति त्वदर्थे कादम्बरी ।  
तस्या हि दिनकरोदयादारभ्य दिवसकरकान्तोपलानलस्येव निःशब्दस्यापवनेरितस्याधूमस्याभस्मनः प्रज्वलतो मकरध्वजहुतभुजो न परिजनकरकमलकलितकोमलपल्लवलास्यलीलया प्रसरभङ्गः ।  
नानुत्तालतालवृन्तवान्तजलजडकणिकासारसेकेन निवृत्तिः ।  
न सरसहरिचन्दनपङ्कच्छटाछुरणेन छेदः ।  
न विदलितमुक्ताफलवालुकापटलोद्धूलनेन व्युपरमः ।  
नोत्कीलितयन्त्रमयकलहंसपङ्क्तिमुक्ताम्बुधारेण धारागृहेण प्रशमः ।  
यथा यथा चलितजलयन्त्रविगलिताभिरतिशिशिरसीकरनिकरतारकिताभिरम्बुधाराभिराहन्यते तथा वैद्युतानलसहोदर इव स्फुरति मदनपावकः ।  
सुतरां च शिशिरः कुन्दकलिकाकलापमञ्जरीमिव विकासयति स्वेदजललवजालकसन्ततिमुपचारः ।  
चित्रं चेदम् ।  
मकरकेतुहुतभुजा दह्यमानमप्यग्निशौचमंशुकमिव नितरां निर्मलीभवति लावण्यम् ।  
मन्ये च मृदुस्वभावमपि जलमिव मुक्ताफलतामुपगतं कठिनीभवत्युत्कण्ठितं हृदयमबलाजनस्य ।  
यत्तादृशेनातिसन्तापेनापि न विलीयते ।  
बलवती खलु वल्लभजनसङ्गमाशा ।  
यत्तथाविधमप्यनुभववेदनाविह्वलितप्राणमतिकष्टं प्राण्यते ।  
किं करोमि ।  
कथय कथं कथ्यते कया वृत्त्या वर्ण्यते कीदृशेनोपायेन प्रदर्श्यते केन प्रकारेणावेद्यते कया युक्त्या प्रकाश्यते कतमया वेदनयोपमीयते बलवती तदुत्कण्ठा ।  
स्वप्नेषु विगलितवेदनाः स्फुटं प्राणिनः ।  
प्रतिदिनं दृश्यमानोपि यन्न पश्यसि तामीदृशीमवस्थाम् ।  
प्रचण्डकिरणसहस्रातपसहानि कमलानि शयनीकृतानि म्लानिमुम्पनयन्त्या दिवसकरमूर्तिरपि निर्जिता तया निजोष्मणा ।  
निष्करुणेन चाकारणवामेन कामेन मथ्यमानास्तास्ताश्चेष्टाः करोति ।  
तथा हि" ।  
सासोढमदनवेदने त्वमतिकठिने मनसि निवससि" इति मृदुनि कुसुमशयने कथमपि सखीजनेन पात्यते ।  
कुसुमशयनगता च सन्तापगलितचरणतलालक्तकलवपाटलितैः शय्याकुसुमैः कुसुमशरेण शरतामुपनीतैः सरुधिरैरिव हृदयात्पतितैर्भयमुपजनयति ।  
सर्वाङ्गीणमनङ्गशरनिवारणाय कवचमिव भवदनुस्मरणरोमाञ्चमुद्वहति ।  
रोमाञ्चिनि कुचयुगले श्वासगलितमंशुकं निदधाना त्वत्पाणिग्रहणतृष्णया कण्टकशयनव्रतलीलामिव दक्षिणकरकमलमनुभावयति ।  
वामं तु वामकपोलभरजडाङ्गुलिमुल्लसत्पद्मरागवलयप्रभांशुरज्यमानं ज्वलितमदनहुताशनविप्लुष्यमाणमिव हस्तकमलं विधुनोति ।  
नलिनीदलव्यजनपवनविक्षिप्यमाणकर्णकुवलयदलं वदनमजस्रस्रवदश्रुभयपलायमानलोललोचनमिव बिभर्ति ।  
प्रतिक्षणं क्षामतां व्रजन्ती न केवलं मङ्गलवलयं पतनभयेन दोलायमानं हृदयमपि मुहुर्मुहुः पाणिपल्लवेन रुणद्धि ।  
शिशिरवारिक्षोदक्षरिण्या लीलाकमलमालिकयेव वपुषि निहितया सखीजनहस्तपरम्परया परिक्लाम्यति ।  
तथा चरणयुगलेन रसनाकलापं नितम्बविस्तारेण मध्यं सङ्गमाशया हृदयं हृदयेन भवन्तमुरसा बिसिनीपलाशप्रावरणं कण्ठेन जीवितं करकमलेन कपोलपालीं त्वदालापेनाश्रुपातं ललाटफलकेन चन्दनलेखिकामंसेन वेणीमधुना धारयति ।  
त्वद्दिदृक्षया विघटमानं हृदयमभिवाञ्छति ।  
गोत्रस्खलनेनेव जीवितेन लज्जते ।  
प्रियसख्येव मूर्छया मनसि मुहुर्मुहुः स्पृश्यते ।  
परिजनेनेव रणरणकेन मदनपरवशा कुसुमशयनादुत्थाप्यते ।  
परिचारिकयेवार्त्या स्रस्ताङ्गी सञ्चार्यते ।  
मुहुः पवनप्रेङ्खोलितमुत्कण्ठाव्यजनपल्लवभङ्गभयकम्पितमिव लतामण्डपमधिवसति ।  
मुहुः सत्कोशकलिकं बिसवलयसंरक्षणरचिताञ्जलिपुटमिव स्थलनलिनीवनमधिशेते ।  
मुहुरुद्बन्धनभयादिव निरन्तरकिसलयाच्छादितलतापाशमुद्यानमासेवते ।  
मुहुर्निपतदविरतरोदनाताम्रनयनप्रतिबिम्बं स्रस्तरास्तरणत्रासनिमज्जत्कमलमिवोपवनसरोजलमवगाहते ।  
तस्मादुत्थाय तमालवीथीमुपैति ।  
तस्यां शाखावलम्बोर्ध्वभुजलतानिहितनिमीलितलोचनवदना चम्पकदलमालिकोद्बद्धदेहाशङ्कामुत्पादयन्ती मुहूर्तं विश्रम्य सङ्गीतकगृहमाविशति ।  
ततो मधुरमुरजरवलयललितलास्यलीलयोद्वेज्यमाना मयूरीव मुक्तधारं धारागृहमभिपतति ।  
ततोपि घनजलधारासीकरपुलकितकाया कदम्बकलिकेव कम्पमाना शुद्धान्तकमलिनीतीरमुपसर्पति ।  
तस्माच्च भवनकलहंसरवमसहमाना प्रस्थिता तत्कालावतारितनूपुरयुगला  
निपुणप्रेक्षामिव क्षामतामभिनन्दति ।  
वलयरचनाम्लापितमृणालकुपितैरिव भवनवापीचक्रवाकमिथुनैः कूजितेन खेद्यते ।  
शय्याविलासमृदितकुसुमसञ्चयामषितैरिव प्रमदवनमधुकरैर्विरुतेनोद्वेज्यते ।  
निर्भरोत्कण्ठागीतनिर्जितरवरोषितैरिवाङ्गणसहकारपिकवृन्दैः कलकलेनाकुलीक्रियते ।  
मदनपाण्डुगण्डपरिभूतगर्भपत्रकान्तिभिर्विद्धेवोद्यानकेतकीसूचिभिरुद्भूतवेदना भवति ।  
एवम्प्रायैश्च मदनदुश्चोष्टितायासैः परिणाममुपैति दिवसः ।  
चन्द्रोदये चास्यास्तिमिरमयीवापैति धृतिः ।  
कमलमयमिव दूयते हृदयम् ।  
कुमुदमय इव विजृम्भते मकरकेतनः ।  
चन्द्रकान्तमयमिव प्रक्षारति नयनयुगलम् ।  
उदधिजलमयानीव वर्धन्ते श्वसितानि ।  
चक्रवाकमया इव विघटन्ते मनोरथाः ।  
शीतज्वरातुरेव मणिकुट्टिमोदरसङ्क्रान्तस्य तुषारकिरणमण्डलस्योपरि वेपथुलुलिततरलाङ्गुलिनिकरं करयुगलं प्रसारयन्ती शशिसन्तापमनक्षारं कथयति ।  
सीत्कारेषु दशनांशुव्याजेन मन्मथशरजर्जरितहृदयप्रविष्टानिन्दुकिरणानिवोद्गिरति ।  
वेपथुषु व्यजनीकृतकदलीदलकम्पोपदेशमिव गृह्णाति ।  
विजृम्भिकासु कण्ठागतजीवितनिर्गममार्गमिवोपदिशति ।  
गोत्रस्खलितविलक्षस्मितेषु हृदयनिपतितमदनशरपुष्परज इव वमति ।  
बाष्पमोक्षेषु स्थूलाश्रुसन्तानवेणिकावाहिनी विलीयत इव ।  
शशिमणिदर्पणेषु विस्फुरितानेकप्रतिबिम्बनिभेन शतधेव विदलति ।  
कुसुमशयनेषु परिमललालसागतालिमालाकुलिता धूमायत इव ।  
अमलकमलस्रस्तरेषु किञ्जल्करजःपुञ्जपिञ्जरिता ज्वलतीव ।  
स्वेदप्रतीकारेषु विशदकर्पूरक्षोदधूलीधवलिता भस्मीभवतीव ।  
न विज्ञायते किं मुग्धतया किं विलासेन किमुन्मादेन सङ्गीतकमृदङ्गध्वनितेषु केकाशङ्कया धारागृह मरकतमणिमयूरमुखानि स्थगयति ।  
दिवसावसानेषु विश्लेषभीता मृणालसूत्रैश्चित्रभित्तिविलिखितानि चक्रवामिथुनानि सम्घट्टयति ।  
चिन्तारतारम्भेषु मणिप्रदीपानवतंसोत्पलैस्ताडयति ।  
उत्कण्ठालेखेषु सम्कल्पसमागमाभिज्ञानानि लिखति ।  
दूतीसम्प्रेषणेषु स्वप्नापराधोपालम्भान्सन्दिशति ।  
अपि च तस्याश्चन्दनपरिमल इव दक्षिणानिलेन सह समागच्छति मोहः ।  
चक्राह्वशाप इव निशया सहापतति प्रजागरत्रासः ।  
प्रतिरुतानीव वलभीकपोतकूजितैः सहाविर्भवन्ति दुःखानि ।  
मधुकर इवोपवनकुसुमामोदेन सहोपसर्पति मरणाभिलाषः ।  
तथा च जलकणिकेव पद्मिनीपलाशस्थिता कम्पते ।  
प्रतिच्छायेव स्फटिकोपलसलिलमणिदर्पणमणिकुट्टिमतलेषु दृश्यते ।  
नलिनीव शशिकरस्पर्शेन म्लायति ।  
हंसीव सरसमृणालिकाहारव्यतिकरेण जीवति ।  
शरदिव कुमुदकुवलयकमलसम्पर्कमनोहरगन्धवहा सकुसुमबाणा च विजृम्भते ।  
चन्द्रमूर्तिरिव कमलप्रकरस्खलितपादपल्लवा सञ्चरन्ती निशां नयति ।  
कुमुदिनीव रजनिकरकिरणकृतप्रजागरा दिवसमलीकनिद्रयातिवाहयति ।  
मुररिपुजलशयनलीलेव मन्दोच्छ्वसितशेषा निमीलितलोचना किमपि चिन्तयति ।  
मलयनिम्नगेव सरसहरिचन्दनकिसलयलाञ्छितेषु शिलातलेष्वभिपतति ।  
कुन्दकलिकेव तुषारसिक्तपल्लववर्तिनी वनानिलेनायाष्यते ।  
भुजङ्गीवासह्यसन्तापालिङ्गितचन्दना शिखिशकुन्तकुलकोलाहलेन ताम्यति ।  
हरिणीव केसरिकाननं परिहरति ।  
कुसुमघटितशिलीमुखमनोहरान्मदनचापादिव प्रमदवनात्त्रस्यति ।  
जानकीव पीतरक्तेभ्यो रजनिचरेभ्य इव चम्पकाशोकेभ्यो बिभेति ।  
उषेव स्वप्नसमागमेनापि कृतार्थतामेति ।  
ग्रीष्मलक्ष्मीरिवानुदिनमतिक्षामा भवति ।  
सर्वथा तस्याः कन्दर्पवेदनयाङ्गानि दिवसैर्जीवितसन्धारणवस्तूनि वलयरचनया गृहकमलिनीमृणालान्युपदेशैः सखीजनवचनानि शय्यापरिकल्पनेनोपवनकुसुमान्यनवरतमोक्षेण मदनायुधानि निःशेषं क्षीणानि ।  
किं बहुना ।  
सम्प्रति तस्यास्त्वन्नामा सर्वसखीजनस्त्वत्सम्बद्धानि सर्वरहस्यानि त्वत्समागमोपायान्वेषिणः सर्वसमवायास्त्वद्वार्त्तोपलम्भनतत्पराः सर्वप्रश्नास्त्वद्वत्तान्तमुखरः परिजनस्त्वदालापनिर्मिताः सर्वविनोदास्त्वदाकारमयश्चित्रकलाभ्यासस्त्वदुपालम्भगर्भा मागधीमङ्गलगीतयस्त्वद्दर्शनपुनरुक्ताः स्वप्नास्त्वत्परिहासप्राया मदनज्वरदाहविप्रलापास्त्वन्नामग्रहणैकोपायगम्यप्रबोधा मोहमहावेगाः" ।  
इत्यावेदयन्तं केयूरकं "भवतु, सम्प्रति न शक्नोम्यतः परं श्रोतुम्" इत्यामीलनाद्दत्तसञ्ज्ञेव कादम्बरीव्यथाश्रवणवेदनासम्भवानुकम्पयेव चन्द्रापीडमाक्रामन्ती मूर्च्छा न्यवारयत् ।  
न तु पुनरवस्थानिवेदनपरिसमाप्तिः ।  
इति मूर्च्छानिमीलितश्च तामेवानुध्यायन्निव ।  
ससम्भ्रमप्रतिपन्नशरीरेण केयूरकेण सम्भाविततालवृन्तया च पत्रलेखयानुभाव्यार्थसज्जया च नियत्या सञ्ज्ञां लम्भितश्चन्द्रापीडः स्वकृतपीडापराधेन भीतमिव लज्जितमिव विलक्षमिव निभृतस्थितं केयूरकमन्तर्बाष्पोपरुध्यमानकण्ठः कथमपि स्खलिताक्षरं प्रत्युवाच" ।  
केयूरक येन प्रकारेणैवमेकान्तनिष्ठुरहृदयमात्मन्यनुत्पन्नानुरागमेव मां सम्भाव्य देव्या कादम्बर्या दूरीकृतपुनर्मदागमनसम्भावनया न त्वमागमनायादिष्टो न सन्दिष्टं वा किञ्चिन्महाश्वेतया समुपहृतानबन्धया मदलेखया वा त्वन्मुखेन नोपालब्धोस्मि तथा मयि पत्रलेखया सर्वमाख्यातम् ।  
तदभिजाततया महानुभावत्वादुदारतया समानशीलअया दक्षिणतया चैकान्तपेशलतया च स्वभावस्यात्मानमात्मना न कलयति देवी कादम्बरी ।  
चन्द्रमूर्तेरालोकेन निश्चेतनस्य चन्द्रकान्ताख्यस्य पाषाणखण्डस्यार्द्रभावोपगमनमेवायत्तं न पुनस्तत्कराक्रषणम् ।  
नितरां पक्षपातिनोपि च मधुकरस्याभिगमनमेवाधीनम् ।  
मकरन्दलाभे तु कलिकाश्रयिणी जृम्भैव प्रभवति ।  
दिवससन्तापक्लान्तेन चोन्मुखता कुमुदाकरेण करणीया ।  
विकासयति पुनस्तं ज्योत्स्नाभिरामा रजन्येव ।  
निर्भरमन्तःसरसतायां सत्यामपि मधुमासलक्ष्मीपरिग्रहाद्विना पल्लवानुरागदर्शनस्य कृते किं करोतु पादपः तत्र देव्याः कादम्बर्या एव्ज्ञापराधिनी ।  
ययाधरस्पन्दितमात्रप्रतीक्षे पुरःस्थायिनि दासजने निष्करुणतयात्मानमव्यापारयन्त्या सुखपरिपन्थिनी दुःखदानैकनिपुणा परहृदयपीडानपेक्षिणी लज्जापेक्षिता न जीवितसन्देहदायिनी देव्याः समवस्था ।  
अथवास्य परिजनस्यापि देव्या अपि कोयमेवंविधो व्यामोहः ।  
यदनिच्छन्त्यपि बलादसौ न व्यापारिता ।  
कीदृशी चरणतलप्रतिबद्धस्य दासजनस्योपरि लज्जा ।  
कीदृशं वा गौरवम् ।  
को वानुरोधः ।  
अविश्वस्तचित्तता वा केयमीदृशी ।  
यदेवमात्मनः शिरीषपुष्पकोमलस्येयमतिदारुणा पीडाङ्गीकृता न कृतार्थितो मे मनोरथः ।  
अथवा क्रमागतमन्तर्धानं वामलोचनानां विशेषतोऽपरित्यक्तनिःशेषबालभावानामनतिप्रबुद्धमुग्धमनसिशयानां कन्यकानाम् ।  
लज्जा न पारिता नामास्मिञ्जने स्वयं परित्यक्तुं देव्या ।  
मदलेखा तु द्वितीयं हृदयमस्याः ।  
तया किमेवमहार्यसंयमधनैर्मुनिभिरप्यरक्षितहृदयापहारेणानिग्राह्यचौरेण शुचिभिरप्यपरिहार्यस्पर्शेनाबहिष्कार्यचण्डालेन भस्मीकृतापर्यवसानप्राणिसहस्रेणानिर्वाप्यश्मशानाग्निना सर्वदोषाश्रयेणाशरीरव्याधिना रूपापहारिणाकाण्डव्याधेन मर्मभेदिनालीकधनुर्धरेण सद्यःप्राणापहारक्षमेणाकालमृत्युनानिरूपितस्थानप्रवर्तिना परापकारकृतार्थेन हृदयवासिनापरप्रत्ययेन स्वयोनिना कामेन दुरात्मनायास्यमानं देवीशरीरमुपेक्षितम् ।  
किमिति तत्रस्थस्यैव मे कर्णे नावेदितम् ।  
अधुना श्रुत्वापि दिवसक्रमगम्येऽध्वनि किं करोमि ।  
मलयानिलाहतलताकुसुमपातस्याप्यसहं देवीशरीरम् ।  
वज्रसारकठिनहृदयैरपि दुर्विषहाः स्मरेषवः ।  
न ज्ञायते निमेषेणैव किं भवतीति ।  
प्रायेण च देव्याप्यनुभवनीय एवायमर्थः ।  
यथा चास्य दुःखैकदानव्यसनिनो दुर्घटघटनापण्डितस्य यत्किञ्चनकारिणो निष्कारणकुपितस्य हतविधेः सर्वतो विसंष्ठुलं समारम्भं पश्यामि तथा जानामि नैवायमेतावता स्थास्यतीति ।  
अन्यथा क्व निष्प्रयोजनाश्वमुखमिथुनानुसरणेनामानुषभूमिगमनम् ।  
क्व च तत्र तृषितस्याच्छोददर्शनम् ।  
क्व तत्तीरे विश्रान्तस्यामानुषगीतध्वनेराकर्णनम् ।  
क्व तज्जिज्ञासागतस्य महाश्वेतावलोकनम् ।  
क्व तत्र तरलिकया सह तवाभिगमनेन मद्गमनप्रस्तावः ।  
क्व महाश्वेतया सह हेमकूटगमनम् ।  
क्व तत्र देवीवदनदर्शनम् ।  
क्वानुरागोत्पत्तिरस्मिञ्जने देव्याः ।  
क्व वाऽपरिपूर्णमनोरथस्य मे पितुरलङ्घनीयागमनाज्ञा ।  
तत्सुदूरमारोप्य पातिता वयं, खल्वनेनाकार्यकारिणास्मत्कर्मबलनियोगदक्षेण दग्धवेधसा ।  
तथापि देवीम् सम्भावयितुं प्रयतामहे" ।  
इत्यभिदधत्येव चन्द्रापीडे "नितरामयमनेनैव कादम्बरीवृत्तान्तेन सन्तापितस्तत्किमपरमहमेनमात्मतेजसा सन्तापयामि" इत्युत्पन्नदय इव भगवांस्तिग्मदीधितिरुत्तप्तकनकद्रवस्फुलिङ्गपिङ्गलद्युति दिग्वकीर्णधूर्जटिजटामण्डलानुकारि सञ्जहार करसहस्रम् ।  
अस्तानुसारेण च रवेर्वासरोपि यथोच्छ्रततरुशिखरावलम्बिनो रक्तातपच्छेदानाकर्षन्नपससार ।  
क्रमेणैव सञ्जातकरुणानुबन्धयेव सन्ध्ययाप्युपरि जलार्द्रपट इव प्रसार्यमाणे स्वरागपटले, निशागमेनाप्येवमस्य शून्यताविक्लवस्य मा भूद्दर्शनमित्याप्तेनेव सर्वतो नीलीपरिलम्बमानायामिव भ्राम्यमाणायां तिभिरलेखायाम्, कमलेष्वपि दुःसहत्वाच्छोषकारिणः सन्तापस्य तल्पकल्पनाभीतेष्विव सङ्कुचत्सु, कुमुदेष्वपि शुचिस्वभावतयार्द्रार्द्रेषु शयनसम्पादनायेवाहमहमिकयोद्दलत्सु, चन्द्रमस्यपि भगवति समस्तभुवनैकातपत्रे सुधारजतकलशे पूर्वदिग्वधूवदनचन्दनतिलके गगनतललक्ष्मीलावण्यमहाह्रदे सकललोकाह्लादकारिणि सुधालिप्तैः करैरिव स्प्रष्टुमुच्छ्वासहेतुना तं ज्योत्स्नाजलेन च सेक्तुमुदयगिरिशिखरमारूढे, प्रौढे प्रदोषसमये चन्द्रापीडस्तस्मिन्नेव वल्लभोद्याने चन्द्रातपस्पर्शदर्शितविशदजललवोद्भेदहारिणि चन्द्रमणिशिलातले विमुच्याङ्गानि चरणसंवाहनोपसृतं केयूरकमवादीत्" ।  
केयूरक किमाकलयसि यावद्वयं परापतामस्तावत्प्राणान्सन्धारयिष्यति देवी कादम्बरी ।  
पारयिष्यति वा तां विनोदयितुं मदलेखा ।  
आगमिष्यति वा पुनस्तत्समाश्वासनाय महाश्वेता ।  
मत्परिचयोद्वेजिता प्रतिपत्स्यते वा शरीरस्थितये तयोरभ्यर्थनाम् ।  
द्रक्ष्यामि वा पुनस्तस्याः स्मेरसृक्कोपान्तमालोलतारकमुत्त्रस्तहरिणशावकायताक्षं मुखम्" इति ।  
स तु व्यज्ञपयत्" ।  
देव, धैर्यं समवलम्ब्य गमनाय यत्नः क्रियताम् ।  
तिष्ठतु तावदासन्नवर्ती सखीजनः परिजनो वा ।  
तस्या हि त्वदालोकनेच्छैव स्वेच्छाया निमेषितुमपि न ददाति ।  
समागमाशयैवावष्टब्धं हृदयम् ।  
श्वसितमेव मुखे वहितम् ।  
रोमाञ्च एव क्षणमपि शरीरं न मुञ्चति ।  
दिवानिशं बाष्प एव लोचनपथस्थायी ।  
प्रजागर एव रात्रावपि दत्तदृष्टिः ।  
अरतिरेव नैकाकिन्याः क्षाम्यत्यवस्थानम् ।  
जीवितमेव कण्ठस्थानान्नापसरति" ।  
एवं वदन्तं तमादिदेश विश्रान्तये केयूरकम् ।  
आत्मनापि गमनचिन्तां प्राविशत् ।  
यदि तावदकथयित्वानिपत्य चरणयोरनाघ्रातः शिरस्यगृहीताशीः सहसानुत्सङ्कलित एव तातेनाम्बया वापक्रम्य गच्छामि ततो गतस्यापि मम कुतः सुखं किं श्रेयः कुतो वा फलावाप्तिः कीदृशी वा हृदयनिर्वृतिः ।  
अथवा तिष्ठतु तावदियमुत्तरकालागामिनि चिन्ता ।  
अपक्रम्य गत एव कथमहम् ।  
तातेन दुस्तराहवार्णवोत्तरणमहासेतुबन्धादवन्ध्यआञ्छितफलप्रदानकल्पद्रुमादहितविक्रान्तियशोनिष्क्रान्तिद्वारार्गलदण्डादशेषभुवनभवनोत्तम्भनस्तम्भात्  
स्वभुजादवारोप्य मय्येव राज्यभारः समारोपितः ।  
तदनाख्याय पदमपि निर्याते मय्यवश्यमपरिमितकरितुरगरथगमनसङ्क्षोभितधरातलैरालोलकदलिकाकाननाकुलीकृतभास्वद्गभस्तिभिरूर्ध्वध्रियमाणधवलातपत्रमण्डलच्छायान्तरितवासरव्यतिकरैरतिबहलरेणूद्गमाविच्छेदापूरितभुवनकुहरैः पुरःप्रसृतजवनवाजिभिरनुसन्तानलग्नवेतण्डप्रायसाधनैः श्रान्तैरपि बुभुक्षितैरप्यकृतगतिविलम्बरा पयोधेरष्टाभ्योपि दिग्भ्यो राजभिरनुधावितव्यम् ।  
तिष्ठन्तु तावत्सेवापरा राजानः ।  
सुखपरिभुक्ताः प्रजा अपि तातस्नेहात्परित्यक्तपुत्रदाराः पृष्ठतो लगन्तीति मे चेतसि ।  
अपि च तातस्यापि कोऽपरोस्ति यस्मिन्मदीयं स्नेहं सङ्क्रमय्य मय्यपक्रान्ते यातु किमनेन गतेनागतेन वेत्यविनयकोपितोवष्टम्भं कृत्वा स्थास्यति ।  
कस्य वापरस्य मुखमालोकयन्ती सुखायमानहृदया मत्प्रत्यानयनाय कृतार्तप्रलापा न तातमेवाकुलीकरोत्यम्बा ।  
ताते च पृष्ठतो लग्नेऽस्तादशद्वीपमालिनी मेदिन्येव लग्ना भवतीति ।  
तदा मया क्व गतम् ।  
क्व स्थितम् ।  
क्व विश्रान्तम् ।  
क्व यातम् ।  
क्व भुक्तम् ।  
क्वापसृतम् ।  
क्वात्मा मया गोपायितव्यः ।  
समासादितेन वात्र कथं मया वदनं दर्शयितव्यम् ।  
पृष्टेन वा किमुत्तरं दातव्यम् ।  
अथापि कथञ्चिद्दैवनियोगान्निःसृतोस्मि ।  
तथाप्यनायासनीयं तातमेवं महीयस्यायासे तातप्रसादाददृष्टदुःखामम्बां वा निजापक्रमणशोकार्णवे पातयता किं कृतं भवत्यपुण्यवता ।  
अपि च स बहुदिवसप्रवासोपतप्तः स्कन्धावारोपि मेद्यापि न परापतति ।  
तेनापरसंविधानादर्धपथादेव निवृत्य पुनर्धावितव्यम् ।  
अथावेद्य तातस्याम्बायाश्च ताभ्यां च विसर्जितः संविधानेन गच्छामि ।  
तत्रापि किं कथयामि ।  
मम स्नेहेन दुःखिता गन्धर्वराजपुत्री कादम्बरी मामुद्दिश्य मकरकेतुनायास्यमाना दुःखं तिष्ठतीति ।  
किं वा बलवान्मे तस्यामनुरागो नानया विनाहं प्राणान्सधारयामीति ।  
किं तस्या मम च द्वयोरपि जीवितनिबन्धनहेतुभूतया महाश्वेतया तत्परिणयनाय मे सन्दिष्टमिति ।  
किं वा तद्दुःखमपारयन्सोढुमयं केयूरकस्तद्भक्त्या मामानेतुमागत इति ।  
अपरोपि वा कश्चिद्व्यपदेशो न शक्यत एव पुनर्गमनाय कतुम् ।  
सम्प्रत्येव समधिकाद्वर्षत्रयात्प्रसाध्य वसुधां पर्त्यागतोस्मि ।  
अद्यापि साधनमेव न परापतति ।  
अकथयित्वा च गमनकारणं कथामात्मानं मोचयामि ।  
कथं वा मुञ्चतु तातोम्बा वा ।  
तत्सुहृत्साध्येस्मिन्नर्थेनर्थपतितः किं करोम्येकाकी ।  
वैशम्पायनोप्यसन्निहितः पार्श्वे मे ।  
कं पृच्छामि ।  
केन सह निरूपयामि ।  
को मे समुपदिशतु ।  
को वापरो मे निश्चयाधानं करोतु ।  
कस्यापरस्य वा विवेकिनी प्रज्ञा ।  
कस्य वान्यस्य श्रुतं श्रोतव्यम् ।  
को वापरो वेत्ति वक्तुम् ।  
कस्य वापरस्य मय्यसाधारणः स्नेहः ।  
केन वापरेण सह समानदुःखो भवामि ।  
को वापरो मयि दुःखिते दुःखी सुखिते सुखी ।  
को वापरो रहस्यावेदनस्थानम् ।  
कस्यापरस्योपरि कर्तव्यभारमवक्षिप्य निर्वृतात्मा तिष्ठामि ।  
कस्य वापरस्य मत्कार्ये पर्याकुलता ।  
को वापरो मयानुकोपितं तातमम्बां च परिबोध्य मां नेतुं समर्थः ।  
इत्येवं चिन्तयत एवास्य सा क्षपा दुःखदीर्घापि क्षयमगमत् ।  
प्रातरेव च किंवदन्तीं श्रुश्राव यथा किल दशपुरं यावत्परागतः स्कन्धावार इति ।  
तां च श्रुत्वा समुच्छ्वसितचेताश्चकार चेतसि" ।  
अहो धन्योस्मि ।  
अहो विधेर्भगवतोनुग्राह्योस्मि ।  
यस्य मेनुध्यानानन्तरमेव परागतो द्वितीयं हृदयं वशम्पायनः" इति ।  
प्रहर्षपरवशश्च प्रविशन्तमालोक्य दूरत एव कृतप्रणामं केयूरकमवादीत्" ।  
केयूरक करतलवर्तिनी सिद्धिमधुनावधारय ।  
प्राप्तो वैशम्पायनः" इति ।  
स तु तदाकर्ण्य गमनपरिलम्बकृतया चिन्तयान्तःशून्य एव भद्रकमापतितं महती हृदयनिर्वृतिर्देवस्य जातेत्यभिदधदेवोपसृत्योपविश्य पार्श्वे वैशम्पायनागमनालापमेवानुबध्यमुहूर्तमिव सञ्ज्ञोत्सारितसमस्तपरिजनं चन्द्रापीडं व्यज्ञापयत्" ।  
देव, सर्वतो विस्फुरन्ती तडिदिव बलाहकोन्नाहमुपारूढश्यामिका मेघलेखेव सलिलागमनमुपदर्शितपाण्डुच्छविः प्राचीव चन्द्रोदयं परिमलग्राहिणी मलयानिलागतिरिव वसन्तमासावतारमभ्युच्छ्रितमकरध्वजा मधुमासलक्ष्मीरिव पल्लवोद्भेदमुल्लसितरागपल्लवोद्गतिरिव कुसुमनिर्गमं विकसितकाशकुसुममञ्जरीव शरदारम्भवस्थैवेयमावेदयति निःसंशयं देवस्य गमनम् ।  
अवश्यं च देवस्य देवीप्राप्त्या भवितव्यम् ।  
केन कदा वावलोकितो ज्योत्स्नारहितश्चन्द्रमाः ।  
कमलाकरो वा मृणालिकया विना ।  
उद्यानभागो वा लताशून्यः ।  
अपि च न राजत एव सहकारकुसुममञ्जरीपरिग्रहमन्तरेण सर्वजनसुभगोपि कुसुममासः ।  
असम्भावितदानलेखालक्ष्मीकं वा वदनं यूथाधिपतेः ।  
किं तु यावद्वैशम्पायनः परापतति यावच्च तेन सह गमनसंविधानं निरूपयति देवस्तावदवश्यं कालक्षेपेण भाव्यम् ।  
यादृशी चाकालक्षमा देव्याः शरीरावस्था तादृशी निवेदितैव मया ।  
सर्वोपि प्रत्याशया धार्यते ।  
देव्यास्तु पुनर्देवदर्शनेद्य यावन्निष्प्रत्याशमेव हृदयं केनाश्वासनेन वर्तताम् ।  
मद्वार्तोपलम्भादेतदुत्पत्स्यते चेतसि यथास्ति कार्यं मे जीवितेन दुःखान्यपि सहन्ती धारयाम्येतदिति ।  
अतो विज्ञापयामि ।  
चेतसा त्वग्रतो गत एव देवः शरीरेणाप्यनुपदमुच्चलित एव ।  
किमपरं मयात्र स्थितेनापि साधनीयम् ।  
तद्देवागमनोत्सवावेदनाय गमनानुज्ञया प्रसादं क्रियमाणमिच्छति मे प्रणयप्रसाददुर्ललितं हृदयमिदानीमेव" ।  
इति विज्ञापिते केयूरकेण अन्तःपरितोषविकसितया विकचनीलोत्पलपुञ्जमालिकयेव दृष्ट्या दर्शितप्रसादश्चन्द्रापीडः प्रत्युवाच" ।  
किमुच्यते ।  
कस्यापरस्येदृशोस्मद्दुःखासहिष्णुरनपेक्षितस्वशरीरशक्तिरुत्साहः ।  
कस्यापरस्येदृशी देशकालज्ञता ।  
को वापरोस्मास्वेवं निर्व्याजभक्तिः ।  
तत्साधु चिन्तितम् ।  
गम्यतां देव्याः प्राणसन्धारणाय ।  
मदागमनप्रत्ययार्थं च पत्रलेखाप्यग्रतस्त्वयैव सह यातु देवीपादमूलम् ।  
इयमपि प्रसादभूमिरेव देव्याः ।  
इमामप्यालोक्य कियत्यपि धृतिरवश्यमुत्पद्यत इति मे चेतसि ।  
अपि चास्या अपि देव्यामस्त्येव स्नेहो भक्तिश्च" ।  
इत्यभिधाय पृष्ठतः समुपविष्टामेवं नेति पत्रलेखामप्राक्षीत् ।  
सा तु किञ्चिदवनतमुखी "निजाज्ञाक्षराणि प्रयच्छतु देवः" इति व्यज्ञपयत् ।  
कृतप्रस्थितिनिश्चयायां च तस्यां मेघनादाह्वानाय प्रतीहारीमादिदेश ।  
आदेशानन्तरमेवागतं च दूरतः प्रणतमाज्ञाप्रतीक्षं स्वयमेवाहूय सोपग्रहमादिदेश" ।  
मेघनाद यस्यां भूमौ पत्रलेखानयनाय पूर्वं मया त्वं स्थापितस्तां भूमिं यावत्पत्रलेखामादाय केयूरकेण सहाग्रतो गच्छ ।  
अहमपि वैशम्पायनमालोक्यानुपदमेव ते तुरङ्गमैः परागतः" ।  
इत्यादिश्य "यदाज्ञापयति देव" इति कृतनमस्कृतौ त्वरितगमनसंविधानाय निष्क्रान्ते मेघनादे "देव किमतः परं विलम्बेनऽइत्यभिधाय मेघनादनिर्गमनानन्तरं गमनप्रणामोत्थितं केयूरकं सस्नेहमाहूय सबाष्पया दृष्ट्या पुनः पुनरालोक्य परिष्वज्य च सपुलकाभ्यां दोर्भ्यामात्मकर्णादपनीयानेकवर्णरुचिरं सन्देशमिव कर्णाभरणमस्य कर्णे कृत्वा कण्ठागतबाष्पगद्गदिकागृह्यमाणाक्षरमवादीत्" ।  
केयूरक, त्वया तु मे देवीसन्देशो नानीत एव ।  
तत्किं तव हस्ते तदनुरूपं प्रतिसन्दिशाम्यपूर्वम् ।  
विज्ञापयितव्या देवी ।  
तत्रापि किमलीकलज्जाजालभारोद्वहनेन त्वामायासयामि ।  
यात्येव पत्रलेखा देवीपादमूलम् ।  
इयं विज्ञापयिष्यति" ।  
इत्यभिदधदेवातर्कितोपनतात्मविरहपीडाम्, अमङ्गलशङ्कया कृतयत्नामपि बाष्पवेगमपारयन्तीं सन्धारयितुम्, उत्प्लुताबद्धलक्षशून्यदृष्टिसञ्चारणां चरणपाताभिमुखीं पत्रलेखां प्रणयेनाभिमुखो भूत्वा बद्धाञ्जलिरभाषत" ।  
पत्रलेखे, साञ्जलिबन्धेन शिरसा प्रणम्य मदीयेन विज्ञाप्या देवी कादम्बरी ।  
येन सर्वखलानां धुरि लेखनीयेन तथा प्रथमदर्शनेपि वत्सलत्वात्स्वभावस्य दर्शितप्रसादातिशयां देवीं प्रणामेनाप्यसम्भाव्य गच्छता प्रज्ञा जडतया ज्ञानं मौढ्येन धीरता तारल्येन स्नेहलता रौक्ष्येण गौरवं लघुतया प्रियंवदता पारुष्येण मृदुहृदयता नैष्ठुर्येण स्थैर्यं चञ्चलतया दयालुता नृशंसत्वेनार्जवं मायाजालेन सत्यवादितालीककाकुसम्पादनेन दृढभक्तितावज्ञानेन पेशलता कौटिल्येन लज्जा धार्ष्ट्येनौदार्यं क्षुद्रतया दाक्षिण्यममहानुभावतया प्रश्रयोभिमानेन कृतज्ञता कृतघ्नतया शीलं पौरोभाग्येण सर्वगुणा एव दोषैः परिवर्तिताः स कथमिवापरं गुणमवलम्ब्य पुनः परिग्रहाय विज्ञापयतु ।  
केन चाङ्गीकरोतु देवी ।  
किमुपदर्शितालीकात्मार्पणेन न प्रतारितं देव्या हृदयमिति ।  
किं प्रकृतिपेशलं हृदयमपहृत्य नापक्रान्तोस्मीति ।  
किमियं प्राणसन्देहकारिणी निष्करुणेन शरीरावस्था नोपेक्षितेति ।  
किमहमस्या न कारणमिति ।  
एतत्सर्वदोषाश्रयेणाप्यनुवृत्त्या चरणावाराधिताविति वा ।  
तदेवमात्मना सर्वगुणहीनस्यापि मे देवीगुणा एवावलम्बनम् ।  
इयमेव ते स्वभावसरसा दूरस्थमपि मदनहुतभुजा दह्यमानं रक्षत्येव सरलता ।  
मुहुर्मुहुराह्वयत्येव स्नेहलता ।  
आनयत्येव स्थिरप्रतिज्ञता ।  
ढौकयत्येव दक्षिणता ।  
अमिपद्यत एव वत्सलता ।  
चरणपतितं न निर्भर्त्सयत्येव मृदुहृदयता ।  
उत्थाप्य सम्भावयत्येव महानुभावता ।  
आलपत्येव प्रियवादिता ।  
ददात्येव हृदयेऽवकाशमत्युदारता ।  
यच्च तथापिगत्वा निर्लज्जहृदयः पुनर्वदनदर्शनदानसाहसमङ्गीकरोम्यत्रापि सत्प्रकृतयो देवीप्रसादा एव कारणम् ।  
एते हि विशदत्वादुदारभावात्सङ्गतत्वाच्च क्षणपरिचिता अपि समारोपितजीवितप्रत्याशा न किञ्चिन्न कारयन्ति ।  
स्मारयन्ति सेव्यतां देव्याः ।  
चरणपरिचर्यायै समुत्साहयन्ति ।  
शिक्षयन्ति सेवाचातुर्यम् ।  
उपदिशन्त्याराधनोपायान् ।  
चाटुकारो भवेत्यसकृदाज्ञापयन्ति ।  
एवं स्थीयतामिति स्वयमेवोपदर्शयन्ति ।  
मुखावलोकिनामकालोपसर्पणकोपेनुनयन्ति ।  
परितोषावसरेनुगृह्णन्ति गुणानुवादेन ।  
लज्जापसृतं हठादाकृष्योपसर्पयन्ति ।  
नान्यत्र क्षणमपि ददत्यवस्थातुम् ।  
अपि चैतेनुग्राहकत्वादेवापरित्याज्याः ।  
गुस्त्वादेव कृतावष्टम्भाः ।  
विस्तीर्णत्वादेवालङ्घनीयाः ।  
प्रभूतत्वादेवापरिहार्याः ।  
तदेभिरहं विनाप्यागमनाज्ञया सुदूरमपक्रान्तोपि बलादेवाकृष्य देवीपादमूलमानीय इति ।  
यया वानपेक्षितगमनाज्ञयानिर्यन्त्रणत्वाद्गतोहमिति विज्ञप्तं सैव वाणी विज्ञापयति ।  
यथा च मे न निष्फलमागमनं भवति जगद्वा शून्यं तथा देव्यात्मसन्धारणायात्मनैव यत्नः कार्यः" ।  
इति सन्दिश्य पुनराह" ।  
पत्रलेखे, त्वयापि यान्त्याध्वनि न मद्विरहपीडा भावनीया ।  
न शरीरसंस्कारेनादरः करणीयः ।  
नाहारवेलातिक्रमणीया ।  
न येन केनचिदज्ञातेन पथा यातव्यम् ।  
न यत्र तत्रैवानिरूप्यावस्थातव्यमुषितव्यं वा ।  
न यस्य कस्यचिदपरिज्ञायमानस्यान्तरं दातव्यम् ।  
सर्वदा शरीरेप्रमादिन्या भाव्यम् ।  
किं करोमि ।  
त्वत्तोपि मे वल्लभतरा देवीप्राणाः ।  
येनैवमेकाकिनी तेषां सन्धारणाय विसर्जितासि ।  
अपि च मम जीवितमपि तवैव हस्ते वर्तते ।  
तन्नियतं त्वयात्मा यत्नेन परिरक्षणीयः" ।  
इत्युक्त्वा सस्नेहं परिष्वज्य केयूरकं पुनस्तदवधानदानाय संविधाय महाश्वेताश्रमं यावत्पुनस्त्वयैव सहानया मन्नयनायागन्तव्यमित्यादिश्य व्यसर्जयत् ।  
निर्गतायां च केयूरकेण सह पत्रलेखायां  
ऽकिं शीघ्रमेते यास्यन्ति न वेत्यन्तरा वा गच्छतां परिलम्ब उत्पत्स्यते न वेति कियद्भिर्वा दिवसैः परापतिष्यन्तिऽ, इत्यनयैव चिन्तया शून्यहृदयः क्षाणमिव स्थित्वा स्कन्धावारवार्तास्फुटीकरणाय वार्ताहरं विसर्ज्य बहुदिवसान्तरितदर्शनस्य वैशम्पायनस्य वैशम्पायनस्य प्रत्युद्गमनायात्मानं मोचयितुं पितुः पादमूलमगात् ।  
तत्र चोभयतः ससम्भ्रमापसृतप्रतीहारमण्डलवितीर्णविस्तीर्णालोकनमार्गो दूरादेवापसव्यजानुकरतलावलम्बितविमलमणिकुट्टिमोदरसङ्क्रान्तप्रतिमो द्विगुणायामानायतकुन्तलकलापः पितुः प्रणाममकरोत् ।  
अथ तारापीडस्तथा दूरत एव कृतप्रणामं चन्द्रापीडमालोक्य निर्भरस्नेहगर्भेण सलिलभरमन्थरेणेव जलधरध्वनिना स्वरेण सधीरमेह्येहीत्याहूय ससम्भ्रमप्रधावितमपि सम्भावितशुकनासप्रणाममुपसृत्य पार्श्वे भूमावुपविशन्तमाकृष्य हठात्पादपीठे समुपवेश्यापरिसमाप्तावलोकनस्पृहेण चक्षुषा सुचिरमालोक्यास्योपारूढयौवनभराभिरामतराण्यङ्गप्रत्यङ्गानि पाणिना स्पृष्ट्वा दर्शयञ्शुकनासमवादीत्" ।  
शुकनास, पश्येयमायुष्मतश्चन्द्रापीडस्योत्सर्पिणी महानीलमणिप्रभेव कनकशिखरिणः, गण्डमण्डलोद्भासिनी मदलेखेव गन्धद्विपस्य, उपहितकान्तिपतिपरभागा लक्ष्मच्छायेव चन्द्रमसः, विकासशोभापेक्षिणी मधुकरावलीव कमलाकरस्य, रूपालेख्योन्मीलनकालाञ्जनवर्तिका, तारुण्यभरजलधरोत्तानश्यामिका, उज्ज्वलत्कन्दर्पप्रदीपकज्जलशिखा, स्फुरत्प्रतापानलधूमराजी, मकरध्वजोपवनतमालवल्ली, मनोभवविकारदोषारम्भबालतिमिरोद्गतिः, उद्वाहमङ्गलभ्रूसञ्ज्ञा श्मश्रुराजिलेखा समन्तात्समुद्भिन्ना ।  
विवाहमङ्गलयोग्यां दशामारूढोयम् ।  
तद्देव्या विलासवत्या सह सम्मन्त्र्याभिजनरूपा निरूप्यतां काचिज्जगति राजकन्यका ।  
दृष्टं हि दुर्लभदर्शनं वत्सस्य वदनम् ।  
सम्प्रति वधूमुखकमलदर्शनेनानन्दयाम आत्मानम्" ।  
इत्युक्तवति तारापीडे शुकनासः प्रत्युवाच" ।  
साधु चिन्तितं देवेन ।  
अनेन तु सहृदयेन हृदये समारोपिता एव सर्वविद्याः ।  
सम्भाविता एव सर्वाः कलाः ।  
स्वीकृता एव सर्वाः प्रजाः ।  
गृहीता एव सर्वदिग्वधूनां कराः ।  
स्थापितैव निश्चलकुटुम्बिनीपदे राजलक्ष्मीः ।  
ऊढैव चतुरुदधिमेखलाकलापभूषणा भूः किमपरमवशिष्यते येन न परिणीयते" ।  
इत्यभिहितवति शुकनासे लज्जावनम्रवद्दनश्चन्द्रापीडश्चकार चेतसि" ।  
अहो संवादो येन मे कादम्बरीसमागमोपायचिन्तासमकालमेवेदृशी तातस्य बुद्धिरुत्पन्ना ।  
तद्यदुच्यते ।  
अन्धकारे प्रविष्टस्यालोको वनगहनप्रविष्टस्य देशिकदर्शनं महार्णवपतितस्य यानपात्राभ्यागमो म्रियमाणस्योपर्यमृतवृष्ठिरिति ।  
तदेतदापतितं मयि ।  
सर्वथा वैशम्पायनदर्शनमात्रकान्तरिता वर्तते मे कादम्बरीप्राप्तिः" ।  
इत्येवं चिन्तयत्येव चन्द्रापीडे क्षितिपतिरुत्तस्थौ ।  
उत्थाय च तमेव विनयावनम्रपूर्वकायं समवलम्ब्यांसदेशे सकलमेदिनीभारोद्बहनगुरुणा दार्दण्डेन शनैः शनैः सञ्चरञ्शुकनासेनानुगम्यमानो विलासवतीभवनमगमत् ।  
गत्वा च ससम्भ्रमकृताभ्युत्थानामिन्दूदयावलोकनविलोलामिव समुद्रवेलां विलासवतीमूर्ध्वस्थित एवावादीत्" ।  
देवि, पश्यैषा त्वमपि वधूमुखावलोकनसुखस्य कृते नोत्ताम्यसीत्युपालभमानेव देवीं वत्सस्य यौवनभरारम्भसूत्रपातरेखा, आवयोस्तारुण्यदुर्विलसितेच्छाविनिवर्तनज्ञा विजृम्भमाणा श्मश्रुजिशोभा विवाहमङ्गलसम्पादनायादिशति ।  
त्वमपरं किमादिशसीति प्रष्टव्या तदादिशतु देवी ।  
कथ्यमानेपि किमपरमद्यापहरसि वदनमन्यतो व्रीडया ।  
पृष्टा वा कर्तव्यं नाज्ञापयसि ।  
वरमातासि संवृत्ता ।  
जानामि चन्द्रापीडस्योपर्यप्रीतिरेषा यदेवमेतत्कार्येष्वनादरोवधीरणा च" ।  
इत्येवंविधैर्नर्मप्रायैरालापैः सुखायमानचेताश्चिरमिव स्थित्वा शरीरस्थितिसम्पादनाय निरगात् ।  
चन्द्रापीडोपि शुकनासमुखेनैव वैशम्पायनप्रत्युद्गमनायात्मानं मोचयित्वा जननीभवन एव निर्वर्तितशरीरस्थितिर्वैशम्पायनप्रत्युद्गमनसंविधानविनोदेनैव तं दिवसमनयत् ।  
अवतीर्णायां च तस्यां यामिन्यां सुहृद्दर्शनौत्सुक्येन शयनगतोपि जाग्रदेव समधिकमिव यामद्वयं स्थित्वा परिवर्तयद्भिरिव स्वकान्त्या नीलिमानमम्बरतलस्य, अपहरद्भिरिव हरिततां तरुगहनानाम्, अधस्तादपि छिद्रयित्वेव प्रविशद्भिर्निर्वासयद्भिरिव तरुतलच्छायाम्, दरीकुहरकुञ्जोदरेष्वपि निलीनं तिमिरमक्षान्त्येव प्रविश्योत्पाटयद्भिः, विवरप्रवेशः व्याजेन च रसातलमिव प्रवेष्टुमारब्धैः, अन्यथा पुनर्धवलयद्भिरिव धवलतां सौधानाम्, उद्धूलयद्भिरिव कर्पूररेणुना दिङ्मुखानि, लिम्पद्भिरिव सान्द्रचन्दनद्रवेण यामिनीम्, उन्नामयद्भिरिव मेदिनीम्, उपनयद्भिरिव द्याम्, सङ्क्षिपद्भिरिव तारकाग्रहनक्षत्रमण्डलानि, विस्तारयद्भिरिव सरित्पुलिनानि, पृथक्पृथक्कमलवनान्युत्पीड्येव धारयद्भिः, उद्दलितदलविकासानेकीकुर्वद्भिरिव कुमुदाकरान्, अपि च पर्यस्तैरिव शिखरिशिखरेषु, आवर्जितैरिव प्रासादमूर्धसु, पिण्डीभूय वहद्भिरिव रथ्यामुखेषु, तरद्भिरिव जलतरङ्गेषु, प्रसारितैरिव सैकतस्थलेषु, हंससार्थैः सहैकीभूतैरिव, संविभक्तैरिव चन्द्राश्रयप्रसुप्तकामिनीकपोललावण्येन, क्षालितैरिव चन्द्रकान्तच्युतजलधारासहस्रैः, तथा च गर्भगृहेष्वप्यविहतप्रवेशैः, दन्तवलभीभ्योपि लब्धपरभागैः, पद्मिनीपत्रखण्डेष्वप्यखण्डितधवलिमभिः, आरामेष्वपिदिवसबुद्धिमुत्पादयिद्भिः, परस्परोद्भिन्नक्रमेणोद्गिरद्भिरिवावर्जयद्भिरिव विक्षिपद्भिरिव विस्तारयद्भिरिव प्रवर्तयद्भिरिव वर्षद्भिरिव सर्वतो ज्योत्स्नाप्रवाहम्, कादम्बरीसमागमत्वरादानाय स्मरसर्वास्त्रमोक्षमिव कुर्वद्भिश्चन्द्रपादैर्द्विगुणीकृतमन्मथोत्साहो गमनसञ्ज्ञाशङ्खनादायादिदेश ।  
अथ गगनतललब्धविस्तारः, विजृम्भमाण इव दिक्कुञ्जेषु, आवर्तमान इवाभ्रंलिहनगरीप्राकारमण्डलाभ्यन्तरे, समारोहन्निवोत्तुङ्गगोपुराट्टालकशिखराणि, चलन्निव हर्म्यान्तरालेषु, विकसन्निव चतुष्कचत्वरेषु प्रसरन्निव राजमार्गेषु, परिभ्रमन्निव भवनसङ्कटेषु, प्रविशन्निवोद्यानगनगह्वरेषु, सम्मूर्छन्निव प्रासादकुक्षिषु, तत्क्षणप्रतिबोधितानां गृहसरो, जिनीसारसानामनुवर्त्यमान इव तारतरदीर्घेण रणितेन, विच्छिद्यमान इव मुहुर्मुहुः स्वभावगद्गदेन भवनकलहंसानां कलरवेण, निर्धार्यमाण इव श्रोत्रप्रवेशिना गमनवेलाप्रणामसम्भ्रान्तस्य वाराङ्गनाजनस्य चलवलयनूपुररशनाकलकलेन तारदीर्घतरः शङ्खध्वनिरुदतिष्ठत् ।  
अनन्तरं चोत्थाप्यमानैश्चोत्थितैश्चाकृष्यमाणैश्चाकृष्टैश्चारोप्यमाणपर्याणैश्च पर्याणितैश्च नीयमानैश्चानीयमानैश्च विलभ्यमानैश्चाच्छिद्यमानैश्चागच्छद्भिश्चागतैश्च पूज्यमानैश्च पूजितैश्च पङ्क्तिस्थितैश्च वाह्यमानैश्च तिष्ठद्भिश्च प्रतिपालयद्भिश्चापर्याप्तराजद्वाराङ्गणैरप्रभूतचत्वरैर्निस्तुच्छितसकलरथ्यान्तरतयान्तर्बहिश्च सङ्कटायमाननगरीविस्तारैरतुरङ्गमसहस्रैस्तत्क्षणं कुन्तवनमयमिवान्तरीक्षं खुररवमयीव मेदिनी हेषारवमयानीव श्रोत्रविवराणि फेनपिण्डस्तबकमयमिव युवराजभवनद्वाराङ्गणं खलीनरवमय्य इव दशदिशः, अश्वालङ्काररत्नप्रभामया इवाभवञ्छशाङ्करश्मयः ।  
अचिराच्च गृहीतसमायोगोङ्गणगतमिन्द्रायुधमारुह्य पुरस्ताच्चलितेनालोकहेतोर्द्वितीयचन्द्रमण्डलेनेव हंसधाम्ना मङ्गलातपत्रेणावेद्यमाननिर्गमो यथादर्शनमितस्ततस्तुरङ्गगतैरेव प्रणम्यमानो राजपुत्रसहस्रैः प्रसुप्तपुरजनतयासम्बाधेनापि राजवर्त्मना बहुत्वात्तुरङ्गमबलस्य कृच्छ्रलब्धसञ्चारः कथं कथमपि निर्जगाम नगर्याः ।  
निर्गत्य चादूरत एव निर्भरत्वाज्ज्योत्स्नापूरस्याच्छतया च दुर्विभाव्यपानीयामुपरि कलकूजितानुमीयमानोत्रस्तहंससार्थोत्पतनव्यतिकरां पुलिनायमानामिव सर्वतो जडतरतरङ्गानिलस्पर्शमात्रोपलक्ष्यसलिलसन्निधिमुत्तीर्य सिप्रामतिप्रहतत्वादसङ्कटत्वाच्च वर्धयतेव गमनोत्साहमतिविस्तीर्णेनापि पुनर्विस्तारितेनेव चन्द्रपादैर्दशपुरगामिना मार्गेण प्रावर्तत गन्तुम् ।  
अथोह्यमानैरिव रयवाहिना सकलदिङ्मुखप्रसृतेन ज्योत्स्नाजलस्रोतसा वैशम्पायनालोकनत्वरितस्य चन्द्रापीडमानसस्यैव तुल्यं वहतो जङ्घानिलेनेन्द्रायुधस्याकृष्यमाणैरिव वाजिभिस्तावत्यैवापररात्रवेलया योजनत्रितयमेवालङ्घयत् ।  
अथाध्वश्रमापहरणायेव प्रवृत्ते वातुमाह्णादकारिणि निर्भरज्योत्स्नाजलावगाहादार्द्रार्द्रस्पर्शेवश्यायसीकरकर्षिणि रजोलुलितविविधवनपल्लवानिलवीजिते विनिद्रकुमुदिनीपरिमलनलग्नपरिमले परिमलाहितजडिम्नि रजनिविरामपिशुने मातरिश्वनि, क्रमेण चापरदिग्वधूवदनचुम्बिनि तदा कल्पकाले च दुर्विषहशर्वरीविरहचिन्तयेवासन्नदिनकरोदयविषादेनेवाप्रदोषादुत्तानितमुखैः कुमुदराशिभिरापीयमानस्य धाम्नः परिक्षयेणेव सर्वाम्बरसरःपयःपायिपयोदविभ्रमाश्वरजःसङ्घातोपघातेनेव पाण्डुतामुपगतवति चन्द्रबिम्बे, प्रत्यग्रगगनलक्ष्मीवियोगसन्तापोज्झिते धवलोत्तरीयांशुक इव शशाङ्कलग्ने गलति चन्द्रिकालोके, अपरजलधिपातिना ज्योत्स्नाजलप्रवाहेणेव सहसा फेनबुद्बुदुदावलीष्विव नश्यन्तीषु तारकापङ्क्तिषु, गलदवश्यायसलिलक्षालनादिव शनैः शनैर्दलितमुक्तागौरज्योत्स्नानुभावमुत्सृजन्तीष्वाशासु, पुनर्विभाव्यमानसहजश्यामकान्तिषु सलिलादिवोन्मज्जत्सु तरुलताविटपेषु, समुल्लसति पूर्वदिग्वधूकर्णपूररक्ताशोकपल्लवेम्बरसरस्तामरसे दिवसमुखकरिकुम्भसिन्दूररेणौ तरणिरथरक्तध्वजांशुके सन्ध्यारागे, सन्ध्यातपचरितान्तेष्वालग्नदावानलेष्विव वयःसङ्घातैर्जनितारावमुत्सृज्यमानेषु निवासपादपेषु, सशेषनिद्रालसैश्चिरप्रसारणाविशदजङ्घाङ्घ्रिभिर्हठादाकृष्टदीर्घपदसञ्चारिभिर्मृगकदम्बकैरुन्मुच्यमानासूषरशय्यासु, इच्छावखण्डितोत्खातपल्वलोपान्तप्ररूढमुस्ताग्रन्थिष्वरण्यगह्वराभिमुखेषु वराहयूथेषु, निशावसानप्रचारनिर्गतैर्गोधनैरितस्ततो धवलायमानासु ग्रामसीमान्तारण्यस्थलीषु, आलोक्यमानजनपदविनिर्गमेषु प्रसूयमानेष्विव ग्रामेषु, यथार्ककिरणावलोकोद्गमं चोन्नाम्यमान इव पूर्वदिग्भागे, समुत्सार्यमाणास्विवाशासु, अपसर्पत्स्विवारण्येषु, विस्तार्यमाणास्विव ग्रामसीमासु, उत्तानीभवत्स्विव सलिलाशयेषु, अवच्छिद्यमानेष्विव शिखरिषु, उद्ध्रियमाणायामिव मेदिन्याम्, अदृश्यतामिवोपयान्तीषु कुमुदिनीषु, तिरोधानकारिणीं नीलतिरस्करिणीमिव करैरुत्सार्य तिमिरमालां विरहविधुरां कमलिनीमिवालोकयितुमुदयगिरिशिखरप्तारूढे भगवति सप्तलोकचक्षुषि सप्तवाहे, विहायस्तलमुद्भास्य दिगन्तराण्युद्भासयन्तीषु सकलजगद्दीपिकासु दिवसकरदीधितिषु, दृष्टिप्रसरक्षमायां वेलायां सहसैवाग्रतोर्धगव्यूतिमात्र इव रात्रिप्रयाणकायातम्, अन्तःक्षोभभीतेन रसातलेनेवोद्गीर्यमाणम्, असोढसङ्घातभरया मेदिन्येव विक्षिप्यमाणम्, अपर्याप्तप्रमाणाभिर्दिग्भिरिव संह्रियमाणम्, अपरिमाणरजोनिरोधाशङ्कितेन गीर्वाणवर्त्मनेवावकीर्यमाणम्, अर्कावलोकेनेव सह विस्तीर्यमाणम्, आयासितायततरदृष्टिभिरप्यदृष्टपर्यन्तम्, अनुजीविभूभृच्छतसहस्रकल्पितावष्टम्भं सञ्चारिणं द्वितीयमिव मेदिनीसन्निवेशम्, अजलवाहिनीप्रवेशगम्भीरं प्राणिमयमपरपारमष्टममिव महासमुद्रम्, उद्रिक्तरजःसन्ततेः पूरतया चापरिस्फुटिविभाव्यसर्ववृत्तान्तमपीतस्ततोवलितधवलकदलिकोद्भासितानेककरिघटासहस्रसङ्कुलमव्  
इरलबलाकावलीविभ्राजिताम्भोदसङ्घातं मूर्तिमन्तमिव मेघसमयारम्भम्, आवासभूमिग्रहणसम्भ्रमाभिप्रधावितासङ्ख्यकरितुरगनरपरम्परोर्मिसम्बाधतयामन्दमन्दरास्फालनलुलितकल्लोलजालाकुलस्य महाजलधेर्लीलया निविशमानं स्कन्धावारमद्राक्षीत् ।  
दृष्ट्वा चाकरोच्चेतसि" ।  
अहो भद्रकं भवति यद्यचिन्तितागमन एव प्रविश्य वैशम्पयनं पश्यामि" ।  
इत्येवं चिन्तयित्वा छत्रचामरादिभिः स्वचिह्नैः सह निवारिताशेषराजपुत्रलोको जवविशेषग्राहिभिस्त्रिचतुरैस्तुरङ्गमैरनुगम्यमानो मूर्धानमावृत्योत्तरीयेण रयविशेषग्राहिणेन्द्रायुधेन नानाव्यापारव्यग्रसकललोकमचिन्तित एव स्कन्धावारमाससाद ।  
प्रविशंश्च प्रत्यावासकं वहन्नेव "कस्मिन्प्रदेशे वैशम्पायनावासः" इति पप्रच्छ ।  
ततस्तत्सन्निहिताभिः स्त्रीभिरितरत्वादप्रत्यभिज्ञाय यथारब्धकर्मव्यग्राभिरेवोद्बाष्पशून्यवदनाभिः "भद्र किं पृच्छसि, कुतोत्र वैशम्पायनः" इत्यावेद्यमाने "आः पापाः किमेवमसम्बद्धं प्रलपथ" इति शून्यहृदय एव ताः प्रतारयनन्तर्भिन्नहृदयत्वान्नापराः पृच्छन्नेवमेवोत्त्रस्त इव हरिणशावको यूथपरिभ्रंशविलोल इव करिकलभको धेनुविरहादुत्कर्ण इव तर्णको न किञ्चित्पश्यन्न किञ्चिद्वदन्न किञ्चिदालपन्न किञ्चिदाकर्णयन्न किञ्चिन्निरूपयन्न क्वचित्तिष्ठन्न कञ्चिदाह्वयन्क्वागतोस्मि किमर्थमागतोस्मि क्व चलितोस्मि क्व गच्छामि किं पश्यामि किमारब्धं मया किं वा करोमीति सर्वमेवाचेतयमानोन्ध इव बधिर इव मूक इव जड इवाविष्ट इव कटकमध्यदेशं यावत्तादृशेनैव वेगेनावहत् ।  
अथेन्द्रायुधप्रत्यभिज्ञानाद्वार्तयैवानुप्रधावितराजपुत्रदर्शनाच्च देवश्चन्द्रापीड इति समन्तात्ससम्भ्रमप्रधावितानामचेतितोत्तरीयस्खलनानामुद्बाष्पशून्यदृष्टीनां दूरादेव लज्जया प्रणामक्रियया च सममेवावनमतां राजन्यसहस्राणां मुखान्यवलोक्य "क्व वैशम्पायनः" इत्यपृच्छत् ।  
ततस्ते सर्वे सममेव विचार्य "अस्मिंस्तरुतलेवतरतु तावद्देवस्ततो यथावस्थितं विज्ञापयामः" इति न्यवेदयन् ।  
चन्द्रापीडस्य तेन तेषां स्फुटाख्यानादपि कष्टतरेण वचसान्तःशल्यगर्भं स्फुटितमिव हृदयमासीत् ।  
केवलं तत्कालप्रणयिनी मूर्च्छा सा धारणमकरोत् ।  
तुरगादवतारितं च कुथोपविष्टं पितुः समवयोभिरनतिक्रमणीयैर्मूर्धाभिषिक्तपार्थिवैर्धृतमात्मानं तदानीं न वेदितवान् ।  
उपलब्धसञ्ज्ञोपि च वैशम्पायनस्यादर्शनादात्मतत्त्वदर्शनात्किमेत्क्वाहं वर्ते किं वा मयैतच्चरितमिति भ्रमारूढ इव मुह्यद्भिरिवेन्द्रियैः सर्वमेवानुत्प्रेक्षमाणः केवलं स्कन्धावारागमनेनैव तस्याभावादन्यदसम्भावयन्दुर्विषहपीडाभिहतेन चेतसा किमारटामि किं हृदयमवष्टभ्य तूष्णीमासे किमात्मानमाहत्य हृदयात्प्राणैर्वियोजयामि किमेकाकी काञ्चिद्दिशं गृहीत्वा प्रव्रजामीति कर्तव्यमेव नाध्यगच्छत् ।  
अन्तर्द्रवन्निव दह्यमान इव स्फुटन्निव सहस्रधा दुःखेन चकार चेतसि" ।  
अहो मे रम्योप्यरमणीयः संवृत्तो जीवलोकः ।  
वसन्त्यपि शून्यीभूता पृथिवी ।  
सचक्षुषोप्यन्धाः ककुभो जाताः ।  
सुनिष्पन्नमपि हतं जन्म ।  
सुरक्षितमपि मुषीतं जीवितफलम् ।  
कं पश्यामि ।  
कमालपामि ।  
कस्मै विश्रम्भं कथयामि ।  
केन सह सुखमासे ।  
किमद्यापि मे जीवितेन कादम्बर्यापि ।  
वैशम्पायनस्य कृते क्व गच्छामि ।  
कं पृच्छामि ।  
कमभ्यर्थये ।  
को मे ददातु पुनस्तादृशं मित्ररत्नम् ।  
कथं मया तातस्य शुकनासस्य चात्मा वैशम्पायनेन विना दर्शयितव्यः ।  
किमभिधाय च तनयशोकविह्वलाम्बा मनोरमा वा संस्थापयितव्या ।  
किं भूमिः काचिदसिद्धा तां साधयितुं पश्चात्स्थितः ।  
उत नरपतिः कश्चिदसङ्घटितः तत्सङ्घटनाय पश्चात्परिलम्बितः कच्चिद्विद्या काचिदगृहीता ।  
तां ग्रहीतुं मयोत्सङ्कलितः" ।  
इत्येतानि चान्यानि चान्तरात्मना चिरमधोमुख एव विकल्प्य हृदयास्फुटनाद्विलक्ष्यमिवापराधिनमिव महापातकिनमिवात्मानं मन्यमानो वदनमदर्शयञ्छनैः कृच्छ्रादिव तानप्राक्षीत्" ।  
मय्यागते किं कश्चिदेवंविधोन्तरे सङ्ग्राम उत्पन्नः ।  
व्याधिर्वा कश्चिदाशुकार्यसाध्यरूपः समुपजातः ।  
येनैतदतर्कितमेव महावज्रपतनमुपनतम्" इति ।  
ते त्वेवं पृष्टाः सर्वे सममेव करद्वयापिहितश्रुतयो व्यज्ञपयन्" ।  
देव, शान्तं पापम् ।  
देवशरीरमिव साग्रं वर्षशतं ध्रियते वैशम्पायनः" इति ।  
एतदाकर्ण्य चोज्जीवित इवानन्दबाष्पनिर्भरः सम्भाव्य तान्सर्वानेव कण्ठग्रहेणावादीत्" ।  
जीवतो वैशम्पायनस्यान्यत्र क्षणमप्यवस्थानमसम्भावयता मयैवं पृष्ठा भवन्तः ।  
तज्जीवतीत्येतानि तु तावत्कर्णे कृतान्यक्षराणि ।  
अधुना किं वृत्तमस्य येनासौ नागतः ।  
क्व वा स्थितः ।  
केन वा प्रसङ्गेन स्थितः ।  
कथं वा तमेकाकिनमुत्सृज्यायाता भवन्तः ।  
कथं वाभवद्भिर्बलादपि नानीतोसावित्येतदवगन्तुमुत्ताम्यति मे हृदयम्" इति ।  
ते चैवं पृष्टा व्यज्ञपयन्" ।  
देव श्रूयतां यथावृत्तम् ।  
पृष्ठतः स्कन्धावारमनुपालयद्भिः शनैः शनैर्वैशम्पायनेन सह भवद्भिरागन्तव्यमित्यादिश्य गतवति देवे तस्मिन्दिवसे सुगृहीतत्वाद्धासेन्धनादिकस्योपकरणजातस्य न दत्तमेव प्रयाणं स्कन्धावारेण ।  
अन्यस्मिन्नहन्याहतायां प्रयाणभेर्यां सज्जीक्रियमाणे साधने प्रातरेवास्मान्वैशम्पायनोभ्यधात्" ।  
अतिपुण्यं ह्यच्छोदाख्यं सरः पुराणे श्रूयते ।  
तदस्मिन्स्नात्वा प्रणम्य चास्यैव तीरभाजि सिद्धायतने भगवन्तं भवानीप्रभुं महेश्वरं शशाङ्कशकलशेखरं व्रजामः ।  
दिव्यजनसेविता केन कदा पुनः स्वप्नेपि भूमिरियमालोकिता" ।  
इत्यभिधाय चरणाभ्यामेवाच्छोदसरस्तीरमयासीत् ।  
तत्र चातिरम्यतयैव सर्वतो दत्तदृष्टिः सञ्चरन्नमरकामिनीश्रोत्रशिखरारोहणप्रणयोचितैस्तरङ्गानिलाहतिविलोलवृत्तिभिः किसलयैरविरलकुसुममकरन्दलोभपुञ्जितानां च मत्तमधुलिहां मञ्जुना शिञ्जितरवेण दूरादाह्वयन्तमिव, मरकतमणिश्यामया प्रभयानुलिम्पन्तमिव समं दशदिग्भागान्, अदत्तदिवसकरकिरणप्रवेशतया दिवाप्यन्तर्निशीथिनीमिव बिभ्राणम्, चिरपरिचितैरपि मेघोद्गमाशङ्कया मुहुर्मुहुरुन्मुक्तमधुरकेकारवैर्वनशिखण्डिभिरुत्कन्धरैरवलोक्यमानम्, पदमिव जलदकालस्य, प्रतिपक्षिमिव सर्वसन्तापानाम्, निजावासमिव जडिम्नः, निर्गममार्गमिव सुरभिमासस्य, आश्रयमिव मकरध्वजस्य, उत्कण्ट्ःआविनोदस्थानमिव रतेः, आस्पदमिव सर्वरमणीयानाम्, अनवरतवलितसुरभिशीतलाच्छोदसरस्तरङ्गमारुताभिवीजिताभ्यन्तरशिलातलमन्यतमं तटलतामण्डपमद्राक्षीत् ।  
दृष्ट्वा च तमतिचिरान्तरितदर्शनं भ्रातरमिव तनयमिव सुहृदमिव चानन्यदृष्टिर्विस्मृतनिमेषेण चक्षुषा विलोकयन्स्तम्भित इव लिखित इवोत्कीर्ण इव पुस्तमय इव सुचिरमूर्ध्व एव स्थित्वापारयन्निवाङ्गानि धारयितुमाक्रम्यमाण इव मूर्च्छयोन्मुच्यमान इवेन्द्रियैर्झटित्युन्मुक्ताङ्गः समुपविश्य भूमौ किमप्यन्तरात्मना स्मरन्निवानुध्यायन्निव निर्विकारवदनो गलितलोचनपयोधारासन्तानस्तूष्णीमधोमुखस्तस्थौ ।  
तथावस्थितं च तमवलोक्यास्माकमुदपादि चेतसि चिन्ता" ।  
येन केनचिदपह्रियन्त एव रसिकहृदयाः परिणामधीरमतयोपि किं पुनः कुतूहलास्पदे प्रथमे वयसि वर्तमानः ।  
तस्मान्नियतमियमस्येमामतिमनोहरां भूमिमालोक्य भावयतो हृदयविकृतिरीदृशी जाता" इति ।  
न चिराच्च तमेवमवदाम वयम्" ।  
दृष्टा दर्शनीयानामवधिरेषा ।  
तदुत्तिष्ठ ।  
सम्प्रति निर्वर्तयामः स्नानविधिम् ।  
अतिमहती वेला ।  
सज्जीभूतं साधनम् ।  
प्रयाणाभिमुखः सकलः स्कन्धावारस्त्वां प्रतिपालयन्नास्ते ।  
किमद्यापि विलम्बितेन" इति ।  
स त्वेवमुक्तोप्यस्माभिरश्रुतास्मदीयालाप इव जड इव मूक इवाशिक्षित इव वक्तुं न किञ्चिदपि प्रत्युत्तरमदात् ।  
तमेव केवलमनिमेषपक्ष्मणा निश्चलस्तब्धतारकेण सन्तताश्रुस्रेतसा लिखितेनेव चक्षुषा लतामण्डपमालोकितवान् ।  
पुनःपुनश्चास्माभिरागमनायानुरुध्यमानस्तद्ग्रथितदृष्टिरेवास्मान् परिच्छेदनिष्ठुरमाह स्म" ।  
मया तु न यातव्यमस्मात्प्रदेशात् ।  
गच्छन्तु भवन्तः स्कन्धावारमादाय ।  
न युक्तं भवतां चन्द्रापीडभुजबलपरिरक्षितं गते तस्मिन्महासाधनं गृहीत्वास्यां भूमौ क्षणमप्यवस्थानं कर्तुम्" ।  
इत्युक्तवन्तं तमकस्मान्नाम किञ्चिदस्य दैवादेव वैराग्यकारणमुत्पन्नमित्याशङ्क्य सानुनयमागमनाय पुनः पुनः प्रतिबोध्य तादृशासम्बद्धानुष्ठानेन जातपीडा निष्ठुरमप्यभिहितवन्तो वयम्" ।  
एवं न युक्तमस्माकं स्थातुम् ।  
भवतः पुनर्देवस्य तारापीडस्यानन्तरादार्यशुकनासाल्लब्धजन्मनो देव्या विलासवत्याङ्कलालितस्य देवेन चन्द्रापीडेन सहैकत्र संवृद्धस्य तथा विद्यागृहे महता यत्नेनैवं शिक्षितस्य युक्तमिदं यज्ज्येष्ठे भ्रातरि सुहृदि वत्सले भर्तरि जगन्नाथे च गुणवति च भवति सर्वमर्पयित्वा गते तत्परित्यागेनात्रावस्थानम् ।  
कस्यापरस्येदृशो युक्तायुक्तपरिच्छेदः ।  
तिष्ठतु तावदस्माकं तवोपरि स्नेहो भक्तिर्वा ।  
अस्मिंस्तु शून्यारण्ये भवन्तमेकाकिनमुत्सृज्य गताः सन्तो देवेन चन्द्रशीतलप्रकृतिना चन्द्रापीडेनैव किं वक्तव्या वयम् ।  
किमन्यो देवश्चन्द्रापीडोन्यो वा भवान् ।  
तदुन्मुच्यतामयं सम्मोहः ।  
गमनाय धीराधीयताम्" ।  
इत्यभिहितोस्माभिरीषदिव विलक्षहासेन वचनेनास्मानवादीत्" ।  
किमहमेतावदपि न वेद्मि यद्गमनाय मां भवन्तः प्रबोधयन्ति ।  
अपि च चन्द्रापीडेन विना क्षणमप्यहमन्यत्र न पारयामि स्थातुम् ।  
एषैव मे गरीयसी परिबोधना ।  
तथापि किं करोमि ।  
अनेनैव क्षणेन सर्वत्र विगलितं मे प्रभुत्वम् ।  
तथा हि ।  
स्मरदिव किमपि मनो नान्यत्र प्रवर्तते ।  
पश्यन्तीव किमपि न दृष्टिरन्यतो वलति ।  
आसक्तमिव क्वापि हृदयं किमपि न जानाति ।  
निगडिताविव पदमपि दातुं न चरणावुत्सहेते ।  
कीलितेव चास्मिन्नेव स्थाने तनुः ।  
तदात्मना त्वहमसमर्थो यातुम् ।  
अथ बलाद्भवन्तो मां निनीषावः ।  
तत्रापि चलितस्यास्मात्प्रदेशादात्मनो जीवितधारणं न सम्भावयामि ।  
अत्र तु पुनस्तिष्ठतो यदेतदन्तर्हृदये किमप्यनवसीयमानं परिवर्तते मे येनैव विधृतोस्मि तेनैवावश्यं धार्यन्ते प्राणा इति चेतसि मे ।  
तदलं निर्बन्धेन ।  
गच्छन्तु भवन्तः ।  
भवतु यावज्ज्जीवमा तृप्तेश्चन्द्रापीडदर्शनसुखम् ।  
अल्पपुण्यस्य तु तन्मे प्राप्तमपि करतलादेवमाच्छिद्य दैवेन नीतम्" ।  
इत्यभिदधानश्च कौतुकात् "किमेतद्येनैवं भाषसे, नायासि देवस्य चन्द्रापीडस्य समीपम्, "इत्यस्माभिः पुनः पुनः पृष्टोभ्यधात्" ।  
लज्जेहमेवं वक्तुम् ।  
तथापि शपामि वयस्यचन्द्रापीडस्यैव जीवितेन यदि किञ्चिदपि जानामि यत्केन कारणेन न शक्नोम्यतो गन्तुमिति ।  
अपि च भवतामपि प्रत्यक्ष एवायं वृत्तान्तः ।  
तद्व्रजन्तु भवन्तः" ।  
इक्युक्त्वा तूष्णीमभूत् ।  
मुहूर्तादिव चोत्थाय तेषु तेषु रम्यतरेषु तरुतलेषु लतागृहेषु सरस्तीरेषु तस्मिंश्च देवायतने किमपि नष्टमिवान्विष्यन्ननन्यदृष्टिर्बभ्राम ।  
भ्रान्त्वा च चिरमिव खिन्नान्तरात्मा सनिर्वेदमूर्ध्वं निश्वस्य तस्मिंल्लतागहने पुनरुपविश्य तस्थौ ।  
वयमपि कृतवीरुत्सन्निधानास्तत्प्रतिबोधनप्रत्याशया स्थिता एव ।  
गतवति समधिक इव यामद्वये शरीरस्थितिकरणायास्माभिरभ्यर्थितः पर्त्युवाच" ।  
वयस्यचन्द्रापीडस्य खल्वमी स्वजीवितादपि वल्लभतराः प्राणाः ।  
तद्यदि बलादपि परित्यज्य मां गच्छन्ति तथाप्येषां सन्धारणे  
मया प्रयत्नः कार्यः ।  
किं पुनरगच्छतामेव ।  
चन्द्रापीडदर्शनेनैव चाहमर्थी न मृत्युना ।  
तदभ्यर्थनैवात्र निष्फला" ।  
इत्यभिधायोत्थाय स्नात्वा कन्दमूलफलैर्वनवासोचितां शरीरस्थितिमकरोत् ।  
निर्वर्तितशरीरस्थितौ तस्मिन्वयमपि कृतवन्तः ।  
अनेनैव च क्रमेण विस्मितान्तरात्मानो रात्रौ च दिवा च किमेतदिति तद्वृत्तान्तमेवानुभावयन्तो दिनत्रयं स्थित्वा निष्प्रत्याशास्तदागमनानयनयोः सुकृतशम्बलसंविधानं तत्परिकरं तत्र स्थापयित्वा चागता वयम् ।  
यच्चाग्रतो न प्रेषितः संवादकस्तदेकं तावदन्तरा गच्छतो देवस्यासौ न परापतत्येव ।  
अपरमपि चिरात्प्रविष्टमात्रस्यैव देवस्य मा पुनरागमनक्लेशोभूदिति" ।  
चन्द्रापीडस्य तु तं स्वप्नेप्यनुत्प्रेक्षणीयं वैशम्पायनवृत्तान्तमाकर्ण्य युगपदुद्वेगविस्मयाभ्यामाक्रान्तहृदयस्योदपादि चेतसि" ।  
किं पुनरीदृशस्य सर्वपरित्यागकारिणो वनवासैकशरणस्य वैराग्यस्य कारणं भवेत् ।  
स्वीयं च न पश्यामि किञ्चित्स्खलितम् ।  
तातप्रसादात्तु मामिव तमपि चरणतललुठितचूडामणयोर्चयन्त्येव राजानः ।  
ममेव तस्यापि चेच्छाधिकेषु सर्वोपभोगेषु न किञ्चिदपि हीयते ।  
ममेव तस्याप्याज्ञा न विहन्यत एव ।  
अहमिव सोपि प्रसादान्करोत्येव ।  
मत्त इव तस्मादपि बिभेत्येवापराधिजनः ।  
मयीव तस्मिन्नपि सर्वाः सम्पदः ।  
तमप्यालोक्य मामिवोत्पद्यते स्पृहा लोकस्य ।  
अप्यागच्छंस्तातेनाम्बया चार्यशुकनासेन मनोरमया च तनयस्नेहोचितेन सौहार्देन न सम्भावितः ।  
विनयाधिक्येच्छुना तातेन शुकनासेन वा किञ्चित्पीडाकरमभिहितम् ।  
ताडितो वा ।  
तत्रापि नैवासावेवमस्नेहलः पिशुनस्वभावो वा गुरुजनाभक्तो वा गुणोपादानविमुखो वा तरलचित्तो वा यत्किञ्चनकारी यः कश्चिदिव क्षुद्रप्रकृतिराद्यपुत्रतागर्वितो दुःशिक्षितो दुर्विनीतो वा पुत्रैकतादुर्ललितो वा यो जन्मनः प्रभृति सर्वप्रकारोपकारिणो गुरुजनस्योपरि खेदमेवं कुर्यादनुबन्धाद्विरमेद्वा ।  
प्रशमस्यापीदृशस्य नैष कालः ।  
अद्याप्यसौ विद्वज्जनोचिते गार्हस्थ्य एव न निवेशितो देवपितृमनुष्याणामानृप्यमेव नोपगतः ।  
अगत्वा चानृण्यमृणत्रयेण बद्धः क्व गतः ।  
न तेन पुत्रपौत्रसन्तत्या वंशः प्रतिष्ठां नीतः ।  
नानन्तदक्षिणैर्महाक्रतुभिरिष्टम् ।  
न सेतुकूपप्रपाप्रासादतडागारामादिभिः कीर्तिनैरलङ्कृता मेदिनी नाकल्पस्थायि दिशोयायि यशो विप्रकीर्णम् ।  
न गुरवोनुवृत्त्या सुखं स्थापिताः ।  
न स्निग्धबन्धूनामुपकृतम् ।  
न प्रणयिनो निर्विशेषविभवतां नीताः ।  
न साधवः परिवर्धिताः ।  
नानुजीविनः संविभक्ताः ।  
नाभ्यागताः कृता निस्तृषः ।  
न दृष्टाः शृउता वाङ्गनाः ।  
न जातेन जीवलोकसुखान्यनुभूतानि ।  
न तेन पुरुपार्थसाधनानां धर्माथकामानामेकोपि हि प्राप्तः ।  
किमेतत्तेन कृतम्" ।  
इत्याक्षिप्तचेताश्चिन्तयंश्चिरमिव तस्मिन्नेव तरुतले स्थित्वा शून्यहृदयोपि यथाक्रियमाणप्रसादसम्मानसम्भावनासम्भावितं विसर्ज्य सकलमेव राजकमुत्थाय तत्क्षणकृतम्, उत्तम्भिततुङ्गतरतोरणाबद्धचन्दनमालम्, उभयपार्श्वस्थापितोत्पल्लवमुखपूर्णहेमकलशम्, द्वारात्प्रभृति सिक्तसम्मृष्टभूमिभागम्, अन्तर्बहिश्च प्रकीर्णसुरभिकुसुमप्रकरम्, इतस्ततः सञ्चरता कर्मान्तिकलोकेन गृहीतविविधभृङ्गारम्, मणिचामरतालवृन्तरत्नपादुकाद्युपकरणपाणिभिर्वारवनिताभिश्चाकीर्णम्, वितानतलवर्तिना मदामोदाधिवासितदिगाननेन राजहस्तिना गन्धमादनेन सनाथीकृतैकपार्श्वम्, अपरपार्श्वेपि कल्पितेन्द्रायुधावस्थानम्, उपवाह्यकरेणुकाक्रान्तबाह्याङ्गणम्, अशेषद्वारावहितबहुवेत्रिलोकं महत्त्वाद्गम्भीरतयानेकसत्त्वशरणतया च महाजलनिधिमनुकुर्वाणम् ।  
तथा हि सवेलावनमिव यामावस्थितानेककरिघटापरिकरेण, अन्तःप्रविष्टमहाशैलमिव गन्धमादनेन, सकल्लोलमिव सञ्चरत्सम्भ्रान्तकर्मान्तिकलोकोर्मिपरम्पराभिः, सावर्तमिव प्राहरिकजनमण्डलावस्थानैः, सलक्ष्मीकमिव वराङ्गनाभिः, सरत्नमिव महापुरुषैः, सहंसमालमिव सितपताकाभिः, सफेनपटलमिव कुसुमप्रकरैः, हरिमिवानन्तभोगपरिकरं कायमानमविशत् ।  
प्रविश्य चागृहीतप्रतिकर्मतया मलिनवेषाभिरुद्विग्नदीनमुखीभिरितस्ततो वाराङ्गनाभिर्यामिकलोकेन कर्मान्तिकैश्च प्रणम्यमानस्तूष्णीमिवालोककारकेणेव मदामोदेनावेदिते निसृष्टशून्यदृष्टिर्गन्धमादने शनैः शनैर्वासभवनमयासीत् ।  
तत्र चापनीतसमायोगो विमुच्याङ्गानि शयनीये तरुतालवृन्तानिलेन संवीज्यमानोङ्गसंवाहकारिभिश्च शनैः शनैरपनीयमानागमनखेदः सकलरजनीप्रजागरखिन्नोपि चाप्राप्तनिद्रासुखो दुःखासिकया पुनरपि दुःखान्तरहेतुं चिन्तामेवाविशत्" ।  
यदि तावदप्रतिमुक्तस्तातेनाम्बया वा महति शोकार्णवे निक्षिप्य तौ तनयविरहशोकविक्लवं तातं शुकनासमम्बां च मनोरमामनाश्वस्यास्मादेव प्रदेशाद्गच्छामि तदा मयापि वैशम्पायनस्यानुकृतं भवति ।  
निवृत्य पुनर्गमने चामुक्तिपक्षमाशङ्कते मे हृदयम् ।  
तत्किं करोमि ।  
अथवास्थान एवाप्रतिमुक्तिशङ्का मे प्रियसुहृदात्मानं मां च परित्यजताप्यपरेण प्रकारेण गमनमुत्पादयता कादम्बरीसमीपगमनोपायचिन्तापर्याकुलमतेरुपकृतमेव ।  
तदधुना वैशम्पायनप्रत्यानयनाय यान्तं न तातो नाम्बापि नार्यशुकनासोपि निवारयितुं शक्नोति माम् ।  
गतश्च वैशम्पायनसहितस्तेनैव पार्श्वेन पुरस्ताद्गमिष्यामि" ।  
इति निश्चित्य तत्कालकृतं वैशम्पायनवियोगदुःखं परिणामसुखमौषधमिव बहु मन्यमानो मुहूर्तमिव स्थित्वा विश्रान्तः सुखितैरङ्गैरापूरिते तृतीयार्धयामशङ्खे शरीरस्थितिकरणायोदतिष्ठत् ।  
उत्थाय च यत्रैव कादम्बरी तत्रैव वैशम्पायन इति स्वधैर्यावष्टम्भेनैव संस्तभ्य हृदयं शून्यान्तरात्मा पुनरेव संवर्गिताशेषराजलोकः शरीरस्थितिमकरोत् ।  
कृताहारश्चान्तर्ज्वलतो मदनानलस्य वैशम्पायनविरहशोकाग्नेश्च बहिरपि सन्तापदानाय साहायकमिव कर्तुमुपरि स्थितश्चातिकष्टमष्टास्वपि दिक्षु युगपत्प्रसारितकरः करोम्ययत्नेनैव सन्तापमित्याकलय्येव गगनतलमध्यमारूढे सवितरि, आतपव्याजेन रजतद्रवमिवोत्तप्तमुद्गिरति रश्मिजाले, निर्भिद्य विशन्तीष्विव शरीरमातपकणिकासु, पुञ्ज्यमानप्राणिसङ्घातासु तलप्रवेशात्सङ्कटायमानासु पादपच्छायासु, बहिरालोकयितुं चाप्यपारयन्तीषु दृष्टिषु, दिङ्मुखेषु ज्वलत्स्विव, दुःस्पर्शासु भूमिषु, निःसञ्चारेषु पथिषु, सङ्कटप्रपाकुटीरोदरोदपीतिपुञ्जितेष्वध्वन्येषु, नार्डिधमश्वासातुरेषु स्वनीडावस्थायिषु पत्ररथेषु, पल्वलान्तर्जलप्रवेशितेषु, महिपवृन्देषु, अरविन्ददलशकलकिञ्जल्ल्कविच्छुरितमिच्छाविलोडितोत्व्रुटितबिसकाण्डच्छेददन्तुरं निपानसरःपङ्कमारोहत्सु करियूथेषु, रक्ततामरसकान्तिषु ललनाकपोलोपान्तेषु, दलितमुक्ताक्षोदानुकारिणीषु विराजमानासु घर्मजलकणिकावलीषु, स्मर्यमाणायां ज्योत्स्नायाम्, गृह्यमाणेषु तुषारगुणेषु, वाञ्छ्यमाने पयोदकालाभ्यागमे, अभ्यर्थ्यमाने दिवसपरिणामे, प्रदोषादर्शनाकाङ्क्षिषु हृदयेषु, उत्थाय सरस्तीरकल्पितम्, अनवरतापतज्जलासारसेकनिवारितोष्णकरकिरणसन्तापम्, एकसन्तानावलीधारावर्षवेगवाहिन्या निर्झरिण्येव कुल्यया परिक्षिप्तम्, अन्तरालम्बितजलजम्बूप्रवालाहितान्धकारम्, आमुक्तकुसुमपल्लवलतावृताखिलस्तम्भसञ्चयम्, अतनुहरिचन्दनचर्चार्द्रम्, मरकतश्यामपद्मिनीपलाशास्तीर्णसमस्तभूतलम्, आमोदमानसरसस्फुटितारविन्दराशिदत्तप्रकरम्, आकीर्णसरसबिसकाण्डम्, अकाण्डकल्पितप्रावृट्कालमितस्ततोवर्षन्तीभिः शैवलप्रवालमञ्जरीभिः, जलदेवताभिरिव सद्यः स्नानार्द्रचिकुरहस्ताभिरुपगृहीतसुरभिकोमलजलार्द्रिकाभिरनाश्यानचन्दनाङ्गरागहारिणीभिर्हारवलयमात्राभरणाभिरवतं सितबालशैवलप्रवालाभिर्मृणालतालवृन्तकर्पूरपटवासहरिचन्दनचन्द्रकान्तमणिदर्पणाद्युपकरणपाणिभिरबह्वीभिर्वाराङ्गनाभिरुपेतम्, परिभवस्थानमिव निदाघसमयस्य, निदानमिव शीतकालस्य, निवेशमिव वारिवाहानाम्, तिरस्कारमिव रविकराणाम्, हृदयमिव सरसः, सहोदरमिव हिमगिरेः, स्वरूपमिव जडिम्नः, आवासमिव विभावरीणाम्, प्रत्याधातमिव दिवसस्य जलमण्डपमयासीत् ।  
तत्र चातिरम्यतया क्षुभितमकरध्वजोत्कलिकासहस्रविषमं जलासारशिशिरतया सन्धुक्षितसुहृद्वियोगानलं महासमुद्रमिव गम्भीरं तं दिवसमेकाकी कथं कथमपि स्वधैर्ययानपात्रेणालङ्घयत् ।  
लोहितायमानातपे सायाह्ने निर्गत्य बहुलगोमयोपलेपहरिते मन्दमन्दमारुताहतोत्तरलायमानधवलकुसुमप्रकरशोभिनि वासभवनाङ्गणे क्षणमिवास्थाने समासन्नपार्थिवैः सह वैशम्पायनालापेनैव स्थित्वा द्वितीय एव यामे चलितव्यं सज्जीकुरुत साधनमित्यादिश्य बलाध्यक्षमृक्षोदय एव विसर्जिताशेषराजलोको वासभवनमध्यवसत् ।  
अथातिचिरान्तरितोज्जयिनीदर्शनोत्सुको विनापि प्रयाणनान्द्या सकल एव कटकलोकः संवृत्य प्रावर्तत गन्तुम् ।  
आत्मनाप्यलब्धनिद्राविनोदोवतरत्येव तृतीये यामे तुरगकरिणीप्रायवाहनेनानतिबहुना राजलोकेन सहविरलकटकसम्मर्देन वर्त्मनावहत् ।  
अथाध्वनैव सह क्षीणायां यामवत्याम् रसातलादिवोन्मज्जत्सु सर्वभावेषु, उन्मीलन्तीष्विव दृष्टिषु, पुनरिवान्यथा सृज्यमाने जीवलोके, विभज्यमानेषु निम्नोन्नतेषु, विरलायमानेष्विव वनगहनेषु, सङ्कुचत्स्विव तरुलतागुल्मेषु, गगनतलमारोहन्त्याः पदे इव बहुललाक्षारसालोहिते दिवसश्रियोवश्यायसेकान्नवपल्लव इवोद्भिद्यमाने पूर्वाशालतायाः कमलिनीरागदायिनि दिवसकरबिम्बे, विस्पष्टे प्रभातसमये, कटकलोकेनैव सह परापतितवानुज्जयिनीम् ।  
अथ दूरत एव प्रसृतिद्वन्द्वसंस्थितैश्च पुञ्ज्यमानैश्च पुञ्जितैश्चाबद्धमण्डलैश्चोपविष्ठैः वलितैश्च दत्तकतिपयशून्यपदैश्च निवर्त्यमानैश्चागच्छद्भिश्चोन्मुखैश्चोद्वाष्पदृष्टिभिश्च विवर्णदीनवदनैश्च महाकष्टशब्दामुखरैश्च दुःखाधिक्याहितमौनैश्च मुनिभिरपि मुमुक्षुभिरपि वीतरागैरपि निःस्पृहैरप्युदासीनैरपि दुर्जनैरपि स्नेहपरवशैः पितृभिरिव सुहृद्भिरिव स्निग्धबन्धुभिरिव च नगरीनिर्गतैरात्या पृच्छ्यमानं कथ्यमानं च विचार्यमाणं चानुभाव्यमानं च वैशम्पायनवृत्तान्तमेव समन्ताच्छुश्राव ।  
शृण्वंश्च चकार चेतसि" ।  
बाह्यस्य तावज्जनस्येयमीदृशी समवस्था ।  
किम्पुनर्येनासावङ्केन लालितः संवर्धितो वा बालचाटवोस्यानुभूताः ।  
तदतिकष्टं मे वैशम्पायनेन विना तातस्य शुकनासस्याम्बाया मनोरमाया वा दर्शनम्" ।  
इत्येवं चिन्तयन्नासानिहितोद्बाष्पदृष्टिरसर्ववृत्तान्त एव विवेशोज्जयिनीम् ।  
अवतीर्य च स राजकुलद्वारि विशन्नेवार्यशुकनासभवनं सह देव्या विलासवत्या गतो राजेति शुश्राव ।  
श्रुत्वा च निवर्त्य तत्रैव जगाम ।  
गच्छंश्च समीपवर्ती "हा वत्स वैशम्पायन, अद्यापि मदङ्कलालनोचितो बाल एवासि, कथं त्वमेकाकी व्यालशतसहस्रभीषणे निर्मानुषे तस्मिञ्शून्यारण्ये स्थितः ।  
केन ते तत्रापि सर्वसत्त्वव्याघातकारिणी शरीररक्षा कृता ।  
केन वैषम्यप्रतिपन्थिनी शरीरस्थितिः सम्पादिता ।  
केन निद्रासुखदायि शयनीयमुपकल्पितम् ।  
कस्त्वयि बुभुक्षिते तृषिते सुषुप्सति वा दुःखितः ।  
ममोत्सङ्गमुत्सृज्य समानसुखदुःखा वधूरपि न पुत्रक त्वयोपात्ता ।  
आगतमात्रस्यैव ते पितरमनुज्ञाप्यात्यथ वधूमुखमवलोकयिष्यामीति यन्मया चिन्तितं केवलं तन्मे मन्दपुण्याया न सम्पन्नम् ।  
परं तवापि वदनदर्शनं  
दुर्लभं भूतम् ।  
वत्स यत्र तेवस्थातुमभिरुचितं नयस्व तत्रैव मामपि पितरं विज्ञाप्य ।  
त्वामपश्यन्ती न जीवामि ।  
तात त्वयाहं शैशवेपि नावमानिता ।  
कुतस्तवेयमेकपद एवेदृशी निष्ठुरता जाता ।  
आ जन्मनः प्रभृति न दृष्टमेव यस्य कुपितमाननं तस्य ते कुतोयमेवंविधो मय्यकस्मादेव कोपः ।  
यदेवं परित्यज्य स्थितोसि ।  
गतोप्यागच्छ शिरसा प्रसादयामि त्वाम् ।  
कोपरोस्ति मे ।  
देशान्तरपरिचयान्मुक्तो नामास्मासु स्नेहः ।  
क्षणमप्यनन्तरितदर्शनस्य चन्द्रापीडस्योपरि कथं तवेदृशी निःस्नेहता जाता ।  
तात न भद्रकं ते समापतितम् ।  
सर्व एव सुखं स्थापनीयो गुरुजनो दुःखं स्थापितः ।  
जानाम्येवं कृत्वा किं त्वया प्राप्तव्यम्" ।  
लतानि चान्यानि चान्तर्भवनगतां प्रत्यग्रतनयविरहशोकविह्वलां स्वयं देव्या विलासवत्या संस्थाप्यमानामपि मनोरमां विप्रलपन्तीमश्रौषीत् ।  
तेन चातिकरुणेन तत्प्रलापविषेण विह्वल इव निद्रागमेनेव घूर्णमानो निश्चेतनतामनीयत ।  
कथं कथमपि सहजसत्त्वावष्टम्भेनैव संस्तम्भितात्मा प्रविश्य पितुरपि लज्जमानो वदनमुपदर्शयितुमधोमुख एव निस्पन्दसर्वाङ्गेण मन्दराद्रिणेव शुकनासेन सह मथनावसानस्तिमितमिव महार्णवं प्रणम्य पितरं दूरत इवोपाविशत् ।  
उपविष्टं च तं क्षणमिव दृष्ट्वा राजान्तर्बाष्पभरगद्गदेन ध्वनिनाभ्यर्णवर्ष इव जलधरोभ्यधात्" ।  
वत्स चन्द्रापीड जानामि ते स्व जीवितादपि समभ्यधिकां भ्रातुरुपरि प्रीतिम् ।  
पीडा च सुखैकहेतोर्वल्लभजनादेवासम्भाव्या या समुत्पद्यते ।  
तथैव हि न किञ्चिन्न क्रियते ।  
तज्जन्मनः स्नेहस्य वयसः शीलस्य श्रुतस्य गुरुजनानुशासनस्य विनयाधानस्य च सर्वस्यैवानुचितमिमं भ्रातुः सुहृदश्च ते वृत्तान्तमाकर्ण्य त्वद्दोषमाशङ्कते मे हृदयम्" ।  
इत्येवं वादिनो नरपतेर्वचनमाक्षिप्य युगपच्छोकामर्षाभ्यामन्धकारिताननः प्रावृडारम्भ इव तडिल्लतादुष्प्रेक्ष्यो विस्फूर्जितेनेव स्फुरिताधरेण शुकनासोऽब्रवीत्" ।  
देव, यदि चन्द्रमस्यूष्मा, दहने चातिशीतलत्वम्, अंशुमालिनि वा तमः, तमस्विन्यां वा दिवसः, महोदधौ वा शोषः, शितेरधारणं वा शेषे, परार्थानुद्यमो वा साधोः, अप्रियवचननिर्गमो वा स्वजनमुखात्सम्भाव्यते ततो युवराजेपि दोषः ।  
तत्किमेवमेवानिरूप्य तस्यानात्मज्ञस्य मूढप्रकृतेर्दुर्जातस्य राजापथ्यकारिणो मातृपितृघातिनो मित्रद्रुहः कृतघ्नस्य कर्मचण्डालस्य महापातकिनः कृते कृतयुगावतारयोग्यमात्मनोपि गुणवन्तमत्युदारचरितं चन्द्रापीडमेवं सम्भावयति देवः ।  
न ह्यतःपरमपरं कष्टतरं किञ्चिदपि पीडाकारणं यद्गुणेषु वर्तमानो दोषेषु सम्भाव्यत इतरजनेनापि ।  
कि पुनर्गुरुजनेन ।  
यो गुणी गुणैरेवाराधनीयः ।  
कस्यापरस्यात्मा गुणवाननेन ज्ञापनीयः ।  
अपि च जन्मनः प्रभृति देवस्य देव्या विलासवत्याश्चाङ्कलालनया यो न गृहीतस्तस्य मरुत इव दुर्ग्रहप्रकृतेश्चन्द्रापीडोपि किं करोतु ।  
स्वयमेवोत्पद्यन्त एवंविधाः शरीरसम्भवा महाकृमयः, सर्वदोपाश्रया महाव्याधयः, अन्तर्विषा महाव्यालाः, विनाशहेतवो महोत्पाताः, भुजङ्गवृत्तयो महावातिकाः, वक्रचारिणो महाग्रहाः, तमोमयाः प्रदोषाः, मलिनात्मकाः कुलपांशवः, निःस्नेहाः खलाः, निर्लज्जाः क्षपणकाः, निःसञ्ज्ञाः पशवः, अपि चाकाष्ठा दहनाः, निर्गुणा जालिनः, अतीर्था जलाशयाः, निर्गौरवाः खरप्रकृतयः, अशिवमूर्तयो महाविनायकाधिष्ठिताः ।  
ये सकलङ्काः कृपाणा इव स्नेहेनैव पारुष्यं भजन्ते ।  
मलिनस्वभावाः करिकपोला इव दानेनैव मलिनतरतामापद्यन्ते ।  
निर्वर्तयो मणिप्रदीपा इव प्रसादेनैव ज्वलन्ति ।  
अङ्गलग्ना भुजा इव दाक्षिण्यपरिग्रहेणैवेतरे वामाः सञ्जायन्ते ।  
गुणमुक्ताः सायका इव सपक्षाश्रयेण फलेनैव दूरं विक्षिप्यन्ते ।  
सरागाः पल्लवा इव दिवसारूढ्यैवापरज्यन्ते ।  
भूतिपरामृष्टा दर्पणा इवाभ्मुख्येन सर्वं प्रतीपं गृह्णन्ति ।  
अन्तरस्वच्छवृत्तयः सलिलाशया इव गाढावगाहनेनैव कालुष्यमुपयान्ति ।  
ये च स्निग्धेष्वपि रूक्षाः, ऋजुष्वपि वक्राः, साधुष्वप्यसाधवः, गुणवत्स्वपि दुष्पप्रकृतयः, भर्तर्यप्यभृत्यात्मनः, रागिष्वपि क्रुद्धाः, निरीहादप्यादित्सवः, मित्रेष्वपि द्रोहिणः, विश्वस्तानामपि घातकाः, भीतेष्वपि प्रहारिणः, प्रीतिपरेष्वपि द्वेषिणः, विनीतेष्वष्युद्धताः, दयापरेष्वपि निर्दयाः, स्त्रीष्वपिशूराः, भृत्येष्वपि क्रूराः, दीनेष्वपि दारुणआः ।  
येषां च विपरीतानां गुरव एव लघवः, नीचा एवोच्चैः, अगम्या एव गम्याः, कुदृष्टिरेव सद्दर्शनम्, अकार्यमेव कार्यम्, अन्याय एव न्यायः, अस्थितिरेव स्थितिः, अनाचार एवाचारः, अयुक्तमेव युक्तम्, अविद्यैव विद्या, अविनय एव विनयः, दौःशील्यमेव सुशीलता, अधर्म एव धर्मः, अनृतेमेव सत्यम् ।  
येषां च क्षुद्राणां प्रज्ञा पराभिसन्धानाय न ज्ञानाय, श्रुतमालजालाय नोपशमाय, पराक्रमः प्राणिनामुपघाताय नोपकाराय, उत्साहो धनार्जनाय न यशसे, स्थैर्यं व्यसनासङ्गाय न चिरसङ्गताय, धनपरित्यागः कामाय न धर्माय ।  
किं बहुना ।  
सर्वमेव येषां दोषाय न गुणाय ।  
तदसावपीदृश एव कोप्यपुण्यवानुत्पन्नो यस्यैवं कुर्वतो मित्रमहं चन्द्रापीडस्य कथं तस्य द्रोहमाचरामीति नोत्पन्नं चेतसि ।  
एवं कृते चलितवृत्तानां शासितावश्यं तारापीडो देवः पीडितान्तरात्मा मयि कोपं करिष्यतीत्येवमपि नाशङ्कितं मनसा ।  
मातुरहमेवैको जीवितनिबन्धनं कथं मया विना वर्तिष्यत इत्येतस्य नृशंसस्य हृदये नापतितम् ।  
पिण्डप्रदो वंशसन्तानार्थमहमुत्पादितः पित्रा कथमननुज्ञातस्तेन सर्वपरित्यागं करोमीत्येतदपि यथाजातस्य न बुद्धौ सञ्जातम् ।  
तदेवमसत्पथप्रवृत्तेन नष्टात्मना सुदूरमुद्भ्रान्तेन दुर्दर्शमदृष्टं तावन्न नाम कुदृष्टिना दृष्टम् ।  
दृष्टमपि येन न दृष्टं तस्याज्ञानतिमिरान्धस्य किं क्रियताम् ।  
अपरमसौ तिर्यङ्महता यत्नेन शूक इव पाठितः पुष्टश्च देवेन ।  
अह्तवा विनोददानात्तिरश्चामपि सफल एव शिक्षिणायासो भवति ।  
तेपि पोषिताः पोषितरि स्नेहमाबध्नन्ति ।  
तेपि कृतं जानन्ति ।  
तेपि परिचयमनुवर्तन्ते ।  
तेषामपि सहजन्मस्नेहो मातापित्रोरुपरि दृश्यत एव ।  
न पुनरस्य नष्टोभयलोकस्य पापकारिणो दुर्जातस्य यस्य सर्वमेवाधस्ताद्गतम् ।  
अपि चेदृशाचरितेन तेनाप्यवश्यमेव कस्याञ्चित्तिर्यग्योनौ पतितव्यं येन तावद्दुरात्मना जातेन केवलं सुखं न स्थापिताः सर्व एव वयम् ।  
अपरमेवं दुःखार्णवे निपातिताः ।  
सर्व एव ह्यनाक्षिप्तचेताः प्रवर्तते स्वहिताय परहिताय च ।  
तस्य तु पुनरस्मानेवं दुःखं स्थापयतो न स्वहितं नापि च परहितम् ।  
किमनेनैवमात्मद्रुहा कृतमिति मतिरेतावन्न बोधपदवीमवतरति ।  
सर्वथा दुःखायैवास्माकं तस्य पापकर्मणो ग्रहोपसृष्टस्य जन्म" ।  
इत्युक्त्वा हेमन्तकालोत्पलिनीमिवोद्बाष्पां दृष्टिमुद्वहन्नुद्वेपिताधरश्च बहिरलब्धनिर्गमेण स्फुटन्निवान्तर्मन्युपूरेण निश्वसन्नेवावतस्थे ।  
तदवस्थं च तं तारापीडः प्रत्युवाच" ।  
एतत्खलु प्रदीपेनाग्नेः प्रकाशनं वासरालोकेन भास्वतः सगुद्भासनमवश्यायलेशैराह्लादनममृतांशोर्मेघाम्बुबिन्दुभिरापूरणं पयोघेर्व्यजनानिलैरतिवर्धनं प्रभञ्जनस्य यदस्मद्विधैः परिबोधनमार्यस्य ।  
तथापि प्राज्ञस्यापि बहुश्रुतस्यापि विवेकिनोपि धीरस्यापि सत्त्ववतोप्यवश्यं दुःखातिपातेन विशुद्धमपि वर्षसलिलेन सर इव मानसं कलुषीक्रियते सर्वस्य ।  
कलुषीकृते च मानसे किमिदमिति सर्वमेव दर्शनं नश्यति ।  
न चित्तमालोचयति ।  
न बुद्धिर्बुध्यते ।  
न विवेकोपि विविनक्ति ।  
येन ब्रवीमि ।  
अन्यदस्मत्तो लोकवृत्तमार्य एव सुतरां वेत्ति ।  
किमस्ति कश्चिदसावियति लोके यस्य निर्विकारं यौवनमतिक्रान्तम् ।  
यौवनावतारे हि शैशवेनैव सह गलति गुरुजनस्नेहः ।  
वयसैव सहारोहत्यभिनवा प्रीतिः ।  
वक्षसैव सह विस्तीर्यते वाञ्छा ।  
बलेनैव सहोपचीयते मदः ।  
दोर्द्वयेनैव सह स्थूलतामापद्यते धीः ।  
मध्येनैव सह कार्श्यमुपयाति श्रुतम् ।  
ऊरुयुगलेनैव सहोपचीयते हृदयमविनयैः ।  
श्मश्रुभिरेव सहोज्जृम्भते मलिनताहेतुर्मोहः ।  
आकारेणैव सहाविर्भवन्ति हृदयाद्विकाराः ।  
तद्यथा धवलमपि सरागं सर्वथा दीर्थीभवदपि न दीर्घं पश्यति चक्षुः ।  
अनुपहतेपि न प्रविशति गुरूपदेशः श्रोत्रे ।  
स्त्रीरागिण्यपि न विद्यान्तरं विन्दति हृदये ।  
स्थैर्यमस्थिरप्रकृतौ तरलतायाम् ।  
परित्याज्येषु व्यसनेष्वासङ्गः ।  
विकाराणां च कारणं प्रायः सरसता ।  
सा च सर्वमेव जलप्रायं कुर्वाणा वर्षातिवृद्ध्यैवोपजायते ।  
अपि च दिवसो दोषागमाय, दोषागमो नालोकाय, अनालोकोऽसद्दर्शनार्थम्, असद्दर्शनमविवेकाय, अविवेकोऽसन्मार्गप्रवृत्तये, असन्मार्गप्रवृत्तं च मोहान्धं चेतो भ्राम्यदवश्यमेव स्खलति ।  
स्खलिते चेतसि तल्लग्ना पतत्येव लज्जा ।  
त्रपावरणशून्ये च हृदि प्रविश्य पदं कुर्वन्केन वा निवारितो दुर्निवारः सर्वाविनयहेतुः कुसुमधन्वा ।  
विलसति च कुसुममार्गणे केन कार्येण छिद्रसहस्राणि न भवन्ति यैः सत्त्वमेवाधस्ताद् व्रजति ।  
सत्त्वे चाधो गते किमाश्रित्य न गलति शीलम् ।  
किमवलम्बनं विनयस्य ।  
किं करोत्वनाधारं धैर्यम् ।  
क्व पदमाधत्तां धीः ।  
क्व समाधानमाबध्नात्ववष्टम्भः ।  
केन वावष्टभ्य बलान्निश्चलीकृतं मनः ।  
विप्रतिपद्यमानानि केन नियन्त्रितानीन्द्रियाणि ।  
जगन्निन्द्यानि केन निवारितानि दुश्चरितानि ।  
केन वालोकभूतेन तमोभिवृद्धिहेतुरुत्सारितो दोषाभिषङ्गो दृष्टेरुपहन्ता ।  
किं वा दृश्यतामसति बहुदर्शित्वे ।  
बहुदर्शित्वं च तावतः कालस्यैवासम्भवात्कुतः भवतु प्रथमे वयसि ।  
येनान्वयव्यतिरेकाभ्यां निश्चित्य वर्ज्यतां मलिनता ।  
अपि च परिणामेपि पुण्यवतां केषाञ्चिदेव हि केशैः सह धवलिमानमापद्यन्ते चरितानि ।  
तन्मोहविषमहाहौ मदविकारगन्धमातङ्गे दुर्विलसितैकराज्ये रतिनिद्राविलासवेश्मनि नवरागपल्लवोद्गमलीलान्तविशेषदुश्चरितचक्रवर्तिनि तारुण्यावतारे सर्वस्यैव विषमतरविषयमार्गपतितस्य स्खलितमापतति ।  
किमेवमार्येण लालनीयस्य पालनीयस्य शिशुजनस्योपर्यावेशो गरीयान्गृहीतो यदनुचितमपत्यस्नेहस्याक्रोशगर्भमेवमुक्तम् ।  
स्वप्नायमानानामपि यद्गुरूणां मुखेभ्यो निष्क्रामति शुभमशुभं वा शिशुषु तदवश्यं फलति ।  
गुरवो हि दैवतं बालानाम् ।  
यथैवाशिषो गुरुजनवितीर्णा वरतामापद्यन्ते तथैवाक्रोशाः शापताम् ।  
तद्वैशम्पायनमुद्दिश्य कोपावेशादेवमतिपरुषमभिदधत्यार्ये महती मे चेतसः पीडा समुत्पन्ना ।  
स्वयमारोपितेषु तरुषु यावदुत्पद्यते स्नेहः ।  
किं पुनरङ्गसम्भवेष्वपत्येषु ।  
तदुत्सृज्यतामयममर्षवेगो वैशम्पायनस्योपरि ।  
विरूपकं तु तेन न किञ्चिदप्याचरितम् ।  
सर्वपरित्यागं कृत्वा स्थित इत्येतदपि कारणमविज्ञाय किमेवं दोषपक्षे निक्षिपामः ।  
कदाचिद् गुणीभवत्येवमयमविनयनिष्पन्नो दोष एव ।  
आनीयतां तावदसौ ।  
बुध्यामहे किमर्थमयमेवंविधस्तस्य वयसोनुचितोपि संवेग उत्पन्नः ।  
ततो यथा युक्तं विधास्यामः" ।  
इत्युक्तवति तारापीडे पुनः शुकनासोभ्यधात्" ।  
अत्युदारतया वत्सलत्वाच्चैवमादिशति देवः ।  
अन्यदतःपरं भवदपि किमिवास्य विरूपकं भवेद्यद्युवराजमुत्सृज्य क्षणमन्यत्रावस्थानमात्मेच्छया चेष्टितम्" ।  
इत्युक्तवति शुकनासे कशयेवान्तस्ताडितो दोषासम्भावनयानया पितुरुद्बाष्पदृष्टिरुपविष्ट  
एवोपसृत्य चन्द्रापीडः शनैः शनैः शुकनासमवादीत्" ।  
आर्य, यद्यपि निरुक्तितो वेद्मि न मदीयेन दोषेण नागतो वैशम्पायन इति तथापि तातेन सम्भावितमेव कस्य वापरस्य सम्भावना नोत्पन्ना ।  
मिथ्यापि तत्तथा यथा गृहीतं लोकेन विशेषतो गुरुणा ।  
प्रसिद्धिरत्रायशसे यशसे वादोषगुणाश्रया वा फलवती ।  
परत्र फलदायी कुत्रोपयुज्यते परमार्थः ।  
तदस्या दोषसम्भावनायाः प्रायश्चित्तमार्यो दापयतु मे वैशम्पायनानयनाय गमनाभ्यनुज्ञां तातेन ।  
नान्यथा मे दोषशुद्धिर्भवति ।  
किं कारणम् ।  
अनागते तु वैशम्पायने तातस्यानया सम्भावनया नापगन्तव्यम् ।  
अगते च मयि वैशम्पायनेन नागन्तव्यम् ।  
यद्यसावन्येनानेतुमेव पार्येत तदा तातस्याप्यनुल्लङ्घनीयवचनैरेभिरवनिपतिसहस्रैरानीत एव स्यात् ।  
तदार्यः कारयतु मे गमनाभ्यनुज्ञया प्रसादम् ।  
न च तुरङ्गमैर्गच्छतो मे दृष्टायां भूमौ स्वल्पोपि गमनपरिक्लेशः ।  
वैशम्पायनमादायागतमेव मामवधारयत्वार्यः ।  
अपि च बाह्यखेदादसह्योन्तःखेद एव मे तद्वियोगजन्मा ।  
अनुपदमेव स्कन्धावारमादाय गच्छतीत्यमुना हेतुना विना तेनागतोहम् ।  
अन्यदा जन्मनः प्रभृति कदा मया गतं स्थितं क्रीडितं हसितं पीतमशितं सुप्तं प्रबुद्धमुच्छ्वसितं वा विना वैशम्पायनेन ।  
यच्च श्रुत्वा तस्मादेव प्रदेशान्न गतोस्मि तन्मा तेनैव तुल्योभूवमिति ।  
तदप्रतिगमनदोषाद्रक्षतु मामार्यः" ।  
इत्यभिहितवति चन्द्रापीडेन्तःपीडोपरागरक्ते रक्ततामरसानुकारिणि मुखे सपक्षपातां षट्पदावलीमिव दृष्टिं निवेश्यैव "गमनाय विज्ञापयति युवराजः, किमाज्ञापयति देवः" इति शनैः शनैः शुकनासो राजानर्य मया ज्ञातमेतेष्वेव दिवसेषु सम्पूर्णमण्डलस्येन्दोर्ज्योत्स्नामिव करावलम्बिनीं वत्सस्य अमप्रक्षीत् ।  
तथा पृष्टश्च शुकनासेन किञ्चिदिव ध्यात्वा तारापीडः प्रयवादीत्" ।  
आर्य मया ज्ञातमेतेष्वेव दिवसेषु सम्पूर्णमण्डलस्येन्दोर्ज्योत्स्नामिव करावलम्बिनीं वत्सस्य वधूं द्रक्ष्यामीति यावदयमपरोन्तर्हिताशापथो जलदकाल इव प्रत्यूहकारी वैशम्पायनवृत्तान्तो विलोमप्रकृतिना विधात्रान्तरा पातितः ।  
यथा चायुष्मताभिहितमेवैतत् ।  
न तमन्यः शक्नोत्यानेतुम् ।  
न च तेन विनायमत्र स्थातुम् ।  
तदवश्यमेव तावन्निस्तरितव्यो व्यसनार्णवोमुना पोतेन ।  
वैशम्पायनप्रत्यानयनाय चावश्यं देव्यपि विलासवती विसर्जयिष्यत्येवैनमिति निश्चयो मे ।  
तद्यातु ।  
किन्त्वतिदूरं वत्सेन गन्तव्यम् ।  
तद्गणकैः सहादरादार्यो दिवसं लग्नं च गमनायास्य निरूपयतु संविधानं च कारयतु" इति ।  
एतदभिधाय शुकनासमुद्बाष्पलोचनश्चिरमिव चन्द्रापीडमालोक्याहूय च विनयावनम्रमंसदेशे शिरसि बाह्वोश्च पाणिना स्पृशन्नादिशत्" ।  
वत्स गच्छ त्वमेव प्रविश्याभ्यन्तरं मनोरमासहिताया मातुरावेदयात्मगमनवृत्तान्तम्" ।  
इत्यादिश्य चन्द्रापीडमात्मना शुकनासमादाय स्वभवनमयासीत् ।  
चन्द्रापीडस्तु तामक्लिष्टवर्णां कादम्बरीवरणस्रजमिव गमनाभ्यनुज्ञां हृदयेनोद्वहन्प्रहृष्टान्तरात्माप्यपहर्षदृष्टिः प्रविश्य कृतनमस्कारो मातुः समीपे समुपविश्यात्मदर्शनद्विगुणीभूतवैशम्पायनविरहशोकविह्वलां मनोरमामाश्वास्यावादीत्" ।  
अम्ब समाश्वसिहि ।  
वैशम्पायनानयनाय तातेन मे गमनमादिष्टम् ।  
तत्कतिपयदिवसान्तरितं वैशम्पायनाननदर्शनोत्सुकं मामविकल्पं विसर्जय त्वम्" ।  
सा त्वेवमभिहिता प्रत्युवाच" ।  
तात, किमात्मगमनवचसा मां समाश्वासयसि ।  
कः खलु मे त्वयि तस्मिंश्च विशेषः ।  
तदेकधा तमेकं न पश्यामि कठिनहृदयम् ।  
त्वयि पुनर्गते यदपि तस्यादर्शने जीवितप्रतिबन्धहेतुभूतं त्वद्दर्शनं तदपि दूरीभवति ।  
तन्न गन्तव्यं वत्सेन ।  
एकेनापि हि युवयोरावां पुत्रवत्यौ ।  
अपि नागतो नामासौ निष्ठुरात्मा" ।  
इत्युक्तवत्यां मनोरमायां विलासवती धीरमुवाच" ।  
प्रियसखि, तव मम चैवमेतद्यथा त्वयोक्तम् ।  
अयं पुनर्वैशम्पायनेन विना कं पश्यतु ।  
तदास्ताम् ।  
किमेतन्निवारयसि ।  
वारितेनाप्यनेन नैव स्थातव्यम् ।  
मन्ये च पित्राप्ययमेतदेवाकलय्य गमनायानुमोदितः ।  
तद्यातु ।  
वरमावाभ्यां कतिपयदिवसाननयोरप्यदर्शनकृतान्क्लेशाननुभूतान्न पुनरस्य वैशम्पायनाननानवलोकनदुःखदीनं दिने दिने वदनमीक्षितुम् ।  
तदुत्तिष्ठ गच्छावो गमनसंविधानाय वत्सस्य चन्द्रापीडस्य" ।  
इत्यभिदधत्येव मनोरमां हस्ते गृहीत्वोत्थाय चन्द्रापीडेनानुगम्यमाना निजावासमयासीत् ।  
चन्द्रापीडोपि मातुः समीपे गमनालापेनैव क्षणमिव स्थित्वा गृहमगात् ।  
तत्र चापनीतसमायोगो गमनायोत्ताम्यता हृदयेन गणकानाहूय रहस्याज्ञापितवान्" ।  
यथा विना परिलम्बेन मे गमनं भवति तथा भवद्भिरार्यशुकनासाय पृच्छते ताताय वा दिनमावेदनीयम्" ।  
इत्येवमादिष्टास्ते व्यज्ञापयन्" ।  
देव, यथा सर्व एव ग्रहाः स्थितास्तथास्मन्मतेन देवस्य गमनमेव वर्तमाने न शस्यते ।  
अपरमपि कर्मानुरोधाद्राजेच्छैव कालः ।  
तत्रापि न कार्यमेवाहर्निरूपणया ।  
राजा कालस्य कारणम् ।  
यस्यामेव वेलायां चित्तवृत्तिः सैव वेला सर्वकार्येषु" ।  
इति विज्ञापिते मौहूर्तिकैः पुनस्तानब्रवीत्" ।  
तातेनैवमादिष्टमिति ब्रवीमि ।  
अन्यदात्ययिकेषु कार्येषु कार्यपराणां प्रतिक्षणोत्पादिषु च दिवसनिरूपणैव कीदृशी ।  
तत्तथा कथयिष्यथ यथा श्व एव गमनं भवेत्," इति ।  
देवः प्रमाणमित्यभिधाय गतेषु च तेषु शरीरस्थितिकरणायोदतिष्ठत् ।  
निर्वर्तितशरीरस्थितिं च मौहूर्तिकास्ते पुनः प्रविश्य शनैर्न्यवेदयन्" ।  
कृतोस्माभिर्देवादेशः ।  
सिद्धश्च तनयविरहविक्लवतयार्यशुकनासस्य ।  
तदतिक्रान्ते श्वस्तनेहनि रात्रावितः प्रस्थातव्यं देवेन" ।  
इत्यावेदिते तैः साधु कृतमिति मुदितचेतास्तानभिष्टुत्य दृष्टिविषयवर्तिनीमेव कादम्बरीं वैशम्पायनं च मन्यमानोप्रविष्टायामेव पत्रलेखायां परापतामीत्यग्रप्रधावितेनावधारयंश्चेतसा चतुःसमुद्रसारभूतानिन्द्रायुधरयानुगामिनस्तुरङ्गमानगणेयानविगणिततुरङ्गगमनखेदानुत्साहिनो राजपुत्रांश्च निरूपयन्ननन्यकर्मा तं दिवसमेकां च यामिनीं कथं कथमप्यस्थात् ।  
अथानुरक्तकमलिनीसमागमाप्राप्तिसन्तापादिव समं दिवसेनास्तमुपगतवति तेजसां पत्यौ, तेजःपतिपतनाच्चितानलमिव सन्ध्यारागमपराशया सह विशति पश्चिमे गगनभागे, सन्ध्यानलस्फुलिङ्गनिकरं इव स्फुरति तारागणे, दिवसविरामान्मूर्च्छागमेनेव तमसा निमील्यमानेषु दिङ्मुखेषु, निवासाभिमुखमुखेरषु वियद्वियोगदुःखादिव कृतार्तप्रलापेषु वयःसमूहेषु, जनितप्रकाशं जन्मेव समालोक्य दोषागमं निरालोकं गर्भमिव तमःप्रविष्टे पुनर्जीवलोके, निजालोकाद्विकाशितपूर्वदिग्वधूवदने जन्मान्तरागत इवोदयगिरिवर्तिनि नक्षत्रसमागमसुखमनुभवति भगवति भूयो भूयः स्वकान्तिनिर्भरान्निष्कलङ्क इव नक्षत्रनाथे, विस्पष्टायां निशीथिन्याम्, प्रस्थानमङ्गले प्रणामायोपगतं चन्द्रापीडं पीडयान्तर्विलीयमानेव बाष्पोत्पीडमपारयन्ती पातुमत्यायताभ्यामपि नेत्राभ्यां कृतप्रयत्नाप्यमङ्गलशङ्कया विलासवती मन्युरागावेगगद्गदिकोपरुध्यमानाक्षरमवादीत्" ।  
तात, युज्यते ह्यङ्कलालितस्य गर्भरूपस्य प्रथमगमने गरीयसी हृदयपीडा यस्मिन्प्रथममेवाङ्कादपैति ।  
मम पुनर्नेदृशी प्रथमगमनेपि ते पीडा समुत्पन्ना यादृशी तव गमनेनाधुना ।  
दीर्यत इव मे हृदयम् ।  
समुत्पाट्यन्त इव मर्माणि ।  
उत्क्वथ्यत इव शरीरम् ।  
उत्प्लवत इव चेतः ।  
विघटन्त इव सन्धिबन्धनानि ।  
निर्यान्तीव प्राणाः ।  
न किञ्चित्समादधाति धीः ।  
सर्वमेव शून्यं पश्यामि ।  
न पारयाम्यात्मानमिव हृदयं धारयितुम् ।  
धृतोपि बलादागच्छति मे बाष्पोत्पीडः ।  
मुहुर्मुहुः समाहितापि मङ्गलसम्पादनाय ते चलति मतिः ।  
न जानाम्येव किमुत्पश्यामीति ।  
किन्निमित्तं चेयमीदृशी मे हृदयपीडेत्येतदपि न वेद्मि ।  
किं बहुभ्यो दिवसेभ्यः कथमप्यागतो मे वत्सो झटित्येव पुनर्गच्छतीति ।  
किं वैशम्पायनवियोगादुद्विग्नस्य गमनमेकाकिनस्ते समुत्प्रेक्ष्येति ।  
न पुनर्वैशम्पायनवृत्तान्तादात्मन एव दुःखिततयेति ।  
न चैवंविधया पीडया वैशम्पायनानयनाय गच्छतस्ते गमनं निवारयितुं पारयति वाणी ।  
हृदयं पुनर्नेच्छत्येव त्वदीयं गमनम् ।  
तदीदृशीं मे पीडां विज्ञाय यथा पुरा स्थितं न तथा क्वचिदासङ्गमावध्यतिदीर्घकालमायुष्मता स्थातव्यम् ।  
अस्य चार्थस्य कृते साञ्जलिबन्धेन शिरसाभ्यर्थये वत्सम्" ।  
इत्यादिशन्तीं स्वमातरं सुदूरं प्रसारितावनम्रमूर्तिश्चन्द्रापीडो व्यजिज्ञपत्" ।  
अम्ब, तदा दिग्विजयप्रसङ्गात्स्थितम् ।  
अधुना पुनरयमेव कालक्षेपो यावत्तमुद्देशं परापतामि ।  
तत्पुनश्चिरागमनकृता न भावनीया मनागपि हृदये पीडा त्वया" ।  
इत्येवं विज्ञप्ता चन्द्रापीडेन सन्निरुध्य बाष्पवेगान्कथं कथमपि संस्तभ्यात्मानं निर्वर्तितगमनमङ्गला गलता प्रस्रवेण सिञ्चन्ती शिरसि चोपाघ्राय गाढं सुचिरमालिङ्ग्य गच्छद्भिरिव प्राणैः कृच्छ्रान्मुमोच तं माता ।  
मुक्तश्च मात्रा पितुः प्रणतये वासभवनमगमत् ।  
तत्र च "देव गमनाय नमस्करोति युवराजः" इत्यावेदिते द्वाररक्षिणा प्रविश्य क्षोणीतलनिवेशितशिरसा शयनवर्तिनो ननाम दूरस्थित एव पितुः पादौ ।  
अथ तथा प्रणतमालोक्य किञ्चिदुन्नमितपूर्वकायः शयनगत एवाहूय तं पिता चक्षुषा पिबन्निव प्रेम्णा परिष्वज्य गाढमप्रौढ इव सहसोद्गताविरलबाष्परयपर्याकुलाक्षोन्तःक्षोभावेगविक्षिप्ताक्षरमवादीत्" ।  
वत्स, पित्राहं दोषेषु सम्भावित इत्येषा मनागपि मनसि वत्सेन दुःखासिका न कार्या ।  
विनयाधानात्प्रभृति सम्यक्परीक्षितोस्यस्माभिः ।  
परीक्ष्य च गुणगणैरेवाधिगम्यो राज्यभारस्त्वय्यारोपितो न तनयस्नेहादेव ।  
राज्यं हि नामैतत्पृथ्वीभारेणैवातिदुरुद्वहम्, महीभृत्सम्बाधतयैवातिसङ्कटम्, कुटिलनीतिप्रचारेणैवातिदुःसञ्चरम्, चतुःसमुद्रपर्यन्तभुवनव्याप्त्यैवातिमहत्, महासाधनप्रसाध्यतयैवातिदुःसाधनम्, अपर्यवसानकार्यतन्त्रजालेनैवातिगहनम्, उत्तुङ्गवंशप्रतिष्ठिततयैवातिदुरारोहम् अहितसहस्रोद्धरणेनैवातिदुर्धरम् ।  
अपि च समवृत्तितयेवातिविषममनेकतीर्थकल्पनयैव दुरवतारं कण्टकशोधनेनैव दुर्ग्रहमखिलप्रजापालनव्यवहारेणैव दुष्पारं सर्वाशाप्राप्त्यैव च दुष्प्रापम् ।  
नामहासत्त्वे नास्थिरप्रकृतौ नादातरि नास्थूललक्ष्ये नाशुचौ नाविक्रान्ते नामहोत्साहे नाप्रियवादिनि नासत्यसन्धे नाप्राज्ञे नाविवेकिनि नाकृतज्ञे नानुदारव्यवहृतौ नासंविभागशीले नान्यायवर्तिनि नाधर्मरुचौ नाशास्त्रव्यवहारिणि नाशरण्ये नाब्रह्मण्ये नाकृपालौ नामित्रवत्सले नावश्यात्मनि नानिर्जितेन्द्रिये नासेवके पदमेवादधाति ।  
यः खलु समग्रैर्गुणैराकृष्य बलात्प्रतिबन्धमस्य चञ्चलप्रकृतेः कर्तुं समर्थस्तत्रास्ते ।  
गुरवोप्यपगतस्खलितभीतयस्तत्रैव समारोपयन्त्येतदालोचितपरावराः ।  
तदनेनैव बोद्धव्यमिदं वत्सेन नास्ति मयि दोष इति ।  
अपि च सम्प्रति कस्मिन्भारमवक्षिप्याणुमपि दोषमाचरसि ।  
त्वयैव सकललोकानुरञ्जने यतितव्यम् ।  
गतः खलु कालोस्माकम् ।  
अस्माभिरस्खलितैश्चिरं पदे स्थितम् ।  
न पीडितां प्रजा लोभेन ।  
नोद्वेजिता गुरवो मानेन ।  
न विमुखिताः सन्तो मदेन ।  
नोत्त्रासिताः प्राणिनः क्रोधेन ।  
न हासित आत्मा हर्षेण ।  
न हतः परलोकः कामेन ।  
राजधर्मोनुरुद्धो न स्वरुचिः ।  
वृद्धाः समासेविता न व्यसनानि  
।  
सतां चरितान्यनुवर्तितानि नेन्द्रियाणि ।  
धनुरुन्नमितं न मनः ।  
वृत्तं रक्षितं न शरीरम् ।  
वाच्याद्भीतं न मरणात् ।  
उपभुक्तानि सुरलोकदुर्लभानि सर्वविषयोपभोगसुखानि ।  
यौवनेच्छया पर्याप्तमकार्यपरिहारात् ।  
कार्यानुष्ठानाच्चोपाजितः परोपि लोकः ।  
इति चेतसि मे ।  
त्वज्जन्मना च कृतार्थ एवास्मि ।  
तदयमेव मे मनोरथः, दारपरिग्रहात्प्रतिष्ठिते त्वयि सकलमेव मे राज्यभारमारोप्य जन्मनिर्वाहलघुना हृदयेन पूर्वराजर्षिगतं पन्थानमनुयास्यामीति ।  
अस्य च मेतर्कित एवायमग्रतः प्रतिरोधको वैशम्पायनवृत्तान्तः स्थितः ।  
मन्ये च न सम्पत्तव्यमेवानेन ।  
अन्यथा क्व वैशम्पायनः ।  
क्व चैवंविधमस्य स्वप्नेप्यसम्भावनीयं समाचेष्टितम् ।  
तद्गतेनापि तथा कर्तव्यं वत्सेन यथा न चिरकालमेष मे मनोरथोन्तर्हृदय एव विपरिवर्तते" ।  
इत्यभिधाय किञ्चिदुत्तानितेन मुखेनैव सम्पीडितं हृदयमिव ताम्बूलमर्पयित्वा व्यसर्जयत् ।  
चन्द्रापीडस्तु तया पितुः सम्भावनया सुदूरमुन्नमितोप्यवनम्रतरमूर्तिरुपसृत्य पुनः प्रणामेनोन्नमितात्मा निर्ययौ ।  
निर्गत्य च शुकनासभवनमयासीत् ।  
तत्र च तनयचिन्तापरीतमुन्मुक्तमिवेन्द्रियैः शून्यशरीरं शुकनासमविरताश्रुपातोपहतमुखीं च मनोरमां प्रणम्य तादृशाभ्यामेव ताभ्यां सम्भाव्याशिषा समारोपयद्भ्यामिव स्वदुःखभारमनुगतो निवर्तनाय तयोर्निवर्तिताननो मुहुरा द्वारनिर्गतेर्गत्वाग्रतो ढौकितमपि कृतापसर्पणमप्रकृतहेषारवमनुत्कर्णकोशमसुखस्वनममनस्कमनाविष्कृतगमनोत्साहं दीनमिन्द्रायुधमालोक्यापि पुनर्निवारणाशङ्कया वैशम्पायनावलोकनत्वरया कादम्बरीसमागमौत्सुक्येन चाकृतपरिलम्बो मनागप्यारुह्य रयेणैव निरगान्नगर्याः ।  
निर्गत्य च सिप्रातटे तत्प्रस्थानमङ्गलावस्थानायोपकल्पितं कायमानमप्रविश्य बहिरेव गतो युवराज इति जनितकलकलेनातर्किततत्कालगमनसम्भ्रान्तेन परिजनेन राजपुत्रलोकेन चेतस्ततो धावतानुगम्यमानो गव्यूतित्रितयमिव गत्वा सुलभपयोयवसे प्रदेशे निवासमकल्पयत् ।  
उत्ताम्यता हृदयेनाप्रभातायामेव यामिन्यामुत्थाय पुनरवहत् ।  
वहंश्च तस्मादेव वासरादारभ्यैवमचेतित एव परापत्य कृतापक्रान्तेस्त्रपया पृष्ठतोनुगम्य बलाद्दत्तकण्ठग्रहः क्व परं पलाय्यत इति वैशम्पायनस्य वैलक्ष्यमपनयामि; एवं तत्समागमसुखमनुभूय निष्कारणप्रसन्नामनघामतर्कितोपनतमदवलोकनोपजातहर्षविशेषां पुरस्ताद्गमनसिद्धये पुनर्महाश्वेतां पश्यामि; एवं महाश्वेताश्रमसमीपे पुनः स्थापिताशेषतुरगसैन्यस्तया सहैव हेमकूटं गच्छामि; एवं तत्र मत्प्रत्यभिज्ञानसम्भ्रमप्रधावितेनेतस्ततः कादम्बरीपरिजनेन प्रणम्यमानः प्रविश्य मदागमननिवेदनोत्फुल्लनयनेन सखीजनेनापह्रियमाणपूर्णपात्राम्, क्वासौ केन कथितं कियद्दूरे वर्तत इति तत्प्रश्नोन्मुखीम्, तत्क्षणोत्पन्नया तापोपशान्त्या त्रपया च युगपदुरसि निहितं पद्मिनीपत्रमपनीयोत्तरीयांशुकाञ्चलं कुचावरणतामुपनयन्तीम्, आभरणतां नीतानि मृणालान्यपास्य भूषणेभ्योधिकां स्वशरीरशोभामेव सर्वाभरणस्थानेषु धारयन्तीम्, तापोपशमार्पितहारमात्राभरणाम्, अत्युल्बणहरिचन्दनचर्चान्तरितलावण्यशोभान्यङ्गानि करपरामर्शप्रयत्नेन दर्शनीयतरतां नयन्तीम्, अङ्गलग्नानि शयनीकृतकमलकुमुदकुवलयदलकिञ्जल्कशकलानि पुलकोद्गमेनैवापास्यन्तीम्, कपोलसङ्गिनीं च मणिदर्पणे विलोक्यायथास्थितां करेण कबरीमंसदेशे विनिवेशयन्तीम्, आनन्दजन्मना नेत्रपुटावर्जितेन बाष्पसलिलेनैव मकरध्वजानलसन्तापाय जलाञ्जलिमिव प्रयच्छन्तीम्, उत्सृष्टशेषेणाश्यानमलयजरसेनैवाङ्गलग्नेन भस्मनेव मदनहुतभुजो निवृत्तिमावेदयन्तीम्, अभ्युत्थानप्रसङ्गेनैव कुसुमशय्यां दूरीकुर्वन्तीं कादम्बरीमालोकयन्दर्शनीयावलोकनफलेन चक्षुषी कृतार्थतां नयामि; एवं मदलेखां साञ्जलिप्रणामेन कण्ठग्रहेण सम्भाव्य चरणपतितां पत्रलेखामुत्थाप्य केयूरकं पुनः पुनः परिष्वज्य निर्भरमेवं महाश्वेतोपपादितोद्वाहमङ्गलस्त्वरितसखीवृन्दनिर्वर्तितवैवाहिकस्नानमङ्गलविधेर्भुव इव वर्षाभिषिक्तायाः करग्रहणं देव्या निर्वर्तयामि; एवमतिबहलकुङ्कुमकुसुमधूपानुलेपनामोदोद्दीपितहृदयजन्मनि वासभवने शयनवर्तिनो मम समीपमुपविश्य क्षणमपि कृतनर्मालापायां निर्गतायां मदलेखायां त्रपावनम्रमुखीमनिच्छन्तीं किल बलाद्दोर्भ्यामादाय शयनीयं शयनीयादङ्कमङ्काच्च हृदयं देवीं कादम्बरीमारोपयामि; एवमुद्गाढनीवीग्रन्थिदृढतरार्पितपाणिद्वयायास्त्रपानिमीलितलोचने चुम्बन्नवञ्चितात्मा चिराद्भवामि; एवं सुरैरपि दुर्लभं तदधरामृतमा तृप्तेर्निपीय सुजीवितमात्मानं करोमि; एवमतिकोमलतयान्तर्विलीय विशन्त्या इवाङ्गं गाढालिङ्गनसुखरसभरेण मकरध्वजानलदग्धशेषं निर्वापयामि शरीरम्; एवं परवत्यापि स्वेच्छाप्रवृत्तयेव निष्प्रयत्नयाप्यभियुञ्जानयेवापसर्पन्त्यापि कृतोपसर्पणयेव सङ्गोपितसर्वाङ्ग्याप्युपदर्शितभावयेव देव्या कादम्बर्या सह तत्किमपि सर्वजनसुलभमपि योगैकगम्यं स्पर्शविषयमपि हृदयग्राहि मोहनमपि प्रसादनमिन्द्रियाणामुद्दीपनमपि मदनहुतभुजो निर्वृतिकरमुपाहितसर्वाङ्गखेदमप्याह्लादकरमुपजनितविषमोच्छ्वासश्रमस्वेदमपि ससीत्कारपुलकजननमनुभूयमानमप्युत्पादितानुभवनस्पृहं सहस्रवारानुभूतमप्यपुनरुक्तमतिस्पष्टमप्यनिर्देश्यस्वरूपमचिन्त्यमसमासङ्गमतुलस्पर्शमनुपमरसमनाख्येयप्रीतिकरं परमध्यानसहस्राधिगतं निर्वाणमिवापरप्रकारं सुरताख्यं सुखान्तरमनुभूय निमेषमप्यकृतविरहस्तया सह तेषु तेषु रम्येषूद्देशेषु रममाणः स्वभावरम्यमपि रमणीयतरतां यौवनमुपनयामि; एवमुत्पन्नविश्रम्भां देवीमेवाभ्यर्थ्य वैशम्पायनस्यापि मदलेखया सह घटनां कारयामीत्येतानि चान्यानि च चिन्तयन्नचेतितक्षुत्पिपासातपश्रमोज्जागरव्यथो दिवा रात्रौ चावहत् ।  
एवं च वहतोप्यस्य दवीयस्तयाध्वनोर्धपथ एव कालसर्पो वर्त्मनः, प्रबलपङ्को ग्रीष्मस्य, निशागमो गभस्तिमतः, स्वर्भानुरमृतदीधितेः, धूमोद्गमो वज्रानलस्फुरितानाम्, मदागमो मकरध्वजकुञ्जरस्य, मरणान्धतमसप्रवेशो विरहातुराणाम्, अमोघकालपाशवागुरोत्कण्ठितकामिहरिणानाम्, अभेद्यलोहार्गलदण्डो दिग्वारणानाम्, अच्छेद्यहिञ्जीरशृङ्खला वाहानाम्, अनुन्मोच्यनिगडबन्धोध्वगानाम्, अलङ्घ्यकान्तारलेखा प्रोषितानाम्, कालायसपञ्जरोपरोधो जीवलोकस्य, उद्गर्जन्नलिकुलगवलमलिनघनघटाभोगभीषणो विषमविस्फूर्जितध्वनिर्विषामतरतडिद्गुणाकर्षी मण्डलितविकटशक्रकार्मुकोनवरतधाराशरासारवर्षप्रहारी पुरोमार्गमवरुन्धन्विरुद्ध इवान्धकारितमुखो निस्त्रिंशशतसहस्रसम्पातदुष्प्रेक्ष्योक्षिणी प्रतिघ्नन्निवाशुगमनविघ्नकारी बभूव जलदकालः ।  
तत्र च प्रथममस्य चेतोहारिभिर्मूर्च्छावेगैरन्धकारतामनीयन्त दशदिशस्ततो जलधरैः ।  
अग्रतः समुत्प्लुतेन चेतसा क्वाप्यगम्यत पृष्ठतो हंसैः ।  
पुरस्तात्परिमलिनोस्य निश्वासमरुतः प्रावर्तन्त पश्चात्कदम्बवाताः ।  
पूर्वं तुलितनीलोत्पलवनकान्ति नयनयुगलमस्य सलिलं समुत्ससर्ज चरममम्भोमुचां वृन्दम् ।  
आदावापूर्यमाणमुद्वेगेनोत्कलिकासहस्रपर्याकुलं मनोस्याभवदवसाने स्रोतस्विनीनां पात्रम् ।  
अपि च दुस्तरैर्नदीपूरैरेव सहावर्धन्त मन्मथोन्माथाः ।  
वर्षजलविलुलितैः कमलाकरैरेव सह ममज्ज कादम्बरीसमागमप्रत्याशा ।  
धारारयासहैः कन्दलैरेव सहाभिद्यत हृदयम् ।  
अम्भोदवाताहतैः कदम्बकुड्मलैरेव सहाकम्पतोत्कण्टकिता तनुः ।  
अनवरतजलपतनर्जरितपक्ष्मभिः शिलीन्ध्रैरेव सह ताम्रतामधत्त नयनयुगलम् ।  
उत्कूलसलिलोत्खन्यमानमूलैः सरित्तटैरेव सहापतन्प्राणाः ।  
परिमलमयैर्मालतीकुसुमैरेव सहाजृम्भत रणरणकः ।  
तथातिगुरुनिर्घातैरेवाभज्यन्त मनोरथाः ।  
तीक्ष्णतरकोटिभिः केतकीसूचिभिरेवात्रुट्यन्त मर्माणि ।  
उच्छिखैः शिखिभिरेवादह्यन्त गात्राणि ।  
अन्धकारितदिशा मेघतमसैवावर्धत मोहान्धकारः ।  
तिरस्कृतध्वान्तेन तडिदातपेनैवातन्यत सन्तापः ।  
भरेणेव गम्भीरगर्जितैकसन्तानोत्कम्पितधरापीठबन्धैर्नभसि नवघनैः, घनजलधारातिपातवाचालितचञ्चुभिरन्तराले चातकैः, उद्दाममहारावराविभिरवनिमूले दर्दुरैः, अनवरतझाङ्काररवजर्जरितधाराम्बुभिराशासु जलदानिलैः, उन्मुक्तमदकलकेकाकोलाहलैः काननेषु कलापिभिः, असमशिखरोपलस्खलनकलकलमुखरैर्गिरिषु निर्झ्ररैः, उल्लोलकल्लोलास्फालविस्फारितविषमनिर्घोषझात्कारिभिः सरित्सु पूरैः, सर्वतश्च विततेन स्थलीषु संहतेन कन्दरेषूच्चण्डेन शिखरिषु कलकलेनाम्बुषु पटुना पर्वततटेषु मृदुना शाद्वलेषु चारुणा पल्वलेषु सान्द्रेण शाखिषु तनुना तृणोलपेषूल्बणेन तालीवनेषु यथाधारापतनमाकर्ण्यमानेन सर्वप्रकारमधुरेण हृदयप्रवेशिना धारारवेणोत्कलिकाकलितो न रात्रौ न दिवा न ग्रामे नारण्ये नान्तर्न बहिर्न वने नोपवने न वर्त्मनि नावासे न वहन्न तिष्ठन्न वैशम्पायनस्मरणे न कादम्बरीसमागमानुध्याने न कथञ्चिदपि न क्वचिदपि निर्वृतिमेवाध्यगच्छत् ।  
अनधिगतनिर्वृतिश्चातिकष्टतया वज्रानलस्येव जलदसमयेन्धनस्य मदनहुतभुजो भस्मसात्कर्तुमिवोद्यतस्य धीरस्वभावोपि प्रकृतिमेवोत्ससर्ज ।  
प्लावितसकलधरातलैर्धाराजलैरप्यशोष्यत ।  
द्योतितदशदिशा शतह्रदालोकेनापि मूर्च्छान्धकारेक्षिप्यत ।  
आह्लादितजीवलोकैर्जलदानिलैरप्यदह्यत ।  
पयोभारमेदुरैर्घनैरपि तनुतामनीयत ।  
पाटलितशाद्वलैः शक्रगोपकैरपि पाण्डुतां प्रत्यपद्यत ।  
कुसुमधवलैः कुटजैरपि रागपरवशोक्रियत ।  
तथापि सकलजगज्जीवनहेतुनापि जीवितसन्देहदोलामारोपितो जलदकालेन, उत्कूलगामिषु विधिविलसितेषु सरित्पूरेषु चोत्प्लवमानः, अनवरतवर्षाजलजनितेषु मूर्च्छागमेषु पङ्कपटलेषु च निमज्जन्, जलभरस्थगिते वर्त्मनि विलोचने च स्खलन्, विकासिनीषु कादम्बरीप्राप्तिचिन्तासु धाराकदम्बरजोवृष्टिषु चामीलयन्, अनुबन्धिषु गमनविघ्नेषु जलधरध्वनितेषु च मुह्यन्, सुदुर्लङ्घ्यवेगान्युत्कण्ठितानि सहस्रशः स्रोतांसि चोल्लङ्घयन्, घनोपाहितवृद्धिना कादम्बरीसमागमौत्सुक्येन पयःप्लवरयेण चोह्यमानः, जीवितप्रत्याशामनिर्वहतो जनांस्तुरङ्गमांश्च परित्यजन्, तर्ज्यमान इव तडिद्भिः, अवष्टभ्यमान इव जलधरैः, निर्भर्त्स्यमान इव विस्फूर्जितैः, शकलीक्रियमाण इव शतशो निस्त्रिंशवृत्तिभिर्धारासारैः, निरुद्धास्वपि जलदकालेनैवाशुगमनविघ्नभूतास्वाशासु कादम्बरीसमागमाशा सुतरां नारुध्यतास्य यथा तादृशेपि यथास्थाननिगडितसमस्तप्राणिनि प्रावृट्काले कलामप्यकृतपरिलम्बोनीयत तं पन्थानम् ।  
धाराहतिविकूणिताक्षेण च मुहुर्मुहुर्वलितानमिताननेन श्च्योतदासक्तिसम्पिण्डितकेसराग्रेणैकसन्तानकर्दमानुमग्नखुरेणादृश्यनिम्नोन्नतस्खलद्गतिना विशीर्यमाणपर्याणसमायोगेनोपर्युपरिवाहिनीतीरोत्तारसन्तानावानपृष्ठेनापचीयमानबलजवोत्साहेन वाजिसैन्येनानुगम्यमानो जीवितसन्धारणाय यथातथा निर्वर्तिताशनमात्रकोभ्यर्हितराजलोकवचसाप्यप्रतिपन्नशरीरसंस्कारो दिवसमेव केवलमवहत् ।  
वहंश्च त्रिभागमात्रावशिष्टेध्वनि निवर्तमानं  
मेघनादमद्राक्षीत् ।  
दृष्ट्वा च दूरत एव कृतनमस्कारं तमप्राक्षीत् ।  
"तिष्ठतु तावत्पुरस्तात्पत्रलेखागमनवृत्तान्तप्रश्नः ।  
वैशम्पायनवृत्तान्तमेव तावत्पृच्छामि ।  
अयि दृष्टस्त्वयाच्छोदसरसि वैशम्पायनः ।  
पृष्टो वावस्थानकारणम् ।  
पृष्टेन वा किञ्चित्कथितं न वा ।  
पश्चात्तापी वास्मत्परित्यागेन ।  
स्मरति वास्माकम् ।  
पृष्टोसि वानेन किञ्चिन्मदीयम् ।  
उपलब्धो वाभिप्रायः ।  
उत्पन्नो वालापो युवयोः ।  
मातापिर्त्रार्वा सन्दिष्टं किञ्चित् ।  
परिबोधितो वा त्वयागमनाय ।  
आवेदितं वास्मदीयमागमनम् ।  
नापयास्यति वा तस्मात्प्रदेशात् ।  
दास्यति वा दर्शनम् ।  
ग्रहीष्यति वास्मदनुनयम् ।  
आगमिष्यति वा पुनर्मया सह ।  
किं कुर्वन्दिवसमास्ते ।  
को वा विनोदोस्य तिष्ठति" इति ।  
स त्वेवं पृष्टो व्यज्ञपयत् ।  
"देव, देवेन तु वैशम्पायनमालोक्यानुपदमेव तुरङ्गमैरागत एवाहमित्यादिश्य विसर्जितोहम् ।  
अच्छोदसरसः प्रतीपं वैशम्पायनो गत इत्येषान्तरा वार्तैव नोपजाता ।  
चिरयति च देवे जलदसमयारम्भमालोक्य कदाचिदेतेषु देवेन तारापीडेन देव्या विलासवत्यार्यशुकनासेन च कृतप्रयत्नोपि न मुच्यत एवागन्तुं देवश्चन्द्रापीडस्त्वया चैकाकिना न स्थातव्यमेवास्यां भूमौ परगतप्रायाश्च वयं तन्निवर्तस्वास्मादेव प्रदेशादित्यभिधाय पत्रलेखया केयूरकेण च त्रिचतुरैः प्रयाणकैरप्राप्त एवाच्छोदं यावद्बलान्निवर्तितोस्मि ।  
" इत्येवमावेद्य विरराम ।  
विरतवचनं च तं पुनरपृच्छत् ।  
"किमाकलयस्यद्यतनेनाह्ना यावत्परापतिता पत्रलोखा न" इति ।  
स तु व्यज्ञपयत्" ।  
देव, यद्यन्तरा कश्चिदन्तरायो न भवति विलम्बकारी तदा विना सन्देहेन परापतत्येवमवगच्छति मे हृदयम्" ।  
इत्युक्तवति मेघनादे घनसमयवर्धिताभोगमकरध्वजार्णवमध्यपातिनीं स्वानुमानात्कादम्बरीमुत्प्रेक्ष्योत्प्रेत्य विक्लवीभवतः पर्यावर्तन्त इवास्य जलधराः कालपुरुषैः, तडितो मदनानलशिखाभिः, अवस्फूर्जितं प्रेतपतिपटहस्वनेन, आसारधाराः स्मरेषुभिः, आमन्द्रगर्जितं मकरध्वजधनुर्ज्यागुञ्जिताभोगेन, कलापिकेकाः कालदूतालापैः, केतकामोदो विषपरि मलेन, खद्योताः प्रलयानलस्फुलिङ्गराशिभिः, अलिवलयानि कालपाशैः, बलाकाश्रेणयः प्रेतपतिपताकाभिः, आपगाः सर्वक्षयमहापूरप्लवैः, दुर्दिनानि कालरात्र्या, कुटजतरवः कृतान्तहासैः ।  
अपि च शरीरेपि सत्त्वं कातरतया, बलं क्षामतया, कान्तिर्वैवर्ण्येन, मतिर्मोहेन, धैर्यं विषादेन, हसितं शुचा, नयनमश्रुणा, आलपनं मौनेन, अङ्गान्यसहतया, करणन्यपाटवेन सर्वमेवारत्या ।  
दिवसैश्चोल्लिख्यमानमिव, अनवरतवाहिनाश्रुपूरप्रवाहेणावभज्यमानमिव, सततैर्निश्वासप्रभञ्जनैरुत्खन्यमानमिव, सन्ततैर्मदनदुःखोत्कलिकासहस्रैरजस्रपातिभिरितस्ततो जर्जरीक्रियमाणमिव, अपि च सहस्रैर्मकरध्वजशरासारैर्वपुषैव च सह क्षीयमाणमिव स्वल्पावशेषं सङ्कल्पलिखितेन निर्विशेषवृत्तिना कादम्बरीशरीरेणैव सह कण्ठलग्नं कथङ्कथमपि जीवितं धारयन्, धाराधरक्लिन्नतरुतलम्, आप्लावितोपान्तहरितशद्वलम्, असेव्यतटलतावनम्, अनवरतरोधोजलप्रवेशकलुषितप्रान्तम्, अवशीर्यमाणोद्दण्डकुमुददलगहनम्, आमग्नकमलखण्डम्, उत्प्लवमानाश्यानकिञ्जल्कदलशकलम्, आजर्जरितकह्लारकुवलयम्, उद्भान्तभ्रमदलिवलयम्, उड्डीनहंससार्थम्, अनवस्थानसारसारसितकरुणम्, अवशिदलतलनिलीयमानोच्चकितचक्रवाकयुगलम्, उत्कम्पितकादम्बककदम्बकाश्रीयमाणोपकूलनड्वलम्, उत्कलविरुतकलापिबकबलाककलापाध्यासितोपान्तपादपम्, उपहतं प्रावृषान्यदिव, दृष्टपूर्वमप्यदृष्टपूर्वमिव, अदत्तदृष्टिसुखम्, अनुत्पादितहृदयाह्लादम्, अनुपजनितमानसप्रीति तदेवाच्छोदमुपाहितद्विगुणदुःखमाससाद ।  
आसाद्य चोपसर्पन्नेव सर्वाश्ववारानादिदेश ।  
"कदाचिदसौ वैलक्ष्यादस्मानालोक्यापसर्पत्येव ।  
तच्चतुर्ष्वपि पार्श्वेष्ववहिता भवन्तु भवन्तः" इति ।  
आत्मनापि तुरगगत एव खिन्नोप्यखिन्न इव विचिन्वल्लन्तागहनानि तरुमूलानि शिलातलानि लसन्मण्डपांश्च समन्ताद्बभ्राम ।  
भ्राम्यंश्च यदा न क्वचिदपि किञ्चिदवस्थानचिह्नमप्यद्राक्षीत्तदा चकार चेतसि" ।  
नियतमसौ पत्रलेखासकाशान्मदागमनमुपलभ्य प्रथममेवापक्रान्तो येनावस्थानचिह्नमात्रं कथमपि नोपलक्ष्यते ।  
निरुद्धोद्देशं गतश्च क्वाप्यस्माभिरसावेवमन्विष्टोपि न दृष्टः ।  
तत्कष्टतरमापतितम् ।  
वैशम्पायनमदृष्ट्वास्मात्प्रदेशात्पदमपि गन्तुं पादावेव नोत्सहेते मे ।  
मन्मथशरविक्षिप्ताश्च कादम्बरीदर्शनमात्रकावलम्बनाः क्षणमपि विलम्बमन्तरीकर्तुमक्षमाः क्षामतया मा यासिषुः प्राणाः ।  
सर्वथा विनष्टोस्मि ।  
न दृष्टा देवी कादम्बरी ।  
नापि वैशम्पायनः" ।  
इत्येवमुत्पन्ननिश्चयोप्यपरिच्छेद्यस्वभावत्वात्प्रत्याशायाः "कदाचिदस्य वृत्तान्तस्याभिज्ञा महाश्वेतापि भवत्येव तत्तां तावत्पश्यामि ततो यथा युक्तं प्रतिपत्स्येऽइत्यारोप्य हृदये तदाश्रमस्यैव नातिदूरे निवेशिततुरगसैन्यः सैन्यसमायोगमपनीय सर्पनिर्मोकपरिलघुनी घनोज्झितज्योत्स्नाभिरामे परिधाय वाससी तथास्थितपर्याणमेवेन्द्रायुधमारुह्य महाश्वेताश्रममुपजगाम ।  
तत्र च प्रविशन्नेवावतीर्य महाश्वेतावलोकनकुतूहलात्पश्चादाकृष्टेनेन्द्रायुधपरिजनेनानुगम्यमानो विवेश ।  
प्रविश्य च गुहाद्वार एव धवलशिलातले समुपविष्टामधोमुखीमसह्यमन्युवेगोत्कम्पितसर्वावयवामनवरतनयनजलवर्षिणीमुच्चण्डवर्षवाताहतां लतामिवोद्बाष्पदीनदृया कथङ्कथमपि तरलिकया विधृतशरीरां महाश्वेतामपश्यत् ।  
दृष्ट्वा च तां तादृशीमस्योदपादि हृदये" ।  
मा नाम देव्याः कादम्बर्या एव किमप्यनिष्टमुत्पन्नं भवेत् ।  
येनेमीदृश्यवस्था हर्षहेतावपि मदागमनेनुभूयते महाश्वेतया" ।  
इत्याशङ्काभिन्नहृदयोयमुड्डीनैरेव प्राणैः पदे पदे स्खलन्निव पतन्निव मुह्यन्निवोपसृत्योपविश्य च तस्यैव शिलातलस्यैकदेशे प्रोद्बाष्पविषण्णवदनः किमेतदिति तरलिकामपृच्छत् ।  
सा तु तदवस्थाया अपि महाश्वेताया एव मुखमवलोकितवती ।  
अथानुपसंहृतमन्युवेगापि गद्गदिकावगृह्यमाणकण्ठा महाश्वेतैव प्रत्यवादीत् ।  
"महाभाग किमियमावेदयति वराकी ।  
यया दुःखाभिघातैककठिनहृदयया पुनरप्यदुःखश्रवणार्हेपि दुःखमात्मीयं श्रावितं सैवाहं मन्दभाग्या महाभाग जीवितव्यसनिनी निर्लज्जा निर्घृणा च दुःश्रवणमपि श्रावयामि दुःखमिदम् ।  
श्रूयताम् ।  
केयूरकाद्भवद्गमनमाकर्ण्य विदीर्णमानसा न मया चित्ररथस्य मनोरथः पूरितो न मदिरायाः प्रार्थना कृतार्थिता नात्मनः समीहितं सम्पादितं न गृहाभ्यागतस्य चन्द्रापीडस्य प्रियमनुष्ठितं न चापि हृदयवल्लभसमागमनिर्वृता प्रियसखी कादम्बरी वीक्षितेत्युत्पन्नानेकगुणवैराग्या गाढबन्धान्कादम्बरीस्नेहपाशानपि छित्वा पुनः कष्टतरतपश्चरणायात्रैवायाता यावदत्र महाभागस्यैव तुल्याकृतिमुन्मुक्तमिवान्तःकरणेन शून्यशरीरमुत्तरलमुखमुत्प्लताबद्धलक्ष्यशून्यया दृष्ट्या प्रनष्टमिव किमपीतस्ततो विलोकयन्तं ब्राह्मणयुवानमपश्यम् ।  
स तु मामुपसृत्यानन्यदृष्टिः, अदृष्टपूर्वोपि प्रत्यभिजानन्निव, असंस्तुतोपि चिरपरिचित इव, असम्भावितोप्युपारूढप्रौढप्रणय इव, अस्निग्धोपि परवानिव प्रेम्णा शून्योपि किमप्यनुस्मरन्निव, दुःखिताकारोपि सुखायमान इव, तूष्णीमपि स्थितः प्रार्थयमान इव, अपृष्टोप्यावेदयन्निवात्मीयामेवावस्थाम्, अभिनन्दन्निवानुशोचन्निव हृष्यन्निव विषीदन्निव बिभ्यदिवाभिभवन्निव हृत इवाकाङ्क्षन्निवानुस्मरन्निव विस्मृतमनिमेषेण निश्चलस्तब्धपक्ष्मणान्तर्बाष्पपूरार्द्रेण कर्णान्तचुम्बिना विकसितेनेवामुकुलिततारकेण चक्षुषा मत्त इवाविष्ट इव वियुक्त इव पिबन्निवाकर्षन्निवान्तर्विशन्निव च सुचिरमालोक्याब्रवीत्" ।  
वरतनु, सर्व एव हि जगति जन्मनो वयस आकृतेर्वा सदृशमाचरन्न वचनीयतामेति ।  
तव पुनरेकान्तवामप्रकृतेर्विधेरिव विसदृशानुष्ठाने कोयं प्रयत्नः ।  
यदियमक्लिष्टमालतीकुसुमसुकुमारा मालेव कण्ठप्रणयैकयोग्या तनुरनुचितेनामुना कष्टतरतपश्चरणपरिक्लेशेन ग्लानिमुपनीयते ।  
रूपवयसोरनुरूपेण सुमनोहारिणी लतेव रसाश्रयिणा फलेन किमर्थं न संयोज्यते ।  
जातस्य हि रूपगुणविहीनस्यापि जन्मोपनतानि जीवलोकसुखान्यनुभूय शोभते परत्र सम्बन्धी तपश्चरणपरिक्लेशः ।  
किं पुनराकृतिमतो जनस्य ।  
तद्दुःखयति मामस्यास्ते स्वभावसरसायास्तनोर्मृणालिन्या इव तुहिनपातस्तपः परिक्लेशः ।  
यदि च त्वादृशी जीवलोकसुखेभ्यः पराङ्मुखी तपसा क्लेशयत्यात्मानं तदा वृथा वहति धनुरधिज्यं कुसुमकार्मुकः ।  
निष्कारणमुदयति चन्द्रमाः ।  
वृथा वसन्तमासाभ्यागमः ।  
निष्फलानि कुमुदकुवलयकह्लारकमलाकरविकसितानि ।  
निष्प्रयोजना जलदसमयारम्भाडम्बराः ।  
निरर्थकान्युपवनानि ।  
किं ज्योत्स्नया ।  
किं वा लीलासरित्पुलिनैर्मलयानिलेन वा" इति ।  
अहं तु देवस्य पुण्डरीकस्यैव वृत्तान्तादपेतकौतुका सर्वथा तं वदन्तमपि कस्त्वं कुतो वा समायातः किमर्थं वा मामेवमभिदधासीत्यपृष्टवैवान्यतोगच्छम् ।  
गत्वा च देवार्चनकुसुमान्याचिन्वती तरलिकामाहूयाब्रवम्" ।  
तरलिके योयं युवा कोपि ब्राह्मणाकृतिरस्यावलोकयतो वदतश्चान्यादृश एवाभिप्रायो मयोपलक्षितः ।  
तन्निवार्यतामयं यथा पुनरत्र नागच्छति ।  
अथ निवारितोप्यागमिष्यति तदावश्यमेवास्याभद्रकं भविष्यति" इति ।  
स तु निवार्यमाणोपि दुर्निवारवृत्तेर्मदनहतकस्य दोषैर्भवितव्यतया वानर्थस्य नात्याक्षीदेवानुबन्धम् ।  
अतीतेषु केषुचिद्दिवसेष्वेकदा गाढायां यामिन्यामुद्गिरत्स्विव भरेणोद्दीपितस्मरानलं ज्योत्स्नापूरमिन्दुमयूखेषु, लब्धनिद्रायां तरलिकायाम्, अप्राप्तसुखा सन्तापान्निर्गत्यास्मिन्नेव शिलातले विमुक्ताङ्गी कह्लारसुरभिणा मन्दमन्देनाच्छोदानिलेन वीज्यमाना, वर्णसुधाकूर्चकैरिव करैर्धवलितदशाशामुखे चन्द्रमसि निहितदृष्टिः, "अपि नामायमेभिरमृतवर्षिभिरखिलजगदाह्लादकारिभिः करैश्चन्द्रमास्तमपि हृदयवल्लभं मे वर्षेत्, इत्याशंसाप्रसङ्गेन देवस्य सुगृहीतनाम्नः पुण्डरीकस्य स्मरन्ती, कथमभाग्यैर्मे मन्दपुण्यायास्तादृशस्यापि दिव्याकृतेर्महापुरुषस्य तस्य नभसोवतीर्णस्य भाषितमलीकमुपजातम्, जातानुकम्पेन वा यथाकथञ्चिज्जीवितुमित्येव समाश्वासिता जीवितप्रिया तपस्विन्यपि येन पुनर्दर्शनमेव तेन मम न दत्तम्, किं करोतु देवः सुगृहीतनामा पुण्डरीको यः परासुरेवोत्क्षिप्य नीतः, कपिञ्जलस्तु जीवन्गतः कथमियता कालेन तेनापि निष्करुणेन वार्तापि मे न सम्पादिता" इत्येतानि चान्यानि चालजालानि दुर्जीवितगृहीता चिन्तयन्ती जाग्रत्येवातिष्ठम् ।  
अथ निभृतपदसञ्चरणम्, आ चरणादुत्कण्टकम्, अनवरतपतितमदनशरशल्यनिकरनिचितमिव शरीरमुद्वहन्तम्, उद्विकासिकेतकरजःपटलधवलं प्रथमतरमेव भस्मसात्कृतमिव मदनहुतभुजा भुजाग्रेण कुण्डलीकृतमृणालमपर्युषितशासनवलयमिवावश्यमरणाय सकलजगदप्रतिहतशासनेन कुसुमधन्वना विसर्जितं दधानम्, उद्भूतसाध्वसोत्कम्पतरलितया केतकीगर्भसूच्या क्वापरं गम्यते हतोसि मयेति मन्मथप्रथमसहायस्य चन्द्रमसः कलयेव कर्णान्तलग्नया तर्ज्यमानम्, उद्वेगावर्जितेन नयनजलस्रोतसात्मने जलमिव प्रयच्छन्तम्, आत्मेच्छयैव मत्करग्रहणाय निर्वर्तितस्नानमिव स्वेदाम्भसा, न युक्तमेव ते परहृदयमविज्ञायोपगन्तुमिति  
पदे पदे निवार्यमाणमिव गुरुणोरुस्तम्भेन, दूरत एव मदालिङ्गनालीकाशया प्रसारितभुजयुगलमुत्कलिकासहस्रविषमं रागसागरमिव प्रतरन्तम्, अनवरतप्रवृत्तैराकृष्यमाणमिव पुरस्ताद्दीर्घैर्निश्वासमरुद्भिः, उह्यमानमिव दिङ्मुखप्लाविना ज्योत्स्नापूरेण, रणरणकशून्यम्, उच्छुष्काननम्, प्रोन्मुक्तं सत्त्वेन, प्रतिपन्नं कृपणतया, अवधीरितं धैर्येण, सङ्गृहीतं तरलतया, विसर्जितं लज्जया, अधिगतं धाष्ट्येन, दूरीकृतं परलोकभीत्या, विमुक्तं युक्तायुक्तविवेकेन, सङ्कल्पजन्मन एव केवलस्य वशे स्थितम्, आविष्टमिव मत्तमिवोन्मादादापतन्तम्, दूरतोपि दिवसनिर्विशेषेण चन्द्रातपेन विभाव्यमानं तमेव युवानमद्राक्षम् ।  
दृष्ट्वा च तं तादृशं निस्पृहाप्यात्मनि परं भयमुपगतवती चेतस्यचिन्तयम्" ।  
अहो कष्टमापतितम् ।  
यद्ययमुन्मादादागत्य पाणिनापि स्पृशति मां तदा मयेदमपुण्यहतकं शरीरमुत्स्रष्टव्यम् ।  
तच्चिराद्देवस्य पुण्डरीकस्य पुनर्दर्शनप्रत्याशया दुःखोत्तरमप्यङ्गीकृतं व्यर्थतां मे यातं प्राणसन्धारणम्" इति ।  
स त्वेवं चिन्तयन्तीमेव मामुपसृत्याब्रवीत् ।  
चन्द्रमुखि, हन्तुमुद्यतो मामयं कुसुमशरसहायश्चन्द्रमाः ।  
तच्छरणमागतोस्मि ।  
रक्ष मामशरणमनाथमार्तमप्रतीकारक्षममात्मना त्वदायत्तजीवितम् ।  
शरणागतपरित्राणं हि तपस्विनामपि धर्म एव ।  
तद्यदि मामात्मप्रदानेन नात्र सम्भावयसि तदा हतोहमाभ्यां कुसुमशरशिशिरकराभ्याम्" इति ।  
अहं तु तदाकर्ण्य झगित्युत्तमाङ्गनिर्गतज्वालेव रोषानलेन निर्दहन्तीव तमुन्मिषद्बाष्पस्फुलिङ्गया दृष्ट्या तदा तर्जयन्तीवा पादतलादुत्कम्पितगात्रयष्टिराविष्टेवात्मानमप्यचेतयमाना क्रोधावेगरूक्षाक्षरमवदम्" ।  
आः पाप, कथमेवं गदतो मामुत्तमाङ्गेते न निपतितं वज्रमवशीर्णा वा न सहस्रधा जिह्वा विह्वलतां न गता वा वाणी नष्टानि वा नाक्षराणि ।  
मन्ये च न सन्त्येव तेस्मिञ्छरीरे सकललोकशुभाशुभसाक्षिभूतानि पञ्च महाभूतानि ।  
येनैवं वदन्नाग्निना भस्मीकृतोसि न वायुना हृतोसि नाम्भसा प्लावितोसि न धरित्र्या रसातलं प्रवेशितोसि नापि तत्क्षणमेवाकाशेनात्मनिर्विशेषतां नीतोसि ।  
अव्यवस्थितो व्यवस्थितेस्मिंल्लोके कुतस्त्वमुत्पन्न एवंविधः ।  
यस्तिर्यग्जातिरिव कामचारी न किञ्चिदपि वेत्सि ।  
येनैवं खलु हतविधात्रा केनाप्युपदर्शितमुखरागः स्वपक्षपातमात्रप्रवृत्तिरनिरूपितस्थानास्थानवादी शुक इव वक्तुमेवं शिक्षितस्तेनैव किमु तस्यामेव जातौ न निक्षिप्तोसि ।  
तेनैकान्तहासहेतुरेवं वदन्नपि न क्रोधमुत्पादितवानसि ।  
त्वदुक्ते दुःखिताहं ते संविभागमिमं करोमि येनात्मवचनानुरूपां जातिमापन्नो नैवास्मद्विधाः कामयसे" ।  
इत्युक्त्वा चन्द्राभिमुखी भूत्वा कृताञ्जलिः पुनरवदम्" ।  
भगवन्परमेश्वर सकलभुवनचूडामणे लोकपाल, यदि मया देवस्य पुण्डरीकस्य दर्शनात्प्रभृति मनसाप्यपरः पुमान्न चिन्तितस्तदानेन मे सत्यवचनेनायमलीककामी मदुदीरितायामेव जातौ पततुऽ, इति ।  
स च मे वचसोस्यानन्तरमेव न वेद्मि किमसह्यवृत्तेर्मदनज्वरस्य वेगादुत सद्योविपाकस्यात्मनो दुष्कृतस्य गौरवादाहोस्विन्मद्वचसः सामर्थ्यादेव छिन्नमूलस्तरुरिवाचेतनः क्षितावपतत् ।  
अतिक्रान्तजीवितेस्मिन्कृताक्रन्दात्तत्परिजनाच्छ्रुतवती यथासौ महाभागस्यैव मित्रं भवति" ।  
इत्युक्त्वा च त्रपावनम्रमुखी महीं महीयसाश्रुवेगेन तूष्णीमेवाप्लावितवती ।  
चन्द्रापीडस्य तु तदाकर्ण्य कर्णान्तायतलोचनद्वयामीलनभग्नदृष्टेर्भ्रष्टवचनसौष्ठवस्य "भगवति, कृतप्रयत्नायामपि भगवत्यामपुण्यभाजास्मिञ्जन्मनि मया न प्राप्तं देव्याः कादम्बर्याश्चरणपरिचर्यासुखं तज्जन्मान्तरेपि भगवती सम्पादयित्री भूयात्" इति गदत एव कादम्बरीसमागमाप्राप्तिदुःखेनैव भेदोन्मुखं मुकुलमिव शिलीमुखाघातात्स्वभावसरसं हृदयमस्फुटत् ।  
अथ महाश्वेतायाः शरीरमुत्सृज्य सम्भ्रमप्रतिपन्नचन्द्रापीडशरीरायां "भर्तृदारिके, किं लज्जया पश्य तावदन्यथैव कथमप्यास्ते देवश्चन्द्रापीडो भग्नेवास्य ग्रीवा न मूर्धानं धारयति, विचालितोपि न किञ्चिच्चेतयते, नान्तःप्रविष्टतारके समुन्मीलयति विलोचने, नायं यथावस्थितपतितानां गात्राणामावरणं करोति, नोच्छवसिति हृदयेन, हा देव चन्द्रापीड चन्द्राकृते कादम्बरीप्रिय क्वेदानीं त्वया विना गम्यते" इत्युक्त्वार्तवचसि तरलिकायाम्, तिर्यगाभुग्रचन्द्रापीडमुखनिहितनिश्चलस्तब्धदृष्टिनिश्चेष्टायां महाश्वेतायाम्, "आः पापे दुष्टतापसि किमिदं त्वया कृतम्, अपाकृताखिलजगत्पीडस्य तारापीडस्य कुलमुत्सादितम्, अनाथीकृताः प्रजाः सहाष्माभिः, भग्नाः पन्थानो गुणानाम्, अर्गलिताः ककुभोर्थिलोकस्य, कस्य वदनमीक्षतां लक्ष्मीः, कोवलम्बनं भवतु भूमेः, कं सेवन्तां सेवकाः, त्वया विना सम्प्रति व्यसनमेव सेवा संवृत्ता, वृत्तं समानशीलत्वम्, अस्तमिता च परिजनश्लाघा, लघूकृतो भृत्यादरः, दूरं गतानि प्रियालपितानि, समाप्ताः परित्यागकथाः, कथं कथावशेषीभूतोसि, भूतपूर्वाः कमुपयान्तु सम्प्रति प्रजाः, क्व सम्प्रति साधूनां समाधानम्, अधुना धूर्धरे त्वयि विपन्ने कः समुद्वहतु देवेन तारापीडेनोढां धुरम्, धीरस्यापि ते कथं कातरस्येव शुचा भिन्नं हृदयम्, दयालोरपि ते केयमद्येदृशी जाता निर्दयतास्मासु, देव प्रसीद, सकृदप्याज्ञापय, देहि भक्तजनस्याभ्यर्थनाम्, प्रतिपद्यस्व प्राणान्, न त्वया विना क्षणमपि प्राणिति पुत्रवत्सलो देवस्तारापीडो न देवी विलासवती नाप्यार्यः शुकनासो न मनोरमा न राजानो नापि प्रजाः, परित्यज्य च सर्वानेकाकी क्व प्रस्थितोसि, कुतस्तवेयमेकपद एवेदृशी निष्ठुरता जाता, क्व सा गुरुजनस्योपरि भक्तिर्यदेवमनपेक्ष्य प्रयासि" इत्यूक्तवत्यवनितलविमुक्तात्मन्यारटति परिजने, तदाकर्णनोत्कर्णे हा हा किमेतदित्युद्भ्रान्तमनसि समापतति राजपुत्रलोके, समुत्प्लुतोत्पक्ष्मनयनदर्शिनि चन्द्रापीडवदननिवेशितदृशि दीनतरहेषारवकृताक्रन्दे शुचेव पर्यायोत्क्षिप्तखुरचतुष्काहतक्ष्मातले मुहुर्मुहुरात्मोन्मोचनायेवाच्छोटितखरखलीनकनकशृङ्खलायोगे तुरङ्गमतां मुमुक्षतीवेन्द्रायुधे, पत्रलेखानिवेदितचन्द्रापीडागमना चन्द्रोदयोल्लासिनी वेलेव महोदधेः समकरध्वजा व्याजीकृत्य महाश्वेतादर्शनं मातापित्रोः पुरः प्रतिपन्नशृङ्गारवेषाभरणा रणन्नूपुरयुगेन मुखरमेखलादाम्ना रम्योज्ज्वलाकल्पेन कल्पितानङ्गबलविभ्रान्तिना गृहीतसुरभिमाल्यानुलेपनपटवासाद्युपकरणेन नातिबहुना परिजनेनानुगम्यमाना पुरः केयूरकेणोपदिश्यमानमार्गा पत्रलेखाहस्तावलम्बिनी मदलेखया सह कृतालापा "मदलेखे पत्रलेखा कथयति प्रत्यहमहं पुनस्तस्यैकान्तनिष्ठुरहृदयस्य शठमतेर्निर्घृणमनसो निःस्पृहागमनमेव न श्रद्दधे, किं न स्मरसि तत्तस्य मदवस्थामश्रद्दधानस्य हिमगृहके मद्विमर्शाय दुर्विदग्धबुद्धेर्वक्रभाषितं यत्र सस्मितमालोकितया त्वयैवास्मै सुतरामेवासंशयकारि प्रत्युत्तरं दत्तम्, तदसौ मरणेपि मे न श्रद्दधात्येवेमामवस्थाम्, अन्यथा यदि मदर्थे दुःखमेवमियमनुभवतीत्येतदस्याभविष्यत्तदा तथा गमनमेव नाकरिष्यत्, तथागतोप्यसौ यत्किमपि वक्तत्र्यस्त्वयैव मया पुनर्दृष्टोपि नालपितव्यो नोपालब्धव्यः, न चरणपतितस्याप्यनुनयो ग्राह्यः, नाहं प्रियसख्या प्रसादनीया" इत्यभिदधानैवाचेतितागमनखेदा कादम्बरी चन्द्रापीडदर्शनायोत्ताम्यन्ती तत्रैवाजगाम ।  
आगम्य चोद्धृतामृतमिव रत्नाकरम्, इन्दुविरहितमिव निशाप्रबन्धम्, अस्तमिततारागणमिव गगनम्, अपचितकुसुमशोभमिवोपवनम्, उत्खातकर्णिकमिव कमलम्, उत्खण्डिताङ्कुरमिव मृणालम्, अवलुप्ततरलमिव हारम्, उन्मुक्तजीवितं चन्द्रापीडमद्राक्षीत् ।  
दृष्ट्वा च तं सहसा हा किमिदमित्यधोमुखी धरातलमुपयान्ती कथङ्कथमपि मुक्ताक्रन्दया मदलेखयाधार्यत ।  
पत्रलेखा पुनरुन्मुच्य कादम्बरीकरतलमचेतना क्षितिमुपागमत् ।  
चिराच्च लब्धसञ्ज्ञापि कादम्बरी तथैव मूढेव निश्चलस्तब्धदृष्टिराविष्टेव स्तम्भितेव निष्प्रयत्ना निश्वसितुमपि विस्मृतान्तर्मन्युभारनिस्पन्देव चन्द्रापीडवदनसमर्पिताक्षी श्यामारुणानना ग्रहोपरक्तेन्दुबिम्बेव पौर्णमासीनिशा निशितपरशुपातोत्कम्पिनी लतेव वेपिताधरकिसलया लिखितेव स्त्रीस्वभावविरुद्धेन चेतसा तस्थौ ।  
तथावस्थितां च तामुन्मुक्तार्तनादा सपादपतनं मदलेखाब्रवीत् "प्रियसखि, प्रसीदोत्सृजेमं मन्युसम्भारमारटन्ती ।  
बाष्पमोक्षेणामुच्यमानेस्मिन्नियतमतिभारोत्पीडितं तटाकमिव सरसमृदु सहस्रधा स्फुटति ते हृदयमित्यपेक्षस्व देवीं मदिरां देवं च चित्ररथम् ।  
त्वया विना कुलद्वयमपि नास्ति" ।  
इत्युक्तवतीं मदलेखां कादम्बरी विहस्याब्रवीत्" ।  
अय्युन्मत्तिके, कुतोस्य मे वज्रसारकठिनस्य हतहृदयस्य स्फुटनम् ।  
यन्नालोक्यैवं सहस्रधा स्फुटितम् ।  
अपि च या जीवति तस्याः सर्वमिदं माता पिता बन्धुरात्मा सख्यः परिजन इति ।  
मया पुनर्म्रियमाणया जीवितभूतं कथङ्कथमपि समासादितमिदं प्रियतमशरीरं यज्जीवदजीवद्वा सम्भोगेनानुमरणेन वा द्विधापि सर्वदुःखानामेवोपशान्तये ।  
तत्किमिति देवेनागच्छता मदर्थं प्राणांश्चोत्सृजता सुदूरमारोपितं गुरुतां च नीतमात्मानमश्रुपातमात्रकेण लघूकृत्य पातयामि ।  
कथं स्वर्गगमनोन्मुखस्य देवस्य रुदितेनामङ्गलं करोमि ।  
कथं पादधूलिरिव पादावनुगन्तुमुद्यता हर्षस्थानेपि रोदिमि ।  
किं मे दुःखमेवंविधम् ।  
अधुना तु मे सर्वदुःखान्येव दूरीभूतानि ।  
किमद्यापि रुद्यते ।  
यदर्थं कुलक्रमो न गणितः, गुरवो नापेक्षिताः, धर्मो नानुरुद्धः, जनवादान्न भीतम्, लज्जा परित्यक्ता, मदनोपचारैः सखीजनः खेदितः, दुःखिता मे प्रियसखी महाश्वेता तस्याः कृते प्रतिज्ञातमन्यथा जातं मयेत्येतदपि चेतसि न कृतम्, तस्मिन्मदर्थमेवोज्झितप्राणे प्राणेश्वरे प्राणान्प्रतिपालयन्ती त्वयैवं किमुक्ताहम् ।  
अस्मिन्समये मरणमेव जीवितम् ।  
जीवितं पुनर्मरणम् ।  
तद्यदि ममोपरि स्नेहः, करोषि मत्प्रियं हितं वा, तन्ममोपरि स्नेहाबद्धयापि प्रियसख्या तथा कर्तव्यं यथा न तातोम्बा च मच्छोकादात्मानं परित्यजतः ।  
यथा च मयि वाञ्छितं मनोरथं त्वयि पूरयतः ।  
येन परलोकगताया अपि मे जलाञ्जलिदानाय पुत्रकस्त्वयि भविष्यति ।  
यथा च मे सखीजनः परिजनो वा न स्मरति शून्यं वा भवनमालोक्य न दिशो गृह्णाति तथा करिष्यसि ।  
पुत्रकस्य मे भवनाङ्गणे सहकारपोतस्य त्वया मच्चिन्तितयैव माधवीलतया सहोद्वाहमङ्गलं स्वयमेव निर्वर्तनीयम् ।  
मच्चरणतललालितस्याशोकविटपस्य कर्णपूरार्थमपि न पल्लवः खण्डनीयः ।  
मत्संवर्धिताया मालत्याः कुसुमानि देवार्चनायैवोच्चेयानि ।  
वासभवने मे शिरोभागनिहितः कामदेवपटः पाटनीयः ।  
मया स्वयं रोपिताश्चूतवृक्षा यथा फलं गृह्णन्ति तथा संवर्धनीयाः ।  
पञ्जरबन्धदुः - खाद्वराकी कालिन्दी सारिका शुकश्च परिहासो द्वावपि मोक्तव्यौ ।  
मदङ्कशायिनी नकुलिका स्वाङ्क एव शाययितव्या ।  
पुत्रको मे बालहरिणस्तरलकः कस्मिंश्चित्तपोवने समर्पणीयः ।  
पाणितलसंवर्धितं मे जीवञ्जीवमिथुनं क्रीडापर्वते यथा न विपद्यते तथा कर्तव्यम् ।  
पादसहसञ्चारी हंसको यथा न हन्यते केनचित्तथा विधेयः ।  
अपरिचितगृहवसतिः सा च बलाद्विधृता तपस्विनी वनमानुषिका वन एवोत्स्रष्टव्या  
।  
क्रीडापर्वतकः कस्मैचिदुपशान्ताय तपस्विने प्रतिपादयितव्यः ।  
शरीरोपकरणानि मे ब्राह्मणेभ्यः प्रतिपादनीयानि वीणा पुनरात्मन एवाङ्कप्रणयिनो कार्या ।  
अपरमपि यत्ते रोचते तदपि स्वीकर्तव्यम् ।  
अहं पुनरिमममृतकिरणरश्मिभिरनाश्यानचन्दनचर्चाभिरनवरतधारागृहासारसेकैरनेकसन्तान - तुहिनकिरणकिरणनिकरतारकिततारहारार्पणैर्मणिदर्पणप्रणयनेन मलयजजलार्द्रपद्मिननीपत्रास्तरणेन सरसबिसकिसलयप्रस्तरैरकठोरमृण्लतल्पकल्पनयोद्विकसत्कमलकुमुदकुवलयशयनीयैश्च दग्धशेषमुज्ज्वलचिताज्वालामालिनि विभावसौ देवस्य कण्ठलग्ना निर्वापयाम्यात्मानम्" ।  
इत्यभिदधानैव कृतावधारणानुबन्धां मदलेखामवक्षिप्योपसृत्य महाश्वेतां कण्ठे गृहीत्वा निर्विकारवदनैव पुनस्तामवादीत्" ।  
प्रिमसखि, तवास्ति कीदृश्यपि प्रत्याशा ययानुरागपरवशा पुनःसमागमाकाङ्क्षिणी क्षाणे क्षणे मरणाभ्यधिकानि दुःखान्यनुभवन्ती जीवितमलज्जाकरमननुशोच्यमनुपहसनीयमवाच्यं धारयसि ।  
मम पुनः सर्वतो हताशायाः सापि नास्ति ।  
तदामन्त्रये प्रियसखीं पुनर्जन्मान्तरसमागमाय" ।  
इत्यभिधायोत्पद्यमानपुलककेसरोद्भासिन्यसमसाध्वसानिलाहतोत्कम्पोतरङ्ग्यमाणानन्दबाष्पवेगोर्मितरला सङ्गलत्स्वेदमकरन्दबिन्दुनिस्यन्दिनी मुकुलायमाननयनकुमुदा कुमुदिनीव चन्द्रापीडचन्द्रास्तमयविधुरा तदवस्थेपि हृदयवल्लभे समागमसुखमिवानुभवन्ती सरभसमुपरिपर्यस्तचिकुरहस्तोद्वान्तकुसुमनिवहेन मूर्ध्नार्चयित्वा चन्द्रापीडचरणौ स्रवत्स्वेदामृतार्द्राभ्यां कराभ्यामुत्क्षिप्याङ्केन धृतवती ।  
अथ तत्करस्पर्शेनोच्छ्वसत इव चन्द्रापीडदेहाज्झटिति तुहिनमयमिव सकलमेव तं प्रदेशं कुर्वाणमव्यक्तरूपं किमपि चन्द्रधवलं ज्योतिरेवोज्जगाम ।  
अनन्तरं चान्तरिक्षे क्षरन्तीवामृतमशरीरिणी वागश्रूयत" ।  
वत्से महाश्वेते, पुनरपि त्वं मयैव समाश्वासितव्या वर्तसे ।  
तत्ते पुण्डरीकशरीरं मल्लोके मत्तेजसाप्यायमानमविनाशि भूयस्त्वत्समागमनाय तिष्ठत्येव ।  
इदमपरं मत्तेजोमयं स्वत एवाविनाशि विशेषतोमुना कादम्बरीकरस्पर्शेनाप्यायमानं चन्द्रापीडशरीरं शापदोषाद्विमुक्तमप्यन्तरात्मना कृतशरीरसङ्क्रान्तेर्योगिन इव शरीरमत्रैव भवत्योः प्रत्ययार्थमा शापक्षयादास्ताम् ।  
नेतदग्निना संस्कर्तव्यम् ।  
नोदके प्रक्षेप्तव्यम् ।  
नापि वा समुत्स्रष्टव्यम् ।  
यत्नतः परिपलनीयमा समागमप्राप्तेः" इति ।  
तां तु श्रुत्वा किमेतदिति विस्मिताक्षिप्तहृदयः सर्व एव परिजनो गगनतलनिवेशितनिर्निमेषलोचनो लिखित इव पत्रलेखावर्जमतिष्ठत् ।  
पत्रलेखा तु तेन तस्य ज्योतिषस्तुषारशातलेनाह्लादहेतुना स्पर्शेन लब्धसञ्ज्ञोत्थायाविष्टेव वेगाद्दावित्वा परिवर्धकहस्तादाच्छिद्येन्द्रायुधमस्मद्विधानां यथा तथा भवतु त्वं पुनरेवमेकाकिनि विना वाहनं दूरं प्रस्थिते देवे क्षणमप्यवस्थातुं न शोभस इत्यभिदधाना तेनैवेन्द्रायुधेन सहात्मानमच्छोदसरस्यक्षिपत् ।  
अथ तयोर्निमज्जनसमयानन्तरमेव तस्मात्सरसः सलिलाच्छैवलोत्करमिव शिरसि लग्नं गलज्जलबिन्दुसन्दोहमयथावलम्बिदीर्घशिखं मुखोपरिपरस्परासक्तेरसंस्कारमलिनतया चोपसूचितचिरोर्ध्वबन्धं जटाकलापमुद्वहञ्जलार्द्रदेहासक्तेन बिसतन्तुमयेनेव ब्रह्मसूत्रेणोद्भासमानो म्लानारविन्दिनीपलाशपृष्ठपाण्डुरेण जीर्णमन्दारवल्कलेनाबद्धपरिकरः करेणाननावरोधिनीर्जटाः समुत्सारयन्नश्रुजलच्छलेनाच्छोदसरः सलिलमिवान्तः प्रविष्टमाताम्राभ्यामुद्वहंल्लोचनाभ्यामुद्विग्नाकृतिस्तापसकुमारकः सहसैवोदतिष्ठत् ।  
उत्थाय च दूरत एवोद्दामबाष्पजलनिरोधपर्याकुलयापि बद्धलक्षया दृष्ट्या विलोकयन्तीं महाश्वेतामुपसृत्य शोकगद्गदमवादीत्" ।  
गन्धर्वराजपुत्रि, जन्मान्तरादिवागतोपि प्रत्यभिज्ञायतेयं जनो न वा" इति ।  
सा त्वेवं पृष्टा शोकानन्दमध्यवर्तिनी ससम्भ्रममुत्थाय कृतपादवन्दना प्रत्यवादीत्" ।  
भगवन्कपिञ्जल, अहमेवंविधापुण्यवती या भवन्तमपि न प्रत्यभिजानामि ।  
अथवा युक्तैवेदृशी मय्यनात्मज्ञायां सम्भावना याहमेकान्तत एव व्यामोहहता स्वर्गं गतेपि देवे पुण्डरीके जीवामि ।  
तत्कथय केनासावुत्क्षिप्य नीतः, किमर्थं वा नीतः, किं वास्य वृत्तं क्व वर्तते, किं वा तवोपजातं येनैतावता कालेन वार्तापि न दत्ता कुतो वा त्वमेकाकी देवेन विना समागतः" ।  
स त्वेवं पृष्टो महाश्वेतया विस्मयोन्मुखेन कादम्बरीपरिजनेन चन्द्रापीडानुगामिना च राजपुत्रलोकेनोपर्युपरि पातिना वीक्ष्यमाणः प्रत्यवादीत् ।  
"गन्धर्वराजपुत्रि श्रूयताम् ।  
अहं हि कृतार्तप्रलापामपि त्वामेकाकिनीं समुत्सृज्य वयस्यस्नेहादाबद्धपरिकरः क्व मे प्रियसुहृदमपहृत्य गच्छसीत्यभिधाय तं पुरुषमनुबध्नोञ्जवेनोदपतम् ।  
स तु मे प्रितवचनमदत्त्वैव गीर्वाणवर्त्मनि विस्मयोत्फुल्लनयनैरवलोक्यमानो वैमानिकैरवगुण्ठितमुखीभिरवमुच्यमानगगनमार्गो दिव्याङ्गनाभिरभिसारिकाभिरालोलतारकेक्षणाभिरितस्ततः प्रणम्यमानस्तारकाभिरम्बरसरः कुमुदाकरमतिक्रम्य तारागणं चन्द्रिकाभिरामसकललोकं चन्द्रलोकमगच्छत् ।  
तत्र च महोदयाख्यायां सभायामिन्दुकान्तमये महति पर्यङ्के तत्पुण्डरीकशरीरं स्थापयित्वा मामवादीत्" ।  
कपिञ्जल जानीहि मां चन्द्रमसम् ।  
अहं खलूदयगतो जगदनुग्रहाय स्वव्यापारमनुतिष्ठन्ननेन ते प्रियवयस्येन कामापराधाज्जीवितमुत्सृजता निरपरःधः संशप्तः" ।  
दुरात्मन्निन्दुहतक यथाहं त्वया करैः सन्ताप्योत्पन्नानुरागः सन्नसम्प्राप्तहृदयवल्लभासमागमसुखः प्राणैर्वियोजितस्तथा त्वमपि कर्मभूमीभूतेस्मिन्भारते वर्षे जन्मनि जन्मन्येवोत्पन्नानुरागोप्राप्तसमागमसुखस्तीव्रतरां हृदयवेदनामनुभूय जीवितमुत्स्रक्ष्यसि" इति ।  
अहं तु तेनास्य शापहुतभुजा झटिति ज्वलित इव निरागाः किमनेनात्मदोषानुबन्धेन निर्विवेकबुद्धिना शप्तोस्मीत्युत्पन्नकोपस्त्वमपि मत्तुल्यदुः खसुख एव भविष्यसीति प्रतिशापमस्मै प्रायच्छम् ।  
अपगतामर्षश्च विवेकमागतया बुद्ध्या विमृशन्महाश्वेताव्यतिकरमस्याधिगतवानस्मि ।  
वत्सा तु महाश्वेता मन्मयूखसम्भवादप्सरसः कुलाल्लब्धजन्मनि गौर्यामुत्पन्ना ।  
तया चायं भर्ता स्वयंवृतः ।  
अनेन च स्वयङ्कृतादेवात्मदोषान्मया सह मर्त्यलोके वारद्वयमवश्यमुत्पत्तव्यम् ।  
अन्यथा जन्मनि जन्मन्येषा वीप्सैव न चरितार्था भवति ।  
तद्यावदयं शापदोषादपैति तावदस्यात्मना विरहितस्य शरीरस्य मा विनाशोभूदिति मयेदमुत्क्षिप्य समानीतम् ।  
वत्सा च महाश्वेता समाश्वासिता ।  
तदिदमत्र मत्तेजसाप्यायमानमाशापक्षयात्स्थितम् ।  
अधुना त्वं गत्वैनं वृत्तान्तं श्वेतकेतवे निवेदय ।  
महाप्रभावोसौ कदाचिदत्र प्रतिक्रियां काञ्चिदपि करोति" ।  
इत्युक्त्वा मां व्यसर्जयत् ।  
अहं तु विना वयस्येन शोकावेगान्धो गीर्वाणवर्त्मनि धावन्नन्यतममतिक्रोधनं वैमानिकमलङ्घयम् ।  
स तु मां दहन्निव रोषहुतभुजा भृकुटिविकरालेन चक्षुषा निरीक्ष्याब्रवीत्" ।  
दुरात्मन्मिथ्यातपोबलगर्वित यदेवमातविस्तीर्णे गगनमार्गे त्वयाहमुद्दामप्रचारिणा तुरङ्गमेणेवोल्लङ्घितस्तस्मात्तुरङ्गम एव भूत्वा मर्त्यलोकेवतर" इति ।  
अहं तु तमुद्बाष्पपक्ष्मा कृताञ्जलिरवदम्" ।  
भगवन्वयस्यशोकान्धेन त्वं मयोल्लङ्घितो नावज्ञया ।  
तत्प्रसीद ।  
उपसंहर शापमाशु त्वमिमम्" इति ।  
स तु माम् पुनरवादीत्" ।  
यन्मयोक्तं तन्नान्यथा भवितुमर्हति ।  
तदेतत्ते करोमि कियन्तमपि कालं यस्यैव वाहनतामुपयास्यसि तस्यैवावसाने स्नात्वा विगतशापो भविष्यसि!" इत्येवमुक्तस्तु तमहमवदम्" ।  
भगवन्यद्येवं ततो विज्ञापयामि ।  
तेनापि मत्प्रियवयस्येन पुण्डरीकेण चन्द्रमसा सह शापदोषान्मर्त्यलोके एवोत्पत्तव्यम् ।  
तदेतावन्तमपि भगवान्प्रसादं करोतु मे दिव्येन चक्षुषावलोक्य यथा तुरङ्गमत्वेपि मे तेनैव प्रियवयस्येन सहावियोगेन कालो यायात्" इति ।  
स त्वेवमुक्तो मुहूर्तमिव ध्यात्वा पुनर्मामवादीत्" ।  
अनया स्नेहलतया ते ममार्द्रीकृतं हृदयम् ।  
तदालोकितं मया ।  
उज्जयिन्यामपत्यहेतोस्तपस्यतस्तारापीडनाम्नो राज्ञः सनिदर्शनं चन्द्रमसा तनयत्वमुपगन्तव्यम् ।  
वयस्येनापि ते पुण्डरीकेण तन्मन्त्रिण एव शुकनासनाम्नः ।  
त्वमपि तस्य महोपकारिणश्चन्द्रात्मनो राजपुत्रस्य वाहनतामुपयास्यसि" इति ।  
अहं तु तद्वचनानन्तरमेवाधःस्थिते महोदधौ न्यपतम् ।  
तस्माच्च तुरङ्गीभूयैवोदतिष्ठम् ।  
सञ्ज्ञा तु मे तुरङ्गत्वेनापि न व्यपगता ।  
येनायं मयास्यैवार्थस्य कृते किन्नरमिथुनानुसारी भूमिमेतामानीतो देवश्चन्द्रमसोवतारश्चन्द्रापीडः ।  
योप्यसौ प्राक्तनानुरागसंस्कारादभिलषन्नजानत्या त्वया शापाग्निना निर्दग्धः सोपि मे वयस्यपुण्डरीकस्यावतारः ।  
" इत्येतच्छ्रुत्वा "हा देव पुण्डरीक, जन्मान्तरेप्यविस्मृतमदनुराग, मत्प्रतिबद्धजीवित, मच्छरण, मन्मुखावलोकिन्मन्मयसकलजीवलोक, लोकान्तरगतस्यापि तेहमेव राक्षसी विनाशायोपजाता दग्धप्रजापतेरियदेव मन्निर्माणे दीर्घजीवितप्रदाने च प्रयोजनं निष्पन्नं यत्पुनः पुनस्ते व्यापादनम्, स्वयं हत्वा च पापकारिणी कमुपालभे किं ब्रवीमि किमाक्रन्दामि कमुपयामि शरणं को वा करोतु मयि दयां याचेहमात्मनैवाधुना देव प्रसीद कुरु दयां देहि मे प्रतिवचनमित्येतान्यक्षराण्युच्चारयन्त्यपि लज्जे, मन्ये च तवाप्येवमुत्पन्नं मन्दभाग्यायां मयि वैराग्यं येनैवमपि विप्रलपन्त्यां न प्रतिवचनं ददासि, हा हतास्म्यनेनैवात्मनो जीवितस्योपर्यनिर्वेदेन" इत्युन्मुक्तार्तनादा सोरस्ताडनमवनावात्मानमपातयत् ।  
कपिञ्जलस्तु तथार्तकृतप्रलापां सानुकम्पमवादीत्" ।  
गन्धर्वराजपुत्रि, कस्तवात्र दोषो येनैवमनिन्दनीयमात्मानं निन्दापदैर्योजयसि ।  
को वाधुना सुखपाकेनुभवनीये दुःखस्यावसरः येनैवात्मानं शुचा व्यापादयसि ।  
यदसह्यतरं तत्त्वया निर्व्यूढं दृढीकृतहृदययास्यैव समागमप्रत्याशया ।  
यथा च शापदोषादिदमुपगतं भवत्योर्द्वयोरपि दुःखं तथा मया कथितमेव ।  
चन्द्रमसोपि भारती भवतीभ्यां श्रुतैव ।  
तदुन्मुच्यतामयमात्मनो वयस्यस्य चाश्रेयस्करः शोकानुबन्धः ।  
द्वयोरेव श्रेयसे यदेव भवत्याङ्गीकृतं तदेवानुबध्यतां व्रतपरिग्रहोचितं तपः ।  
तपसो हि सम्यक्कृतस्य नास्त्यसाध्यं नाम किञ्चित् ।  
देव्या हि गौर्या तपसः प्रभावादतिदुरासदं स्मरारेरपि यावदासादितं देहार्धपदम् ।  
एवं त्वमपि नचिरात्तथैव मे वयस्यस्याङ्के निजतपसः प्रभावात्पदमवाप्स्यसि" ।  
इति महाश्वेतां पर्यबोधयत् ।  
उपशान्तमन्युवेगायां च महाश्वेतायां विषण्नदीनमुखी कादम्बरी कपिञ्जलमप्राक्षीत्" ।  
भगवन्पत्रलेखया त्वया चास्मिन्सरसि जलप्रवेशः कृतः ।  
तत्किं तस्याः पत्रलेखायाः संवृत्तमित्यावेदनेन प्रसादं करोतु भगवान्" इति ।  
स तु प्रत्यवादीत्" ।  
राजपुत्रि, सलिलपातानन्तरं न कश्चिदपि तद्वृत्तान्तो मया ज्ञातः ।  
तदधुना क्व चन्द्रात्मकस्य चन्द्रापीडस्य क्व पुण्डरीकात्मकस्य वैशम्पायनस्य जन्म किं वास्याः पत्रलेखाया वृत्तमिति सर्वथैवास्य वृत्तान्तस्यावगमनाय गतोहं प्रत्यक्षालोकत्रयस्य तातस्य श्वेतकेतोः पादमूलम् ।  
इत्यभिदधान एव गगनमुदपतत् ।  
अथ गते तस्मिन्विस्मयान्तरितशोकवृत्तान्ता चन्द्रापीडमालोक्य गलितनयनपयसि यथास्थानमपसृत्य स्थितवति सपरिजने राजपुत्रलोके कादम्बरी महाश्वेतामवादीत्"  
।  
प्रियसखि, तुल्यदुःखितां त्वया सह नयता न खल्वसुखं स्थापितास्मि भगवता विधात्रा ।  
अद्य मे शिरः समुद्धाटितम् ।  
अद्य ते वदनं दर्शयन्ती प्रियसखीति चाभाषमाणा न लज्जे ।  
तवाप्यहमद्यैव प्रियसखी सञ्जाता ।  
सम्प्रति मरणं जीवितं वा न दुःखाय मे ।  
तत्कोपरः प्रष्टव्यो मया ।  
केन वापरेणोपदेष्टव्यम् ।  
तदेवं गते यत्करणीयं तदुपदिशतु मे प्रियसखी ।  
नाहमात्मना किञ्चिदपि वेद्मि किं कृत्वा श्रेयः" ।  
इत्युक्तवतीं कादम्बरीं महाश्वेता प्रत्यवादीत्" ।  
प्रियसखि, किमत्र प्रश्नेनोपदेशेन वा यदेवेयमनतिक्रमणीया प्रियतमसमागमप्रत्याशा कारयति तदेव करणीयम् ।  
पुण्डरीकवृत्तान्तोद्य कपिञ्जलहस्तात्स्फुटीभूतः ।  
तदा तु वाङ्मात्रकेणैव समाश्वासितया मया न पारितमन्यत्किञ्चिदपि कर्तुम् ।  
तत्त्वमन्यत्किं करोषि यस्याः प्रत्ययस्थानमिदं चन्द्रापीडशरीरमङ्क एवास्ते ।  
तदन्यथात्वेस्य करणीयचिन्ता ।  
यावत्पुनरिदमविनाशि तिष्ठति तावदेव तस्यानुवृत्तिं मुक्त्वा किमन्यत्करणीयम् ।  
अप्रत्यक्षाणां हि देवतानां मृदश्मकाष्ठमय्यः प्रतिमाः श्रेयसे पूजासत्कारेणोपचर्यन्ते ।  
किं पुनः प्रत्यक्षदेवस्य चन्द्रापीडनामान्तरितस्य चन्द्रमसो मूर्तिरनाराधितप्रसन्ना" ।  
इत्युक्तवत्यां महाश्वेतायां कादम्बरी तूष्णीमेवोत्थाय तरलिकया मदलेखया चोत्थाप्य तामखेदार्हां चन्द्रापीडतनुमन्यतरस्मिञ्छीतवातातपवर्षादिसर्वद्वन्द्वदोषारहिते शिलातले शनैरखेदयन्ती स्थापयित्वापनीतशृङ्गारवेषाभरणा मङ्गलमात्रकावस्थापितैककररत्नवलया स्नानशुचिर्भूत्वा परिधाय धौतशुचिनी दुकूले प्रक्षाल्य पुनः पुनर्गाढलग्नमधरकिसलये ताम्बूलरागमुपर्युपरिनिमीलितागतबाष्पवेगोत्तरललोचनान्यदेव किमप्यचिन्तितमनुत्प्रेक्षितमशिक्षितमनभ्यस्तमनुचितमपूर्वं बाला बलाद्विलोमप्रकृतिनाकार्यपण्डितेन दग्धवेधसा काऋयमाणा यान्येव सुरभिकुसुमधूपानुलेपनानि सुरतोपभोगायानीतानि तैरेव देवतोचितामपचितिं सम्पाद्य चन्द्रापीडमूर्तौ, मूर्तिमतीव शोकवृत्तिरार्तरूपा, रूपान्तरमिव तत्क्षणे नैवागता, वितगजीवितेव शून्यमुखी, मुखावलोकिनी चन्द्रापीडस्य, पीडितोत्पीडितहृदयापि रक्षन्ती बाष्पमोक्षम्, उदामवृत्तेः शोकादपि मरणादपि कष्टमामवस्थामनु भवन्ती, तथैवाङ्के समारोपितचन्द्रापीडचरणद्वया, दूरागमनखिन्नेनापि वुभुक्षितेनाप्य प्रतिपन्नस्नानपानभोजनेनापि मुक्तात्मना राजपुत्रलोकेन स्वपरिजनेन च सह निराहारा तं दिवसमक्षिपत् ।  
यथैव च दिवसमशेषं तथैव तां गम्भीरमेघोपरोधभीमामनवरतगर्जितध्वनिकम्पितहृदयबन्धामाबद्धकलकलापिकुलकेकाकोलाहलाकुलितचेतोवृत्तिमुद्दामदर्दुरारटितबधिरितश्रोत्रेन्द्रियां दुर्दर्शतडित्सम्पातपीडितदिशमशनिनिर्ह्रादतर्जनापादितभुवनज्वरां ज्वलत्खद्योतनिवहजर्जरिततरुगहनतलतमःप्रसरभीषणतमां तमस्विनीमपि दूरीकृत्याबलासहभुवं भीतिमपरित्यक्तचन्द्रापीडचरनकमलाचेतितस्वशरीरखेदा जाग्रती समुपविष्टैव क्षाणमिव क्षपां क्षपितवती ।  
प्रातश्च तदुन्मीलितं चित्रमिव चन्द्रापीडशरीरमवलोक्य शनैः शनैः पाणिना स्पृशन्ती पार्श्वस्थितां मदलेखामवादीत्" ।  
प्रियसखि मदलेखे, न वेद्मि किं रुचेर्वशादुत निर्विकारतयैवेति ।  
अहं तु तादृशीमेवेमां तनुमालोकयामि ।  
तत्त्वमपि तावदादरतो निरूपय" ।  
इत्येवमुक्ता मदलेखा तां प्रत्यवादीत्" ।  
प्रियसखि किमत्र निरूपणीयम् ।  
अन्तरात्मनो विरहाद्व्यापारमात्रकमस्योपरतम् ।  
अन्यत्तादृशमेवेदं व्याकोशशतपत्राकारं मनागप्यनुन्मुक्तं श्रिया वदनम् ।  
तथायं संवेल्लिताग्रभागः स्निग्धः कुन्तलकलापः ।  
तथैवेयमिन्दुशकलानुकारिणः कान्तिर्ललाटस्य ।  
तादृशमेवेदमामुकुलितनीलोत्पलद्युतिहारि कर्णान्तायतं लोचनद्वयम् ।  
तथैव चेमावहसतोपि विहसिताविवोद्भासितकपोलमूलौ सृक्कोपान्तौ ।  
तादृश एवाभिनवकिसलयच्छविरधरः ।  
तथैव चेदं विद्रुमालोहितनखाङ्गुलीतलं पाणिपादम् ।  
तथैव चेदमविगलितसहजलावण्यसौकुमार्याणां सौष्ठवमङ्गानाम् ।  
तत्सत्या सा भारती कपिञ्जलावेदितश्च शापवृत्तान्त इति सम्भावयामि" ।  
इत्युक्तवत्यां मदलेखायामानन्दनिर्भरा महाश्वेतायै दर्शयित्वा चन्द्रापीडचरणतलनिबद्धजीविताय राजपुत्रलोकायापि दर्शितवती ।  
स तु विस्मयोत्फुल्ललोचनः सर्व एवावनितलनिवेशितशिराः प्रणम्य चन्द्रापीडचरणौ रचिताञ्जलिर्जानुद्वयेनावनौ स्थित्वा कादम्बरीं व्यज्ञापयत्" ।  
देवि, त्वत्प्रभावोयं यदेवमस्मानपुण्यवतः परित्यज्य दूरं गतस्यापि देवस्य तादृशमेवेदं प्रसन्नेन्दुमण्डलद्युतिहारि वीक्ष्यते वदनम् ।  
तथैव चेदं चरणयुगलमवभाति पुरेव प्रोत्फुल्लरक्ततामरसच्छायम् ।  
तथैव च पुनः प्रसादानुभवप्रत्याशालालसं हृदयम् ।  
अन्यच्च मनुष्यलोकेषु केन कदा वा दृष्टं श्रुतमनुभूतं वा यदस्माभिः पुण्यवद्भिः" ।  
इत्यभिहितवति राजलोके ससखीजना सपरिजना चोत्थाय स्वयमेवावचित्य देवतार्चनकुसुमानि स्नात्वा निर्वर्तितचन्द्रापीडशरीरपूजासंस्कारा शरीरस्थितिकरणायादिदेश सकलमेव राजलोकम् ।  
निर्विर्तितस्नानाशने च तस्मिन्नात्मनापि महाश्वेतयोपनीतानि तयैव सह सपरिवारा फलान्युपभुक्तवती ।  
कृताहारा च पुनस्तथैव चन्द्रापीडचरणावङ्केनोद्वहन्ती तमपि दिवसमनयत् ।  
अन्येद्युश्चोपजातदृढतरप्रत्यया चन्द्रापीडशरीराविनाशं प्रति मदलेखामवादीत्" ।  
प्रियसखि, देवस्य शरीरमिदमुपचरन्तीभिरवश्यमा शापक्षयादस्माभिरधुनात्र स्थातव्यम् ।  
तदिममत्यद्भुतं वृत्तान्तं तातस्याम्बायाश्च गत्वा निवेदय ।  
येन नान्यथा मां सम्भावयतः दुःखेन वा मदीयेन न तिष्ठतः ।  
यथा मामेवंविधां दुःखभागिनीमागत्य न पश्यतस्तथा करिष्यसि ।  
न शक्नोम्यहं तातमम्बां च दृष्ट्वा शोकवेगं धारयितुम् ।  
मया चोपरतमेव देवमालोक्य न रुदितम् ।  
सा किमपरमधुना निःसंशयितजीविते देवे प्रतिपन्ननियमा रोदिमि" ।  
इत्यभिधाय तां व्यसर्जयत् ।  
गत्वागतया च तया "प्रियसखि, सिद्धं तेभिवाञ्छितम् ।  
एवं सन्दिष्टं तातेन चित्ररथेनाम्बया च मदिरया गाढगाढं पुनरालिङ्ग्य शिरस्युपाघ्राय च "वक्तव्यावयोर्वचनाद्वत्से कालमेतावन्तं मनस्येव नैतदावयोरासीद्यथा जामातृसहिता वत्सा द्रष्टव्येति तदयमेवावयोः परमानन्दो यद्वत्सया स्वयं जामाता वृतः, तत्राप्यपरं भगवतो लोकपालस्य चन्द्रमसोवतारः, तत्कल्याणैः शापावसाने जामात्रा सहैवानन्दबाष्पनिर्भरमाननारविन्दं ते द्रक्ष्यावः" इत्यावेदिते निर्वृतेनान्तरात्मना दैवतवदुपचरन्ती तच्चन्द्रापीडशरीरमतिष्ठत् ।  
अथापगतवति जलदसमये, घननिरोधोद्बन्धादिवोन्मुक्ते जीवलोके, प्रसरन्तीष्विवाशासु, फलभरावनम्रकलमवनपिञ्जरासु ग्रामसीमासु, काशकुसुमधवलास्वरण्यस्थलीषु, सेव्यतामुपगतेषु प्रासादतलेषु कह्लारहारिषु पल्वलेषु, कुमुदामोदशीतलासु यामवतीषु, सेफालिकापरिमलग्राहिषु निशावसानमातरिश्वसु, चन्द्रप्रभाभिरामेषु प्रदोषेषु, उद्दामफुल्लेन्दीवररजोवाससुरभिषु वासरेषु, सलिलापसरणक्रमतरङ्ग्यमाणासु सुकुमारतीरसैकतरेखासु, सुखोत्तारतामापन्नास्वापगासु, पङ्कपरिहरणशुष्केष्वप्रहतरूढतृणोलपच्छन्नेषु मन्दाश्यानकर्दमोद्भिद्यमानाभिनवपदवीकेषु पुनरपि पार्थिवलोकेन प्रविर्तितेषु प्राञ्जलवर्त्मसु जम्बालविगमात्सर्वतस्तुरगखुरसहासु भूमिष्वेकदा चन्द्रापीडचरणमूलोपविष्टां कादम्बरीमुपसृत्य मेघनादो व्यज्ञपयत्" ।  
देवो युवराजश्चिरयतीत्युत्ताम्यता हृदयेन देवेन तारापीडेन देव्या विलासवत्यार्यशुकनासेन च वार्ताहराः प्रहिताः ।  
ते च देव्या एव शोकशल्यघटनां परिहरद्भिर्यथावृत्तं सर्वमाख्यायास्माभिरभिहिताः" ।  
भवतां हस्ते देवेन चन्द्रापीडेन न किञ्चित्प्रतिसन्देष्टव्यम् ।  
नापि देव्या कादम्बर्या ।  
तदकृतविलम्बा एव गवैवमखिलवृत्तान्तं लोकार्तिहरायावनितलपतये देवदेवाय तारापीडायावेदयत" ।  
इत्येवमभिहितास्तु तेस्मान्मन्युनिर्भराः प्रत्यवदन्" ।  
यथा भवद्भिः कथितं तत्तथा ।  
तिष्ठतु तावत्क्रमागतस्नेहो भक्तिरनुवृत्तिर्वा ।  
कार्यगौरवकृतं कुतूहलमेव देवावलोकनं प्रति बलात्प्रेरयत्यस्मान् ।  
यदि भवतामपि वार्तामात्रकोपलभ्य एवायमर्थस्ततो युज्यतेस्माकं भवद्भ्यः समुपलभ्य प्रतिगमनम् ।  
अथ नयनविषयगामी तदा वयमपि नेदृशा एवापुण्यकर्माणो ये न पश्यन्ति देवम् ।  
अस्माभिरपि चिरतरं चरणपरिचर्यया देवस्य पवित्रित एवात्मा ।  
अस्माकमपि सर्वदा दर्शनगोचरावस्थानेन प्रसादं कृतवानेव देवः ।  
किमद्य जातं येन देवस्य पादरविन्दवन्दनाप्रसादेनासंविभज्य विसृज्यामहे ।  
त एव वयं पादलग्नाश्चरणरेणवः ।  
यद्विज्ञाप्य देवीं देवस्य युवराजस्य पादप्रणामेनास्माकं सफलयतु भवानागमनपरिश्रमम् ।  
अन्यथा भूमिमेतावतीमागत्य सम्भवे सत्यप्रत्यक्षीकृतयुवराजशरीरा गताः सन्तः किं देवदेवेन तारापीडेन वक्तव्या वयम् ।  
किं वास्माभिर्देवो विज्ञापयितव्यः ।  
इत्यावेदिते देवी प्रमाणम्" ।  
इति विज्ञाप्य पुनस्तूष्णीं स्थितवति मेघनादे तत्कालसमुत्प्रेक्षितानाश्वासश्वशुरकुलवैक्लव्याद्विलीयमानेव शुचान्तःसञ्चितं बाष्पमाकुलिततरलतारकाभ्यामापिबन्ती लोचनाभ्यां गद्गदिकयावगृह्यमाणकण्ठी कथं कथमपि चिरात्कादम्बरी प्रत्युवाच" ।  
स्थान एव हि तैरगमनमङ्गीकृतम् ।  
अनवलोक्य देवमेवमेव याताः सन्तः किमुच्यन्ताम् ।  
अपि च वृत्तान्त एवायमेवंविधो लोकातीतो यत्रावलोकनेनापि न सम्प्रत्ययः समुत्पद्यते ।  
किं पुनरनालोकनेनापि ।  
कैतवमात्रकोपदर्शितप्रेमपल्लवा वल्लभतमजीविता वयमपि यावत्पश्यामस्तं तावदनपेक्षितप्राणवृत्तयः स्नेहसद्भावनया सद्भृत्या न पश्यन्तीत्यघटमानकमिदम् ।  
तदपरिलम्बितं प्रवेश्यन्ताम् ।  
पश्यन्तु देवम् ।  
सफलयित्वागमनपरिश्रमेण सार्धं लोचने ततो यास्यन्ति" इति ।  
आज्ञानन्तरं च मेघनादेन प्रवेशितान्दूरत एव समं बाष्पपातेन पञ्चाङ्गालिङ्गितमहीतलांश्चन्द्रापीडचरणवन्दनसद्भावनिहितोत्पक्ष्मनिभृतदृष्टींस्ताननन्यदृष्टिश्चिरमिवालोक्य कादम्बरी स्वयमेवाभाषत ।  
भद्रमुखाः, परित्यज्यतामयं क्रमागतस्नेहसद्भावसुलभः शोकावेगः ।  
यत्खल्वनालोचितावधि दुःखावसानमेव दुःखं तन्मरणभीरोर्भवतु नाम शोकावेगाय ।  
यत्पुनः सुखोदर्कं तत्पुरःस्थितया सुखप्रत्याशयैवान्तरितं नापतति हृदये ।  
तदेष वृत्तान्त एवंविधो येन न केवलमत्र निरवकाशता शोकस्य प्रत्युत सुदूरभिन्नवृत्तेर्विस्मयस्यावसरः ।  
किमत्र परिबोधनेन ।  
अन्यत्रादृष्टपूर्वो मनुष्येषु प्रत्यक्षिकृत एवायं वृत्तान्तः ।  
भवद्भिरपि दृष्टं च पुरेवाक्षततनोर्देवस्य वदनम् ।  
सम्भाषणापि या देवेन विना न सम्भवति सापि सम्भावितैव ।  
तद्गम्यतामधुना वार्तोत्सुकमतेर्देवस्य पादमूलम् ।  
न चायं प्रत्यक्षदृष्टोप्युपरतशरीराविनाशवृत्तान्तः प्रकाशनीयः ।  
दृष्टोस्माभिरच्छोदसरसि तिष्ठत्येतदेवावेदनीयम् ।  
यतः कारणादुपरतिः खल्ववश्यम्भाविनी प्राणिनां कथञ्चित्प्रत्ययमुत्पादयति ।  
शरीराविनाशः पुनः प्राणैर्विनाकृतानां दृश्यमानोप्यश्रद्धेय एव ।  
तदस्यावेदनेन सुदूरस्थितमपि गुरुजनं मरणसंशये निक्षिप्य वर्तमाने प्रयोजनमेव नास्ति ।  
प्रत्यागतजीविते जीवितेश्वरे स्वयमेवायमत्यद्भुतभूतोर्थो  
गुरुजनेष्वाप्रकटीभविष्यति" ।  
इत्येवमादिष्टाश्च ते व्यज्ञापयन्" ।  
देवि, किं विज्ञापयामः ।  
द्वाभ्यामेवापरिज्ञानमस्य वस्तुनः सम्भवेदगमनेनास्मदीयेनाकथनेन वा ।  
तदस्माकं तु हस्ते द्वयमप्येतन्नास्ति ।  
युवराजवैशम्पायनयोर्वार्तां विना दुःखं तिष्ठता देवेन तारापीडेन देव्या विलासवत्यार्यशुकनासेन सम्भाव्य प्रेषितानामप्रोषितजीवितानामगमनं तु दूरापेतमेव ।  
गत्वापि दयिततमतनयवार्ताश्रवणलालसस्य राज्ञो देव्या आर्यशुकनासस्य दुःखप्लुताक्षीण्युद्वीक्ष्य मुखानि निर्विकारवदनानामस्माकमवस्थानमशक्यमेव" ।  
इति विज्ञापिता तैरेवमेतदित्युक्त्वा कादम्बरी मेघनादमवादीत्" ।  
मेघनाद, वेद्मि संस्तुतजनस्यैतदनुचितमिति ।  
तथापि गुरूणां चेतःपीडामवेक्षमाणया मयैवमभिहितम् ।  
इतरदपि दुःखमापतति ।  
कीदृशं भवति ।  
किं पुनरिदं महावज्रपतनसदृशम् ।  
तदेतदपि भवतु ।  
एभिः सहापरः कश्चिच्छ्रद्धेयवचाः प्रत्यक्षदृष्टसकलवृत्तान्तः सम्प्रत्ययाय व्रजतु" ।  
इत्येवमादिष्टस्तु मेघनादो व्यज्ञापयत्" ।  
देवि, राजलोके तु का कथा भृत्यवर्गोपि सकल एवायं कन्दमूलफलाशी निश्चयं कृत्वा स्थितो यथास्माकं मध्यादेकेनापि देवपादान्विना न प्रतीपं गन्तव्यमिति ।  
भृत्या अपि त एव ये सम्पत्तेर्विपत्तौ सविशेषं सेवन्ते ।  
समुन्नम्यमानाः सुतरामवनमन्ति ।  
आलप्यमाना न समानालापाः सञ्जायन्ते ।  
स्तूयमाना नोत्सिच्यन्ते ।  
क्षिप्यमाणा नापरागं गृह्णन्ति ।  
उच्यमाना न प्रतीपं भाषन्ते ।  
पृष्टा हितप्रियं विज्ञापयन्ति ।  
अनादिष्टाः कुर्वन्ति ।  
कृत्वा न जल्पन्ति ।  
पराक्रम्य न विकन्थन्ते ।  
विकथ्यमाना अपि लज्जामुद्वहन्ति ।  
महाहवेष्वग्रतो ध्वजभूता इव लक्ष्यन्ते ।  
दानकाले पलायमानाः पृष्ठतो निलीयन्ते ।  
धनात्स्नेहं बहु मन्यन्ते ।  
जीवितात्पुरो मरणमभिवाञ्छन्ति ।  
गृहादपि स्वामिपादमूले सुखं तिष्ठन्ति ।  
येषां च तृष्णा चरणपरिचर्यायाम्, असन्तोषो हृदयाराधने, व्यसनमाननावलोकने, वाचालता गुणग्रहणे, कार्पण्यमपरित्यागे भर्तुः ।  
ये च विद्यमानेपि स्वात्मन्यस्वाधीनसकलेन्द्रियवृत्तयः पश्यन्तोप्यन्धा इव शृण्वन्तोपि बधिरा इव वाग्मिनोपि मूका इव जानन्तोपि जडा इवानुपहतकरचरणा अपि पङ्गव इव क्लीबा इवाकिञ्चित्कराः स्वात्मना स्वामिचिन्तादर्शे प्रतिबिम्बवद्वर्तन्ते ।  
तत्सर्वमेवायमेवं स्थितो भृत्यलोकः ।  
देवस्य च स्थाने देवी वर्तते ।  
तदाज्ञापितं कृतमवधारयतु देवी" ।  
इत्युक्त्वा मेघनादस्त्वरितकनामानं कुमारबालसेवकमाहूय तैः सह व्यसर्जयत् ।  
अथ सुबहुदिवसापगमे वार्तां विनोत्ताम्यन्ती चन्द्रापीडस्यैवागमनायोपयाचितं कर्तुमवन्तीनामनगरीदेवतानामवन्तिमातृणामायतनं निर्गता विलासवती "देवि, दिष्ट्या वर्धसे, प्रसन्नास्तेवन्तिमातरः, परागता युवराजवार्ताहराः" इति सहसैव सम्भ्रमप्रधावितात् परिजनादुपश्रुत्यानन्दबाष्पजललुलितया जलार्द्रेन्दीवरदलस्रजेव विक्षेपदीर्घया दृष्ट्यार्चयन्तीव चिरं दृष्ट्वा ककुभो मृगाङ्गनेव परिभ्रष्टबालपोता फूत्कृत्य प्राकृतेवार्ता "केनेदममृतं मे वाक्छलाद् वृष्टं, कस्यानुकम्पास्मिञ्जने जाता, केन दृष्टाः, कियद्दूरे वर्तन्ते, किं वा तैः कथितं, कुशलं मे वत्सस्य" इति पृच्छन्त्येवाद्राक्षीदितस्ततो यथादर्शनं सङ्घशः प्रधावितेन नरपतिप्रतिबद्धेनाप्रतिबद्धेन चोज्जयिनीनिवासिना जनेन "आगतो युवराजः कियद्दूरेभवद्भिः परित्यक्तः, दिवसेष्वेतेषु क्व वर्तते, क्व वा भवद्भिर्यात्वा दृष्टः, क्व वातिकष्टस्तेनातिवाहितो वाहनमात्रसाधनेन धाराधरागमः, तुरगपृष्ठगतस्य मन्ये वहत एवास्यापक्रान्तस्त्वरितक एतद्वेत्ति, किमनेन वेदितेनाप्येतत्कथयतु यदर्थमयं क्लेशः कृतो युवराजेन स दृष्टो वैशम्पायनः प्रत्यानीतो वा मिलितोस्य पत्रलेखासहितो मेघनादः, दत्तः कथं कश्चिदपि सन्देशो देववर्धनेन मे मित्रमेवासावद्यारभ्य राभसिकतयैव विनाशं बलाद्गतस्य बालधर्मणो वत्सस्य बिभेम्येव वार्तां पृच्छन्नपि जीवत्यसावस्य वाजी यो युवराजेन प्रसादीकृतः, प्रसीदत सादिनां प्रथमस्य पृथुवर्मणो मातुलस्य मे कथयत वार्ताम्, उत्प्रेक्षामहे महानश्ववारैरनुभूतः क्लेश इति, कुशलं महाश्वपतेरश्वसेनस्य, श्वशुरोसावस्माकम्, विस्मयः कृतोस्मत्पित्रापि यच्चिह्नकमपि भवतां हस्ते न किञ्चित्प्रहितम्, आहितभर एवासौ युवराजभवने दृष्टो भवद्भिर्भ्राता मे भरतसेनः, सपरिजनस्य सेनापतेर्भद्रं भद्रसेनस्य, सेवाव्यसनी सूनुर्मे कुमारवर्मा तत्र लगति, बलाधिकृतस्य का वार्तावन्तिसेनस्य रोषितस्तेनासीन्नासीरार्थं युवराजः, राजकुले कः प्रसादवित्तो वर्धमानो मान्यते वा केन वा किं लब्धमेतावद्भिर्दिवसैः, आजीवनिका बहवः खल्वभिनवसेवका जाताः, यातु तावत्सर्वमेवान्यद्येन दृष्टः स कथयतु सर्वसेनसूनोर्वीरसेनस्य वार्तां पितर्युपरते प्रथममेव स प्रविष्टो यात्रां मात्रास्य दुःखान्तरितप्रत्यग्रपतिमरणशोकादशनक्रियैव परित्यक्ता न विद्म एवं कथं सा जीवति, इत्येतानि चान्यानि च प्रतिपदं पृच्छ्यमानानप्यदत्तवचसो नासाग्रस्थितमन्युगर्भदृष्टीनाविष्टानिव, अध्वश्रमनिःसहाङ्गानपि पदाकृष्टिसम्भावितोद्यमायासितया गत्या गच्छतश्च, अतिमलिनपटच्चराच्छादितान्, असंस्कारमलिनकायान्, अनेकधैवोद्बद्धाध्वधूलिपरुषमूर्धजान्ध्वजानिवाध्वक्लेशस्याश्रयानिव श्रमस्य पदन्यासानिव दौर्मनस्यस्यावासानिव प्रवासस्य सन्दर्भानिव सर्वदुःखानां दूरत एव त्वरितकसमेतांस्तांल्लेखहारकान् आलोक्य तस्मिन्नेव मातृगृहाङ्गणे स्थित्वा तेषामाह्वानायादिदेश ।  
अनन्तरं चातर्कितापतितदर्शनोत्पादितद्विगुणदुःखावेगान्मुषितानिवोन्मुक्तानिवेन्द्रियैर्दारुमयानिव शून्यशरीरान्निर्जीवितानिवोपसर्पतः पुरस्तात्पतन्तीव बाष्पान्धा साध्वसस्खलितचरणकमला कतिचिद्गत्वा पदानि गद्गदतरमुच्चैरकृतप्रणामानेवावादीत्" ।  
भद्राः, कथयताशु वत्सस्य मे वार्तामात्रम् ।  
इदं त्वन्यथैव किमपि कथयति मे हृदयम् ।  
अप्रत्ययमेवाश्रयते ।  
वत्सो दृष्टो वा न भवद्भिः" ।  
इत्येवं पृष्टास्तु ते सहसागतबाष्पवेगमवनितलनिवेशितोत्तमाङ्गाः प्रणामापदेशेनोत्सृज्य कृच्छ्रादिवाभिमुखमुन्नमितवदना व्यज्ञापयन्" ।  
देवि, दृष्टोस्माभिरच्छोदसरस्तीरे युवराजः ।  
शेषमेष त्वरितको निवेदयिष्यति" ।  
इत्यभिवदत एव तानुद्बाष्पमुखी प्रत्युवाच" ।  
किमपरमयं तपस्वी निवेदयिष्यति ।  
दूरतः प्रभृत्यपसृतप्रहर्षेणैवोपसर्पणेन प्रतिलेखमालिकाशून्यैः शिरोभिराविषण्नदीनैराननैः प्रयत्नसंरक्षिताश्रुमोक्षदुःखिताभ्यां लोचनाभ्यां मन्मुखसमक्षमधारणेन च दृष्टेर्यदावेदितव्यं तद्भवद्भिरेवा वेदितम् ।  
हा वत्स जगदेकचन्द्र चन्द्रापीड चन्द्रानन चन्द्रशीतलप्रकृते चन्द्राभिरामगुण लोचनानन्दभूत किं भूतं ते येन नागतोसि ।  
तात चन्द्रापीड पीडिता ब्रवीमि न कोपादुपालभमाना ।  
न युक्तमेतत्तव, "अम्ब न परिलम्बं मनागपि करोमिऽ, इति तथा मे पुरः प्रतिज्ञायान्यत्र क्वाप्यवस्थातुम् ।  
वत्स गच्छत एव ते मयास्य हतहृदयस्य शङ्कयैव ज्ञातं दुष्करं मे वत्सस्य पुनर्मुखावलोकनमिति ।  
बलाद्गतोसि ।  
किं करोमि ।  
को वात्र दोषो वत्सस्य ।  
मन्दभाग्याया ममैवैतान्यपुण्यानां विलसितानि ।  
भवन्त्यपुण्यवत्योपि लोके न पुनर्मया सदृशी पापकारिणी ।  
यस्यास्त्वमेक एवमकाण्ड एवाच्छिद्य क्वापि नीतोसि ।  
विप्रलब्धास्मि दग्धवेधसा ।  
वत्स सुदूरस्यापि पादयोः पतामि ते ।  
निवर्तस्वैकवारम् ।  
अम्बेत्यालपतस्ते वदनमालोकयितुमुत्कण्ठितं मे हृदयम् ।  
जातदुर्लभक न जानाम्येव किमा जन्मनः प्रभृति शैशवं ते म्मृत्वात्मानमनुशोचामि ।  
उत यौवनाभोगकारिणीं वर्तमानां रूपशोभाम् ।  
आहोस्विदवष्टम्भधीरामुत्प्रेक्ष्योत्प्रेक्ष्यागामिनीं प्रभुताम् ।  
इत्येवं विलपन्तीं मामवलोक्य हृदयस्थितो मैवं कृथाश्चेतसि पुत्र यथा विनापि मया जीवत्येव विलासवती ।  
जात त्वया विना जीवन्त्यापि पितुरेवं ते कथं मया वदनं दर्शितम् ।  
न वेद्मि किमपि प्रियतया ते किमाकृतेः प्रत्ययादुत स्त्रीजनसहभुवो मूढभावादेवेत्यद्यापि न श्रद्दधाति मे हृदयमनिष्टं ते ।  
येन न सहस्रधा स्फुटति ।  
स्फुटीकर्तुं च वार्तां भीता ते त्वरितकोपनीतामेव नेच्छामि ।  
वरमनाकर्ण्यैवाश्रवणीयमुपरतास्मीति ।  
तात किं ब्रवीषि यथा किमनेन सुतस्नेहानुचितेन लोकलज्जाकरेण वैक्लव्येनेति ।  
एषा स्थितास्मि ते वत्स वचनात्तूष्णीम् ।  
न रोदिमि" ।  
इत्यभिदधानैवासन्नसखीजनावलम्बितशरीरा मोहमगात् ।  
अथानेकसहस्रसङ्ख्येन प्रधावता विलासवतीपरिजनेनावेदिते तस्मिन्वृत्तान्ते मन्दरास्फालनोद्वेल इव महाम्भोधिरुद्भ्रान्तचेताः ससम्भ्रममुत्थायार्यशुकनासद्वितीयो यामावस्थितां प्रजविनीं करेणुकामारुह्य रयादापिबन्निव पुरो राजमार्गं किं किमेतदित्युन्मुक्तार्तनादकलकलेन सर्वतः प्रधावता जनपदौघेनाकर्षन्निवोद्वासयन्निव पृष्ठतः सगोपुराट्टालकप्राकारभवनतोरणामुज्जयिनीं निर्जगाम नरपतिः ।  
उपेत्य चावन्तिमातृगृहमवतीर्य तिर्यग्विषण्णोद्बाष्पवदनेन मलयजजलैश्च सिञ्चता कदलीदलैश्च वीजयता जलार्द्रैश्च पाणिपल्लवैः संवाहनं कुर्वता कथं कथमपि चेतनामापाद्यमानां परिजनेनार्धोन्मीलितलोचनयुगामुण्णकालकमलिनीमिव विलासवतीमपश्यत् ।  
दृष्ट्वा च सहसा प्रवृत्तेन नेत्राम्भसा मूर्च्छावशेषापनयनायेव सिञ्चन्समुपविश्य पार्श्वे स्पर्शामृतवर्षिणा करेण ललाटे चक्षुषि कपोलयोरुरसि बाह्वोश्च स्पृशञ्छनैः शनैर्बाष्पगद्गदमवादीत्" ।  
देवि, यदि सत्यमेवान्यादृशं किमपि वत्सस्य चन्द्रापीडस्य ततो न जीव्यत एव ।  
किमर्थमयमात्मा वत्सस्य कृते सकललोकसाधारणेनामुना वैक्लव्योपगमेन तुच्छतां नीयते ।  
इयन्ति शुभान्युपात्तानि कर्माणि ।  
किमपरं क्रियते ।  
नाधिकस्य भाजनं सुखस्य वयम् ।  
अनुपात्तं हि हृदयताडनमपि कुर्वद्भिर्न लभ्यत एवात्रात्मेच्छया ।  
विधिर्नामापरः कोप्यत्रास्ते ।  
यत्तस्मै रोचते तत्करोति ।  
नासौ कस्यचिदप्यायत्तः ।  
एवं च पराधीनवृत्तौ सर्वस्मिन्न किं वास्माभिर्लब्धम् ।  
वत्सस्यातिदुर्लभो जन्मोत्सवः सम्भावितः ।  
अङ्कगतस्य मुखमवलोकितम् ।  
उत्तानशयस्योच्चुम्ब्य चरणावुत्तमाङ्गे कृतौ ।  
जानुसञ्चारिणो रेणुधूसरशरीरस्याङ्के लुलतः स्पर्शसुखमनुभूतम् ।  
अव्यक्तमनोहारीणि प्रथमजल्पितानि श्रोत्रे कृतानि ।  
विचेष्टमानस्य बालचाटवो दृष्टाः ।  
गृहीतविद्यस्य गुणवत्तयानन्दितं हृदयम् ।  
उपारूढयौवनस्यामानुषी रूपशोभा शक्तिश्च प्रत्यक्षीकृता ।  
अभिषिक्तस्य यौवराज्ये शिरः समाघ्रातम् ।  
दिग्विजयागतस्य प्रणमतः परिष्वक्तान्यङ्गानि ।  
एतावदेव मनोरथशतवाञ्छितस्य वस्तुनो न सम्पन्नं यद्वधूसमेतस्य निजपदे प्रतिष्ठां कृत्वा तपोवने न गतम् ।  
सर्वाभिवाञ्छितप्राप्तिस्तु महतः पुण्यराशेः फलम् ।  
अपरमपि किं वृत्तं वत्सस्यैतदद्यापि न परिस्फुटं केनचिदेव कथितम् ।  
एतावत्तु मयाव्यक्तमेतदेव परिजनात्कथयतः कर्णे कृतम् ।  
यथास्मत्प्रहितैर्लेखहारिभिः सहापरो वत्सस्य मे बालसेवकस्त्वरितकनामायातः ।  
स वेत्ति सर्वं वृत्तान्तम् ।  
सोपि त्वया न पृष्ट एवेति ।  
तत्तं तु तावत्पृच्छामः ।  
ततो जीवितमरणयोरन्यतरदङ्गीकरिष्यामः" ।  
इत्यभिवदत्येव राजनि परिजनान्तरितं त्वरितकमाहूय प्रतीहारः "त्वरितकमारान्महीतलनिवेशितोत्तमाङ्गमालोकयतु  
देवः" इति दर्शितवान् ।  
राजा तु तथा तमालोक्य चन्द्रापीडस्नेहादेहीत्याहूय हस्तेनोत्तमाङ्गे स्पृष्ट्वादिष्टवान्" ।  
भद्र कथय किं वृत्तं वत्सस्य येनागमनाय मया तन्मात्रामात्येन च लिखितेपि नायातः ।  
अनागमनकारणं वा किञ्चिन्न प्रतिलेखितवान्" इति ।  
स त्वेवमादिष्टो राज्ञा गमनतः प्रभृति यथावृत्तं कथयितुमारेभे ।  
राजा तु चन्द्रापीडहृदयस्फुटनवृत्तान्तं यावदाकर्ण्यातिक्षुभितशोकार्णवाक्रान्तिविक्लवः प्रसार्य करमार्तस्वरस्त्वरितकमवादीत्" ।  
भद्र, विरम सम्प्रति ।  
कथितं त्वया कथनीयम् ।  
मयापि श्रुतं यच्छ्रोतव्यम् ।  
पूर्णो मे प्रश्नदोहदः ।  
निवृत्तं श्रवणकौतुकम् ।  
कृतार्थीभूता श्रुतिः ।  
आनन्दितं हृदयम् ।  
उत्पन्ना प्रीतिः ।  
सुखं स्थितोस्मि ।  
हा वत्स त्वयैकाकिना स्फुटतो हृदयस्यानुभूता वेदना ।  
निर्व्यूढा त्वया वैशम्पायनस्योपरि प्रीतिः ।  
वयं दुःखभागिनो निस्त्रिंशाः कर्मचाण्डालाः ।  
येषां तवापि हृदयस्फुटने निर्विकारत्वमेव ।  
देवि वज्रसारतोपि कठिनतरमेवेदमावयोर्हृदयम् ।  
यन्न स्वयं सहस्रधा स्फुटति ।  
न चापि मरणदुःखभीरवोमी वत्समनुगच्छन्ति स्वयं प्राणाः ।  
तदुत्तिष्ठ यावदेवातिदूरं न प्रयायेकाकी वत्सस्तावदेवानुगमनाय प्रयतामहे ।  
सशोकं शुकनास किमद्यापि तिष्ठसि ।  
अयं स कालः स्नेहस्य ।  
महाकाआयतनसमीपे समादिश सपदि परिचारकांश्चितारचनाय ।  
रचयत झटिति काष्ठानि काष्ठिकाः ।  
किं तिष्ठतैवं सङ्कुचिताः कञ्चुकिनः ।  
गत्वा निष्क्रामयत हुताशनप्रवेशोपकरणानि ।  
निष्कारणरुदितेन किमधुना ।  
उपरोधपरिलम्बाद्विना दापयाशेषं देवि द्विजेभ्यः कोषाम् ।  
कस्य कृतेद्यापि पाल्यते ।  
पालनादिकं करणीयमधुना क्षीणं क्षीणपुण्यस्य मे ।  
यात यथाभूमि भूमिपतयः ।  
उत्सृष्टाः स्थ ।  
यथा च नाद्यैवास्य दुःखं जानन्ति प्रजास्तथा करिष्यथ ।  
कथावशेषीभूतो मे वत्सः ।  
कमपरं संविधाय यामि" ।  
एवमार्तप्रलापिनं तारापीडमचेतितात्मपीडया विलासवत्या धृतशरीरमार्ततरस्त्वरितको व्यज्ञापयत्" ।  
देव स्फुटितेपि हृदये ध्रियते शरीरेण युवराजः ।  
शापदोषाद्वैशम्पायनस्य च यथा जन्म तथा निरवशेषं शृणोतु तावद्देवः" इति ।  
तारापीडस्तु तदद्भुतमाकर्ण्य कौतुकान्तरितशोकावेगो विगतनिमेषेण चक्षुषाविष्ट इव दत्तावधानस्तेन कथ्यमानं यथादृष्टं यथाश्रुतं यथानुभूतं च निरवशेषां तत्सर्वमश्रौषीत् ।  
श्रुत्वा च तमनेकचिह्नोत्पादितप्रत्ययमश्रद्धेयं च निरतिशयशोककारणं च विस्मयास्पदभूतं च दुःश्रवं च कौतुककरं च युवराजवैशम्पायनयोर्वृत्तान्तमीषदिव विवर्तिताननो विमर्शस्तिमिततारकां दृष्टिं निर्विशेषावस्थे शुकनासमुखेभ्यपातयत् ।  
सुहृदस्तु स्वयं दुःखिता अपि निधानीकृत्यात्मदुःखं सुहृद्दुःखापनोदायैव यतन्ते यतः शुकनासस्तदवस्थोपि स्वस्थवदवनिपतिमुवाच" ।  
देव, विचित्रेस्मिन्संसारे सञ्चरत्सु सुखदुःखमयेषु देवतिर्यग्योनिमानुषेषु त्रिगुणात्मनः प्रधानस्यापि परिणामात्परमाण्वादेर्ब्रह्माण्डपर्यन्तस्योत्पत्तिस्थितिप्रलयकारणस्येश्वरस्येच्छया धर्माधर्मसाधनानामिष्टानिष्टाफलसम्बन्धकारिणां कर्मणां वा शुभाशुभानां विपाकस्वभावाद्वा स्वयमेवानेकप्रकारमुत्पद्यमानस्य तिष्ठतो विनश्यतो वा नियतवृत्तेः स्थावरजङ्गमस्य न कदाचिदवस्था सा या न सम्भवति ।  
तत्कुतोयं देवस्यात्र वस्तुनि विमर्शः ।  
यदि युक्तेर्विचारात्कियन्त्यत्र युक्तिरहितान्यागमप्रामाण्यादेवाभ्युपगतान्यपि संवादीनि दृश्यन्ते ।  
मुद्राबन्धाद्ध्यानाद्वा विषप्रसुप्तस्योत्थापने कीदृशी युक्तिः ।  
अयस्कान्तस्य चायसः समाकर्षणे भ्रमणे वा ।  
मन्त्राणां वैदिकानामवैदिकानां वानेकप्रकारेषु कर्मसु सिद्धौ ।  
नानाविधद्रव्यसंयोगानां वा मरणमदनाद्युत्पादनापहरणवशीकरणविद्वेषणादिषु शक्तेः समुत्पादनात् ।  
अन्येषां बहुतराणामेवंविधानां च तत्र तत्र सर्वस्मिन्नेवागमः प्रमाणम् ।  
आगमेषु सर्वेष्वेव पुराणरामायणभारतादिषु सम्यगनेकप्रकाराः शापवार्ताः ।  
तद्यथा ।  
महेन्द्रपदवर्तिनो नहुषस्य राजर्षेरगस्त्यशापादजगरता ।  
सौदासम्य च वसिष्ठसुतशापान्मानुषादत्वम् ।  
असुरगुरुशापाच्च ययातेस्तारुण्य एव जरसा भङ्गः ।  
त्रिशङ्कोश्च पितृशापाच्चाण्डालभावः ।  
श्रूयते च स्वर्गवासी महामिषो नाम राजास्मिंल्लोके शन्तनुरुत्पन्नः ।  
तत्पत्नीत्वमुपगताया गङ्गायाः शापदोषादष्टानामपि वसूनां मनुष्येषूत्पत्तिः ।  
तिष्ठतु तावदन्य एव ।  
अयमादिदेवो भगवानजः स एव जमदग्नेरात्मजतामुपगतः ।  
श्रूयते च पुनश्चतुर्धात्मानं विभज्य राजर्षेर्दशरथस्य तथैव मथुरायां वसुदेवस्य ।  
तन्मनुष्येषु देवतानामुत्पत्तिर्नैवासम्भाविनी ।  
न च पूर्वमनुष्येभ्यो गुणैः परिहीयते देवः ।  
न चापि भगवतः कमलनाभादतिरिच्यते चन्द्रमाः ।  
किमत्रासम्भावनीयम् ।  
अपि च गर्भारम्भसम्भवे देवेन देव्या वदने विशंश्चन्द्रमा एव दृष्टः ।  
तथा ममापि स्वप्ने पुण्डरीकस्य दर्शनं समुपजातम् ।  
तदुत्पत्तिं प्रति तयोर्नास्त्येव सन्देहः ।  
विनष्टयोः शरीरम्याविनाशः कथं कथं वा पुनर्जीवितप्रतिलम्भ इत्यत्राप्यखिललोकप्रख्यातप्रभावममृतमेवैकं कारणमावेदितम् ।  
तच्चन्द्रमसि विद्यत इत्येषास्त्येव वार्ता ।  
तत्सर्वमेतदित्थमेवावगच्छतु देवः ।  
अन्यच्च तादृशाकारकान्तेरखिललोकाह्लादकारिणोन्यत्र सम्भव एव नास्ति ।  
तत्कल्याणैर्न चिराच्छापावसाने निर्वर्तितगन्धर्वसुतोद्वाहमङ्गलस्य गलन्नयनपयसो वध्वा सह पादयोः पततः पुत्रत्वमुपगतस्य चन्द्रापीडनामान्तरितस्य लोकपालस्यैव चन्द्रमसो दर्शनेनाजन्मकृतमेव सन्तापं परित्यक्ष्यति देवः ।  
तयोरेवं शापोस्माकं पुनर्वर एव ।  
तदस्मिन्वस्तुनि मनागपि न देवेन देव्या वा शोकः कार्यः ।  
मङ्गलान्यभिधार्यन्ताम् ।  
अभिमतदेवताराधनेन धनातिसर्जनेन चान्यजन्मोपार्जितं कुशलमभिवर्ध्यताम् ।  
अकुशलमपि यमनियमकष्टव्रतोपवासादिना तपःपरिक्लेशेन क्षयमुपनीयताम् ।  
अपरमपि यद्यदेवं गते श्रेयस्करं श्रूयते ज्ञायते वा तत्तदद्यैवारभ्य क्रियतां कार्यतां च कर्म ।  
न खलु वैदिकानामवैदिकानां वा कर्मणामसाध्यं नाम किञ्चिदपि ।  
उत्पत्तिरपि तयोः कृच्छ्रलब्धयोरीदृशेनैव प्रकारेणोपजाता" ।  
इत्युक्तवति शुकनासे सशोक एव राजा प्रत्यवादीत्" ।  
सर्वमेतद्यदार्येणाभिहितं कोन्यो बुध्यते ।  
केन वापरेण वयं परिबोधनीयाः ।  
कस्य वापरस्यास्माभिर्वचनं करणीयम् ।  
किन्तु तद्वत्सस्य मे वैशम्पायनदुःखात्स्फुटनं हृदयस्याग्रतो दृष्टिलग्नं सर्वमेवान्यदन्तरयति ।  
तदेव पश्यामि ।  
तदेव शृणोमि ।  
तदेवोत्प्रेक्षे ।  
तदेवमप्रत्यक्षिते वत्सस्य वदने संस्तम्भमेवात्मनो न शक्नोमि कर्तुम् ।  
यत्र च ममायमीदृशः प्रकारस्तत्र देव्याः परिबोधनं दूरापेतमेव ।  
तद्गमनादृतेन्य उपाय एव नास्ति जीवितसन्धारणाय ।  
इत्येवमधारयत्वार्यः" ।  
इत्युक्तवति तारापीडे चिरात्तनयपीडया तत्पुरः परित्यज्य लज्जां विलासवती कृताञ्जलिरुच्चैर्जगाद" ।  
आर्यपुत्र, यद्येवं तथापि किमपरं विलम्बितेन ।  
निर्गता एव वयम् ।  
दीयतां प्रयाणम् ।  
उत्ताम्यति मे हृदयं वत्सस्य दर्शनाय ।  
दुःखापनोदार्यं स्फुटनमङ्गीकृतमासीत् ।  
तदपि सम्प्रति दर्शनकाङ्क्षया न रोचत एव ।  
जानामि वरं दीर्घकालमपि दुखान्यनुभवन्ती सकृदपि वत्सस्य दर्शनाय जीवितास्मि ।  
न पुनरसह्यदुःखोपशान्तये सम्प्रत्येव मृतास्मीति ।  
तदस्य पुनराशानिबन्धनस्य सर्वात्ययनिवारणोपायस्य वत्साननावलोकनोत्सुकस्य गमनमपि हृदयस्य तावद्विनोदतां व्रजतु" ।  
इति वदन्तीमेव विलासवतीमासाद्यान्यतमः शुकनासस्यात्मसमः परिणतवयाः षहकर्मा समुपसृत्य स्वस्तिपूर्वकं व्यज्ञापयत्" ।  
देवि सर्वत एवापरिस्फुटेन वार्ताकलकलेनाकुलीकृतहृदया मनोरमा स्वयमेव धावन्त्यागता ।  
राज्ञो लज्जमाना नोपगता स्थानमिदम् ।  
तदेषा मातृगृहस्य पृष्ठतस्तिष्ठति ।  
पृच्छति च देवीम् ।  
किमेभिः कथितम् ।  
जीवति मे वत्सो वैशम्पायनः ।  
स्वस्थशरीरो वा ।  
ढौकितो वा पुनर्युवराजस्य ।  
क्व वर्तते ।  
तावागमिष्यतो वा कियद्भिर्दिवसैः" इति राजा तु तदुपरतिवाराया अपि कष्टतममाकर्ण्य दीर्ण इव शुचा शतगुणीभूतशोकोत्प्लुताङ्गीं विलासवतीमवादीत्" ।  
देवि, न श्रुतं किञ्चिदपि वत्सयोः प्रियसख्या ते ।  
अन्यतश्च श्रुत्वा कदाचिज्जीवितेनैव वियुज्यते ।  
तदुत्तिष्ठ स्वयमेव धैर्यमालम्ब्य सर्ववृत्तान्तानुकथनेन संस्थापय प्रियसखीं तथा यथार्यशुकनासेन सह यातव्यम्" ।  
इत्येवोत्थाप्य सपरिजनां विलासवतीं व्यसर्जयत् ।  
आत्मनापि शुकनासेन सह गमनसंविधानमकारयत् ।  
अथ तथा प्रस्थिते राजनि राजानुरागाच्चन्द्रापीडस्नेहेन चाश्चर्यदर्शनकुतूहलाय प्रथमगतपितृपुत्रभ्रातृमित्रस्वजनदर्शनाय च गृहरक्षकवर्जमुज्जयिन्याः सकल एव लोको गन्तुमुदचलत् ।  
राजा तु शीघ्रगमनविघातहेतून्समस्तानेव निवर्त्य प्रलघुपरिकरः पिबन्निव पन्थानमेकदिवसेनेव परापतितुमीहमानः स्तोकत एवाध्वनः प्रभृत्युत्ताम्यता हृदयेन कियत्यध्वन्यद्यापि वर्तामहे कतिपयैर्दिवसैः परापताम इति मुहुर्मुहुस्तुरङ्गमारोपितं त्वरितकमाहूयाहूय पृच्छन्नविच्छिन्नकैः प्रयाणकैर्वहन्न बहुभिरेव दिवसैराससादाच्छोदम् ।  
आसाद्य च विकल्पशतदोलाधिरोहणदुःस्थितेनान्तरात्मना दूरस्थित एव प्रथममाप्ततमानश्ववारान्वार्तान्वेषणाय त्वरितकेन सार्धं प्रहितवान् ।  
अथ तैः सार्थमागच्छन्तम्, उज्झितात्मसंस्कारमलिनकृशशरीरम्, अवनितलनिवेशितोत्तमाङ्गम्, उद्बाष्पदीनतरदृष्टिम्, जीवितलज्जया रसातलमिव प्रवेष्टुमीहमानम्, अहमहमिकया परस्परावरणेनैवात्मदर्शनमभिरक्षन्तम्, अक्षतमपि हतमिव, सपरिच्छदमपि मुषितमिव, जीवन्तमपि मृतमिव, ससम्भ्रामकृतागमनमपि प्रतीपमाकृष्यमाणचरणमिव, अङ्गैरेव सह गलितोत्साहम्, बाष्पेणैव सह मुक्तात्मानम्, वैक्लब्येनैव सहोपसर्पन्तम्, मेघनादपुरःसरं सकलमेव चन्द्रापीडचरणतलनिबद्धजीवितं राजपुत्रलोकमालोक्योल्लसिततनयशोकोर्मिवेगाक्रान्तोप्युच्छवसित इव दृढीभूतचन्द्रापीडदेहाविनाशप्रत्ययान्तरात्मना निवृत्य सावरणपर्याणवर्तिनीं विलासवतीमवादीत्" ।  
देवि, दिष्ट्या वर्धसे ।  
ध्रियते सत्यमेव शरीरेण वत्सः ।  
येन सकल एवायं तच्चरणकमलानुजीवी राजपुत्रलोकस्तत्पादमूलादागत" इति ।  
सा तु तदाकर्ण्य किञ्चिदात्मपाणिनैवोत्सारितावरणसिचयाञ्चला निश्चलया दृष्ट्या चिरमिवालोक्य तनयनिर्विशेषं राजपुत्रलोकमविच्छिन्नाश्रुधारापि धैर्यमुन्मुच्योच्चैरारटितवती "हा वत्स, कथं सहपांशुक्रीडितस्यैतावतो राजपुत्रलोकस्य मध्ये त्वमेवैको न दृश्यसे" इति ।  
तथारटन्तीं तु तां समाश्वास्य दूरत एव राजा समं सर्वलोकेनावनितलनिवेशितोत्तमाङ्गं मेघनादमितो ढौकस्वेत्यादिश्योद्दिश्याप्राक्षीत्" ।  
मेघनाद्, कथय को वृत्तान्तो वत्सस्य" इति ।  
स तु व्यज्ञापयत्" ।  
देव, चेतनाविरहाच्चेष्टामात्रकमेवापगतं शरीरे पुनर्ज्ञायते ।  
दिवसे दिवसेप्यधिका कान्तिः समुपजायते" इति ।  
राजा तु तच्छ्रुत्वा जीवितप्रतिलम्भे समुपजातप्रत्याशः "श्रुतं देव्या मेघनादस्य वचनं तदेहि चिरात्पुनः कृतार्थयामो दर्शनेनात्मानं पश्यामो वत्सस्य वदनम्" इत्यभिदधान एवाभिवर्धितगतिविशेषया करेण्वा महाश्वेताश्रममगमत् ।  
अथ सहसैव तच्चन्द्रापीडगुरुजनागमनमाकर्ण्य  
पुरःप्रकीर्णतारमुक्तानुकारिनयनबिन्दुसन्दोहा "हा हतास्मि मन्दपुण्या दुःखैकभागिनी, न जानाम्येव विस्मृतमरणा कियद्यावदहमनेनानेकप्रकारं खलीकारदानैकपण्डितेन दग्धवेधसा परं दग्धव्या" ।  
इत्यभिदधानैव धावित्वा ह्रिया महाश्वेता गुहाभ्यन्तरमविशत् ।  
चित्ररथतनयापि सत्वरोपसृतसखीकदम्बकावलम्बितशरीरा तूष्णीमेव मोहान्धकारम् ।  
तदवस्थयोश्च तयोः शुकनासावलम्बितशरीरो राजा विवेशाश्रमपदम् ।  
तदनु मनोरमावलम्बिता पुरःप्रधावितोत्प्लुतायततरदृष्टिः क्व मे वत्स इति पृच्छन्ती विलासवती ।  
प्रविश्य च सहजैव कान्त्याविरहितमुपरतसर्वप्रयत्नं सुप्तमिव तं पुत्रवत्सला तनयमालोक्य यावन्न परापतत्येव तारापीडस्तावद्विलासवती विधारयन्तीं मनोरमामप्याक्षिप्य दूरत एव प्रसारितबाहुलताद्वया रयोन्मुक्तजर्जराभिर्नयनजलधाराभिः प्रस्रवेण च सिञ्चन्ती महीतलम्, "एहि जातदुर्लभक चिराद् दृष्टोसि, देहि मे प्रतिवचनम्, आलोकय सकृदपि माम्, अनुचितं तात तवैतदवस्थानम्, उत्थायाङ्कोपगमनेन मे सम्पादय तनयोचितं स्नेहम्, न चानाकर्णितपूर्वं बाल्येपि त्वया मद्वचनम्, अद्य किमेवं विलपन्त्या अपि न शृणोषि, जात केन रोषितोस्येषा तोषायामि वत्स पादयोर्निपत्य, पुत्र चन्द्रापीड प्रणम तावत्प्रत्युद्गम्य त्वत्स्नेहादेवातिदूरमागतस्यापि पितुः पादौ, क्व सा गता ते गुरुभक्तिः क्व ते गुणाः, क्व स स्नेहः, क्व सा धर्मज्ञता, क्व तत्पितृपक्षपातित्वम्, क्व सा बन्धुप्रीतिः, क्व सा परिजनवत्सलता, कथमभाग्यैर्मे सर्वमेकपद एवोत्सृज्यैवमौदासीन्यमवलम्ब्यावस्थितोसि, अथवा यथा ते सुखं तथा तिष्ट्ःअ वयमुदासीनहृदयास्त्वयिऽ, इति कृतार्तप्रलापा समुपसृत्य पुनः पुनर्गाढमालिङ्ग्याङ्गानि शिरः समाध्राय कपोलौ चुम्बित्वा चन्द्रापीडस्य चरणावुत्तमाङ्गे कृत्वोन्मुक्तकण्ठमरोदीत् ।  
तथा रुदन्तीं तु तामन्तरितनिजपीडस्तारापीडश्चन्द्रापीडमपरिष्वज्यैव सर्वप्रजापीडापहरणक्षमाभ्यां भुजाभ्यामवलम्ब्याब्रवीत्" ।  
देवि, यद्यप्यावयोः सुकृतैरपत्यतामुपगतस्तथापि देवतामूर्तिरेवायमशोचनीयः ।  
तदुन्मुच्यतामयमिदानीं मनुष्यलोकोचितः शोचितव्यवृत्तान्तः ।  
अस्मिण्छोके कृते न किञ्चिदपि भवति ।  
केवलं गल एव स्फुटति रटतो न हृदयम् ।  
निरर्थकं प्रलपितमेव निर्याति वदनान्न जीवितम् ।  
निरासङ्गं नयनजलमेव पतति न शरीरम् ।  
अपि च वत्सस्यादर्शनमात्रमेवावयोः पीडाकरम् ।  
तच्चैवमालोक्यमाने मुखेस्य दूरापेतम् ।  
अपरमस्यामवस्थायामावाभ्यामपि तावत्परमवष्टम्भं कृत्वा मनोरमा शुकनासश्च सन्धारणीयौ ययोर्लोकान्तरितो वैशम्पायनः ।  
तिष्ठतां तावदेतावपि ।  
यस्याः प्रभावात्पुनरनुभवनीयो वत्सस्य जीवितप्रतिलम्भाभ्युदयमहोत्सवः सैवेयं गन्धर्वराजतनया वधूस्तेस्मदागमनशोकोर्मिसङ्क्रान्तिमूढा सनामग्रहणमुन्मुक्ताक्रन्दाभिः प्रियसखीभिर्ग्राह्यमाणाद्यापि सञ्ज्ञां न प्रतिलभते ।  
तदेनां तावदुत्थाप्याङ्के कृत्वा चेतनां लम्भय ।  
ततो यथेच्छं रोदिष्यसि" ।  
इत्यभिहिता राज्ञा विलासवती "क्व सा मे वत्सस्य जीवितनिबन्धनवधूः" इत्यभिदधत्येव ससम्भ्रममुपसृत्याप्रतिपन्नसञ्ज्ञामेवाङ्केनादाय कादम्बरीं करेण मूर्च्छानिमीलनाहितद्विगुणतरनयनशोभं वदनमालोक्यानवरतनयनसलिलस्नानार्द्रमिन्दुशकलशीतलं स्वकपोलं कपोलयोर्ललाटे ललाटं लोचनयोश्च लोचने निवेशयन्ती चन्द्रापीडस्पर्शशिशिरेण च पाणिना हृदये स्पृशन्ती "समाश्वसिहि मातस्त्वया विनाद्यैव प्रभृति केन सन्धारितं वत्सस्य मे चन्द्रापीडस्य शरीरम्, मातस्त्वममृतमयीव जातासि येन वत्सस्य पुनर्वदनमालोकितम्, इत्यवादीत् ।  
कादम्बरी तु तेन चन्द्रापीडनामग्रहणेन तेन च तन्निर्विशेषवृत्तिना विलासवतीशरीरस्पर्शेन लब्धसञ्ज्ञापि लज्जावनम्रमुखी प्रतिपत्तिमूढा मदलेखयाङ्कादवतार्य परवत्येव यथाक्रममकार्यत वन्दनां गुरूणाम्" ।  
आयुष्मति दीर्घकालमविधवा भव" इति कृताशीर्वादा च शनैः शनैस्तैरुत्थाप्यमानातिनिकटे विलासवत्याः पृष्ठतः समुपवेश्याधार्यत ।  
अथ प्रत्यापन्नचेतनायां चित्ररथतनयायां चन्द्रापीडमेवोज्जीवितं मन्यमानो राजा चिरमिवास्य गाढमङ्गमालिङ्ग्य चुम्बंश्च पश्यंश्च स्पृशंश्च स्थित्वा मदलेखामाहूयादिदेश" ।  
दर्शनसुखमात्रकमस्माकं विधीयमानम् ।  
तच्चास्माभिरासादितम् ।  
तद्यादृशेनैवोपचारेणैतावतो दिवसानुपचरितवती वधूर्वत्सस्य शरीरं स एवोपचारो नास्मदनुरोधाल्लज्जया वा मनागपि परिहरणीयः ।  
वयं निष्प्रयोजना द्रष्टार एव केवलम् ।  
किमस्माभिरिह स्थितैर्गतैर्वा ।  
यस्याः करस्पर्शेनाप्यायितमेतदविनाशि सैव वधूः पार्श्वेस्य तिष्ठतु" ।  
इत्यादिश्य निर्जगाम ।  
निर्गत्य चोपकल्पितं निजावासमगत्वैव तपस्विवासोचितेन्यतमस्मिन्नासन्न एवाश्रमस्य शुचिशिलातलसनाथे तरुलतामण्डपे समुपविश्य निर्विशेषदुःखं सकलमेव राजचक्रमाहूय सबहुमानमवादीत्" ।  
न भवद्भिरवगन्तव्यं यथाद्य शोकावेगादेवैतदहमङ्गीकरोमीति ।  
पूर्वचिन्तित एवायमर्थो यथा वधूसमेतस्य चन्द्रापीडस्य वदनमालोक्य सङ्क्रामितनिजभरेण मया क्वचिदाश्रमपदे गत्वा पश्चिमं वयः क्षपितव्यमिति ।  
स चायं मे भगवता कृतान्तेन पुराकृतैः कर्मभिर्वा विरूपैरेवं समुपनमितः ।  
किमपरं क्रियते ।  
अनतिक्रमणीया नियतिः ।  
अप्रापणीयं नानुभूतमात्मचेष्टाकृतं वत्सस्य सुखम् ।  
प्रजापरिपालनफलं तु पुनर्भवद्भुजेष्वेवमक्षतेष्वविरहितमस्त्येव ।  
अन्यथापि हि चेष्टमानेष्वस्मासु सर्वमेव तेष्वेवावस्थितम् ।  
तदिच्छामि चिरकाङ्खितं मनोरथं पूरयितुम् ।  
धन्याश्च जरापीतसारतनवस्तनयेष्वात्मभरमासज्य लघुशरीराः परलोकगमनं साधयन्ति ।  
यच्च बलाद्गले पादमादाय यदा तदानिच्छतोप्याच्छिद्यत एव कृतान्तेन ।  
तद्यदि पात्रे क्वचिदपि स्थापयित्वा निजपदं जरापरिभुक्तायुःशेषेण निष्प्रयोजनस्थितिना सर्वसुखबाह्येन मांसपिण्डेन परलोकसुखान्युपार्ज्यन्ते लाभ एवायम् ।  
तदस्य वस्तुनः कृते भवन्तो मया प्रार्थनीयाः" ।  
इत्युक्त्वा सन्निहितान्यपि परित्यज्योचितानि सर्वसुखान्यनुचितान्यङ्गीकृत्य वन्यानि तथा हि हर्म्यबुद्धिं वृक्षमूलेषु, अन्तःपुरस्त्रीप्रीतिं लतासु, संस्तुतजनस्नेहं हरिणेषु, निवसनरुचिं चीरवल्कलेषु, कुन्तलरचनाभियोगं जटासु, आहारहार्दं कन्दमूलफलेषु, शस्त्रधारणव्यसनमक्षसूत्रे, प्रजापरिपालनशक्तिं समित्कुशकुसुमेषु, नर्मालापं धर्मसङ्कथासु, समररसमुपशमे, जयेच्छां परत्र, कोशस्पृहां तपसि, आज्ञां मौने, सर्वोपभोगरागं च वैराग्ये, तनयस्नेहं तरुषु सङ्क्रमय्य तथा तपस्विजनोचिताः क्रियाः कुर्वनान्धर्वलोकोचितानहरहरुपचारान्कादम्बर्या कथमपि समुत्सृष्टालज्जया महाश्वेतया च क्रियमाणाननिच्छन्नविच्छेदात्सायम्प्रातश्चानुभूतचन्द्रापीडदर्शनसुखो दुःखान्यगणयन्नरपतिः सपरिवारः समं देव्या शुकनासेन च तत्रैवातिष्ठत् ।  
इत्येव च कथयित्वा भगवाञ्जाबालिर्जराभिभवविच्छायं स्मितं कृत्वा हारीतप्रमुखान्सर्वानेव ताञ्छ्रावकानवादीत्" ।  
दृष्टमायुष्मद्भिरिदमन्तःकरणापहारिणः कथारसस्याक्षेपसामर्थ्यम् ।  
यत्कथयितुं प्रवृत्तोस्मि तत्परित्यज्यैव कथारसात्कथयन्नतिदूरमतिक्रान्तोस्मि ।  
तद्यः स कामोपहतचेताः स्वयङ्कृतादेवाविनयाद्दिव्यलोकतः परिभ्रश्य मर्त्यलोके वैशम्पायननामा शुकनाससूनुरभवत्स एवैष पुनः स्वयङ्कृतेनाविनयेन कोपितस्य पितुराक्रोशान्महाश्वेताकृताच्च सत्याधिष्ठानादस्यां शुकजातौ पतितः" ।  
इत्येवं वदत्येव भगवति जाबालौ बाल्येपि मे सुप्तप्रबुद्धस्येव पूर्वजन्मान्तरोपात्ताः समस्ता एव विद्या जिह्वाग्रेभवन् ।  
सकलासु च कलासु कौशलमुपजातम् ।  
उपदेशाय मनुजस्येव चेयं विस्पष्टवर्णाभिधाना भारती च सम्पन्ना ।  
विज्ञानं च सर्ववस्तुविषयं स्मरणं च संवृत्तम् ।  
किं बहुना ।  
मनुष्यशरीरादृते सर्वमन्यत्तत्क्षणमेव मे वैशम्पायनस्य स एव चन्द्रापीडस्योपरि स्नेहः सैव कामपरवशता स एव महाश्वेतायामनुरागः सैव तदवाप्तिं प्रत्युत्सुकतेत्युपगतं सकलमेव ।  
केवलमसञ्जातपक्षतया मे तस्मिन्समये पूर्वजन्मोपात्ता शरीरचेष्टा नासीत् ।  
तथा चाविर्भूतसकलान्यजन्मवृत्तान्तः समुत्सुकान्तरात्मा किं मातापित्रोः किं तातस्य तारापीडस्य किमम्बाया विलासवत्याः किं वयस्यस्य चन्द्रापीडस्योत प्रथमसुहृदः कपिञ्जलस्याहोस्विन्महाश्वेताया इति नाज्ञासिषमेवं कस्य कस्य कथं वा स्मृतवानस्मीति ।  
तथा चोत्सुकान्तरात्मा महीतलनिवेशितशिराश्चिरमिव स्थित्वा भगवन्तं जाबालिं निजाविनयश्रवणलज्जया विलीयमान इव विशन्निव पातालतलं कथमपि शनैः शनैर्व्यज्ञापयम्" ।  
भगवंस्त्वत्प्रसादादाविर्भूतज्ञानोस्मि संवृत्तः ।  
स्मृताः खलु मया सर्व एव पूर्वबान्धवाः ।  
मूढतायां च यथैव मे तेषां स्मरणं नासीत्तथैव पीडापि ।  
अधुना पुनस्तान्स्मृत्वा स्फुटतीव मे हृदयम् ।  
न च तान्स्मृत्वापि तथा यथा चन्द्रापीडं यस्य मदुपरतिश्रवणमात्रकात्स्फुटितं हृदयम्, ततस्यापि जन्माख्यानेन प्रसादं करोतु भगवान् ।  
येनायं तिर्यग्योनिवासोपि मे तेन सहैकत्र वसतो न पीडाकरः सञ्जायते" ।  
इत्येवं च विज्ञापितो मया सासूयमिव मामवलोक्य भगवाञ्जाबालिः सस्नेहकोपगर्भं प्रत्यवादीत्" ।  
दुरात्मन्, ययैतावतीं दशामुपनीतोसि कथं तामेव तरलहृदयतामनुबध्नासि ।  
अद्यापि पक्षावपि नोद्भिद्येते ।  
तत्सञ्चरणक्षमस्तु तावद्भव ।  
ततो मां प्रक्ष्यसि" ।  
इत्येवमुक्ते भगवता समुपजातकुतूहलो हारीतः पप्रच्छ" ।  
तात, महानयं विस्मयो मे ।  
कथय कथमस्य मुनिजातौ वर्तमानस्य तादृशी कामपरता जाता ।  
यया जीवितमपि न सन्धारयितुं पारितम् ।  
कथं च दिव्यलोकसम्भूतस्य तथा स्वल्पमायुः संवृत्तम्" ।  
एवं च पृष्टः सूनुना भगवाञ्जाबालिरमलाभिः पापमलमिव प्रक्षालयन्दशनदीधितिसलिलधाराभिः प्रत्यवादीत्" ।  
स्पष्टमेवात्र कारणं वत्स ।  
अयं हि कामरागमोहमयादल्पसारात्स्त्रीवीर्या देव केवलादुत्पन्नः ।  
श्रुतौ च पठ्यत एतद्यादृशाद्वै जायते तादृगेव भवतीति ।  
लोकेपि च प्रायः कारणगुणभाञ्ज्येव कार्याणि दृश्यन्ते ।  
तथा चैतदायुर्वेदेपि श्रूयते ।  
यः किलाल्पसारात्स्त्रीवीर्यादेव केवलाज्जन्तुर्भवति स खल्वभावात्सारभूतस्य स्थैर्यहेतोः पुरुषवीर्यस्य यथासारं गर्भे वा विलयमापद्यते मृतो वा जायते जातो वा न दीर्घकालं जीवितीति ।  
तदयमुत्पन्न एवेदृशो येनास्य तादृशी कामपरता जाता ।  
मरणं च मदनवेगसञ्ज्वरासहिष्णोस्तथोपनतम् ।  
अधुनापि तादृश एवाल्पायुरयं शापावसानोत्तरकालं यदस्याक्षयेणायुषा योगो भविष्यति" ।  
इत्येतच्छ्रुत्वा पुनरवनितलनिवेशितशिराः प्रणम्य भगवन्तं व्यज्ञापयम्" ।  
भगवन्नहमपुण्यवानस्यां तिर्यग्योनौ वर्तमानः स्वयं सर्वस्यैवाक्षमः ।  
वागपि मे भगवतः प्रसादादन्यस्मिञ्जन्मनि यदि भवेत्तत्केन प्रकारेणाक्षयं तन्मे महाकर्मसाध्यमायुर्भविष्यतीत्येतदाज्ञापयतु भगवान्" ।  
इत्येवं विज्ञापितस्तु मया दिक्षु विक्षिप्य चक्षुर्भगवानाज्ञापितवान्" ।  
एतदपि यथा तथा ज्ञास्यस्येव ।  
तावदियं कथास्ताम् ।  
रसाक्षेपादचेतितैवास्माभिः प्रभातप्राया रजनी ।  
प्रभाविरहादनुन्मृष्टरजतदर्पणाभमिदमपरान्तावलम्बि वर्तते रजनिकरबिम्बम् ।  
यथायथोद्गमविस्तारिणी  
जरत्तामरसपत्रारुणा पाण्डुच्छविरुल्लसति सीमन्तयन्ती तमःकेशसङ्घातमिव पूर्वस्याः ककुभोरुणाग्रकरालोकततिः ।  
इमाः सशेषतिमिरतयाम्बरैरकाण्डकलुषं भास्वत्प्रभालोकमारब्धाः क्रमेण यथासूक्ष्मं तारकाः प्रवेष्टुम् ।  
एष पम्पासरःशायिनां प्रबोधाशंसी समुच्चरति कोलाहलः श्रोत्रहारी विहङ्गमानाम् ।  
एते च निशीथिनीपरिमिलनशीतलाश्चलितवनकुसुमपरिमलग्राहिणो वातुं प्रवृत्ताः प्रभातपिशुना वायवः, प्रत्यासन्नाग्निविहारवेला" ।  
इत्यभिदधान एव गोष्ठीं भङ्क्त्वोदतिष्ठत् ।  
अथोत्थिते भगवति जाबालौ वीतरागापि निष्कौतुकापि मोक्षमार्गावस्थानापि समस्तैव सा तपस्विपरिषत्कथारसाद्विस्मृतगुरूचितप्रतिपत्तिः शृण्वतीवोत्कण्टकितकाया विस्मयोत्फुल्लमुखी युगपदागलितशोकानन्दजन्मनयनसलिला हाकष्टशब्दानुबन्धिनीस्तम्भितेव चिरमिव स्थित्वा यथास्थानं जगाम ।  
हारीतस्तु मां सन्निहितेपि मुनिकुमारकजने निजकरेणैवोत्क्षिप्यात्मपर्णशालां नीत्वा शनैः स्वशयनैकदेशे स्थापयित्वा प्राभातिकक्रियाकरणाय निर्ययौ ।  
निर्गते च तस्मिंस्तेन सर्वकार्याक्षमेण तिर्यग्जातिपतनेन पीडितान्तरात्मा चिन्तां प्राविशम् ।  
अत्र तावदनेकभवसुकृतशतसहस्राधिगम्यं मानुष्यमेव दुर्लभम् ।  
तत्राप्यपरं सकलजातिविशिष्टं ब्राह्मण्यम् ।  
ततोपि विशिष्टतरमासन्नामृतपदं मुनित्वम् ।  
तस्यापि विशेषान्तरं किमपि दिव्यलोकनिवासित्वम् ।  
तद्येनैतावतः स्थानात्स्वदोषैरात्मा पातितस्तेन कथमधुना सर्वक्रियाविहीनेनास्यास्तिर्यग्जातेः समुद्धृतः स्यात् ।  
कथं वा पूर्वजन्माहितस्नेहैः सह समागमसुखमनुभूतम् ।  
अननुभवतश्च तन्निष्प्रयोजनेनामुना जीवितेन किं मे परिरक्षितेन ।  
पततु यत्र तत्र क्वापि यातनाशरीरम् ।  
सुखं तु नानुभवितव्यममुना दुःखैकभाजनेन ।  
तत्परित्यजाम्येनम् ।  
पूर्यतामस्मद्व्यसनदानैकचिन्तादुःस्थितस्य विधेर्मनोरथः" इति ।  
एवं च जीवितपरित्यागचिन्तानिमीलितं मां समुच्छ्वासयन्निव विकासहासिना मुखेन सहसा प्रविश्य हारीतोभ्यधात" ।  
भ्रातर्वैशम्पायन दिष्ट्या वर्धसे ।  
पितुस्ते भगवतः श्वेतकेतोः पादमूलात्कपिञ्जलस्त्वामेवान्विष्यन्नायातः" इति ।  
अहं तु तच्छ्रुत्वा तत्क्षणेनोत्पन्नपक्ष इवोत्पत्य तत्समीपमेव प्राप्तुमभिवाञ्छन्नद्ग्रीवावलोकी क्वासाविति तमप्राक्षम् ।  
स त्वकथयत् ।  
एष तातपादमूले वर्तत इति ।  
एवंवादिनं तु तमहं पुनरवदम्" ।  
यद्येवं ततः प्रापयतु मां तत्रैव भगवान् ।  
उत्ताम्यति मे हृदयं तद्दर्शनाय" इति ।  
एवं वदन्नेवाग्रतो गगनागमनवेगादयथास्थितजटाकलापम्, अनिलपथसञ्चरणचलितैकाञ्चलोत्तरीयम्, तरुत्वचा दृढाबद्धपरिकरम्, अर्धत्रुटितयज्ञोपवीतसनाथास्थिशेषोरस्कम्, निःशेषसुरपथावतरणश्रमोच्छ्वसितशरीरम्, समीरणापहृतमपि मरुत्पथोत्पन्नखेदसम्भृतमुदकप्रवेशान्निस्यन्दमानस्वेदमाननेन मदवलोकनदुःखोद्गतं च बाष्पजललवविसरमीक्षणाभ्यां युगपदुत्सृजन्तम्, मुमुक्षुमपि मत्स्नेहेनामुक्तम्, वीतरागमपि मत्प्रियहितरतम्, निःसङ्गमपि मत्समागमोत्सुकम्, निःस्पृहमपि मदर्थसम्पादनपर्याकुलम्, निर्मममप्युपारूढस्नेहम्, निरहङ्कारमप्यहमेवायमिति मां मन्यमानम्, समुज्झितक्लेशमपि मदर्थे क्लिश्यन्तम्, समलोष्टाश्मकाञ्चनतासुखितमपि मद्दुःखदुःखितम्, कृतज्ञमकृतज्ञः स्नेहलप्रकृतिं रूक्षचेताः सुकृतिनमपुण्यवाननुगतं वामस्वभावो भावार्द्रहृदयमेकान्तनिष्ठुरोमित्रं वैरी वचनकरमनाश्रवो महात्मानं दुरात्मा कपिञ्जलमहमद्राक्षम् ।  
दृष्ट्वा च निर्भरगलितनयनपयास्तादृशोपि कृताभ्युद्गमनप्रयत्नः फूत्कृत्य तमवदम्" ।  
सखे कपिञ्जल, एवं जन्मद्वयान्तरितदर्शनमपि त्वां दृष्ट्वा किं सरभसमुत्थाय दूरत एव प्रसारितभुजद्वयो गाढलिङ्गनेन सुखमनुभविष्यामि ।  
किं करेणावलम्ब्यासनपरिग्रहं कारयिष्यामि ।  
किं सुखासीनस्य गात्रसंवाहनं कुर्वञ्छ्रममपनेष्यामि" इति ।  
एवमात्मानमनुशोचन्तमेव मां कपिञ्जलः करद्वयेनोत्क्षिप्य मद्विरहदुःखदुर्बले वक्षसि निवेश्य चिरमिवान्तःप्रवेशयन्निवालिङ्गनसुखं किल तथा मेनुभूय भूयसा मन्युवेगेनोत्तमाङ्गे कृत्वा मच्चरणावितरवदरोदीत् ।  
तथा रुदन्तं तु तं वाङ्मात्रप्रतीकारः पुनरवदम्" ।  
सखे कपिञ्जल, सकलक्लेशपरिभूतस्य पापात्मनो ममेदं युज्यते यत्त्वया प्रारब्धम् ।  
त्वं पुनर्बालोपि न स्पृष्ट एवामीभिः संसारबन्धात्मकैर्निर्वाणमार्गपरिपन्थिभिर्दोषैः ।  
तत्किमधुना मूढजनगतेन वर्मना ।  
समुपविश्य तावत्कथय यथावृत्तं तस्य वार्ताम् ।  
अपि कुशलं तातस्य ।  
स्मरति वा माम् ।  
दुःखितो वा मदीयेन दुःखेन ।  
मद्वृत्तान्तमाकर्ण्य किमुत्तवान् ।  
कुपितो न वा" इति ।  
स त्वेवमुक्तो मया हारीतशिष्योपनीते पल्लवासने समुपविश्याङ्के मां कृत्वा हारीतोपनीतेनाम्भसा प्रक्षाल्य मुखमाख्यातवान्" ।  
सखे कुशलं तातस्य ।  
अयं चास्मद्वृत्तान्तः प्रथमतरमेव तातेन दिव्येन चक्षुषा दृष्टः ।  
दृष्ट्वा च प्रतिक्रियायै कर्म प्रारब्धम् ।  
समारब्ध एव कर्मणि तुरगभावाद्विमुक्तो गतोस्मि तातस्य पादमूलम् ।  
गतं च मां दूरत एवोद्बाष्पदृष्टिर्विषण्णदीनवदनं भयादनुपसर्पन्तमालोक्याहूयाज्ञापितवान्" ।  
वत्स कपिञ्जल परित्यज्यतां स्वदोषशङ्का ।  
ममैवायं खलु शठमतेः सर्व एव दोषाः ।  
येन जानताप्युत्पत्तिसमय एव वत्सस्य कृते नेदमायुष्करं कर्म निर्वर्तितम् ।  
अधुना सिद्धप्रायमेवेदम् ।  
न दुःखासिका भावनीया ।  
मत्पादमूले तावस्थीयताम्" इति ।  
एवमाज्ञापितस्तु तातेन विगतभीर्व्यज्ञापयम्" ।  
तात यदि प्रसादोस्ति ततो यत्रैवासावुत्पन्नस्तत्रैव गमनायाज्ञापयतु मां तातः" इति ।  
एवं विज्ञापितस्तु मया पुनराज्ञापितवान्" ।  
वत्स शुकजातावसौ पतितः ।  
तद्गत्वापि तमद्य नैव वेत्सि नाप्यसौ त्वां वेत्तीति तत्तिष्ठ तावत्" इति ।  
अद्य च प्रातरेवाहूय मामाज्ञापितवान्" ।  
वत्स कपिञ्जल महामुनेर्जाबालेराश्रमपदं सुहृत्ते प्राप्तः ।  
जन्मान्तरस्मरणं चास्योपजातम् ।  
तद्गच्छ सम्प्रति तं द्रष्टुम् ।  
मदीयया चाशिषानुगृह्य वक्तव्योसौ ।  
वत्स यावदिदं कर्म परिसमाप्यते तावत्त्वयास्मिन्नैव जाबालेः पादमूले स्थातव्यमिति ।  
अपि च त्वद्दुःखदुःखिताम्बा ते श्रीरपि तस्मिन्नेव कर्मणि परिचारिका वर्तते ।  
तया तु शिरस्युपाघ्रायैतदेव पुनः पुनः सन्दिष्टम्" ।  
एवमुक्त्वा कठोरशिरीषकुसुमशिखासूक्ष्माग्रोद्भेदपक्ष्मलानि गात्राणि पुनः पुनः पाणिना परामृश्यान्तर्हृदयेनादूयत ।  
तथा दूयमानहृदयं च तमवदम्" ।  
सखे कपिञ्जल किं दूयसे ।  
त्वयापि मन्दपुण्यस्य मम कृते तुरङ्गमतामापन्नेन पराधीनवृत्तिना बहुतराण्येव दुःखान्यनुभूतानि ।  
कथं सोमपानोचितेनामुनास्येन समुत्पादितसफेनरक्तस्रवाः खरखलीनक्षतयो विसोढाः ।  
कथमयमकठोरकिसलयशयनैकसेवासुकुमारः सदा पर्याणितस्य न शीर्णः पृष्ठवंशः ।  
कथमेषु कुसुमोच्चयपातितबालवनलतास्पर्शमात्राक्षमेषु गात्रेषु कशाभिधाता निपतिताः ।  
कथं च ब्रह्मसूत्रोद्वाहिनि देहेस्मिन्वध्रोत्पीडनकृताः पीडाः समुपजाताः" इति ।  
एभिरन्यैश्च पूर्ववृत्तान्तालापैस्तत्कालविस्मृततिर्यग्जातिदुःखः सुखमतिष्ठम् ।  
उपरोहति च मध्याह्नं सवितरि सह कपिञ्जलेन मां यथोचितमाहारमकारयत् ।  
कृताहारश्च कपिञ्जलः क्षणमिव स्थित्वा मामब्रवीत्" ।  
अहं हि तातेन त्वां समाश्वासयितुं जाबालिपादमूलादा कर्मपरिसमाप्तेर्न त्वया चलितव्यमित्येतच्चादेष्टुं विसर्जितः ।  
अन्यदहमपि तत्रैव कर्मणि व्यग्रतर एव ।  
तद् व्रजामि सम्प्रति" ।  
अहं तु तच्छ्रुत्वा विषण्णवदनस्तं प्रत्यवदम्" ।  
सखे कपिञ्जल, एवं गते किं ब्रवीमि ।  
किं च तातस्याम्बाया वा सन्दिशामि ।  
सर्वं त्वमेव वेत्सि" इति ।  
स त्वेवमुक्तो मया पुनः पुनस्तत्रावस्थानाय मां सन्निधाय हारीतं चानुभूतास्मदालिङ्गनसुखो विस्मयोन्मुखेन मुनिकुमारकजनेनेक्ष्यमाणोन्तरिक्षमतिक्रम्य क्वाप्यदर्शनमगात् ।  
गते च तस्मिन्हारीतः समाश्वास्य मां शरीरस्थितिकरणायोदतिष्ठत् ।  
उत्थाय चान्यं मुनिकुमारकं मतार्श्वे स्थापयित्वा निरगात् ।  
निर्वतितस्नानादिक्रियाकलापश्चात्मनैव सहापराह्णसमये पुनर्मामाहारमकारयत् ।  
एवं चावहितचेतसा हारीतेन संवर्ध्यमानः कतिपयैरेव दिवसैः सञ्जातपक्षोभवम् ।  
उत्पन्नोत्पतनसामर्थ्यश्च चेतस्यकरवम्" ।  
गमनक्षमस्तु संवृत्तोस्मि ।  
तन्न नाम चन्द्रापीडोत्पत्तिपरिज्ञानम् ।  
महाश्वेता पुनः सैवास्ते ।  
तत्किमुत्पन्नज्ञानोपि तद्दर्शनेन विनात्मानं निमेषमपि दुःखं स्थापयामि ।  
भवतु तत्रैव गत्वा तिष्ठामि" ।  
इति निश्चित्यैकदा प्रातर्विहारनिर्गत एवोत्तरां ककुभं गृहीत्वावहम् ।  
अबहुदिवसाभ्यस्तगमनतया स्तोकमेव गत्वाशीर्यन्त इव मेङ्गानि श्रमेण ।  
अशुष्यच्चञ्चुपुटं पिपासया ।  
नाडिन्धमेनाकम्पत कण्ठः श्वासेन ।  
तदवस्थश्च शिथिलायमानपक्षतिरत्र पताम्यत्र पतामीति परवानेवान्यतमस्य तमस्विनीतिमिरसङ्घातस्येवार्ककरतिरस्कारिणो घनहरितपल्लवभरावनम्रस्यासन्नतरस्य सरस्तीरतरुनिकुञ्जस्योपर्यात्मानममुञ्चम् ।  
चिरादिवोन्मुक्ताध्वश्रमक्लमोवतीर्य शीतलतरुतलच्छायास्थितो दलगहनसंरोधशिशिरमरविन्दकिञ्जल्करजोवाससुरभि बिसरसकषायमापीयमानमेवोत्पादितपुनरुक्तपानस्पृहमा तृप्तेः पयो निपीय यथाप्राप्तैरकठोरकमलकर्णिकाबीजैर्वीरतरुपर्णाङ्कुरफलैश्च कृत्वा क्षुधः प्रतीकारमपराह्णसमये पुनः कियन्तमप्यध्वानं यास्यामीति मनसि कृत्वाध्वश्रमनिःसहान्यङ्गानि विश्रमयितुमन्यतमामविच्छिन्नच्छायां शाखामारुह्य तरोर्मूलभाग एवावतिष्ठम् ।  
तथा स्थितश्चाध्वश्रमसुलभां निद्रामगच्छम् ।  
चिरादिव च लब्धप्रबोधो बद्धमात्मानमनुन्मोचनीयैस्तन्तुपाशैरपश्यम् ।  
अग्रतश्च पाशविरहितमिव कालपुरुषाम्, अतिकठिनतया कालिम्ना च वपुषः कालायसपरमाणुभिरिव केवलैर्निर्मितम्, प्रेतपतिमिवापरम्, प्रतिपक्षमिव पुण्यराशेः, आशयमिव पाप्मनः, विनापि क्रोधकारणादाबद्धभीषणभृकुटिरौद्रतरेणाननेनारक्तकेकरतरकनीनिकेन च चक्षुषा सकलजनभयङ्करस्य भगवतः कृतान्तस्यापि भयमिवोपजनयन्तम्, आशये केशेषु चास्निग्धम्, आनने ज्ञाने चान्धकारितम्, वर्णे चरिते च कृष्णम्, निवसने कर्मणि च मलिनम्, वपुषि वचसि च परुषम्, अदृष्टाश्रुतानुरूपमप्याकारप्रत्ययादेवानुमीयमानक्रौर्यदोषं पुरुषमद्राक्षम् ।  
आलोक्य च तं तादृशमात्मन उपरि निष्प्रत्याश एवापृच्छम्" ।  
भद्र कस्त्वम् ।  
किमर्थं वा त्वया बद्धोस्मि ।  
यद्यामिषातृष्णया तत्किमिति सुप्त एव न व्यापादितोस्मि ।  
किं मया निरागसा बन्धदुःखमनुभावितेन ।  
अथ केवलमेव कौतुकात् ।  
ततः कृतं कौतुकम् ।  
मुञ्चतु मामिदानीं भद्रमुखः ।  
मया खलु वल्लभजनोत्कण्ठितेन दूरं गन्तव्यम् ।  
अकालक्षेपक्षमं वर्तते मे हृदयम् ।  
भवानपि प्राणिधर्मे वर्तते" ।  
एवमुक्तः स मामुक्तवान्" ।  
महात्मन्, अहं खलु क्रूरकर्मा जात्या चाण्डालः ।  
न च मया त्वमामिषलुब्धेन कुतूहलेन वा बद्धः ।  
मम खलु स्वामी पक्वणाधिपतिरितो नातिदूरे मातङ्गकप्रतिबद्धायां भूमौ कृतावस्थानः ।  
तस्य दुहिता कौतुकमये प्रथमे वयसि वर्तते ।  
तस्यास्त्वं केनापि दुरात्मना कथितो यथा जाबालेराश्रम एवङ्गुणविशिष्टो महाश्चर्यकारी शुकस्तिष्ठति ।  
तया च श्रुत्वोत्पन्नकौतुकात्त्वद्ग्रहणाय बहव एवापरे मादृशाः  
समादिष्टाः ।  
तदद्य पुण्यैर्मयासादितोसि ।  
तदहं तत्पादमूलं त्वां प्रापयामि ।  
बन्धे मोक्षे चाधुना सा ते प्रभवति" इति ।  
अहं तु तच्छ्रुत्वा शुष्काशनिनेव ताडितः शिरसि संविग्नान्तरात्मा चेतस्यकरवम्" ।  
अहो मे मन्दपुण्यस्य दारुणतरः कर्मणां विपाकः ।  
येन मया सुरासुरशिरःशेखराभ्यर्चितचरणसरसिजायाः श्रियो जातेन जगत्त्रयनमस्यस्य महामुनेः श्वेतकेतोः स्वहस्तसंविर्धितेन दिव्यलोकाश्रमनिवासिना भूत्वा म्लेच्छजातिभिरपि दूरतः परिहृतप्रवेशमधुना पक्वणं प्रवेष्टव्यम् ।  
चण्डालैः सहैकत्र स्थातव्यम् ।  
जरन्मातङ्गाङ्गनाकरोपनीतैः कवलैरात्मा पोषणीयः ।  
चण्डालबालकजनस्य क्रीडनीयेन भवितव्यम् ।  
दुरात्मन्पुण्डरीकहतक धिग्जन्मलाभं ते ।  
यस्य कर्मणामयमीदृशः परिणामः ।  
किमर्थं प्रथमगर्भ एव न सहस्रधा शीर्णोसि ।  
मातः शृईः, अशरणजनशरणचरणपङ्कजे, अतिगहनभीषणाद्रक्ष मामस्मान्महानरकपातात् ।  
तात भुवनत्रयत्राणक्षम, त्रायस्व, कुलतन्तुमेकम् ।  
त्वयैव संवर्धितोस्मि ।  
वयस्य कपिञ्जल, यदि परापत्य त्वयास्मात्पापान्न मोचितोस्मि तदा जन्मान्तरेपि पुनर्मा कृथा मत्समागमप्रत्याशाम्" ।  
इत्येतानि चान्यानि च चेतसा विलप्य पुनस्तमभ्यर्थनादीनमवदम्" ।  
भद्रमुख जातिस्मरो मुनिरस्मि जात्या ।  
तत्तवापि मामस्मान्महतः पापसङ्कटादुद्धृत्य धर्मो भवत्येवादृष्टसुखहेतुः ।  
दृष्टेपि च केनचिदपरेणादृष्टस्य मन्मुक्तिकृतः प्रत्यवायो नास्त्येव ।  
तन्मुञ्चतु मां भद्रमुखः" इत्यभिदधानश्च पादयोरपतम् ।  
स तु विहस्य मामब्रवीत्" ।  
रे मोहान्ध यस्य शुभाशुभकर्मसाक्षिभूताः पञ्च लोकपालास्तवैवात्मशरीरस्थिता न पश्यन्ति सोन्यस्य भयादकार्यं नाचरति ।  
तन्नीतोसि मया स्वाम्याज्ञया" इति ।  
एवमभिदधान एव मामादाय पक्वणाभिमुखमगच्छत् ।  
अहं तु तेन तद्वचसाभिहत इव मूर्ध्नि मूकतामापन्नः केषां पुनः कर्मणामिदं मे फलमित्यन्तरात्मनाभिध्यायन्प्राणपरित्यागं प्रति कृतनिश्चयोभवम् ।  
नीयमानश्च तथा तेन तन्मोचनप्रत्याशयैवाग्रतो दत्तदृष्टिराविष्टैरिव बीभत्सविन्यासैर्व्यावृत्तैश्चावर्तकानायपरिभ्रमणानिभृतैश्च मृगावपाटितजीर्णवागुरासङ्ग्रन्थनव्यग्रैश्चोत्त्रुटितकूटपाशसङ्ग्रन्थनायस्तैश्च हस्तस्थितसकाण्डकोदण्डैश्च प्रासप्रचण्डपाणिभिश्च सेलग्राहिभिश्च नानाविधग्राहकविहङ्गवाचालनकुशलैः कौलेयकमुक्तिप्तञ्चारणचतुरैश्चण्डालशिशुभिर्वृन्दशो दिशि दिशि मृगयां क्रीडद्भिर्दूरत एवावेद्यमानम्, इतस्ततो विस्रगन्धिधूमोद्गमानुमीयमानसान्द्रवंशवनान्तरितवेश्मसन्निवेशम्, सर्वतः करङ्कप्रायवृतिवाटम्, अस्थिप्रायरथ्यावकरकूटम्, उत्कृत्तमांसमेदोवसासृक्कर्दमप्रायकुटीराजिरम्, आखेटकप्रायाजीवम्, पिशितप्रायमशनम्, वसाप्रायस्नेहम्, कौशेयप्रायपरिधानम्, चर्मप्रायास्तरणम्, सारमेयप्रायपरिवारम्, धवलीप्रायवाहनम्, स्त्रीमद्यप्रायपुरुषार्थम्, असृक्प्रायदेवताबलिपूजम्, पशूपहारप्रायधर्मक्रियम्, आकरमिव सर्वनरकाणाम्, कारणमिव सर्वाकुशलानाम्, सन्निवेशमिव सर्वश्मशानानाम्, पतनमिव सर्वपापानाम्, आयतनमिव सर्वयातनानाम्, स्मर्यमाणमपि भयङ्करम्, श्रूयमाणमप्युद्वेगकरम्, दृश्यमानमपि पापजननम्, जन्मकर्मतो मलिनतरजनम्, जनतो नृशंसशतरलोकहृदयम्, लोकहृदयेभ्योपि निर्धृणतरसर्वसंव्यवहारसमस्तपुरुषाम्, अविशेषाचारबालयुवस्थविरम्, अव्यवस्थितगम्यागम्याङ्गनोपभोगम्, अपुण्यकर्मैकापणं पक्वणमपश्यम् ।  
दृष्ट्वा च तं तादृशं नरकवासिनोप्युद्वेगकरं समुत्पन्नघृणोन्तरात्मन्यकरवम्" ।  
अपि नाम सा चाण्डालदारिका दूरत एव मामालोक्योत्पन्नकरुणा मोचयेन्न जातिसदृशमाचरिष्यति ।  
भविष्यन्त्येवंविधानि मे पुण्यानि ।  
न निमेषमप्यत्र पदं कुर्याम्" ।  
इत्येवङ्कृताशंसमेव मां नीत्वा स चण्डालस्तदा दुर्दर्शनाकारवेषायै दूरतः स्थितः प्रणम्य "एष स मया प्राप्तः" इति तस्यै चण्डालदारिकायै दर्शितवान् ।  
सा तु प्रहृष्टतरवदना "शोभनं कृतम्ऽ, इति तमभिधाय तत्करात्स्वकरयुगेनादाय माम्, "आः पुत्रक प्राप्तोसि साम्प्रतं क्वापरं गम्यते, व्यपनयामि ते सर्वमिदं कामचारित्वम्" इत्यभिदधानैव धावमानचण्डालबालकोपनीतेर्धाश्यानलोमशदुर्गन्धिगोचर्मवध्रिकावनद्धे दृढबद्धदारुमयपानभोजनपात्रे मनागुद्धाटितद्वारे दारुपञ्जरे समं महाश्वेतावलोकनमनोरथैराक्षिप्यार्गलितद्वारा सा मामवदत् ।  
यथा "अत्र निर्वृतः सम्प्रति तिष्ठ" ।  
इत्यभिधाय तूष्णीमस्थात् अहं तु तथा संरुद्धश्चेतस्यकरवम्" ।  
महासङ्कटे पतितोस्मि ।  
यदि तावदावेदितात्मावस्थः शिरसा प्रणिपत्य मुक्तये विज्ञापयाम्येनां तदा य एव मे गुणो दोषतामापद्य बन्धायोपजातः स एव संवर्धितो भवति ।  
साधु जल्पतीत्येवाहमनया ग्राहितः ।  
कास्या मदीयया बन्धनपीडया पीडा ।  
नाहमस्यास्तनयो न भ्राता न बन्धुः ।  
अथ मौनमालम्ब्य तिष्ठामि ।  
तत्रापि शाठ्यप्रकुपिता कदाचिदतोप्यधिकामवस्थां प्रापयति माम् ।  
नृशंसतमा हि जातिरियम् ।  
अथवा वरमितोप्यधिकमुपजातं न पुनश्चाण्डालैः सह वागपि विमिश्रिता ।  
अपि च गृहीतमौनं निर्वेदात्कदाचिन्मुञ्चत्येव ।  
वदंस्तु पुनर्न मोक्तव्य एवाहमनया ।  
अपि च यद्दिव्यलोकभ्रंशो यन्मर्त्यलोके जन्म यत्तिर्यग्जातौ पतनं यच्चाण्डालहस्तागमनं यच्चेदमेवंविधं पञ्जरबन्धदुःखं सर्व एवायमानियतेन्द्रियत्वस्यैव दोषाः ।  
तत्किमेकया वाचा ।  
सर्वेन्द्रियाण्येव नियमयामि" ।  
इति निश्चित्य मौनग्रहणमकरवम् ।  
आलप्यमानोप्यातर्ज्यमानोप्याहन्यमानोपि त्रुट्यमानोपि च बलान्न किञ्चिदप्यवदम् ।  
केवलमुच्चैश्चीत्कारमेवामुञ्चम् ।  
उपनीतेपि च पानाशने तं दिवसमनशनेनैवात्यवाहयम् ।  
अन्येद्युश्चातिक्रामत्यशनकाले मे दूयमाने हृदये च सा स्वपाणिनोपनीय नानाविधानि पक्वान्नानि च फलानि सुरभिशीतलं च पानीयमप्रतिपन्नतदुपभोगं मामारोपितलोचना स्निह्यन्तीवावोचत्" ।  
क्षुत्पिपासार्दितानां हि पशुपक्षिणां निर्विचारचित्तवृत्तीनामुपनतेष्वाहा रेष्वनुपयोगो न सम्भवत्येव ।  
तद्यद्येवंविधस्त्वं कोपि भोज्याभोज्यविवेककारी पूर्वजातिस्मरोस्मदीयमाहारं परिहरसि तथापि तावद्भक्ष्यविवेकरहितायां तिर्यग्जातौ वर्तमानस्य ते किं वाभक्ष्यं यन्न भक्षयसि ।  
येन चोत्कृष्टमां जातिं प्राप्यात्मनैवेदृशं कर्म कृतं येन तिर्यग्योनौ पतितः स किमपरं विचारयसि ।  
प्रथममेवात्मा न विवेके स्थापितः ।  
अधुना स्वकर्मोपात्तजातिसदृशमाचरतस्ते नास्त्येव दोषः ।  
येषां च भक्ष्याभक्ष्यनियमोस्ति तेषामप्यापत्काले प्राणानां सन्धारणमभक्ष्योपयोगेनापि तावद्विहितम् ।  
किं पुनस्त्वादृशस्य ।  
न चेदृशं किञ्चिदप्याहाराय मयोपनीतं यादृशेन चाण्डालाशनशङ्का समुत्पद्यते ।  
फलानि तु ततोपि प्रतिगृह्यन्त एव ।  
पानीयमपि चाण्डालभाण्डादपि भुवि पतितं पवित्रमेवेत्येवं जनः कथयति ।  
तत्किमर्थमात्मानं क्षुधा पिपासया वा पातयसि ।  
यन्न भक्षयस्यमूनि मुनिजनोचितानि वनफलानि न पिबसि वा पानीयम्" इति ।  
अहं तु तेन तस्याश्चाण्डालजात्यनुचितेन वचसा विवेकेन च विस्मितान्तरात्मा तथेति प्रतिपद्य शापनिघ्नो घृणां परित्यज्य जीविततृष्णया क्षुत्पिपासोपशमायाशनक्रियामङ्गीकृतवानस्मि ।  
मौनं तु पुनर्नात्याक्षम् ।  
एवमतिक्रामति च काले क्रमेण तरुणतामापन्ने मय्येकदा प्रभातायां यामिन्यामुन्मीलितलोचनोद्राक्षमस्मिन्कनकपञ्जरे स्थितमात्मानम् ।  
सापि चाण्डालदारिका यादृशी तादृशी देवेनापि दृष्टैव ।  
सकलमेव तत्पक्वणममरपुरसदृशमालोक्य चापगतचाण्डालवसतिसंवेगो विस्मितान्तरात्मा किमेतदिति कुतूहलात्प्रष्टुकामो यावन्न परित्यजाम्येव मौनं तावदेषा मामादाय देवपादमूलमायाता ।  
तत्केयं, किमर्थमनया चाण्डालतात्मनः स्ख्यापिता, किमर्थं वाहं बद्धः, बद्धो वा किमर्थमिहानीतः, इत्यत्र वस्तुन्यहमपि देव इवानपगतकुतूहल एव" इति ।  
राजा तु तच्छ्रुत्वा समुपजाताभ्यधिककुतूहलस्तदाह्वानाय पुरःस्थितां प्रतीहारीमादिदेश ।  
नचिरादेव तयोपदिश्यमानमार्गा ग्रविश्य सा पुरस्तादूर्ध्वस्थितैव राजानमभिभवन्ती धाम्ना प्रागल्भ्येन बभाषे" ।  
भुवनभूषण रोद्दिणीपते तारारमण कादम्बरीलोचनानन्दचन्द्र, सर्वस्त्वयास्य दुर्मतेरात्मनश्च पूर्वजन्मवृत्तान्तः श्रुत एव ।  
अत्रापि जन्मनि यथायं निषिद्धोपि पित्रा कामरागान्धः पितुराज्ञामुल्लङ्घ्य वधूसमीपं प्रस्थितः तथाप्यनेन स्वयमेव कथितम् ।  
तदहमस्य दुरात्मनो जननी श्रीः ।  
तथा प्रस्थितमेन दिव्येन चक्षुषा दृष्ट्वास्य पित्राहं समादिष्टास्मि" ।  
सर्व एव ह्यविनयप्रवृत्तोनुतापाद्विना न निवर्तते ।  
तदयं ते तनयः कदाचिदस्या अपि तिर्यग्जातेरधस्तात्पतति तद्यावदिदं कर्म न परिसमाप्यते तावदेनं मर्त्यलोक एव बद्ध्वा धारय ।  
यथा चानुतापोस्य भवति तथा प्रतिविधेयमस्य" इति ।  
तदस्य विनयायेदं विनिर्मितं मया ।  
सर्वमधुना तत्कर्म परिसमाप्तम् ।  
शापावसानसमयो वर्तते ।  
शापाबसानेन च युवयोः सममेव सुखेन भवितव्यमिति त्वत्समीपमानीतो मयायम् ।  
अत्रापि यच्चाण्डालजातिः ख्यापिता यल्लोकसम्पर्कपरिहाराय ।  
तदनुभवतां सम्प्रति द्वावपि सममेव जन्मजराव्याधिमरणादिदुःखबहुले तनू परित्यज्य यथेष्टजनसमागमसुखम्" ।  
इत्यभिदधानैव सा झटिति रणद्भूषणारवबधिरितान्तरिक्षमुत्फुल्ललोकलोचनोद्वीक्षिता क्षितेर्गगनमुदपतत् ।  
अथ राज्ञस्तद्वचनमाकर्ण्य संस्मृतजन्मान्तरस्य "सखे वैशम्पायनाख्यपुण्डरीक दिष्ट्या तुल्यकालमेवावयोः शापावसानं सञ्जातम्" इत्यभिदधत एवाकर्णाकृष्टकाऋमुको मकरकेतुरग्रतः परमास्त्रं कादम्बरीं कृत्वा जीवितापहरणाय प्रतिरोधक इव निरुद्धसर्वाशोन्तरा पदं चकार ।  
तत्पदाक्रान्तिनिर्वासितमिव कादम्बरीशरणमुपजगामान्तःकरणम् ।  
तन्मार्गणाभिहतिभीता इव देहमुत्सृज्य निर्जग्मुरजडाः श्वासमरुतः ।  
तद्बाणपक्षवाताहतमिवाकम्पत तरलं शरीरम् ।  
तच्छरशल्यभरालसोत्कण्टकिनी तनुरजायत ।  
तद्विशिखरजोरूषितमिव नयनयुगलमश्रुजलमुत्ससर्ज ।  
आपाण्डुतां च सद्यो वदनलावण्यमयासीत् ।  
तद्धनुर्गुणध्वानाकर्णनोद्वेजितमिव हृदयवेदनाकूणितत्रिभागं नयनयुगलमभवत ।  
अन्तर्ज्वलिष्यतो मदनदहनस्य धूमोपहतमिव वेपमानमधरकिसलयं शोषमगात् ।  
तत्तापविरसमाननान्निष्पीडितं सरागं हृदयमिव ताम्बूलमपतत् ।  
आर्द्रस्य दारुणो द्रव इव दह्यमानस्याङ्गेभ्यो तिरगमत्स्वेदः ।  
मदनशरकीलितानीव तावतैव क्षाणेनाङ्गानि परवशान्यजायन्त ।  
तथा च कादम्बरीं पुरस्कृत्य कुसुमधन्वनायास्यमानस्य तदवयवरूपशोभाविनिर्जितानि तापापहरणक्षमाण्यपि तस्याकिञ्चित्कराण्यभवन् ।  
तथा हि ।  
कमलकिसलयानि पाणिपादेन, कुवलयदलस्रजो दृष्ट्या, मणिदर्पणाः कपोलेन, मृणालानि बाहुलतिकया, शशाङ्करश्मयो नखमयूखैः, घनसारधूलिः स्मितप्रभया, मुक्तादामानि दशनकिरणैः, अमृतकरबिम्बं मुखेन, ज्योत्स्ना लावण्येन, मणिवेदिकाकुट्टिमानि नितम्बेन ।  
एवं च विहतसर्वबाह्यप्रक्रियस्य, हृदयेप्यसुखायमानसकलान्यविनोदस्य, तामेवाभिध्यायतः, तामेवोत्प्रेक्षमाणस्य, तामेवाभिलषतः, तामेव पश्यतः, तामेवालपतः, तामेवालिङ्गतः, तया सह तिष्ठतः, तां प्रकोपयतः, तामनुनयतः, तस्याः पादयोः पततः, तया  
सह केलिं कुर्वतः, तां रममाणास्य, मुक्तसर्वान्यक्रियस्य, दिवाप्यनुन्मीलितलोचनस्य, रात्रावप्यनुपजातनिद्रस्य, सुहृज्जनमप्यसम्भाषयतः, कार्योपगतानप्यजानतः, गुरुजनमप्यनमस्यतः, धर्मक्रियामप्यकुर्वाणस्य, सुखादप्यनर्थिनः, दुःखादप्यनुद्विजमानस्य, मरणादप्यबिभ्यतः, गुरुभ्योप्यपेतलज्जस्य, आत्मन्यपि विगलितस्नेहस्य, किं बहुना, कादम्बरीसमागमेप्यनुद्यमस्य केवलमस्य मुहुर्मुहुर्मूर्च्छोपगमच्छलेन जीवितोत्सर्गयोग्यामिव कुर्वतो विहस्तेनापि प्रतिपन्नविविधोपकरणेन गलितनयनपयसाप्युच्छुष्काननेन मुषितवचनावकाशेनापि वैशम्पायनाक्रोशनपरेणानवरतमाचरणाद्विकीर्णचन्दनचर्चेन चरणतलनिवेशितार्द्रारविन्दिनीदलेन करार्पितकर्पूरक्षोददन्तुरतुषारखण्डेन हृदयविनिहितहिमार्द्रहारदण्डेन कपोलतलस्थापितस्फटिकमणिदर्पणेन ललाटतटघटितचन्द्रमणिनांसदेशावस्थापितमृणालनालेन कदलीदलव्यजनवाहिनानर्तिततालवृन्तेन जलार्द्रानिलसञ्चारिणा कुसुमतल्पकल्पनाकुलेन धारागृहजलयन्त्रप्रवर्तनाहृतार्तिना मणिकुट्टिमक्षालनाग्रहस्तेन च सजलकिञ्जल्कजलजोपचारप्रकरसम्भ्रान्तेन च शिशिरभूगृहाभ्यन्तरप्रत्यवेक्षणदक्षेण चोद्यानदीर्घिकातटलतागहनमण्डपसेकसन्तापहारिणा च मलयजरसचन्द्रार्द्रजलचन्द्राश्रयावधानदानोद्यतेन चाप्तपरिजनेनोपचर्यमाणस्यापि काष्ठीभूतदेहस्य दाहक्षमो झटित्येवारुरोह परां कोटिं कामानलो राज्ञ एव तुल्यावस्थस्य महाश्वेतोत्कण्ठया पुण्रीकात्मनो वैशम्पायनस्य च ।  
तस्मिन्नेव चान्तरे तत्सन्धुक्षणायेव प्रवर्तयन्सरसकिसलयलतालाष्योपदेशदक्षं दक्षिणानिलम्, आलोलरक्तपल्लवप्रालम्बान्कम्पयन्नशोकशाखिनः, वाञ्छितमुकुलमञ्जरीभरेणानम्रयन्बालसहकारान्, उत्कोरकयन्कुरबकैः सह बकुलतिलकचम्पकनीपान्, आपीतयन्किङ्किरातैः ककुभो, विकिरन्नतिमुक्तकामोदम्, उद्दामयन्किंशुकवनानि, निरङ्कुशयन्कामिजनमनांसि, निर्मूलयन्मानम्, अपमार्जयंल्लज्जाम्, अपाकुर्वन्कोपम्, अपनयन्ननुनयव्यवस्थाम्, आस्थापयन्हठचुम्बनालिङ्गनरतस्थितिम्, समुल्लासयन्मकरध्वजरक्तध्वजानिव किंशुकानि, सकलमेव महारजतमयमिव रागमयमिव मदनमयमिवोन्मादमयमिव, प्रेममयमिवोत्सवमयमिवौत्सुक्यमयमिव जनयञ्जीवलोकम्, किसलयितसर्वकान्तारकाननोपवनतरुरुत्फुल्लचूतद्रुमामोदवासितदशाशान्तरो मधुमदमधुरकोकिलालापदुःखिताध्वगजनश्रुतिरनवरतमकरन्दसीकरासारदुर्दिनोन्मादितसकलजीवलोकहृदयो मदाकुलभ्रमद्भ्रमरझङ्कारकातरितविरहातुरमनोवृत्तिरात्मसम्भवैकोल्लासकारी भरात्परावर्तत सुरभिमासः ।  
येन च कुसुमधन्वनः परमास्त्रेण मधुना पर्याकुलितहृदया कादम्बरी सम्प्राप्ते भगवतः कामदेवस्य महे महता प्रयत्नेन कथं कथमप्यतिवाहितदिवसा श्यामायमानदशदिशि सायाह्ने स्नात्वा निर्वर्तितकामदेवपूजा तस्य पुरश्चन्द्रापीडमतिसुरभिशीतलैः स्नापयित्वाम्भेभिरा चरणाद्विलिप्य मृगमदामोदिना हरिचन्दनेन सुरभिकुसुमस्रग्भिरुद्ग्रथितं कुन्तलकलापं कृत्वैककर्णार्पितसत्किसलयाशोककुसुमस्तबककर्णपूरं कर्पूरकुसुमप्रायैः प्रसाध्याभरणविशेषैर्विस्मृतनिमेषापिबन्तीव भावार्द्रया दृशा सुचिरमालोक्योत्कण्ठानिर्भरा पुनः पुनर्निश्वस्योत्कम्पमाना साध्वसेन स्विन्नसर्वाङ्गी समुत्कण्टकिततनुरुच्छुष्यदधरवदना महाश्वेतावलोकनभयान्मुहुर्मुहुर्दिक्षु विक्षितोच्चकितदृष्टिरतिचिरमिवोपसृत्य पुनः पुनः स्थित्वाविष्टेव परवती परित्याजिता बलाल्लज्जया सहाबलाजनसहजां भीतिं भगवता भुवनत्रयोन्मादकारिणा मन्मथेनात्मानमपारयन्ती सन्धारयितुमेकान्ते निःसहा सहसा तमभिपत्य मुकुलितनयनपङ्कजा जीवन्तमिव निर्भरं कण्ठे जग्राह ।  
चन्द्रापीडस्य तु तेनामृतसेकाह्लादिना कादम्बरीकण्ठग्रहेण सद्यः सुदूरगतमपि कण्ठस्थानं पुनर्जीवितं प्रत्यपद्यत ।  
दिवसक्लमामीलितं कुमुदमिव शरज्ज्योत्स्नाभिपातादुच्छ्वसितमाबन्धनाद् हृदयम् ।  
उपःपरामृष्टेन्दीवरमुकुललीलयोदमीलत्कर्णान्तायतं चक्षुः ।  
अम्भोरुहविभ्रमेण चाजृम्भत वदनम् ।  
एवं च सुप्तप्रतिबुद्ध इव प्रत्यापन्नसर्वाङ्गचेष्टश्चन्द्रापीडस्तथा कण्ठलग्नां कादम्बरीं चिरविरहदुर्बलाभ्यां दोर्भ्यां गाढतरं कण्ठे गृहीत्वा वाताहतां बालकदलीमिव भयोत्कम्पमानाङ्गयष्टिमुद्गाढतरामीलिताक्षीं वक्षस्येव प्रवेष्टुमीहमानां न मोक्तुं न ग्रहीतुमात्मना पारयन्तीं श्रोत्रहृदयग्राहिणानुभूतपुर्वेण स्वरेणानन्दयन्नवादीत्" ।  
भीरु, परित्यज्यतां भयम् ।  
प्रत्युज्जीवितोस्मि तवैवामुना कण्ठग्रहेण ।  
त्वं खल्वमृतसम्भवादप्सरसां कुलादुत्पन्ना ।  
किं न स्मरसि तन्मे वचनमिदम् ।  
तत्तेजोमयं वपुः स्वत एवाविनाशि विशेषतोमुना कादम्बरीकरस्पर्शेनाप्यायितमिति ।  
तदेतावन्त्येव दिनानि पाणिना ते स्पृश्यमानोपि न यत्प्रत्युज्जीवितोस्मि तच्छापदोषात् ।  
अद्य तु स मे द्वितीयवारं त्वदर्थमेवानुभूतदुर्विषाहमदनज्वरदाहवेदनापरमदुःखस्य व्यपगतः शापः ।  
परित्यक्ता सा मया त्वद्विरहदुःखदायिनी मानुषी शूद्रकाख्या तनुः ।  
एषापि च तवास्यां रुचिरुत्पन्नेति त्वत्प्रीत्या प्रतिपन्ना पालिता च ।  
तदयं लोकश्चन्द्रलोकश्च ते द्वावष्यधुना चरणतलप्रतिबद्धौ ।  
अपि च प्रियसख्या अपि ते महाश्वेतायाः प्रियतमो मयैव सह विगतशापः सञ्जातः" ।  
इत्यभिदधत्येव चन्द्रापीडशरीरान्तरितवपुषि चन्द्रमसि चन्द्रलोकावस्थानलग्नममृतपरिमलमेव केवलमधिकमुद्वहन्नङ्गैरन्यतमस्तादृशेनैव वेषेण यादृशेन महाश्वेतौत्कण्ठ्योपरतस्तथैव कण्ठेनैकावलीं धारयंस्तथैवाकल्पनिःसहैरङ्गैस्तथैवापाण्डुक्षामकपोलवाहिना गुखेनाम्बरतलादवतरन्नदृश्यत कपिञ्जलकरावलम्बी पुण्डरीकः ।  
दृष्ट्वा च तं दूरत एवोन्मुक्तचन्द्रापीडवक्षाःस्थला कादम्बरी स्वयमेव धावित्वा दत्तकण्ठग्रहां महाश्वेतां पुण्डरीकागमनमहोत्सवेन यावन्न वर्धयत्येव तावदवतीर्य पुण्डरीकः परमोपकारिणे चन्द्रापीडवपुषे शशाङ्कायाढौकत ।  
चन्द्रापीडस्तु तं कण्ठे गृहीत्वाब्रवीत्" ।  
सखे पुण्डरीक यद्यपि प्राग्जन्मसम्बन्धाज्जामातासि तथाप्यनन्तरजन्माहितसुहृत्स्नेहसद्भावेनैव मया सह वर्तितव्यं भवता" ।  
इत्येवं च वदत्येव चन्द्रापीडे चित्ररथहंसौ दिष्ट्या वर्धयितुं केयूरको हेमकूटमगमत् ।  
मदलेखापि धावमाना निर्गत्य मृत्युञ्जयजपव्यग्रस्य तारापीडस्य विलासवत्याश्च पाडयोः पतित्वा "देव देव्या सह दिष्ट्या वर्धसे, प्रत्युज्जीवितो युवराजः समं वैशम्पायनेन" इत्यानन्दनिर्भरमुच्चैर्जगाद ।  
राजा तु तच्छ्रुत्वा शरीरसंस्कारविरहोद्गताविरलदीर्घपरुषपलितलोमशप्रकोष्ठाभ्यां दोर्भ्यां परिष्वज्य तां हर्षपरवशो विलासवतीं कण्ठेवम्ब्य जराभङ्गवलिपरिशिथिलितमूलेन बाहुनोत्क्षीप्तोत्तरीयांशुकाञ्चलः स्वयमेवाशिक्षितलयविसंष्ठुलैः पदैर्नृत्यन्निवोत्फुल्लवदननरपतिसहस्रपरिवृताम्भोजाकर इव मलयमारुतप्रेङ्खोलनाविवर्तितो मदलेखां क्वासौ क्वासाविति पुनः पुनः पृच्छन्पुनःपुनर्निर्विशेषहर्षवृत्तिं शुकनासं कण्ठे सम्भावयंस्तत्रैवागच्छत् ।  
दृष्ट्वा च तथा पुण्डरीककण्ठे लग्नं चन्द्रापीडमानन्दनिर्भरः शुकनासमवादीत्" ।  
दिष्ट्या मया नैकाकिना तनयप्रत्युज्जीवनोत्सवसुखमनुभूतम्" इति ।  
चन्द्रापीडस्तु तथा हर्षपरवशं पितरमालोक्य ससम्भ्रमोन्मुक्तपुण्डरीकः पुरेव पृथ्वीतलनिवेशितशिराश्चरणयोरपतत् ।  
अथ सत्वरोपसृतस्तं तथा प्रणतमुन्नमय्य तारापीडोभ्यधात्" ।  
पुत्र यद्यपि पिताहं तव शापदोषात्स्वपुण्यैर्वा सञ्जातस्तथापि जगद्वन्दनीयो लोकपालस्त्वम् ।  
अपि च मय्यपि नमस्यो य्ॐशः सोपि मया त्वय्येव सङ्क्रामितः ।  
तदुभयथापि त्वमेव नमस्कार्यः" ।  
इत्यभिदधदेव समं राजपुत्रलोकसहस्रैः प्रतीपमस्य पादयोरपतत् ।  
विलासवती तु तथा पित्रा प्रणते तस्मिन्परितोषेण वाङ्गेष्विवासम्मान्ती तं पुनः शिरसि पुनर्ललाटे पुनश्च कपोलयोश्चुम्बित्वा गाढतरं सुचिरमालिलिङ्ग ।  
उन्मुत्तश्च मात्रोपसृत्य पुनः पुनः कृतनमस्कारः शुकनासं प्रणनाम ।  
आशीःसहस्राभिवर्धितश्च तेनात्मनोपसृत्य यथानुक्रमं पित्रोः शुकनासस्य मनोरमायाश्च "एष वो वेशम्पायनः" इति पुण्डरीकं विनयविलक्षावनम्रवदनमदर्शयत् ।  
तस्मिन्नेव च प्रस्तावे समुपसृत्य कपिञ्जलः शुकनासमवादीत्" ।  
एवं सन्दिष्टमार्यस्य बह्गवता श्वेतकेतुना ।  
अयं खलु पुण्डरीकः संविर्धित एव केवलं मया ।  
आट्मजः पुनस्तव ।  
अस्यापि भवत्स्वेव लग्नः स्नेहः ।  
तद्वैशम्पायन एवायमित्येवमवगत्याविनयेभ्यो निवारणीयः ।  
परोयमिति कृत्वा नोपेक्षणीयः ।  
यच्चापगतशापोष्यात्मसमीपं नानीतः तत्तवैवायमिति ।  
अन्यच्चात्मानमस्मिन्नाचन्द्रकालीनायुषि स्थापयित्वा कृताऋथः सम्प्रत्यस्माद्दिव्यलोकादप्युपरिष्टाद्गन्तुमुद्यतं मे सत्त्वाख्यं ज्योतिः" इति ।  
शुकनासस्तु विनयावनतं पुण्डरीकं पाणिनांसेवलम्ब्य कपिञ्जलं प्रत्यवादीत्" ।  
कपिञ्जल सकलजगदाशयज्ञेन सता भगवता किमित्यादिष्टम् ।  
सर्वथा स्नेहस्यायमसन्तोषाः" ।  
इत्येवंविधैश्च पूर्वजन्मवृत्तान्तानुस्मरणालापैः परम्परालोकनसुखोत्फुल्ललोचनानां सर्वेषामेव तेषामचेतितैव सा क्षणदा प्रभाता ।  
प्रातरेव च सकलगन्धर्वलोकानुगतौ समं मदिरागौरिभ्यां चित्ररथहंसौ गन्धर्वराजावपि तत्रैवाजग्मतुः ।  
आगतयोश्च तयोर्लज्जितात्मजोपगममुदितहृदययोर्जामातृदर्शनसमुत्फुल्लवदनयोस्तारापीडशुकनासाभ्यां सहानुभूतसम्बन्धकोचितसंवादकथयोः सहस्रगुण इव महोत्सवः प्रावर्तत ।  
अथ प्रवर्तमान एव तस्मिंश्चिन्त्ररथस्तारापीडमवादीत्" ।  
विद्यमाने स्वभवने किमर्थमयमरण्ये महोत्सवः क्रियते ।  
अपि च यद्यप्यस्माकमयमेव परस्पराभिरुचिनिष्पन्नो धर्म्यो विवाहस्तथापि लोकसंव्यवहारोनुवर्तनीय एव ।  
तद्गम्यतां तावदस्मदीयमवस्थानम् ।  
ततः स्वभूमिं चन्द्रलोकं वा गमिष्यथ" ।  
तारापीडस्तु तं प्रत्यवादीत्" ।  
गन्धर्वराज यत्रैव निरतिशयं सम्पत्सुखं तदेव वनमपि भवनम् ।  
तदीदृशं क्वापरत्र मया सम्पन्सुखं प्राप्तम् ।  
अन्यच्च सम्प्रति सर्वगृहाण्येव मया जामातरि ते सङ्क्रामितानि ।  
तद्वयस्य वधूसमेतं तमेवादाय गम्यतां गृहसुखानुभवनाय" इति ।  
चित्ररथस्तु तथाभिहितो "राजर्षे यथा ते रोचते" इत्युक्त्वा चन्द्रापीडमादाय हेमकूटमगात् ।  
गत्वा च चित्ररथः कादम्बर्या सह समग्रमेव स्वं राज्यं चन्द्रापीडाय न्यवेदयत् ।  
पुण्डरीकायापि समं महाश्वेता निजपदं हंसः ।  
तौ तु हृदयरुचितवधूलम्भमात्रकेणैव कृतार्थौ न किञ्चिदप्यपरं प्रत्यपद्येताम् ।  
अन्यदा जन्माभिवाञ्छितहृदयवल्लभलाभमुदिता सर्वस्वजनमध्योपगमनर्निर्वृतापि कादम्बरी बाष्पोत्तरललोचना विषाण्णमुखी वासभवनगतं चन्द्रापीडमूर्तिं चन्द्रमसमप्राक्षीत् ।  
"आर्यपुत्र, सर्वे खलु वयं मृताः सन्तः प्रत्युज्जीविताः परस्परं सन्धटिताश्च ।  
सा पुनर्वराकी पत्रलेखास्माकं मध्ये न दृश्यते ।  
न विद्मः किं तस्याः केवलाया वृत्तम्", इति ।  
चन्द्रापीडगूर्तिश्चन्द्रमाः तच्छ्रुत्वा प्रीतान्तरात्मा तां प्रत्यवादीत्" ।  
प्रिये, कुतोत्र सा ।  
सा हि खलु मद्दुःखदुःखिनी रोहिणी शप्तं मामुपश्रुत्य "कथं त्वमेकाकी मर्त्यलोकनिवासदुःखमनुभवसि"  
इत्यभिधाय निवार्यमाणापि मया प्रथमतरमेव मच्चरणपरिचर्यायै मर्त्यलोके जन्माग्रहीत् ।  
इतश्च जन्मान्तरं गच्छता मया मदुपरमसममुन्मुक्तशरीरा पुनरपि मर्त्यलोकमवतरन्ती बलादावर्ज्यात्मलोकं विसर्जिता ।  
तत्र पुनस्तां द्रक्ष्यसि" इति ।  
कादम्बरी तु तच्छ्रुत्वा रोहिण्यास्तयोदारतया स्नेहलतया महानुभावतया पतिव्रततया पेशलतया च विस्मितहृदया परं लज्जिता न किञ्चिदपि वक्तुं शशाक ।  
अत्रान्तरे जन्मद्वयाकाङ्क्षितं कालप्रभोश्चन्द्रमसः कादम्बरीसम्भोगसुखमिवोपपादयितुमपससारवासरः ।  
अनुरागपताकेवोल्लसदपरसन्ध्यावधूत्रपावरणायेव वितस्तार वासतेयी ।  
चन्द्रोदयाभिरामं च समग्रमेव जगदभवत् ।  
एवं च भरेणावतीर्णायां रजन्यां चन्द्रापीडश्चिराभिलषितमुन्मीलितनयनकुबलयमुत्स्रस्तनीवीप्रसृतकरनिवारणानुबन्धमनुभूतप्रत्यालिङ्गनसुखमभिप्राऋथितसुरतपरिसमाप्तित्रपासुभगं कादम्बरीप्रथमसुरतसुखमनुभूयैकदिवसमिव दशरात्रं स्थित्वा परितुष्टहृदयाभ्यां श्वशुराभ्यां विसर्जितः पितुः पादमूलमाजगाम ।  
  
