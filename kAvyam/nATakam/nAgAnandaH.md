ध्यानव्याजमुपेत्य चिन्तयसि कामुन्मील्य चक्षुः क्षणं पश्यानङ्गशरातुर जनमिमं त्रातापि नो रक्षसि ।  
मिथ्याकारुणिकोऽसि निर्घृणतरस्त्वत्तः कुतोऽन्यः पुमान् सेर्ष्यं मारवधूभिरित्यभिहितो बोधौ जिनः पातु वः ॥१॥  
अपि च - कामेनाकृष्य चापं हतपटुपटहावल्गिभिर्मारवीरैर्भ्रूभङ्गोत्कम्पजृम्भास्मितललितवता दिव्यनारीजनेन ।  
सिद्धैः प्रहवोत्तमाङ्गैः पुलकितवपुषा विस्मयाद्वासवेन ध्यायन्बोधेरवाप्तावचलित इति वः पातु दृष्टो मुनीन्द्रः ॥२॥  
(नान्द्यन्ते)  
सूत्रधारः - अलमतिविस्तरेण ।  
अद्याहमिन्द्रोत्सवे सबहुमानमाहूय नानादिग्देशागतेन राज्ञः श्रीहर्षदेवस्य पादपद्मोपजीविना राजसमूहेनोक्तः ।  
यथा अस्मत्स्वामिना श्रीहर्षदेवेनापूर्ववस्तुरचनालङ्कृतं विद्याधरजातकप्रतिबद्धं नागानन्दं नाम नाटकं कृतमित्यस्माभिः श्रोत्रपरम्परया श्रतं न प्रयोगतो दृष्टम् ।  
तत्तस्यैव राज्ञः सकलजनहृदयाह्लादिनो बहुमानादस्मासु चानुग्रहबुद्ध्या यथावत्प्रयोगेनाद्य त्वया नाटयितव्यमिति ।  
तद्यावदिदानीं नेपथ्यरचनां कृत्वा यथाभिलषितं सम्पादयामि ।  
आवर्जितानि च मया सामाजिकजनमनांसीति मे निश्चयः ।  
कुतः श्रीहर्षो निपुणः कविः परिषदप्येषा गुणग्राहिणी लोके हारि च बोधिसत्त्वचरितं नाट्ये च दक्षा वयम् ।  
वस्त्वेकैकमपीह वाञ्छितफलप्राप्तेः पदं किं पुनर्मद्भाग्योपचयादयं समुदितः सर्वो गुणानां गणः ॥३॥  
तद्यावदहं गृहं गत्वा गृहिणीमाहूय सङ्गीतकमनुतिष्ठामि ।  
(परिक्रम्य नेपथ्याभिमुखमवलोक्य) इदमस्मद्गृहं यावत्प्रविशामि ।  
(प्रविश्य) आर्ये इतस्तावत् ।  
(प्रविश्य)  
नटी - (सास्रम्) अज्ज इयाह्नि ।  
आर्य इयमस्मि ।  
सूत्रधारः - (विलोक्य) आर्ये नागानन्दे नाटयितव्ये किमिदमकारणमेव रुद्यते ।  
नटी - अज्ज कहं ण रोदिस्सं यदो दाव तादो अज्जाए सह थविरभावजादणिव्वेदो कुडुम्बभारुव्वहणजोग्गो दाणिं तुमन्ति हिअए आरोविअ तवोवणं गदो आर्ये कथं न रोदिष्यामि यतस्तावत्तात आर्यया सह स्थविरभावजातनिर्वेदः कुटुम्बभारोद्वहनयोग्य इदानीं त्वमिति हृदय आरोप्य तपोवनं गतः ।  
सूत्रधारः - (सनिर्वेदम्) अये कथं मां परित्यज्य तपोवनं यातौ पितरौ ।  
तत् किमिदानीं युज्यते ।  
(विचिन्त्य) अथवा कथमह गुरुचरणपरिचर्यासुखं परित्यज्य गृहे तिष्ठामि ।  
पित्रोर्विधातुं शुश्रूषां त्यक्त्वैश्वर्यं क्रमागतम् ।  
वनं याम्यहमप्येष यथा जीमूतवाहनः ॥४॥  
(इति निष्क्रान्तौ)  
प्रस्तावना ।  
(ततः प्रविशति नायको विदूषकश्च)  
नायकः - सखे आत्रेय रागस्यास्पदमित्यवैमि नहि मे ध्वंसीति न प्रत्ययः कृत्याकृत्यविचारणासु विमुखं को वा न वेत्ति क्षितौ ।  
एवं निन्द्यमपीदमिन्द्रियवशं प्रीत्यै भवेद्यौवनं भक्त्या याति यदीत्थमेव पितरौ शुश्रूषमाणस्य मे ॥  
५॥  
विदूषकः - (सरोषम्) भो वअस्स ण णिव्विण्णो एव तुमं एत्तिअं कालं एदाणं जीवन्तमुआणं किदे ईदिसं वणवासदुक्खं अणुहवन्तो ।  
ता पसीद ।  
दाणिं पि दाव गुरुचरणसुस्सूसानिब्बन्धादो निअत्तिअ इच्छापरिभोअरमणिज्जं रज्जसुहं अणुहवीअदु ।  
वयस्य न निर्विण्ण एव त्वमेतावन्तं कालमेतयोर्जीवन्मृतयोः कृत ईदृशं वनवासदुःखमनुभवन् ।  
तत्प्रसीद ।  
इदानीमपि तावद्गुरुचरणशुश्रूषनिर्बन्धान्निवृत्येच्छापरिभोगरमणीयं राज्यसुखमनुभूयताम् ।  
नायकः - सखे न सम्यगभिहितं त्वया ।  
कुतः तिष्ठन् भाति पितुः पुरो भुवि यथा सिंहासने किं तथा यत् संवाहयतः सुखं हि चरणौ तातस्य किं राजके ।  
किं भुक्ते भुवनत्रये धृतिरसौ भुक्तोज्झिते या गुरोरायासः खलु राज्यमुज्झितगुरोस्तत्रास्ति कश्चिद्गुणः ॥६॥  
विदूषकः - (आत्मगतम्) अहो अस्स गुरुजणसुस्सूसाणुराओ ।  
(विचिन्त्य) भोदु एव्वं दाव भणिस्सं ।  
(प्रकाशम्) भो वअस्स ण अहं रज्जसुहं ज्जेव केवलं उद्दिसिअ एव्वं भणामि ।  
अण्णम्पि दे करणिज्जं अत्थि एव्व ।  
अहो अस्य गुरुजनशुश्रूषानुरागः ।  
॥। भवत्वेवं तावद्भणिष्यामि ।  
॥। भो वयस्य नाहं राज्यसुखमेव केवलमुद्दिश्यैवं भणामि ।  
अन्यदपि ते करणीयमस्त्येव ।  
नायकः - वयस्य ननु कृतमेव यत्करनीयम् ।  
पश्य न्याय्ये वर्त्मनि योजिताः प्रकृतयः सन्तः सुखं स्थापिता नीतो बन्धुजनस्तथात्मसमतां राज्येऽपि रक्षा कृता।  
दत्तो दत्तमनोरथाधिकफलः कल्पद्रुमोऽप्यर्थिने किं कर्तव्यमतः परं कथय वा यत्ते स्थितं चेतसि ॥७॥  
विदूषकः - भो वअस्स अच्चन्तसाहसिओ मदङ्गदेवहदओ दे पडिवक्खो ।  
तस्मिं च समासण्णट्ठिदे दे पहाणामच्चसमहिट्ठिदं पि तुए विणा रज्जं सुत्थिदं ति ण मे पडिभादि ।  
भो वयस्य अत्यन्तसाहसिको मतङ्गदेवहतकस्ते प्रतिपक्षः ।  
तस्मिंश्च समासन्नस्थिते ते प्रधानामात्यसमधिष्ठितमपि त्वया विना राज्यं सुस्थितमिति न मे प्रतिभाति ।  
नायकः - किं मतङ्गो राज्यं हरिष्यतीति शङ्कसे ।  
विदूषकः - अध इं ।  
अथ किम् ।  
नायकः - यद्येवं ततः किं स्यात् ।  
ननु स्वशरीरात्प्रभृति सर्वं परार्थमेव मया परिपाल्यते ।  
यत्तु स्वयं न दीयते तत्तातानुरोधात् ।  
तत्किमनेनावस्तुना चिन्तितेन ।  
वरं ताताज्ञैवानुष्ठिता ।  
आज्ञापितश्चास्मि तातेन ।  
यथा वत्स जीमूतवाहन बहुदिवसपरिभोगदूरीकृतसमित्कुशकुसुममुपुमुक्तफलमूलकन्दनीवारप्रायमिदं स्थानं वर्तते ।  
तन्मलयपर्वतं गत्वा निवासयोग्यमाश्रमपदं निरूपयेति ।  
तदेहि मलयपर्वतमेव गच्छावः ।  
(उभौ परिक्रामतः)  
विदूषकः - (अग्रतोऽवलोक्य) भो वअस्स पेक्ख पेक्ख खु सरसघणचन्दणवणुस्सङ्गपरिमिलणलग्गबहलपरिमलो विसमतडोपहदजज्जरितणिज्झरुच्चलितसिसिरसीअरासारवाही पढमसङ्गमुक्कण्ठिअपिआकण्ठग्गहो विअ मग्गपरिस्समं अवणअन्तो रोमञ्चेदि पिअवअस्सं मलअमारुओ ।  
भो वयस्य प्रेक्षस्व प्रेक्षस्व एष खलु सरसघनचन्दनवनोत्सङ्गपरिमिलनलग्नबहलपरिमलो विषमतटोपहतजर्जरितनिर्झरोच्चलितशिशिरशीकरासारवाही प्रथमसङ्गमोत्कण्ठितप्रियाकण्ठग्रह इव मार्गपरिश्रममपनयन् रोमाञ्चयति प्रियवयस्यं मलयमारुतः ।  
नायकः - (विलोक्य) अये कथं प्राप्ता एव वयं मलयपर्वतम् ।  
(समन्तादवलोक्य) अहो रामणीयकमस्य ।  
तथाहि ।  
माद्यत्कुञ्जरगण्डभित्तिकषणैर्भग्नस्रवच्चन्दनः क्कन्दत्कन्दरगह्वरो जलनिधेरास्फालितो वीचिभिः ।  
पादालक्तकरक्तमौक्तिकशिलः सिद्धाङ्गनानां गतैः सेव्योऽयं मलयाचलः किमपि मे चेतः करोत्युत्सुकम् ॥८॥  
तदेह्यत्रारुह्य निवासयोग्यं किञ्चिदाश्रमपदं निरूपयावः ।  
(आरोहणं नाटयतः)  
नायकः - (दक्षिणाक्षिस्पन्दनं षूचयन्) सखे दक्षिणं स्पन्दते चक्षुः फलाकाङ्क्षा न मे क्वचित् ।  
न च मिथ्या मुनिवचः कथयिष्यति किं न्विदम् ॥९॥  
विदूषकः - भो वअस्स आस्सण्णं दे पिअं णिवेदेदि ।  
भो वयस्य आसन्नं ते प्रियं निवेदयति ।  
नायकः - एवं नाम यथा ब्रबीति भवान् ।  
विदूषकः - (सहर्षं) भो वअस्स एदं खु सविसेसघणसिणिद्धपाअवोवसोहिदं सुरहिहविग्गन्धागब्भिण्णुद्दामधूमाण्णिगमं अणुव्विग्गसुहणिसण्णसावअगणं तवोवणं विअ लक्खीअदि ।  
मो वयस्य एतत्खलु सविशेषघनास्निग्धपादपोपशोभितं सुरभिहविर्गन्धगर्भितोद्दामधूमनिर्गममनुद्विग्नसुखनिषण्णश्वापदगणं तपोवनमिव लक्ष्यते ।  
नायकः - सम्यगुपलक्षितम् ।  
कुतः वासोर्थं दययेव नातिपृथवः कृत्तास्तरूणां त्वचो भग्नालक्ष्यजरत्कमण्डलु नभःस्वच्छं पयो नैर्झरम् ।  
दृश्यन्ते त्रटितोज्झिताश्च बटुभिर्मैञ्ज्यः क्वचिन्मेखला नित्याकर्णनया शुकेन च पदं साम्नामिदं पठ्यते ॥१०॥  
तदेहि प्रविश्यावलोकयावः ।  
(प्रवेशं नाटयतः)  
नायकः - (सर्वतो विलोक्य) अहो नु खलु मुदितमुनिजनप्रविचार्यमाणसन्दिग्धवेदवाक्यविस्तरस्य पठद्बटुजनच्छिद्यमानार्द्रसमिधस्तापसकुमारिकापूर्यमाणबालवृक्षालवालस्य प्रशान्तरमणीयता तपोवनस्य ।  
इह हि मधुरमिव वदन्ति स्वागतं भृङ्गशब्दै - र्नतिमिव फलनम्रैः कुर्वतेऽमी शिरोभिः ।  
मम ददत इवार्ध्यं पुष्पवृष्टिं किरन्तः कथमतिथिसपर्यां शिक्षिताः शाखिनोऽपि ॥११॥  
तन्निवासयोग्यमिदं तपोवनं ।  
मन्ये भविष्यतीह वसतामस्माक निर्वृतिः ।  
विदूषकः - भो वअस्स किं णु खु एदे ईसिवलिअकन्धरा निच्चलमुहनिस्सरन्तदरदलिअदब्भकवला समुण्णमिददिण्णैककण्णा णिमीलिदलोअणा आअण्णअन्ता विअ हरिणा लक्खीअन्ति ।  
भो वयस्य किं नु खल्वेते ईषद्वलितकन्धरा निश्चलमुखनिस्सरद्दरदलितदर्भकवलाः समुन्नमितदत्तैककर्णाः निंईलितलोचना आकर्णयन्त इव हरिणा लक्ष्यन्ते ।  
नायकः - (कर्णं दत्वा) सखे सम्यगुपलक्षितम् ।  
तथाहि स्थानप्राप्त्यादधानं प्रकटितसमतामन्द्रतारव्यवस्था - निर्हादिन्या विपञ्च्या मिलितमलिरुतेनेव तन्त्रीस्वनेन ।  
एते दन्तान्तरालस्थिततृणकवलच्छेदशब्दं नियम्य व्यजिह्माङ्गाः कुरङ्गाः स्फुटललितपदं गीतमाकर्णयन्ति ॥१२॥  
विदूषकः - भो वअस्स को उण एसो तवोवणे गाअदि ।  
भो वयस्य कः पुनरेष तपोवने गायति ।  
नायकः - यथैताः कोमलाङ्गुलितलाभिहन्यमाना नातिस्फुटं क्वणन्ति तन्त्र्यः तथा काकलीप्रधानं गीयत इति तर्कयामि ।  
(अङ्गुल्यग्रेणाग्रतो निर्दिशन्) अस्मिन्नायतने देवतामाराधयन्ती काचिद्दिव्ययोषिदुपवीणयति ।  
विदूषकः - भो वअस्स एहि अम्हेवि देवदाअदणं पेक्खम्ह ।  
भो वयस्य एह्यावामपि देवतायतनं प्रेक्षावहे ।  
नायकः - साधूक्तम् ।  
वन्द्याः खलु देवताः ।  
(उपसर्पन्सहसा स्थित्वा) वयस्य कदाचिद्द्रष्टुमनर्होऽयं स्त्रीजनो भवति ।  
तदनेन तावत्तमालगुल्मकेनान्तरिता देवतादर्शनावसरं प्रतिपालयावः ।  
(तथा कुरुतः)  
(ततः प्रविशति भूमावुपविष्टा वीणां वादयन्ती मलयवती चेटी च)  
नायेका - (वीणया सह गायति)  
उत्फुल्ल्कमलकेसरपरागगौरद्युते मम हि गौरि ।  
अभिवा - छितं प्रसिध्यतु भगवति युष्मत्प्रसादेन ॥१३॥  
नायकः - (कर्णं दत्वा) वयस्य अहो गीतमहो वादितम् ।  
व्यक्तिर्व्यञ्जनधातुना दशविधेनाप्यत्र लब्धामुना विस्पष्टो द्रुतमध्यलम्बितपरिच्छिन्नस्त्रिधायं लयः ।  
गोपुच्छाप्रमुखाः क्रमेण यतयस्तिस्रोऽपि सम्पादितास्तत्त्वौघानुगताश्च वाद्यविधयः सम्यकूत्रयो दर्शिताः ॥१४॥  
चेटी - (सप्रणयम्) भट्टिदारिए चिरं खु तुए वादिदं ।  
ण खु दे परिस्समो अग्गहत्थाणं ।  
भर्तुदारिके चिरं खलु त्वया वादितम् ।  
न खलु ते परिश्रमोऽग्रहस्तानाम् ।  
नायिका - हञ्जे चदुरिए गौरिए पुरदो वीणं वादअन्तीए कुदो मे अग्गहत्थाणं परिस्समो ।  
हञ्जे चतुरिके गौर्याः पुरतो वीणां वादयन्त्या मे कुतोऽग्रहस्तानां परिश्रमः ।  
चेटी - (साधिक्षेपम्) भट्टिदारिए णं भणामि किं एदाए देवीए णिक्करुणाए पुरदो वाइदेण जा एत्तिअं कालं कण्णआजणदुक्करेहिं णिअमोपवासेहिं आराधअन्तीए अज्जवि ण दे पसादं दंसेदि ।  
भर्तुदारिके ननु भणामि किमेतस्या देव्या निष्करुणायाः पुरतो वादितेन यैतावन्तं कालं कन्यकाजनदुष्करैर्नियमोपवासैराराधयन्त्या अद्यापि न ते प्रसादं दर्शयति ।  
विदूषकः - भो वअस्स कण्णआ खु एसा ता किं ण पेक्खह्न ।  
भो वयस्य कन्यका खल्वेषा तत्किं न प्रेक्षावहे ।  
नायकः - को दोषः ।  
निर्दोषदर्शना हि कन्यका ।  
किन्तु कदाचिदस्मान्दृष्ट्वा बालभावसुलभलज्जासाध्वसान्न चिरमिह तिष्ठेत् ।  
तदनेनैव लताजालान्तरेण पश्यावः ।  
(उभौ तथा पश्यतः)  
विदूषकः - (दृष्ट्वा सविस्मयम्) भो वअस्स पेक्ख पेक्ख अहह अच्छरिअं ।  
ण केवलं कणिआए कण्णाणं सुहं करेदि जाव इमिणा वीणाविण्णाणाणुरूवेण रूवेणावि अच्छीणां सुहं उप्पादेदि ।  
क उण एसा भविस्सदि ।  
किं दाव देवी ।  
अहवा णाअकण्णआ ।  
आहो विज्जाहरदारिआ ।  
उदाहो सिद्धकुलसम्भवेत्त ।  
भो वयस्य प्रेक्षस्व ।  
अहो आश्चर्यम् ।  
न केवलं वीणया कर्णयोः सुखं करोति यावदनेन वीणाविज्ञानानुरूपेण ऋउपेणाप्यक्ष्णोः सुखमुत्पादयति ।  
का पुनरेषा भविष्यति ।  
किं तावद्देवी ।  
अथवा नागकन्यका ।  
आहोस्विद्विद्याधरदारिका ।  
उताहो सिद्धकुलसम्भवेति ।  
नायकः - (सस्पृहमवलोकयन्) वयस्य केयमिति नावगच्छामि ।  
एतत्पुनरहं जानामि ।  
स्वर्गस्त्री यदि तत्कृतार्थमभवच्चक्षुःसहस्रं हरेनागी चेन्न रसातलं शशभृता शून्यं मुखेऽस्याः सति ।  
जातिर्नः सकलान्यजातिजयिनी विद्याधरी चेदियं स्यात्सिद्धान्वयजा यदि त्रिभुवने सिद्धाः प्रसिद्धास्ततः ॥१५॥  
विदूषकः - (नायकमवलोक्य सहर्षमात्गमतम्) दिट्ठिआ चिरस्स दाव कालस्स पडिदो खु एसो गोअरे मम्महस्स ।  
(आत्मानं निर्दिश्य) अहवा मम एव्व एकस्स बह्मणस्स ।  
दिष्ट्या चिरस्य तावत्कालस्य पतितः खल्वेष गोचरे मन्मथस्य ।  
अथवा ममैवैकस्य ॥। ब्राह्मणस्य ।  
चेटी - (सप्रणयम्) भट्टिदारिए णं भणामि किं एदाए णिक्करुणाए पुरदो वाइदेण ।  
भर्तृदारिके ननु भणामि किमेतस्या निष्करुणायाः पुरतो वादितेन ।  
(इति वीनामाक्षिपति)  
नायिका - (सरोषम्) हञ्जे मा भअवदिं गोरिं अधिक्खिव ।  
णं किदो मे अज्ज भअवदीए पसादो ।  
हञ्जे मा भगवतीं गौरिमाधिक्षिप ।  
ननु कृतो मेऽद्य भगवत्या प्रसादः ।  
चेटी - (सहर्षम्) भट्टिदारिए कहेहि दाव कीदिसो सो ।  
भर्तृदारिके कथय तावत्कीदृशोऽसौ ।  
नायिका - हञ्जे जाणामि ।  
अज्ज सिविणए एव्वं एव्व वीणं वादअन्ती भअवदीए गोरीए भणिदम्हि ।  
वच्छे परितुट्ठम्हि तुह एदिणा वीणाविण्णाणादिसएण इमाए अ बालजनदुक्कराए असाहारणाए ममोवरि भत्तीए ।  
ता विज्जाहरचक्कवत्ती ऐरेण एव्व दे पाणिग्गहणं निवत्तैस्सदित्ति ।  
हञ्जे जानामि ।  
अद्य स्वप्न एवमेव वीणां वादयन्ती भगवत्या गौर्या भणितास्मि ।  
वत्से परितुष्टास्मि तवैतेन वीणाविज्ञानातिशयेनानया च बालजनदुष्करया असाधारणया ममोपरि भक्त्या ।  
तद्विद्याधरचक्रवर्त्यचिरेणैव ते पाणिग्रहण निर्वर्तयिष्यतीति ।  
चेटी - (सहर्षम्) भट्टिदारिए जै एव्वं ता कसि सिविणओत्ति भणासि ।  
णं हिअअत्थिदो वरो भअवदीए देवीए दिण्णो ।  
भर्तृदारिके यद्येवं तत्किं स्वप्न इति भणसि ।  
ननु हृदयस्थितो वरो भगवत्या देव्या दत्तः ।  
विदूषकः - भो वअस्स अवसरो खु एसो अह्माणं देवीदंसणस्स ।  
ता एहि पविसह्म ।  
भो वयस्य अवसरः खल्वेष आवयोर्देवीदर्शनस्य ।  
तदेहि प्रविशावः ।  
नायकः - न तावत्प्रविशामि ।  
विदूषकः - (अनिच्छन्तमपि नायकं बलदाकृष्य ।  
उपसृत्य) सोत्थि भोदीए ।  
सच्चकं एव्व चदुरिआ भणादि ।  
वरो एव्व एसो देवीए दिण्णो ।  
स्वस्ति भवत्यै ।  
सत्यमेव चतुरिका भणति ।  
वर एवैष देव्या दत्तः ।  
नायिका - (ससाध्वसमुत्तिष्ठन्ती अपवार्य) हञ्जे को णु खु एसो ।  
हञ्जे को नु खल्वेषः ।  
चेटी - (नायकं निरूप्यापवार्य) इमाए अणण्णसरिसीए आकिदीए एसो सो भअवदीए पसादोत्ति तक्केमि अनया अनन्यसदृश्याकृत्या एष स भगवत्याः प्रसाद इति तर्कयामि ।  
(नायिका सलज्जं सस्पृहं च नायकमवलोकयति)  
नायकः - तनुरियं तरलायतलोचने श्वसितकम्पितपीनघनस्तनि ।  
श्रममलं तपसैव गता पुनः किमिति सम्भ्रमकारिणि खिद्यसे ॥१६॥  
नायिका - (अपवार्य) हञ्जे आदिसद्धसेण ण सक्कुणोमि एदस्स अहिमुही ठादुं ।  
हञ्जे अतिसाध्वसेन न शक्नोम्येतस्याभिमुखी स्थातुम् ।  
(नायकं सलज्जं तिर्यक्पश्यन्ती किञ्चित्परावृत्तमुखी तिष्ठति)  
चेटी - भट्टिदारिए किं एदं ।  
भतृदारिके किमेतत् ।  
नायिका - हञ्जे ण सक्कुणोमि एदस्स आसण्णे चिट्ठिदुं ।  
ता एहि अण्णदो गच्छह्म ।  
हञ्जे न शक्नोम्येतस्यासन्ने स्थातुम्।  
तदेह्यन्यतो गच्छावः ।  
विदूषकः - भोदि किं एत्थ तुह्माणं तवोवणे ईदिसो आआरो जेण अदिही आअदो वाआमत्तेणवि ण सम्भावीअदि ।  
भवति किमत्र युष्माकं तपोवन ईदृश आचारो येनातिथिरागतो वङ्मात्रेणापि न सम्भाव्यते ।  
चेटी - (नायिकां दृष्त्वात्मगतम्) अणुरज्जदि विअ एत्थ एदाए दिट्ठी ।  
भोदु एव्वं दाव भण्णिस्सं ।  
(प्रकाशम्) भट्टिदारिए जुत्तं भणादि बह्मणो ।  
उचिदो खु दे अदिहिजणसक्कारो ।  
ता कीस एदस्सिं महाणुभावे एव्वं पडिवत्तिमूढा चिट्ठसि ।  
अहवा चिट्ठ तुमं ।  
अहं एव्व जहाणुरूवं करिस्सं ।  
(नायकमुद्दिश्य) साअदं महाभाअस्स ।  
आसणपरिग्गहेण अलङ्करेदु इमं पदेसं अज्जो ।  
अनुरज्यत इवत्रैतस्या दृष्टिः ।  
भवत्वेवं तावद्भणिष्यामि ।  
॥। भतृदारिके युक्तं भणति ब्राह्मणः ।  
उचितः खलु तेऽतिथिजनसत्कारः ।  
तत्कस्मादेतस्मिन्महानुभाव एवं प्रतिपत्तिमूढा तिष्ठसि ।  
अथवा तिष्ठ त्वं ।  
अहमेव यथानुरूपं करिष्यामि ।  
॥। स्वागतं महाभागस्य ।  
आसनपरिग्रहेणालङ्करोत्विमं प्रदेशमार्यः ।  
विदूषकः - भो वअस्स सोहणं एसा भणादि ।  
उवविसिअ एत्थ मुहुत्तअं वीसमह्म ।  
भो वयस्य शोभनमेषा भणति ।  
उपविश्यात्र मुहूर्तं विश्राम्यावः ।  
नायकः - युक्तमाह भवान् ।  
(उभावुपविशतः)  
नायिका - (चेटीमुद्दिश्य) ऐ परिहाससीले मा एव्वं करेहि ।  
कदावि कोवि तावसो पेक्खदि ।  
तदो मं अविणीदेत्ति सम्भावैस्सदि ।  
अयि परिहाससीले मैवं कुरु ।  
कदापि कोऽपि तापसः प्रेक्षते ।  
ततो मामविनीतेति सम्भावयिष्यति ।  
(ततः प्रविशति तापसः)  
तापसः - आज्ञापितोऽस्मि कुलपतिना कौशिकेन ।  
यथा वत्स शाण्डिल्य पितुराज्ञया सिद्धयुवराजमित्रावसुर्भविष्यद्विद्याधरक्रवर्तिनं कुमारं जीमूतवाहनमिहैव मलयपर्वते क्कापि वर्तमानं भगिन्या मलयवत्या वरहेतोर्द्रष्टुमद्य गतः ।  
तं च प्रतीक्षमाणाया मलयवत्याः कदाचिन्मध्यन्दिनसवनवेलातिक्रामेत् ।  
तदेनामाहूयागच्छेति ।  
तत्तपोवने गौरीगृहमेव गच्छामि ।  
(परिक्रम्य भूमिं निरूप्य सविस्मयम्) अये कस्य पुनरियं पांशुले भूप्रदेशे प्रकाशितचक्रवर्तिचिह्ना पदपाङ्क्तिः ।  
(अग्रतो जीमूतवाहनं निर्दिश्य) नूनमस्यैवेयं महापुरुषस्य ।  
तथाहि उष्णीषः स्फुट एष मूर्धनि विभात्यूर्णेयमन्तर्भ्रुवो - श्चक्षुस्तामरसानुकारि हरिणा वक्षःस्थलं स्पर्धते।  
चक्राङ्कं च यथा पदद्वयमिदं मन्ये तथा कोऽप्ययं नो विद्याधरचक्रवर्तिपदवीमप्राप्य विश्राम्यति ॥१७॥  
अथवा कृतं सन्देहेन ।  
व्यक्तमनेनैव जीमुतवाहनेन भवितव्यम् ।  
(मलयवतीं निरूप्य) अये इयमपि राजपुत्री ।  
(उभौ विलोक्य) चिरात्खलु युक्तकारी विधिः स्याद्यदि युगलमेतदन्योन्यानुरूपं घटयेत् ।  
(उपसृत्य नायकमुद्दिश्य) स्वस्ति भवेत् ।  
नायकः - (उत्थाय) भगवन् जीमुतवाहनोऽभिवादयते ।  
(आसनं दातुमिच्छति)  
तापसः - अलमलमभ्युत्थानेन ।  
ननु सर्वस्याभ्यागतो गुरुरिति भवानेवास्माकं पूज्यः ।  
तद्यथासुखं स्थीयताम् ।  
नायिका - अज्ज पणामामि ।  
आर्य प्रणमामि ।  
तापसः - वत्से अनुरूपभर्तृगामिनी भूयाः ।  
त्वामाह कुलपतिः कौशिको यथातिक्रामति मध्यन्दिनसवनवेला तत्त्वरितमागम्यतामिति ।  
नायिका - जं गुरू आणवेदि ।  
(उत्थाय निःश्वस्यात्मगतम्)  
एकत्तो गुरुवअणं अण्णत्तो दैअदंसणसुहाइं ।  
गमणागमणविमूढं अज्जपि दोलएदि मे हिअअम् ॥१८॥  
युद्गुरुराज्ञापयति ।  
एकतो गुरुवचनमन्यतो दयितदर्शनसुखानि ।  
गमनागमनविमूढमद्यापि दोलायते मे हृदयम् ॥  
(सलज्जं सानुरागं च नायकं पश्यन्ती तापससहिता निष्क्रान्ता नायिका चेटी च)  
नायकः - (सोत्कण्ठं निःश्वस्य नायिकां गच्छन्ती पश्यन्)  
अनया जघनाभोगभरमन्थरयानया ।  
अन्यतोऽपि व्रजन्त्या मे हृदये निहितं पदम् ॥१९॥  
विदूषकः - भो दिठ्ठं तुए जं पेक्खिदव्वं ।  
सुदं जं सोदव्वं ।  
ता दाणीं मज्झण्णसूरकिरणसन्दावदिउणिदो विअ मे उदरग्गी धमधमाअदि ।  
ता एहि णिक्कमह्म ।  
जेण बह्मणो अदिही भविअ मुणिजणसआसादो लद्धेहिं कन्दमूलफलेहिं पि दाव पाणधारणं करिस्सं ।  
भो दृष्टं त्वया यत्प्रेक्षितव्यम् ।  
श्रुतं यच्छ्रोतव्यम् ।  
तदिदानीं मध्याह्नसूर्यकिरणसन्तापद्विगुणित इव मे उदाराग्निर्धमधमायते ।  
तदेहि निष्क्रामावः ।  
येन ब्राह्मणोऽतिथिर्भूत्वा मुनिजनसकाशाल्लब्धैः कन्दमूलफलैरपि तावत्प्राणधारणं करिष्यामि ।  
नायकः - (ऊर्ध्वमवलोक्य) अये मध्यमध्यास्ते नभस्तलस्य भगवान् सहस्रदीधितिः ।  
तथाहि तापात्तत्क्षणघृष्टचन्दनरसापाण्डू कपोलौ वहन् संसक्तैर्निजकर्णतालपवनैः संवीज्यमानाननः ।  
सम्प्रत्येष विशेषसिक्तहृदयो हस्तोऽज्झतैः शीकरैर्गाढायल्लकदुःसहामिव दशां धत्ते गजानां पतिः ॥२०॥  
तदेह्यावामपि गच्छावः ।  
(इति निष्क्रान्तौ)  
(ततः प्रविशति चेटी)  
चेटी - अण्णत्तम्हि भट्टिदारिआए मलअवदीए ।  
जहा हञ्जे मणोहरिए अज्ज चिराअदि मे भादुओ अज्जमित्तावसू ।  
ता लहू गदुअ जाणेहि किं आअदो ण वेत्ति ।  
(परिक्रामति ।  
नेपथ्याभिमुखमवलोक्य) का उण एसा तरिदतुरिदं इदो एव्व आअच्छदि ।  
(निरूप्य) कहं चौरिआ ।  
आज्ञाप्तास्मि भर्तृदारिकया मलयवत्या ।  
यथा हञ्जे मनोहरिके अद्य चिरयति मे भ्रातार्यमित्रावसुः ।  
तल्लघु गत्वा जानीहि किमागतो न वेति ।  
॥। का पुनरेषा त्वरितत्वरितामित एवागच्छति ।  
॥। कथं चतुरिका ।  
(ततः प्रविशति चतुरिका)  
मनोहरिका - (उपसृत्य) हला चौरिए किं निमित्तं उण मं परिहरिअ एव्वं तुरिदतुरिदं गच्छीअदि ।  
हला चतुरिके किं निमित्तं पुनर्मां परिहृत्यैवं त्वरितत्वरितं गम्यते ।  
चतुरिका - हला मणोहरिए आणतह्मि भट्टिदारिआए मलअवदीए ।  
हञ्जे चौरिए कुसुमावचअपरिस्समणीसहं मे सरीरं ।  
सरदादवजणिदो अअं मे सन्दावो अहिअदरं बाधेदि ।  
ता गच्छ तुमं बालकदलीपत्तपरिक्खित्ते चन्दणलताधरए चन्दमणिसिलाअलं सज्जीकरेहित्ति ।  
अणुचिट्ठिअं अ मए जहा आणत्तं ।  
जाव गदुअ भट्टिदारिआए णिवेदेमि ।  
हला मनोहरिके आज्ञप्तास्मि भर्तृदारिकया मलयवत्या ।  
हञ्जे चतुरिके कुसुमावचयपरिश्रमनिःसहं मे शरीरम् ।  
शरदातपजनितोऽयं मे सन्तापोऽधिकतरं बाधते ।  
तद्गच्छ त्वं बालकदलीपत्रपरिक्षिप्ते चन्दनलतागृहे चन्द्रमणिशिलातलं सज्जीकुर्विति ।  
अनुष्ठितं च मया यथाज्ञप्तं ।  
यावद्गत्वा भर्तृदारिकायै निवेदयामि ।  
मनोहरिका - जै एवं ता लहु गदुअ णिवेदेहि जेण से तहिं गदाए उवसमिस्सदि सन्दवो ।  
यद्येवं तल्लघु गत्वा निवेदय ।  
येनास्यास्तत्र गताया उपशमिष्यति सन्तापः ।  
चतुरिका - (विहस्यात्मगतम्) ण ईरिसो से सन्दावो जो एव्वं उवसमं गमिस्सदि ।  
विचित्तरमणीअं चन्दणलताघरअं पेक्खन्तीए अहिअदरं सन्दावो भविस्सदित्ति तक्केमि ।  
(प्रकाशम्) ता गच्छ तुमं ।  
अहं पि सज्जीकिदं मणिसिलाअलन्त्ति गदुअ भट्टिदारिआए णिवेदेमि ।  
नेदृशस्तस्याः सन्तापो य एवमुपशमं गमिष्यति ।  
विचित्ररमणीयं चन्दनलतागृहं प्रेक्षमाणाया अधिकतरं सन्तापो भविष्यतीति तर्कयामि ।  
तद्गच्छ त्वम् ।  
अहमपि सज्जीकृतं शिलातलमिति गत्वा भर्तृदारिकायै निवेदयामि ।  
(इति निष्क्रान्ते)  
प्रवेशकः ।  
(ततः प्रविशति सोत्कण्ठा मलयवती चेटी च)  
नायिका - (निःश्वस्यात्मगतम्) अयि हिअअ तधा णाम तदा तस्सिं जणे लज्जाए मं परम्मुहीकरिअ दाणिं अप्पणा तहिं गदोसित्ति अहो दे अप्पम्भारित्तणं ।  
(प्रकाशम्) हञ्जे आदेसेहि मे भअवदीए आअदणस्स मग्गं ।  
अयि हृदय तथा नाम तदा तस्मिञ्जने लज्जया मां पराङ्मुखीकृत्येदानीमात्मना तत्र गतोऽसीत्यहो त आत्मम्भरित्वम् ।  
॥। हञ्जे आदेशय मे भगवत्या आयतनस्य मार्गम् ।  
चेटी - णं चन्दणलदाघरअं भट्टिदारिआ पत्थिदा ।  
ननु चन्दनलतागृहं भर्तृदारिका प्रस्थिता ।  
नायिका - (सलज्जम्) हञ्जे सुठ्ठु तुए सुमराविदम्हि ।  
ता एहि तहिं एव्व गच्छह्म ।  
हञ्जे सुष्ठु त्वया स्मारितास्मि ।  
तदेहि तत्रैव गच्छावः ।  
चेटी - एदु एदु हट्टिदारिआ ।  
(एत्वेतु भर्तृदारिका ।  
अग्रतो गच्छति)  
(नायिकान्यतो गच्छति)  
चेटी - (पृष्ठतो दृष्ट्वा सोद्वेगमात्मगतम्) अहो से सुण्णहिअअट्टणं ।  
कहं तं एव्व देवीभवणं पत्थिदा ।  
(प्रकाशम्) भट्टिदारिए णं इदो चन्दणलदाघरअं ।  
ता इदो एहि दाव ।  
अहो अस्याः शून्यहृदयत्वम् ।  
कथं तदेव देवीभवनं प्रस्थिता ।  
॥। भर्तृदारिके नन्वितश्चन्दनलतागृहम् ।  
तदित एहि तावत् ।  
(नायिका सविलक्षस्मितं तथा करोति)  
चेटी - इदं चन्दणलदाघरअं ता पविसिअ चन्दमणिसिलाअले उवविसिदु भट्टिदारिआ ।  
इदं चन्दनलतागृहम् तत्प्रविश्य चन्द्रमणिशिलातल उपविशतु भर्तृदारिका ।  
(उभे उपविशतः)  
नायिका - (निःश्वस्यात्मगतम्) भअवं कुसुमाउह जेण तुमं रूवसोहाए णिज्जिदोसि तस्स तुए ण किम्पि किदं ।  
मम उण अणवरद्धाएवि अबलेत्ति करिअ पहरन्तो ण लज्जेसि ।  
(आत्मानं निवर्ण्य मदनावस्था नाटयन्ती प्रकाशम्) हञ्जे कसि उण घणपल्लवणिरुद्धसूरकिरणं तं एव्व चन्दणलदाघरअं ण मे अज्जवि सन्दावदुक्खं अवणेदि ।  
भगवन् कुसुमायुध येन त्वं रूपशोभया निर्जितोऽसि तस्य त्वया न किमपि कृतम् ।  
मम पुनरनपराद्धाया अप्यबलेति कृत्वा प्रहरन्न लज्जसे ।  
॥। हञ्जे किं पुनर्घनपल्लवनिरुद्धसूर्यकिरणं तदेव चन्दनलतागृहं न मेऽद्यापि सन्तापदुःखमपनयति ।  
चेटी - (सस्मितम्) जाणामि अहं एत्थ कारणं ।  
किं उण असम्भावणीअन्ति भट्टिदारिअ ण तं पडिवज्जदि ।  
जनाम्यहमत्र कारणम् ।  
किं पुनरसम्भावनीयमिति भर्तृदारिका न तत्प्रतिपद्यते ।  
नायिका - (आत्मगतम्) कहं लक्खिदा विअ अहं एदाए ।  
तहाहि पुच्छिस्सं दाव ।  
(प्रकाशम्) हञ्जे किं तं जं ण पडिवज्जिअदि ।  
ता कहेहि दाव किं तं कारणं ।  
कथं लक्षितेवाहमेतया ।  
तथापि पृच्छामि तावत् ।  
हञ्जे किं तद्यन्न प्रतिपद्यते ।  
तत्कथय तावत्किं तत्कारणम् ।  
चेटी - एसा दे हिअअठ्ठिदो वरो ।  
एष ते हृदयस्थितो वरः ।  
नायिका - (सहर्षं ससम्भ्रमोत्थाय द्वित्राणि पदानि गत्वा) कहिं कहिं सो ।  
कुत्र कुत्र सः ।  
चेटी - (उत्थाय सस्मितम्) भट्टिदारिए सो को ।  
भर्तृदारिके स कः ।  
(नायिका सलज्जमुपाविश्याधोमुखी तिष्ठति)  
चेटी - भटिदारिए एदम्हि वत्तुकामा एसो दे हिअअठ्ठिदो वरो एव्व देवीए दिण्णत्ति सिविणए पत्थाविदे जो तक्खणं एव्व पविमुक्ककुसुमबाणो विअ मअरद्धओ भट्टिदारिआए दिठ्ठो सो दे इमस्स सन्दावस्स कारणं जेण एदं सहावसीअलम्पि चन्दणलताघरअं ण दे सन्दावदुक्खं अवणेदि ।  
भर्तृदारिके एतदस्मि वक्तुकामा ।  
एष ते हृदयस्थितो वर एव देव्या दत्त इति स्वप्ने प्रस्तुते यस्तत्क्षणमेव प्रविमुक्तकुसुमबाण इव मकरध्वजो भर्तृदाऋइकया दृष्टः स तेऽस्य सन्तापस्य कारणं येनैतत्स्वभावशीतलमपि चन्दनलतागृहं न ते सन्तापदुःखमपनयति ।  
नायिका - (चतुरिकाया अलकं स्पृशन्ती) हञ्जे चौरिआ खु तुमं ।  
किं दे अवरं पच्छदीअदि ।  
ता कहिस्सं ।  
हञ्जे चतुरिका खलु त्वम् ।  
किं तेऽपरं प्रच्छद्यते ।  
तत्कथयिष्यामि ।  
चेटी - भट्टिदारिए णं दाणिं एव्व कहिदं इमिणा वरालावमत्तजणिदेण सम्भ्रमेण ।  
ता मा सन्तप्प ।  
जै अहं चौरिआ तदा सोवि भट्टिदारिअं अपेक्खन्तो ण मुहूत्तअं पि अण्णहिं अहिरमिस्सदित्ति ता एदम्पि मए लक्खिदं ।  
भर्तृदारिके ननु इदानीमेव कथितममुना वरालापमात्रजनितेन सम्ब्रमेण ।  
तन्मा सन्तप्यस्व ।  
यद्यहं चतुरिका तदा सोऽपि भर्तृदारिकामप्रेक्षेमाणो न मुहूर्तमप्यन्यस्मिन्नभिरंस्यते तदिमपि मया लक्षितम् ।  
नायिका - (सास्रम्) हञ्जे कुदो अह्माणं एदिसी भाअधेअदा ।  
हञ्जे कुतोऽस्माकमीदृशी भागधेयता ।  
चेटी - भट्टिदारिए मा एव्वं भण ।  
किं महुमहणो वच्छत्थलेण लच्छिं अण्णुवहन्तो णिव्वुदो होदि ।  
भर्तृदाऋइके मैवं भण ।  
किं मधुमथनो वक्षःस्थलेन लक्ष्मीमनुद्वहन् निर्वृत्तो भवति ।  
नायिका - किं सजणो पिअं वज्जिअ अण्णं भणिदु जाणेदि ।  
सहि अदो वि मे सन्दावो अहिअदरं बाधेदि जं सो महाणुभावो वाआमेत्तकेण वि अकिदपडिवत्तिं अदक्खिणेत्ति मं सम्भावैस्सदि ।  
किं स्वजनः प्रियं वर्जयित्वान्यद्भणितुं जानाति ।  
सखि अतोऽपि मे सन्तापोऽधिकतरं बाधते यत्स महानुभावो वाङ्मात्रेणाप्यकृतप्रतिपत्तिमदक्षिणेति मां सम्भावयिष्यति ।  
(इति रोदिति)  
चेटी - भट्टिदारिए मा रोद ।  
अहवा कहं ण रोइस्सदि ।  
अहिओ से हिअअस्स सन्दावो अहिदरं बाधेदि ।  
ता किं दाणिं एत्थ करैस्सं ।  
ता जाव चन्दणलदापल्लवरसं से हिअए दाइस्सं ।  
(उत्थाय चन्दनपल्लवं गृहीत्वा निष्पीड्य रसं हृदये ददाति) भट्टिदारिए णं भणामि मा रोद ।  
अअं खु थणवठ्ठुलदिण्णो चन्दणपल्लवरसो इमेहिं अणवरदपडन्तोहिं बाप्फबिन्दूहिं उण्हीकिदो ण दे हिअअस्स एद सन्दावं अवणेदि ।  
भर्तृदारिके मा रुदिहि ।  
॥। अथवा कथं न रोदिष्यति ।  
अधिकोऽस्या हृदयस्य सन्तापोऽधिकतरं बाधते ।  
तत्किमिदानीमत्र करिष्यामि ।  
तद्यावच्चन्दनलतापल्लवरसमस्या हृदये दास्ये ।  
॥। भर्तृदारिके ननु भणामि मा रुदिहि ।  
अयं खलु स्तनवर्तुलदत्तश्चन्दनपल्लवरस एभिरनवरतपतद्भिर्बाष्पबिन्दुभिरुष्णीकृतो न ते हृदयस्यैतं सन्तामपनयति ।  
(कदलीपत्रमादाय वीजयति)  
नायिका - (हस्तेन निवारयन्ती) सहि मा वीजेहि ।  
उण्हो खु एसो कदलीदलमारुओ ।  
सखि मा वीजय ।  
उष्णः खल्वेष कदलीदलमारुतः ।  
चेटी - भट्टिदारिए मा इमस्स दोसं कहेहि ।  
कुणसि घणतरुणचन्दणपल्लवसंसग्गसीदलम्पि इमं ।  
णीसासेहिं तुमं एव्व कअलीदलमारुअं उण्हं ॥१॥  
भर्तृदारिके मास्य दोषं कथय ।  
करोषि घनतरुणचन्दनपल्लवसंसर्गशीतलम्मपीमम् ।  
निःश्वासैस्त्वमेव कदलीदलमारुतमुष्णम् ॥  
नायिका - (सास्रम्) सहि अत्थि कोवि इमस्स सन्दावस्स उवसमोवाओ ।  
सखि अस्ति कोऽप्यस्य सन्तापस्योपशमोपायः ।  
चेटी - भट्टिदारिए अत्थि जदि सो एत्थ आअच्छदि ।  
भर्तृदारिके अस्ति यदि सोऽत्रागच्छति ।  
(ततः प्रविशति नायको विदूषकश्च)  
नायकः - व्यावृत्यैव सितासितेक्षणरुचा तानाश्रमे शाखिनः कुर्वत्या विटपावस्क्तविलसत्कृष्णाजिनौघानिव ।  
यद् दृष्टोऽस्मि तया मुनेरपि पुरस्तेनैव मय्याहते पुष्पेषो भवता मुधैव किमिति क्षिप्यन्त एते शराः ॥२॥  
विदूषकः - भो वअस्स कहिं क्खु दे गदं तं धीरत्तण्णं ।  
भो वयस्य कुत्र खलु ते गतं तद्धीरत्वम् ।  
नायकः - वयस्य ।  
मनु धीर एवास्मि ।  
कुतः नीताः किं न निशाः शशाङ्कधवला नाघ्रातमिन्दीवरं किं नोन्मीलितमालतीसुरभयः सोढाः प्रदोशानिलाः ।  
हुङ्काराः कमलाकरे मधुलिहां किंवा मया न श्रुता निर्व्याजं विधुरेष्वधीर इति मां केनाभिधत्ते भवान् ॥३॥  
अथवा सम्यगभिहितं वयस्येन ।  
स्त्रीहृदयेन न सोढाः क्षिप्ताः कुसुमेषवोऽप्यनङ्गेन ।  
येनद्यैव पुरस्तव वदामि धीर इति स कथमहम् ॥४॥  
विदूषकः - (आत्मगतम्) एव्वमधीरत्तणं पडिवज्जन्तेण आचक्खिदो महन्तो अणेण हिअअस्स आवेगो ।  
तो जाघ कहिं एव्व एदं आक्खिवामि ।  
(प्रकाशम्) भो वअस्स कीस उण अज्ज तुमं लहु एव्व गुरुअणं सुस्सूसिअ इह आगदो ।  
एवमधीरत्वं प्रतिपद्यमानेनाख्यातो महाननेन हृदयास्यावेगः ।  
तद्यावत्कुत्रैवैनमाक्षिपामि ।  
॥। भो वयस्य कस्मात्पुनरद्य त्वं लघ्वेव गुरुजनं शुश्रूषित्वेहागतः ।  
नायकः - वयस्य स्थाने खल्वेष प्रश्नः ।  
कस्य वान्यस्यैतत्कथनीयम् ।  
अद्य खलु स्वप्ने जानामि सैव प्रियतमा (अङ्गुल्या निर्दिशन्) अत्र चन्दनलतागृहे चन्द्रकान्तमणिशिलायामुपविष्टा प्रणयकुपिता किमपि मामुपालभमानेव रुदती मया दृष्टा ।  
तदिच्छामि स्वप्नानुभूतदयितासमागमरम्येऽस्मिंश्चन्दनलतागृहे दिवसशेषं समतिवाहयितुम् ।  
तदेहि गच्छावः ।  
(परिक्रामतः)  
चेटी - (कर्णं दत्वा ससम्भ्रमम्) भट्टिदारिए पदसद्दो विअ सुणीअदि भर्तृदारिके पदशब्द इव श्रूयते ।  
नायिका - (ससम्भ्रममात्मानं पश्यन्ती) हञ्जे मे ईदिसं आआरं पेक्खिअ कोवि मे हिअअं कलैस्सदि ।  
ता उट्ठेहि ।  
इमिणा रत्तासोअपादवेण अन्तरिदा पेक्खम्ह दाव को एसोत्ति ।  
हञ्जे ममेदृशमाकारं प्रेक्ष्य कोऽपि मे हृदयं कलयिष्यति ।  
तदुत्तिष्ठानेन रक्ताशोकपादपेनान्तरिते प्रेक्षावहे तावत्क एष इति ।  
(तथा कुरुतः)  
विदूषकः - एदं चन्दणलदाघरअं ।  
ता एहि पविसह्म ।  
एतच्चन्दलतागृहम् ।  
तदेहि प्रविशावः ।  
(नाट्येन प्रविशतः)  
नायकः - (विलोक्य)  
चन्दनलतागृहमिदं सचन्द्रमणिशिलमपि प्रियं न मम ।  
चन्द्राननया रहितं चन्द्रिकया मुखमिव निशायाः ॥५॥  
चेटी - (नायकं दृष्ट्वा) भट्टिदारिए दिट्ठिआ वढ्ढसि ।  
सो एव्व णं दे हिअअवल्लहो जणो ।  
भर्तृदारिके दिष्ट्या वर्धसे ।  
स एव ननु ते हृदयवल्लभो जनः ।  
नायिका - (दृष्ट्वा सहर्षं ससाध्वसं च) हञ्जे एदं पेक्खिअ अदिसद्धसेण ण सक्कणोमि इह एव्व असण्णे चिठ्ठिदुं ।  
कदावि एसो मं पेक्खदि ।  
ता एहि अण्णदो गच्छम्ह ।  
(सोत्कम्पं पदं दत्वा) हञ्जे वेविद मे ऊरू ।  
हञ्जे एनं प्रेक्ष्यातिसाध्वसेन न शक्नोमीहैवासन्ने स्थातुम् ।  
कदापि एष मां प्रेक्षते ।  
तदेह्यन्यतो गच्छावः ।  
॥। हञ्जे वेपत म ऊरुः ।  
चेटी - (विहस्य) ऐ काअरे इह ठ्ठिदं तुमं को पेक्खदि ।  
णं विसुमरिदो दे अअं रत्तासोअपादवो ।  
ता इह एव्व चिट्ठह्म ।  
अयि कातरे इह स्थितां त्वां कः प्रेक्षते ।  
ननु विस्मृतस्तेऽयं रक्ताशोकपादपः ।  
तदिहैव तिष्ठावः ।  
(तथा कुरुतः)  
विदूषकः - (निरूप्य) भो वअस्स एसा सा चन्दमणिसिला ।  
भो वयस्य एषा सा चन्द्रमणिशिला ।  
(नायकः सबाष्पं निःश्वसिति)  
चेटी - भट्टिदारिए एसा सेत्ति आलावो सुण्णीअदि ।  
ता अवहिदा दाव सुणम्ह ।  
भर्तृदारिके एषा सेत्यालाप श्रूयते।  
तदवहिते तावच्छृणुमः ।  
(उभे आकर्णयतः)  
विदूषकः - (हस्तेन चालयन्) भो वअस्स णं भणामि ।  
एसा सा चन्दमणिसिलेत्ति ।  
भो वयस्य ननु भणामि ।  
एषा सा चन्द्रमणिशिलेति ।  
नायकः - सम्यगुपलक्षितम् (हस्तेन निर्दिशन्)  
शशिमणिशिला सेयं यस्यां विपाण्डुरमाननं करकिसलये कृत्वा वामे घनश्वसितोद्गमा ।  
चिरयति मयि व्यक्ताकूता मनाक्स्फुरिताधरा नियमितमनोमन्युर्दृष्टा मया रुदती प्रिया ॥६॥  
तदस्यामेव चन्द्रमणिशिलायामुपविशावः ।  
(उभावुपविशतः)  
नायिका - (विचिन्त्य) का उण एसा भविस्सदि ।  
का पुनरेषा भविष्यति ।  
चेटी - भट्टिदारिए जधा अम्हे अन्तरिदा एवं पेक्खम्ह तधा मण्णे तुमं पि एदेन दिट्ठा भविस्ससि ।  
भर्तृदारिके यथावामन्तरित एनं प्रेक्षावहे तथा मन्ये त्वमप्यनेन डृष्टा भविष्यसि ।  
नायिका - जुज्जै एदं ।  
कं उण पणअकुविदं पिअअणं हिअए करिअ मन्तेदि ।  
युज्यत् एतत् ।  
कं पुनः प्रणयकुपितं प्रियजनं हृदये कृत्वा मन्त्रयते ।  
चेटी - भट्टिदारिए मा ईदिसिं सङ्कं करोहि ।  
पुणेवि दाव सुणम्ह ।  
भर्तृदारिके मेदृशीं शङ्कां कुरुष्व ।  
पुनरपि तावच्छृणुवः ।  
विदूषकः - (आत्मगतम्) अहिरमदि एसो एदाए कहाए ।  
भोदु एदं एव्व वड्ढावैस्सं ।  
(प्रकाशम्) भो वअस्स तदा सा रुअदी तुए किं भणिदा ।  
अभिरमत एष एतया कथया ।  
भवतु ।  
एतदेव वर्धयिष्यामि ।  
॥। भो वयस्य तदा सा रुदती त्वया किं भणिता ।  
नायकः - वयस्य इदमुक्ता ।  
निष्यन्दत इवानेन मुखचन्द्रोदयेन ते ।  
एतद्बाष्पाम्बुना सिक्तं चन्द्रकान्तशिलातलम् ॥७॥  
नायिका - (सरोषम्) चौरिए अत्थि किं अदोवि अवरं सोदव्वं ।  
ता एहि गच्छम्ह अण्णदो ।  
चतुरिके अस्ति किमतोऽप्यपरं श्रोतव्यम् ।  
तदेहि गच्छावोऽन्यतः ।  
चेटी - (हस्ते गृहीत्वा) भट्टिदाऋइए मा एव्वं भण ।  
जेण तुमं दिट्ठा सो अण्णं उद्दिसिअ एव्वं भणिस्सदित्ति णहि मे हिअअं पत्तिआअदि ।  
ता कहावसाणं दाव पडिवालएह्म ।  
भर्तृदारिके मैवं भण ।  
येन त्वं दृष्टा सोऽन्यामुद्दिश्यैवं भणिष्यतीति नहि मे हृदयं प्रत्येति ।  
तत्कथावसानं तावत्प्रतिपालयावः ।  
नायकः - वयस्य तामेवास्यां शिलायामालिख्य तया चित्रगतयात्मानं विनोदयेयम् ।  
तदिति एव गिरितटान्मनःशिलशकलान्यानय ।  
विदूषकः - जं भवं आणवेदि ।  
(निष्क्रम्य प्रविश्य) भो वअस्स तुए एक्को वण्णओ आण्णाविदो ।  
मए उण इह पव्वदे सुलहा पञ्चजाइआ वण्णआ आणीदा ।  
ता आलिहदु भवं ।  
यद्भवानाज्ञापयति ।  
॥। भो व्यस्य त्वयैको वर्ण्क आज्ञापितः ।  
मया पुनरिह पर्वते सुलभाः पञ्चजातीया वर्णका आनीताः ।  
तदालिखतु भवान् ।  
नायकः - वयस्य साधु कृतम् ।  
(गृहीत्वा शिलायामालिखन् सरोमाञ्चम्) सखे पश्य ।  
अक्लिष्टबिम्बशोभाघरस्य नयनोत्सवस्य शशिन इव ।  
दयितामुखस्य सुखयति रेखापि प्रथमदृष्टेयम् ॥८॥  
(लिखति)  
विदूषकः - (सकौतुकं निर्वर्ण्य) अप्पच्चक्खेवि एव्वं णाम रूअं लिहीअदि ।  
अहो अच्छरिअं ।  
अप्रत्यक्षेऽयेवं नाम रूपं लिख्यते ।  
अहो आश्चर्यम् ।  
नायकः - (सस्मितम्) वयस्य प्रिया सन्निहितैवेयं सङ्कल्पैः स्थापिता पुरः ।  
दृष्ट्वा दृष्ट्वा लिखाम्येनां यदि तत् कोऽत्र विस्मयः ॥९॥  
नायिका - (सास्रम्) चौरिए जाणिदं खु कहावसाणं ।  
ता एहि दाव मित्तावसुं पेक्खह्म ।  
चतुरिके ज्ञातं खलु कथावसानम् ।  
तदेहि तावन्मित्रावसु प्रेक्षावहे ।  
चेटी - (सविषादमात्मगतम्) जीविदणिरपेक्खो विअ से उल्लावो ।  
(प्रकाशम्) भट्टिदारिए णं गदा एव्व तहिं मणोहारिआ ।  
ता कदाचि भट्टिदारओ मित्तावसू इह एव्व आअच्छदि ।  
जीवितनिरपेक्ष इवास्या उल्लापः ।  
॥।भतृदाऋइके ननु गतैव तत्र मनोहारिका ।  
तत्कदाचिद्भर्तृदारको मित्रावसुरिहैवागच्छति ।  
(ततः प्रविशति मित्रावसुः)  
मित्रावसुः - आज्ञापितोऽस्मि तातेन।  
तथा वत्स मित्रावसो कुमारजीमूतवाहनोऽस्माभिरिहासन्नभावत् सुपरीक्षितोऽयम् ।  
कोतुऽस्माद्योग्यो वरः ।  
तदस्मै वत्सा मलयवती प्रतिपाद्यतामिति ।  
इहं तु स्नेहपराधीनतयान्यदेव किमप्यवस्थान्तरमनुभवामि ।  
कुतः यद्विद्याधरराजवंशतिलकः प्राज्ञः सतां सम्मतो रूपेणाप्रतिमः पराक्रमधनो विद्वान् विनीतो युवा ।  
यच्चासूनपि सत्यजेत् करुणया सत्त्वार्थमभ्युद्यत - स्तेनास्मै ददतः स्वसारमतुला तुष्ठिर्विषादश्च मे ॥१०॥  
श्रुतं च मया यथा जीमूतवाहनो गौर्याश्रमसम्बद्धे चन्दनलतागृहे वर्तत इति ।  
तदेतच्चन्दनलतागृहम् ।  
यावत् प्रविशामि ।  
(प्रविशति)  
विदूषकः - (ससम्भ्रममवलोक्य) भो वअस्स पच्छादेहि इमिणा कदलीवत्तेण इमं चित्तगदं कण्णअं ।  
एसो खु सिद्धजुवराओ मित्तावसू इह आगदो कदावि पेक्खिस्सदि ।  
भो वयस्य प्रच्छादयानेन कदलीपत्रेणेमं चित्रगतां कन्यकाम् ।  
एष खलु सिद्धयुवराजो मित्रावसुरिहागतः कदापि प्रेक्षिष्यते ।  
(नायकः कदलीपत्रेण प्रच्छादयति)  
मित्रावसुः - (उपसृत्य) कुमार मित्रावसुः प्रणमति ।  
नायकः - (दृष्ट्वा) मित्रावसो स्वागतम् ।  
इत आस्यताम् ।  
चेटी - भट्टिदारिए आअदो भट्टा मित्रावसू ।  
भर्तृदारिके आगतो भर्ता मित्रावसुः ।  
नायिका - हञ्जे पिअं मे ।  
हञ्जे प्रियं मे ।  
नायकः - मित्रावसो अपि कुशली सिद्धराजो विश्वावसुः ।  
मित्रावसुः - कुशली तातः ।  
तातसन्देशेनैवास्मि त्वत्सकाशमागतः ।  
नायकः - किमाह तत्रभवान् ।  
नायिका - (स्वगतम्) सुणिस्सं दाव किं तादेण सन्दिट्ठं ।  
श्रोष्यामि तावत् किं तातेन सन्दिष्ठम् ।  
मित्रावसुः - इदमाह तातः ।  
अस्ति मे दुहिता मलयवती नाम जीवितमिवास्य सर्वस्यैव सिद्धराजान्वयस्य ।  
सा मया तुभ्यं प्रतिपाद्यते प्रतिगृह्यतामिति ।  
चेटी - (विहस्य) भट्टिदारिए किं ण कुप्पसि दाणिं ।  
भर्तृदारिके किं न कुप्यसीदानीम् ।  
नायिका - (सस्मितं सलज्जं चाधोमुखी स्थित्वा) हञ्जे मा हस ।  
किं विसुमरिदं दे एदस्स अण्णहिअअत्तणं ।  
हञ्जे मा हस किं विस्मृतं ते एतस्यान्यहृदयत्वम् ।  
नायिका - (अपवार्य) वयस्य सङ्कटे पतिताः स्मः ।  
विदूषकः - (अपवार्य) भो जाणामि ण तं वज्जिअ दे अण्णहिं चित्तं अहिरमदि ।  
ता जधा तधा जं किं पि भणिअ विसज्जीअदु एसो ।  
भो जानामि न तां वर्जयित्वा तेऽन्यत्र चित्तमभिरमते ।  
तद्यथा तथा यत्किमपि भणित्वा विसर्ज्यतामेषः ।  
नायिका - (सरोषमात्मगतम्) हदास को वा एदं ण जाणादि ।  
हताश को वैतं न जानाति ।  
नायकः - मित्रावसो क इव नेच्छेद्भवद्भिः सह श्लाघ्यमीदृशं सम्बन्धम् ।  
किन्तु न शक्यते चित्तमन्यतः प्रवृत्तमन्यतः प्रवर्तयितुम् ।  
अतो नाहमेनां प्रतिग्रहीतुमुत्सहे ।  
(नायिका मूर्च्छां नाटयति)  
चेटी - समस्ससदु समस्ससदु भट्टिदारिआ ।  
समाश्वसितु समाश्वसितु भर्तृदारिका ।  
विदूषकः - भो पराहिणो खु एसो ।  
किं एदिणा अब्भत्थिदेण ।  
ता गुरुअणं से गदुअ अब्भत्थेहि ।  
भो पराधीनः खल्वेषः ।  
किमनेनार्भ्यर्थितेन ।  
तद्गुरुजनमस्य गत्वाभ्यर्थयस्व ।  
मित्रावसुः - (आत्मगतम्) साधुक्तम् ।  
नायं गुरुजनवचनमतिक्रामति ।  
अस्य गुरुरप्यस्मिन्नेव गौर्याश्रमे प्रतिवसति ।  
तद् यवद्गत्वास्य पित्रा मलयवतीं प्रतिग्राहयामि ।  
(नायिका समाश्वसिति) (प्रकाशम्) एवं निवेदितात्मनोऽस्मान् प्रत्याचक्षानः कुमार एव बहुतरं जानाति ।  
नायिका - (सरोषम) कहं पच्छाक्खाणलहू मित्तावसू पुणोवि मन्तेदि ।  
कथं प्रत्याख्यानलघुर्मित्रावसुः पुनरपि मन्त्रयते ।  
(मित्रावसुर्निष्क्रान्तः)  
नायिका - (सास्रमात्मानं पश्यन्ती आत्मगतम्) किं मम एदिणा दोहग्गकलङ्कमैलेण अच्चन्तदुक्खभाइणा अज्जवि सरीरहदएण ।  
ता इह एव्व रत्तासोअपाअवे इमाए अदिमुत्तलदाए उब्बन्धिअ अत्ताणं वावादैस्सं ।  
ता एव्वं दाव ।  
(प्रकाशं सविलक्षस्मितम्) हञ्जे पेक्ख दाव मित्तावसू दूरङ्गदो ण वेत्ति ।  
जेण अहम्पि इदो गमिस्सं ।  
किं ममैतेन दौर्भाग्यकलङ्कमलिनेनात्यन्तदुःखभागिनाद्यापि शरीरहतकेन ।  
तदिहैव रक्ताशोकपादपेऽनया अतिमुक्तलतयोद्बध्यात्मानं व्यापादयिष्यामि ।  
तदेवं तावत् ।  
॥। हञ्जे प्रेक्षस्व तवन्मित्रावसुर्दूरं गतो न वेति ।  
येनाहमपीतो गमिष्यामि ।  
चेटी - जं भट्टिदारिआ आणवेदि ।  
(कतिचित् पदानि गत्वा आत्मगतम्) अण्णारिसं से हिअअं पेक्खामि ।  
ता ण दाव गमिस्सं ।  
इह एव्व ओवारिदा पेक्खामि किं एसा पडिवज्जदित्ति ।  
यद्भर्तृदारिका आज्ञापयति ।  
अन्यादृशमस्या हृदयं प्रेक्षे ।  
तन्न तावत् गमिष्यामि ।  
इहैवापवारिता प्रेक्षे किमेषा प्रतिपद्यत इति ।  
नायिका - (दिशोऽवलोक्य पाशं गृहीत्वा सास्रम्) भअवदि गोरि तुए इह जम्मे मे ण किदो पसाओ ।  
ता अण्णस्सिं पि जम्मे जधा ण ईदिसी दुःखभाइणी होमि तह करेहि ।  
भगवति गौरि त्वयेह जन्मनि मे न कृतः प्रसादः तदन्यस्मिन्नपि जन्मनि यथा नेदृशी दुःखभागिनी भवामि तथा कुरुष्व ।  
(कण्ठे पाशमर्पयति)  
चेटी - (दृष्ट्वा ससम्भ्रमम्) पलित्ताअह पलित्ताअह ।  
एसा भट्टिदारिआ उब्बन्धिअ अत्ताणअं वावादेदि ।  
परित्रायध्वं परित्रायध्वम् ।  
एषा भर्तृदारिकोद्बध्यात्मानं व्यापादयति ।  
नायकः - (ससम्भ्रममुपसृत्य) क्वासौ क्वासौ ।  
चेटी - इअं असोअपादवे ।  
इयमशोकपादपे ।  
नायकः - (सहर्षमवलोक्य) सैवेयमस्मन्मनोरथभूमिः ।  
(नायिकां पाणौ गृहीत्वा लतापाशमाक्षिपन्)  
न खलु न खलु मुग्धे साहसं कार्यमीदृक् व्यपनय करमेतं पल्लवाभं लतायाः ।  
कुसुममपि विचेतुं यो न मन्ये समर्थः कलयति स कथं ते पाशमुद्बन्धनाय ॥११॥  
नायिका - (ससाध्वसम्) हञ्जे को उण एसो ।  
(निरूप्य सरोषं हस्तमाक्षेप्तमिच्छति) मुञ्च मुञ्च अग्गहत्थम् ।  
को तुमं णिवारेदुं ।  
कहं मरणेवि तुमं अब्भत्थणीओ ।  
हञ्जे कः पुनरेषः ।  
॥। मुञ्च मुञ्चाग्रहस्तम् ।  
कस्त्वं निवारयितुम् ।  
कथं मरणेऽपि त्वमभ्यर्थनीयः ।  
नायकः - नाहं मुञ्चामि ।  
कण्ठे हारलतायोग्ये येन पाषस्त्वयार्पितः ।  
गृहीतः सापराधोऽयं स कथं मुच्यते करः ॥१२॥  
विदूषकः - (चेटीमुपसृत्य) भोदि किं उण से मरणव्ववसाअस्स कारणं ।  
भवति किं पुनरस्या मरणव्यवसायस्य कारणम् ।  
चेटी - णं एसो एव्व ते पिअवअस्सो ।  
नन्वेष एव ते प्रियवस्यः ।  
नायकः - कथमहमेवास्या मरणव्यवसायकारणम् ।  
न खल्ववगच्छामि ।  
विदूषकः - भोदि कहं विअ ।  
भवति कथमिव ।  
चेटी - (साकूतम्) जा सा पिअवअस्सेण दे कावि हिअअवल्लहा सिलाअले आलिहिआ ताए पक्खवादिणा एदेण पडिवादअन्तस्सवि मित्तावसुणो णाहं पडिग्गिहिदेत्ति जादणिव्वेदाए इमाए एव्वं व्ववसिदं ।  
या सा प्रियवयस्येन ते कापि हृदयवल्लभा शिलातल आलिखिता तस्याः पक्षपातिनैतेन प्रतिपादयतोऽपि मित्रावसोर्नाहं प्रतिगृहीतेति जात्षनिर्वेदयानयैवं व्यवसितम् ।  
नायकः - (सहर्षमात्मगतम्) कथमियमेवासौ विश्वावसोर्दुहिता मलयवती ।  
अथवा रत्नाकरादृते कृतश्चन्द्रलेखायाः प्रसूतिः ।  
हा कथं वञ्चितोऽस्मि ।  
विदूषकः - भोदि जै एवं ता अणवरद्धो दाणिं पिअवअस्सो ।  
एसा खु आलिहिदा ।  
अहवा जै ण पत्तिआअदि तदा सअं एव्व गदुअ सिलाअलं पेक्खदु भोदी ।  
भवति यद्येवं तदनपराद्ध इदानीं प्रियवयस्यः ।  
एषा खल्वालिखिता ।  
अथवा यदि न प्रत्येति तदा स्वयमेव गत्वा शिलातलं प्रेक्षतां भवती ।  
नायिका - (सहर्षं सलज्जं च नायकं पष्यन्ती हस्तमाक्षेप्तुमिच्छति) मुञ्च मुञ्च मे अग्गहत्थं ।  
मुञ्च मुञ्च मेऽग्रहस्तम् ।  
नायकः - (सस्मितम्) न तावन्मुञ्चाप्ति यावन्मम हृदयवल्लभां शिलायामालेख्यगतां न पश्यसि ।  
(सर्वे चन्दनलतागृहं प्रविशान्ति)  
विदूषकः - (कदलीपत्रमपनीय) भोदि पेक्ख पेक्ख एदं से हिअअवल्लहं जणं ।  
भवति प्रेक्षस्व प्रेक्षस्वैतमस्य हृदयवल्लभं जनम् ।  
नायिका - (निरूप्यापवार्य सस्मितम्) चौरिए अहं विअ आलि हिदा ।  
चतुरिके अहमिवालिखिता चेटी - (चित्राकृतिं नायिकां च निर्वर्ण्य) भट्टिदारिए किं भणासि अहं विअ आलिहिदेत्ति ।  
इदिसं से सारिच्छं जेण ण जाणीअदि किं दाव इह ज्जेव्व सिलाअले भट्टिदारिआए पडिविम्बं सम्कन्तं आदु तुमं आलिहिदेत्ति ।  
भर्तृदारिके किं भणस्यहमिवालिखितेति ।  
ईदृशमस्याः सादृश्यं येन न ज्ञायते किं तावदिहैव शिलातले भर्तृदारिकायः प्रतिबिम्बं सङ्क्रान्तमुत त्वमालिखितेति ।  
नायिका - (विहस्य) हञ्जे दुज्जणीकिदह्मि इमिणा म चित्तगदं दंसअन्तेण ।  
दुर्जनीकृतास्म्यनेन मां चित्रगतां दर्श्यता ।  
विदूषकः - भो णिव्वुत्तो दाणिं गन्धव्वो विवाहो ।  
ता मुञ्च दाव से अग्गहत्थं ।  
एसा खु कावि तुरिदतुरिदं इह एव्व आअच्छदि ।  
भो निर्वृत्त इदानीं गन्धर्वो विवाहः ।  
तन्मुञ्च तावदस्या अग्रहस्तम् ।  
एषा खलु कापि त्वरितत्वरितमिहैवागच्छति ।  
(नायको मुञ्चति) (प्रविश्य)  
चेटी - (सहसोपसृत्य महर्षम्) भट्टिदारिए दिट्ठिआ वड्ढसि ।  
पडिग्गिहिदा खु तुमं भट्टिणो जीमूदवाहणस्स गुरूहिं ।  
भर्तृदारिके दिष्ट्या वर्धसे ।  
प्रतिगृहीता खलु त्वं भर्तुर्जीमूतवाहनस्य गुरुभिः ।  
विदूषकः - (नृत्यन्) ही ही भो सम्पुण्णा मणोरहा पिअवअस्सस्स ।  
अहवा णहि णहि भोदीए मलअवदीए ।  
अहवा ण एदाणं ।  
(भोजनमभिनयन्) मम एव्व एक्कस्स बह्मणस्स ।  
ही ही भोः सम्पूर्णा मनोरथा प्रियवयस्य ।  
अथवा नहि नहि भवत्या मलयवत्याः ।  
अथवा नैतयोः ।  
॥। ममैवैकस्य ब्राह्मणस्य ।  
चेटी - (नायिकामुद्दिश्य) आणत्तह्मि जुवरअमित्तावसुणा ।  
जह अज्ज एव्व मलअवदीए विवाहो ।  
ता लहु तं गेण्हिअ आअच्छत्ति ।  
ता एहि गच्छह्म ।  
आज्ञप्तास्मि युवराजमित्रावसुनां ।  
यथाद्यैव मलयवत्या विवाहः ।  
तल्लघु तां गृहीत्वागच्छेति ।  
तदेहि गच्छावः ।  
विदूषकः - गदा खु तुमं दासीए धीए एदं गेण्हिअ ।  
वअस्सेण किं इध एव्व अवत्थिदव्वं ।  
गता खलु त्वं दास्याःपुत्रि इमां गृहीत्वा ।  
वयस्येन किमिहैवावस्थातव्यम् ।  
चेटी - हताश मा तुवर ।  
तुह्माणम्पि ण्हवणकं आगदं एव्व ।  
हताश मा त्वरस्व ।  
युष्माकमपि स्नपनकमागतमेव ।  
(नायिका सानुरागं सलज्जं च नायकं पश्यन्ती सपरिवारा निष्क्रान्ता)  
(नेपथ्ये वैतालिकः पठति)  
वृष्ट्या पिष्टातकस्य द्युतिमिह मलये मेरुतुल्यां दधानः सद्यः सिन्दूरदूरीकृतदिवससमारम्भसन्ध्यातपश्रीः ।  
उद्गीतैरङ्गनानां चलचरणरणन्नूपुरह्रादहृद्यै - रुद्वाहस्नानवेलां कथयति भवतः सिद्धये सिद्धलोकः ॥१३॥  
विदूषकः - (आकर्ण्य) भो वअस्स दिठ्ठिआ आगदं ण्हवअअं ।  
भो वयस्य दिष्ट्यागतं स्नपनकम् ।  
नायकः - (सहर्षम्) यद्येवं तत् किमिदानीमिह स्थितेन ।  
आगच्छ ।  
तातं नमस्कृत्य स्नानभूमिमेव गच्छावः ।  
अन्योन्यदर्शनकृतः समानरूपानुरागकुलवयसाम् ।  
केषाञ्चिदेव मन्ये समागमो भवति पुण्यवताम् ॥१४॥  
(इति निष्क्रान्तौ)  
(ततः प्रविशति मत्तो विचित्रविह्वलवेशश्चषकहस्तो विटः स्कन्धारोपितसुराभाण्डश्चेतश्च)  
विटः - णिच्चं जो पिबै सुरं जणस्स पिअसङ्गमं च जो कुणै ।  
भह दे दो च्चिअ देवो बलदेवो कामदेवो अ ॥१॥  
नित्यं यः पिबति सुरां जनस्य प्रियसङ्गमं च यः कुरुते ।  
मम तौ द्वावेव देवौ बलदेवः कामदेवश्च ॥  
(घूर्णन्) सफलं खु मे सेहरअस्स जीविअं । वच्छत्थलम्हि दैआ णीलुप्पल्लवासिआ मुहे मैरा ।  
सीसम्मि अ सेहरओ णिच्चं चिअ सण्ठिआ जस्स ॥२॥  
सफलं खलु मम शेखरस्य जीवितम् ।  
वक्षःस्थले दयिता नीलोत्पलवासिता मुखे मदिरा ।  
शीर्षे च शेखरको नित्यमेव संस्थिता यस्य ॥  
(प्रस्खलन्) अरे को मं चालेदि ।  
(सहर्षम्) अवस्सं णोमालिआ मं परिहसदि ।  
अरे को मां चालयति ।  
अवश्यं नवमालिका मां परिहसति ।  
चेटः - भट्टक ण अ दाव सा अज्जवि इहगच्छदि ।  
भर्तः न च तावत्साद्यापीहागच्छति ।  
विटः - (सरोषम्) पढमपहरे एव्व मलअवदीए विवाहमङ्गलं णिवुत्तं ।  
ता कीस सा दाणिं पभादेवि णागच्छदि ।  
(विचिन्त्य सहर्षम्)  
अहवा अज्ज इमस्सिं विवाहमहूस्सवे सव्वो एव्व णिअपणैणीजणसणाहो सिद्धविजाहरलोओ कुसुमाअरुज्जाणे आपाणअसोक्खमणुभविस्सदित्ति तक्केमि ।  
तहिं एव्व णोमालिआ मं अवेक्खमाणा चिट्ठदि ।  
ता अहम्पि तहिं एव्व गमिस्सं ।  
कीदिसो णोमालिआए विणा सेहरओ ।  
प्रथमप्रहर एव मलयवत्या विवाहमङ्गलं निर्वृत्तम् ।  
तत्कस्मात्सेदानीं प्रभातेऽपि नागच्छति ।  
अथवाद्यामुष्मिन्विवाहमहोत्सवे सर्व एव निजप्रणयिजनसहायः सिद्धविद्याधरलोकः कुसुमाकरोद्यान आपानकसौख्यमनुभविष्यतीति तर्कयामि ।  
तत्रैव नवमालिका मामवेक्षमाणा तिष्ठति ।  
तदहमपि तत्रैव गमिष्यामि ।  
कीदृशो नवमालिकया विना शेखरकः ।  
(प्रस्खलन् परिक्रामति)  
चेटः - एदु एदु भट्टके ।  
एदं कुसुमाअरुज्जाणं ।  
ता पविसदु भट्टके ।  
एत्वेतु भट्टारकः ।  
इदं कुसुमाकरोद्यानम् ।  
तत्प्रविशतु भट्टारकः ।  
(उभौ प्रवेशं नाटयतः) (ततः प्रविशति स्कन्धन्यस्तवस्त्रयुगलो विदूषकः)  
विदूषकः - सुदं मए पिअवअस्सो कुसुमाअरुज्जाणं गमिस्सदित्ति ।  
ता जाव तहिं एव्व गमिस्सं ।  
(परिक्रम्यावलोक्य च) इदं कुसुमाअरुज्जाणं जाव पविसामि ।  
(प्रविश्य भ्रमरबाधां नाटयन्) अरे कीस उण एदे दुट्ठमहुअरा मं एव्व अभिद्दवन्ति ।  
(आत्मानमाघ्राय) भोदु जाणिदं ।  
जं तं मलअवदीबन्धुजणेण जामादुअस्स पिअवअस्सोत्ति कदुअ सबहुमाणं सुगन्धवण्णकेहिं विलित्तोह्मि सन्ताणकुसुमसेहरअं च मम सीसे पिणद्धं सो खु एसो अच्चाअरो अणत्थीभूदो ।  
ता किं दाणिं एत्थ करिस्सं ।  
अहवा एदेण एव्व मलअवदीसआसादो लद्धेण रत्तंसुअजुअलेण इत्थिआविव लम्बं लम्बं परिहिअ उत्तगीअकिदावणुण्ठणो गमिस्सं ।  
पेक्खामि दाव किं मे दासीएपुत्ता दुट्ठमहुअरा करिस्सन्ति ।  
श्रुतं मया प्रियवयस्यः कुसुमाकरोद्यानं गमिष्यतीति ।  
तद्यावत्तत्रैव गमिष्यामि ।  
॥। इदं कुसुमाकरोद्यानं यावत्प्रविशामि ।  
॥। अरे कस्मात्पुनरेते दुष्टमधुकरा मामेवाभिद्रवन्ति ।  
॥। भवतु ज्ञातम् ।  
यत्तन्मलयवतीधन्धुजनेन जामातुः प्रियवयस्य इति कृत्वा सबहुमानं सुगन्धवर्णकैर्विलिप्तोऽस्मि सन्तानकुसुमशेखरक च मम शीर्षे पिनद्धः स खल्वेषोऽत्यादरोऽनर्थीभूतः ।  
तत् किमिदानीमत्र करिष्ये ।  
अथवैतेनैव मलयवतीसकाशाल्लब्धेन रक्तांशुकयुगलेन स्त्रिय इव लम्बं लम्बं परिधायोत्तरीयकृतावगुण्ठनो गमिष्यामि ।  
प्रेक्षे तावत् किं मे दास्याःपुत्रा दुष्टमधुकराः करिष्यन्ति ।  
(तथा करोति)  
विटः - (निरूप्य सहर्षम्) अरे चेड ।  
(अङ्गुल्या निर्दिश्य सहासम्) एसा खु णोमालिआ अहं चिरस्स आअदोत्ति कुविदा अवगुण्ठणं करिअ अण्णदो गच्छदि ।  
ता कण्ठे गेण्हिअ पसादेमि णं ।  
अरे चेट ॥। एषा खलु नवमालिका अहं चिरस्यागत इति कुपितावगुण्ठनं कृत्वान्यतो गच्छति ।  
तत् कण्ठे गृहीत्वा प्रसादयाम्येनाम् ।  
(सहसोपस्र्त्य विदूषकं कण्ठे गृहीत्वा मुखे ताम्बूलं दातुमिच्छति)  
विदूषकः - (मद्यगन्धं सूचयन् नासिकां गृहीत्वा पराङ्मुखः स्थित्वा) कहं एक्काणं दुट्ठमहुअराणं सआसादो कहं वि परिब्भट्टो दाणिं अण्णस्स दुट्ठमहुअरस्स मुहे पडिदोह्मि ।  
कथमेकेषां दुष्टमधुकराणां सकाशात्कथमपि परिभ्रष्ट इदानीमन्यस्य दुष्टमधुकरस्य मुखे पतितोऽस्मि ।  
विटः - कहं कोवेण परम्मुहीभूदा ।  
भोदु पाएसु पडिअ पसादेह्मि ।  
(विदूषकस्य चरणावात्मनः शिरसि कुर्वन्) पसीद णोमालिए पसीद ।  
कथं कोपेन पराङ्मुखीभूता ।  
भवतु पादयोः पतित्वा प्रसादयामि ।  
॥। प्रसीद नवमालिके प्रसीद ।  
(ततः प्रविशति चेटी)  
चेटी - आणत्तम्हि भट्टिदारिआए मलअवदीए जणणीए हञ्जे णोमालिए कुसुमाअरुज्जाणं गदुअ उज्जाणपालिअं पल्लविअं भणाहि ।  
अज्ज सविसेसं तमालवीहिअं सज्जीकरेहि ।  
मलअवदीसहिदेण जामादुएण तत्थ गन्तव्वन्त्ति ।  
आणत्ता अ मए पल्लविआ ।  
ता जाव रअणीविरहवडिदुक्कण्ठं पिअवल्लहं सेहरअं अण्णेसामि ।  
(दृष्ट्वा) एसो सेहरओ ।  
(सरोषम्) कहं अण्णं कम्पि इत्थिअं पसादेदि ।  
ता इह ठ्ठिदा एव्व जाणामि का एसेत्ति ।  
आज्ञप्तास्मि भर्तृदारिकया मलयवत्या जनन्या ।  
हञ्जे नवमालिके कुसुमाकरोद्यानं गत्वोद्यानपालिकां पल्लविकां भण ।  
अद्य सविशेषं तमालवीथिकां सज्जीकुरु।  
मलयवतीसहितेन जामात्रा तत्र गन्तव्यमिति ।  
आज्ञप्ता च मया पल्लविका ।  
तद्यावद् रजनीविरहवर्धितोत्कण्ठं प्रियवल्लभं शेखरकमन्विष्यामि ।  
॥। एष शेखरकः ।  
॥। कथमन्यां कामपि स्त्रियं प्रसादयति ।  
तदिह स्थितैव जानामि कैषेति ।  
विटः - हरिहरपिदामहाणं पि गव्विदो जो ण जाणै णमिदुं ।  
सो सेहरओ चलणेसु तुज्झ णोमालिए पडै ॥३॥  
हरिहरपितामहानामपि गर्वितो यो न जानाति नन्तुम् ।  
स शेखरकश्चरणयोस्तव नवमालिके पतति ॥  
(इति पादयोः पतति)  
विदूषकः - दासीएपुत्ता मत्तपालआ कुदो एत्थ णोमालिआ ।  
दास्याःपुत्र मत्तपालक कुतोऽत्र नवमालिका ।  
चेटी - (निरूप्य सस्मितम्) कहं अहं ति करिअ मदपरवसेण सेहरएण अज्जअत्तेओ पसादीअदि ।  
ता जाव अलीअं कोवं करिअ दुवेवि एदे परिहसिस्सं ।  
कथमहमिति कृत्वा मदपरवशेन शेखरकेणार्यात्रेयः प्रसाद्यते ।  
तद्यावदलीकं कोपं कृत्वा द्वावप्येतौ परिहसिष्यामि ।  
चेटः - (नवमालिकां दृष्ट्वा शेखरकं हस्तेन चालयन्) भट्टका मुञ्च एदं ।  
ण भोदि एसा णोमालिआ ।  
एसा उण रोसारत्तेहिं लोअणेहिं पेक्खन्ती आअदा ।  
भर्तर्मुञ्चैनम् ।  
न भवत्येषा नवमालिका ।  
एषा पुना रोषारक्तैर्लोचनैः प्रेक्षमाणागता ।  
चेटी - (उपसृत्य) सेहरअ का णु खु एसा पसादीअदि ।  
शेखरक का नु खल्वेषा प्रसाद्यते ।  
विदूषकः - (अवगुण्ठनमपनीय) अहं मन्दभाअधेआए पुत्तो ।  
अहं मन्दभागधेयायाः पुत्रः ।  
विटः - (विदूषकं निरूप्य सरोषमुत्थाय च) अरे कविलमक्कडअ तुमं पि मं सेहरअं परिहससि ।  
अरे चेडा गेण्ह एदं जाव णोमालिअं पसादेमि ।  
अरे कपिलमर्कटक त्वमपि मां शेखरकं परिहससि ।  
अरे चेट गृहाणैनं यावन्नवमालिकां प्रसादयामि ।  
चेटः - जं भट्टको आणवेदि ।  
यद्भर्ताज्ञापयति।  
विटः - (विदूषकं मुक्त्वा चेट्याः पादयोः पतन्) पसीद णोमालिए पसीद ।  
प्रसीद नवमालिके प्रसीद।  
विदूषकः - (आत्मगतम्) एसो मे अवक्कमिदुं अवसरो ।  
एष मेऽपक्रमितुमवसरः ।  
(पलायितुमीहते)  
चेटः - (विदूषकं यज्ञोपवीते गृह्णाति ।  
यज्ञोपवीतं त्रुट्यति) कहिं कहिं कविलमक्कडअ पलाअसि ।  
क्व क्व कपिलमर्कटक पलायसे ।  
(तमुत्तरीयेण कण्ठे बद्ध्वाकर्षति)  
विदूसकः - भोदि णोमालिए पसीद मोचेहि मं ।  
भवति नवमालिके प्रसीद मोचय माम् ।  
चेटी - (विहस्य) जै भूमीए सीसं णिवेसिअ पाएसु मे पडसि ।  
यदि भूमौ शीर्षं निवेश्य पादयोर्मे पतसि ।  
विदूसकः - (सरोषम्) कहं राअमित्तो बह्मणो भविअ दासीए धीआए पाएसु पडिस्सं ।  
कथं राजमित्रं ब्राह्मणो भूत्वा दास्याःपुत्र्याः पादयोः पतिष्यामि ।  
चेटी - (अङ्गुल्या तर्जयन्ती सस्मितम्) दाणिं एव्व पाडैस्सं ।  
सेहरअ उठ्ठेहि ।  
पसण्णा दे अहं ।  
(कण्ठे गृह्णाति) एसो उण जामादुअस्स पिअवअस्सो बह्मणो तुए खलीकिदो ।  
एदं सुणिअ कदापि भट्टा मित्तावसू तव कुप्पै ।  
ता आदरेण सम्माणेहि एणं ।  
इदानीमेव पातयिष्यामि ।  
शेखरक उत्तिष्ठ ।  
प्रसन्ना तेऽहम् ।  
॥। एष पुनर्जामातुः प्रियवयस्यो ब्राह्मणस्त्वया खलीकृतः ।  
एतच्छ्रुत्वा कदाचिद् भर्ता मित्रावसुस्तुभ्यं कुप्यति ।  
तदादरेण सम्मानयैनम् ।  
विटः - जं णोमालिआ आणवेदि ।  
(विदूषकं कण्ठे गृहीत्वा) अज्ज तुमं मए सम्बन्धिओत्ति करिअ परिहसिदो ।  
(घूर्णन्) किं सच्चं एव्व सेहरओ मच्चपालआ ।  
यन्नवमालिकाज्ञापयति ।  
आर्य ॥। त्वं मया सम्बन्धीति कृत्वा परिहसितः ।  
किं ॥। सत्यमेव शेखरको मत्तपालकः ।  
विदूषकः - णहि णहि ।  
नहि नहि ।  
विटः - ता किदो परिहासो ।  
(उत्तरीयं वर्तुलीकृत्य विदूषकायासन ददाति) इह उपविसदु सम्बन्धिओ ।  
तत् कृतः परिहासः ।  
इहोपविशतु सम्बन्धी।  
विदूषकः - (स्वगतम्) दिठ्ठिआ अवगदो विअ से मदावेगो ।  
दिष्ट्यापगत इवास्य मदावेगः ।  
(उपविशति)  
विटः - णोमालिए उपविस तुमं पि एदस्स पासे जेण दुवेवि तुम्हे समं एव्व सम्माणेमि ।  
नवमालिके उपविश त्वमप्येतस्य पार्श्वे येन द्वावपि युवां सममेव सम्मानयामि ।  
(चेटी विहस्योपविशति)  
वितः - अरे चेडा सुभरिदं खु एदं करेहि चसकं अच्छसुराए ।  
अरे चेट सुभरितं खल्वेतं कुरु चषकमच्छसुरया ।  
(चेटो नाट्येन चषकभरणं करोति)  
विटः - (स्वशिरःशेखरात् पुष्पाणि गृहीत्वा चषके विन्यस्य जानुभ्यां स्थित्वा नवमालिकाया उपनयन्) णोमालिए चाक्खअ देहि एदं ।  
नवमालिके आस्वाद्य देह्येतम् ।  
चेटी - (सस्मितम्) जं सेहरओ भणादि ।  
यच्छेखरको भणति ।  
(तथा करोति)  
विटः - (विदूषकस्य चषकमर्पयन्) एदं णोमालिआमुहसंसग्गसविसेसवासिअरसं सेहरादो अण्णेण केणवि अणासादिदपुव्वं ।  
ता पिब एदं ।  
किं दे अदोवि अवरं सम्माणं करिस्सं ।  
इदं नवमालिकामुखसंसर्गसविशेषवासितरसं शेखरकादन्येन केनाप्यनास्वादितपूर्वम् ।  
तत्पिबैतत् ।  
कं तेऽतोप्यपरं सम्मानं करिष्यामि ।  
विदूसकः - (सविलक्षस्मितं कृत्वा) सेहरक बह्मणो खु अहं ।  
शेखरक ब्राह्मणः खल्वहम् ।  
विटः - जै तुमं बह्मणो ता कहिं दे बह्मसुत्तं ।  
यदि त्वं ब्राह्मणस्तत् क्व ते ब्रह्मसूत्रम् ।  
विदूषकः - तं खु मे इमिणा चेडेण आअड्ढिअमाणं छिण्णं ।  
तत्खल्वनेन चेटेनाकृष्यमाणं छिन्नम् ।  
चेटी - (विहस्य) जै एव्वं ता वेदक्खराइम्पि दाव कतिवि उदाहर ।  
यद्येवं तद्वेदाक्षराण्यपि कत्यप्युदाहर ।  
विदूषकः - भोदि इमिणा सीधुगन्धेण पिणद्धाइं मे वेदक्खराइं ।  
अहवा किं मम भोदीए समं विवादेण ।  
एसो दे बह्मणो पाएसु पडदि ।  
भवति अनेन सीधुगन्धेन पिनद्धानि मे वेदाक्षराणि ।  
अथवा किं मम भवत्या सह विवादेन ।  
एष ते ब्राह्मण पादयोः पतति ।  
(इति पादयोः पतितुमिच्छति)  
चेटी - (हस्ताभ्यां निवार्य) मा खु एव्वं करेदु अज्जो ।  
सेहरअ सच्चं बह्मणो खु एसो ।  
(विदूषकस्य पादयोः पतति) अज्ज ण तुए कुपिदव्वं ।  
सम्बन्धिआणुरूवो खु एसो मए परिहासो किदो ।  
मा खल्वेवं करोत्वार्यः ।  
शेखरक सत्यं ब्राह्मणः खल्वेषः ।  
॥। आर्य न त्वया कोपितव्यम् ।  
सम्बन्धिकानुरूपः खल्वेष मया परिहासः कृतः ।  
विटः - अहं पि एणं पसादेमि ।  
(पादयोर्निपत्य) मरिसेदु मरिसदु अज्जो जं मए मदपरवसेण अवरद्धं ।  
जेण अहं णोमालिआए सह आवाणअं गमिस्सं ।  
अहमप्येनं प्रसादयामि ।  
॥। मर्षयतु मर्षयत्वार्योयन्मया मदपरवशेनापराद्धम् ।  
येनाहं नवमालिकया सहापानकं गमिष्यामि ।  
विदूषकः - मरिसिदं मए सव्वं ।  
गच्छ ।  
जाव अहम्पि पिअवअस्सं पेक्खामि ।  
मर्षितं मया सर्वम् ।  
गच्छ ।  
यावदहमपि प्रियवयस्यं प्रेक्षे ।  
(निष्क्रान्तो विटश्चेट्या सह चेटश्च)  
विदूषकः - दिठ्ठिअ अदिक्कन्तो बह्मणस्स अकालमिच्चू ।  
ता जाव अहम्पि मत्तपालअजणसङ्गदूसिदो इह दिग्घिकाए ण्हाइअ पेक्खामि पिअवअस्सं ।  
(तथा करोति) (नेपथ्याभिमुखमवलोक्य) एसो पिअवअस्सोवि रूविणीं विअ वरलच्छीं मलअवदीं हत्थे अवलम्बिअ इदो एव्व आअच्छदि ।  
ता इह एव्व चिट्ठिस्सं ।  
दिष्ट्यातिक्रान्तो ब्राह्मणस्याकालमृत्युः ।  
तद्यावदहमपि मत्तपालकजनसङ्गदूषित इह दीर्घिकायां स्नात्वा प्रेक्षे प्रियवयस्यम् ।  
॥। एष प्रियवयस्योऽपि रूपिणीमिव वरलक्षमीं मलयवतीं हस्तेऽवलम्ब्येत एवागच्छति ।  
तदिहैव स्थास्यामि ।  
(ततः प्रविशति गृहीतवरनेपथ्यो नायको मलयवती विभवतश्च परिवारः)  
नायकः - दृष्टा दृष्टिमधो ददाति कुरुते नालापमाभाषिता शय्यायां पंरिवृत्य तिष्ठति बलादालिङ्गिता वेपते ।  
निर्यान्तीषु सखीषु वासभवनान्निर्गन्तुमेवेहते जाता वामतयैव मेऽद्य सुतरां प्रीत्यै नवोढा प्रिया ॥४॥  
मलयवतीमवलोक्य) प्रिये मलयवती हुङ्कारं ददता मया प्रतिवचो यन्मौनमासेवितं यद्दावानलदीप्तिभिस्तनुरियं चन्द्रातपैस्तापिता ।  
ध्यातं यच्च बहून्यनन्यमनसा नक्तन्दिनानि प्रिये तस्यैतत्तपसः फलं मुखमिदं पश्यामि यत्तेऽधुना ॥५॥  
नायिका - (अपवार्य) हञ्जे चौरिए ण केवलं दंसणीओ पिअम्पि भणिदुं जाणादि ।  
हञ्जे चतुरिके न केवलं दर्शनीयः प्रियमपि भणितुं जानाति ।  
चेटी - (विहस्य) अयि पडिपक्खवादिणि सच्चकं जेव्व एदं ।  
किं एत्थ पिअवअणं ।  
अयि प्रतिपक्षवादिनि सत्यमेवैतत् ।  
किमत्र प्रियवचनम् ।  
नायकः - चतुरिके आदेशय मार्गं कुसुमाकरोद्यानस्य ।  
चेटी - एदु एदु भट्टा ।  
एत्वेतु भर्ता ।  
नायकः - (परिक्रामन् नायिकां निर्दिश्य) स्वैरं स्वैरमागच्छतु भवती ।  
खेदाय स्तनभार एष किमु ते मध्यस्य हारोऽपर - स्ताम्यत्यूरुयुगं नितम्बभरतः कञ्च्यानया किं पुनः ।  
शक्तिः पादयुगस्य नोरुयुगलं वोढुं कुतो नूपुरौ स्वाङ्गैरेव विभूषितासि वहसि क्लेशाय किं मण्डनम् ॥६॥  
चेटी - एदं तं कुसुमाअरुज्जाणं ।  
ता पविसदु भट्ट ।  
एतत्तत् कुसुमाकरोद्यानम् ।  
तत्प्रविशतु भर्ता ।  
(सर्वे प्रविशन्ति)  
नायकः - (विलोक्य) अहो नु कुसुमाकरोद्यानस्य परा श्रीः ।  
इह हि निष्यन्दश्चन्दनानां शिशिरयति लतामण्डपे कुट्टिमान्ता - नाराद्धारागृहाणां ध्वनिमनु कुरुते ताण्डवं नीलकण्ठः ।  
यन्त्रोन्मुक्तश्च वेगाच्चलति विटपिनां पूरयन्नालवाला - नापातोत्पीडहेलाहृतकुसुमरजःपिञ्जरोऽयं जलौघः ॥७॥  
अपि च अमी गीतारम्भैर्मुखरितलतामण्डपभुवः परागैः पुष्पाणां प्रकटपटवासव्यतिकराः ।  
पिबन्तः पर्याप्तं सह सहचरीभिर्मधुरसं समन्तादापानोत्सवमनुभवन्तीव मधुपाः ॥८॥  
विदूषकः - (उपसृत्य) जेदु जेदु भवं ।  
सोत्थि भोदीए ।  
जयतु जयतु भवान् ।  
स्वस्ति भवत्यै ।  
नायकः - वयस्य चिरादागतोऽसि ।  
विदूषकः - भो वअस्स लहु एव्व आअदोह्मि ।  
किं उण विवाहमहूस्सवमिलिदसिद्धविज्जाहराणं आपाणअदंसणकोदूहलेण परिब्भमन्तो एत्तिअं वेलं विलम्बिदोह्मि ।  
ता पिअवअस्सोवि दाव एदं पेक्खदु ।  
भो वयस्य लघ्वेवागतोऽस्मि ।  
किं पुनर्विवाहमहोत्सवमिलितसिद्धविद्याधराणामापा नकदर्शनकौतूहलेन परिभ्रमन्नेतावतीं वेलां विलम्बितोऽस्मि ।  
तत्प्रियवयस्योऽपि तावदेतत्पश्यतु ।  
नायकः - यथाह भवान् ।  
(समन्तादवलोकयन्) वयस्य पश्य पश्य ।  
दिग्धाङ्गा हरिचन्दनेन दधतः सन्तानकानां स्रजो मणिक्याभरणप्रभाव्यतिकरैश्चित्रीकृताच्छांशुकाः ।  
सार्धं सिद्धजनैमधूनि दयितापीतावशिष्टान्यमी मिश्राभूय पिबन्ति चन्दनतरुच्छायासु विद्याधराः ॥९॥  
तदेहि वयमपि तमालवीथिं गच्छामः ।  
(सर्वे परिक्रामन्ति)  
विदूषकः - एसा खु तमालवीहिअ ।  
एदं चन्दनलदामण्डवं ।  
एदं च सरदादवपरिखेदिअं विअ तत्तहोदीए वदणं लख्खीअदि ।  
ता इह फलिहसिलाअले उवविसदु ।  
एषा खलु तमालवीथिका ।  
एतच्चन्दनलतामण्डपम् ।  
एतच्च शरदातपपरिखेदितमिव तत्रभवत्या वदनं लक्ष्यते ।  
तदिह स्फटिकशिलातल उपविशतु ।  
नायकः - वयस्य सम्यगुपलक्षितम् ।  
एतन्मुखं प्रियायाः शशिनं जित्वा कपोलयोः कान्त्या।  
तापानुरक्तमधुना कमलं ध्रुवमीहते जेतुम् ॥१०॥  
(नायिकां हस्ते गहीत्वा) प्रिये इहोपविशामः ।  
(सर्वे उपविशन्ति)  
नायिका - (नायिकाया मुखमुन्नमय्य पश्यन् ।  
) प्रिये वृथैव त्वमस्माभिः कुसुमाकरोद्यानदर्शनकुतूहलिभिः खेदितासि ।  
कुतः एतत्ते भ्रूलतोद्भासि पाटलाधरपल्लवम् ।  
मुखं नन्दनमुद्यानमतोऽन्यत् केवलं वनम् ॥११॥  
चेटी - (सस्मितं विदूषकं निर्दिश्य) सुदं तुए भट्टिदारिआ कहं वण्णीअदि ।  
श्रुतं त्वया भर्तृदारिका कथं वर्ण्यते ।  
विदूषकः - चतुरिए मा एव्वं गव्वमुव्वह ।  
अह्माणं पि मज्झे दंसणीओ जणो अत्थि एव्व ।  
केवलं मस्सरेण कोवि ण वण्णेदि ।  
चतुरिके मैवं गर्वमुद्वह ।  
अस्माकमपि मध्ये दर्शनीयो जनोऽस्त्येव ।  
केवलं मत्सरेण कोऽपि न वर्णयति ।  
चेटी - (सस्मितम्) अज्ज अहं तुमं वण्णेमि ।  
आर्य अहं त्वां वर्णयामि ।  
विदूषकः - (सहर्षम्) जीवाविदोम्हि ।  
ता करेदु भोदी पसादं ।  
जेण एसो मं पुणोवि ण भणादि जहा तुमं ईदिसो तादिसो कविलमक्कडाआरोत्ति ।  
जीवापितोऽस्मि ।  
तत्करोतु भवती प्रसादम् ।  
येनैश मां पुनरपि न भणति यथा त्वमीदृशः तादृशः कपिलमर्कटाकार इति ।  
चेटी - अज्ज तुमं मए विवाहजागरणे णिज्जाअमाणो णिमीलिअअख्खो सोहणो दिट्ठो ।  
ता तह एव्व चिट्ठ जेण वण्णेमि ।  
आर्य त्वं मया विवाहजागरणे निद्रायमाणो निमीलिताक्षः शोभनो दृष्टः ।  
तत्थैव तिष्ट्ःअ येन वर्णयामि ।  
(विदूषकस्तथा करोति)  
चेटी - (स्वगतम्) जाव एसो णिमीलिअअक्खो चिट्ठदि ताव णीलरसाणुआरिणा तमालपल्लवरसेण मुहं से कालीकरिस्सं ।  
यावदेष निमीलिताक्षस्तिष्ठति तावन्नीलरसानुक रिणा तमालपल्लवरसेन मुखमस्य कालीकरिष्यामि ।  
(उत्थाय तमालपल्लवग्रहणं कृत्वा तन्निष्यीडनं नाटयति)  
(नायको नायिका च विदूषकं पश्यतः)  
नायकः - वयस्य धन्यः खल्वसि ।  
योऽस्मासु तिष्ठत्सु त्वमेव वर्ण्यसे ।  
(चेटी तमालपल्लवस्य रसेन विदूषकस्य मुखं नाट्येन कालीकरोति)  
(नायिका सस्मितं विदूषकं दृष्ट्वा नायकं पश्यति)  
नायकः - (नायिकामुखं दृष्ट्वा)  
स्मितपुष्पोद्गमोऽयं ते दृश्यतेऽधरपल्लवे ।  
फलं त्वन्यत्र मुग्धाक्षि चक्षुषोर्मम पश्यतः ॥१२॥  
विदूषकः - भोदि किं तुए किदं ।  
भवति किं त्वया कृतम् ।  
चेटी - णं वण्णिदोसि ।  
ननु वर्णितोऽसि ।  
विदूषकः - (हस्तेन मुखं प्रमृज्य हस्तं दृष्ट्वा सरोषं दण्डकाष्ठमुद्यम्य) आ दासीए धीए राऔलं खु एदं ।  
किं तव एत्थ करैस्सं ।  
(नायकं निर्दिश्य) भो तुम्हाणं पुरदो एव्व अहं दासीए धीआए खलीकिदो ।  
ता किं मम इह ठ्ठिदेण ।  
अण्णदो गमिस्मं दाव ।  
आः दास्याःपुत्रि राजकुलं खल्वेतत् ।  
किं तवात्र करिष्यामि ।  
॥। भोः युष्माकं पुरतोऽहं दास्याःपुत्र्या खलीकृतः ।  
तत् किं ममेह स्थितेन ।  
अन्यतो गमिष्यामि तावत् ।  
(निष्क्रामति)  
चेटी - कुविदो मे अज्जअत्तेओ ।  
जाव अणुगदुअ पसादैस्सं ।  
कुपितो म आर्यत्रेयः ।  
तावदनुगम्य प्रसादयिष्यामि ।  
(गन्तुमिच्छति)  
नायिका - हञ्जे चौरिए कहं मं एआइणिं उज्झिअ गच्छसि ।  
हञ्जे चतुरिके कथं मामेकाकिनीमुज्झित्वा गच्छसि ।  
चेटी - (नायकं निर्दिश्य सस्मितम्) एव्वं एआइणी चिरं होहि ।  
एवमेकाकिनी चिरं भव ।  
(इति निष्क्रान्ता)  
नायकः - (नायिकाया मुखं पश्यन्)  
दिनकरकरामृष्टं बिभ्रत् द्युतिं परिपाटलां दशनकिरणैरुत्सर्पद्भिः स्फुटीकृतकेसरम् ।  
अयि मुखमिदं मुग्धे सत्यं समं कमलेन ते मधु मधुकरः किं त्वेतस्मिन् पिबन्न विभाव्यते ॥१३॥  
(नायिका विहस्य मुखमन्यतो नयति) (नायकस्तदेव पठति) (प्रविश्य पटाक्षेपेण)  
चेटी - (उपसृत्य) एसो खु अज्जमित्तावसू कज्जेण केणवि कुमारं पेक्खिदुं आअदो ।  
एष खलु आर्यमित्रावसुः कार्येण केनापि कुमारं प्रेक्षितुमागतः ।  
नायकः - प्रिये गच्छ त्वमात्मनो गृहम् ।  
अहमपि मित्रावसुं दृष्ट्वा त्वरितमागत एव ।  
(नायिका चेट्या सह निष्क्रान्ता) (ततः प्रविशति मित्रावसुः)  
मित्रावसुः - अनिहत्य तं सपत्नं कथमिव जीमूतवाहनस्याहम् ।  
कथयिष्यामि हृतं तव राज्यं रिपुणेति निर्लज्जः ॥१४॥  
अनिवेद्य च न युक्तं गन्तुमिति निवेद्य गच्छामि ।  
(उपसर्पति)  
नायकः - मित्रावसो इत आस्यताम् ।  
(मित्रावसुरुपविशति)  
नायकः - (निरूप्य) मित्रावसो संरब्ध इव लक्ष्यसे ।  
मित्रावसुः - कः खलु मतङ्गहतके संरम्भः ।  
नायकः - किं कृतं मतङ्गेन ।  
मित्रावसुः - स्वनाशाय किल युष्मदीयं राज्यमाक्रान्तम् ।  
नायकः - (सहर्षमात्मगतम्) अपि नाम सत्यमेतत् स्यात् ।  
मित्रावसुः - अतस्तदुच्छित्तय आज्ञां दातुमर्हति कमारः ।  
किम्बहुना संसर्पद्भिः समन्तात् कृतसकलवियन्मार्गयानैर्विमानैः कुर्वाणाः प्रावृषीव स्थगितरविरुचः श्यामतां वासरस्य ।  
एते याताश्च सद्यस्तव वचनमितः प्राप्य युद्धाय सिद्धाः सिद्धं चोद्वृत्तशत्रुक्षयभयविनमद्राजकं ते स्वराज्यम् ॥१५॥  
अथवा किं बलौघैः ।  
एकाकिनापि हि मया रभसावकृष्ट - निस्त्रिंशदीधितिसटाभरभासुरेण ।  
आरान्निपत्य हरिणेव मतङ्गजेन्द्र - माजौ मतङ्गहतकं हतमेव विद्धि ॥१६॥  
नायकः - (आत्मगतम् ।  
कर्णौ पिधाय) अहह दारुणमभिहितम् ।  
अथवैवं तावत् ।  
(प्रकाशम्) मित्रावसो कियदेतत् ।  
बहुतरमतोऽपि बाहुशालिनि त्वयि सम्भाव्यते ।  
किन्तु स्वशरीरमपि परार्थे यः खलु दद्यादयाचितः कृपया ।  
राज्यस्य कृते स कथं प्राणिवधक्रौर्यमनुमन्ये ॥१७॥  
अपि च क्लेशान्विहाय मम शत्रुबुद्धिरेव नान्यत्र ।  
यदि त्वमस्मत्प्रियं कर्तुमीहसे तदनुकम्प्यतामसौ राज्यस्य कृते क्लेशदासीकृतो तपस्वी ।  
मित्रावसुः - (सामर्षं सहासं च) कथं नानुकम्प्यत ईदृशोऽस्माकमुपकारी कृतज्ञश्च ।  
नायकः - (स्वगतम्) प्रत्यग्रकोपाक्षिप्तचेता न तावदयं शक्यते निवर्तयितुम् ।  
तदेवं तावत् ।  
(प्रकाशम्) मित्रावसो उत्तिष्ठ अभ्यन्तरमेव प्रविशावः ।  
तत्रैव तावत् त्वां बोधयिष्यामि ।  
सम्प्रति परिणतमहः ।  
तथाहि निद्रामुद्रावबन्धव्यतिकरमनिशं पद्मकोशादपास्य न्नाशापूरैककर्मप्रवणनिजकरप्राणिताशेषविश्वः ।  
दृष्टः सिद्धैः प्रसक्तस्तुतिमुखरमुखैरस्तमप्येष गच्छ - न्नेकः श्लाघ्यो विवस्वान् परहितकरणायैव यस्य प्रयासः ॥१८॥  
(इति निष्क्रान्ताः सर्वे)  
(ततः प्रविशति कञ्चुकी गृहीतरक्तवस्त्रयुगलः प्रतीहारश्च)  
कञ्चुकी - अन्तःपुराणां विहितव्यवस्थः पदे पदेऽहं स्खलितानि रक्षन् ।  
जरातुरः सम्प्रति दण्डनीत्या सर्वं नृपस्यानुकरोमि वृत्तम् ॥१॥  
प्रतीहारः - आर्य वसुभद्र क्व नु खलु भवान् प्रस्थितः ।  
कञ्चुकी - अदिष्टोऽस्मि देव्या मित्रावसुजनन्या ।  
यथा कञ्चुकिन् त्वया दशरात्रं यावन्मलयवत्या जामातुश्च रक्तवासांसि नेतव्यानीति ।  
राजदुहिता मलयवती च श्वशुरकुले वर्तते ।  
जीमूतवाहनोऽपि युवराजेन मित्रावसुना सह समुद्रवेलां द्रष्टुमद्य गत इति मया श्रुतम् ।  
तन्न जाने किं राजपुत्र्याः सकाशं गच्छाम्युताहो जामातुरिति ।  
प्रतीहारः - आर्य वरं राजपुत्र्याः सकाशं गन्तव्यम् ।  
तत्र हि कदाचिदस्यां वेलायां जामाता प्रत्यागतो भविष्यति ।  
कञ्चुकी - सुनन्द साधूक्तम् ।  
अथ भवान् पुनः क्व प्रस्थितः ।  
प्रतीहाऋअः - अहमपि महाराजविश्वावसुना समदिष्टः ।  
यथा सुनन्द गच्छ मित्रावसुं ब्रूहि ।  
अस्मिन् दीपप्रतिपदुत्सवे मलयवत्या जामातुश्च उत्सवानुरूपं यत्किञ्चित्प्रदीयते ।  
तदागत्य निरूप्यतामिति ।  
तद्गच्छतु राजपुत्र्याः सकाशमार्यः ।  
अहमपि युवराजमित्रावसोराह्वानाय गच्छामि ।  
(इति निष्क्रान्तौ)  
विष्कम्भकः ।  
(ततः प्रविशति नायको मित्रावसुश्च)  
नायकः - शय्या शाद्वलमासनं शुचिशिला सद्म द्रुमाणामधः शीतं निर्झरवारि पानमशनं कन्दाः सहाया मृगाः ।  
इत्यप्रार्थितलभ्यसर्वविभवे दोषोऽयमेको वने दुष्प्रापार्थिनि यत् परार्थघटनावन्ध्यैर्वृथा स्थीयते ॥२॥  
मित्रावसुः - (ऊर्ध्वमवलोक्य) कुमार त्वर्यतां समयोऽयं चलितुमम्बुराशेः ।  
नायकः - (आकर्ण्य) सम्यगुपलक्षितम् ।  
उन्मज्जज्जलकुञ्जरेन्द्ररभसास्फालानुबन्धोद्धतः सर्वाः पर्वतकन्दरोदरभुवः कुर्वन् प्रतिध्वानिनीः ।  
उच्चैरुच्चरति ध्वनिः श्रुतिपथोन्माथी यथायं तथा प्रायः प्रेङ्खदसङ्ख्यशङ्खधवला वेलेयमागच्छति ॥३॥  
मित्रावसुः - नन्वियमागतैव ।  
पश्य कवलितलवङ्गपल्लवकरिमकरोद्गारसुरभिणा पयसा । एषा समुद्रवेला रत्नद्युतिरञ्जिता भाति ॥४॥  
तदेह्यस्माज्जलप्रसरणमार्गादपक्रम्यानेनैव गिरिसानुसमीपमार्गेण परिक्रमावः ।  
नायकः - मित्रावसो पश्य पश्य शरत्समयपाण्डुभिः पयोदपटलैः प्रावृताः प्रालेयाचलशिखरश्रियमुद्वहन्त्येते मलयसानवः ।  
मित्रावसुः - नैवामी मलयसानवः ।  
नागानामस्थिसङ्घाताः खल्वेते ।  
नायकः - (सोद्वेगम्) कष्टं किन्निमित्तममी सङ्घातमृत्यवो जाताः ।  
ंइत्रावसुः - कुमार नैवामी सङ्घातमृत्यवः ।  
श्रूयतां यथैतत् ।  
पुरा किल स्वपक्षपवनापास्तसमस्तसागरजलस्तरसा रसातलादुद्धृत्य भुजङ्गमाननुदिनमाहारयति स्म वैतनेयः ।  
नायकः - (सोद्वेगम्) कष्टमतिदुष्करं करोति ।  
ततस्ततः ।  
मित्रावसुः - ततः सकलनागलोकविनाशशङ्किना नागराजेन वासुकिना गरुत्मानभिहितः ।  
नायकः - (सादरम्) किं मां प्रथमं भक्षयेति ।  
मित्रावसुः - नहि नहि ।  
नायकः । किमन्यत् ।  
मित्रावसुः - इदमभिहितम् ।  
गरुत्मन् त्वदभिपातसन्त्रासात् सहस्रशः स्रवन्ति भुजङ्गमाङ्गनानां गर्भाः ।  
शिशवश्च पञ्चत्वमुपयान्ति ।  
एवं च सन्ततिसमुच्छेदादस्माकं तवैव स्वार्थहानिर्भवेद् यदर्थमभिपतति भवान् पातालम् ।  
तदेकैकं भुजङ्गमानामनुदिवसं समुद्रतटस्थितस्याहमेव प्रेषयामि ।  
नायकः - कष्टमेवं रक्षिता नागराजेन पन्नगाः ।  
जिह्वासहस्रद्वितयस्य मध्ये नैकापि सा तस्य किमस्ति जिह्वा ।  
एषोऽहिरक्षार्थमहिद्विषेऽद्य दत्तो मयात्मेति यया ब्रवीति ॥५॥  
मित्रावसुः - प्रतिपन्नं तत् पक्षिराजेन ।  
इत्येष भोगिपतिना विहितव्यवस्थो यान् भक्षयत्यहिपतीनिह पक्षिराजः ।  
यास्यन्ति यान्ति च गताश्च दिनैर्विवृद्धिं तेषाममी तुहिनशैलरुचोऽस्थिकूटाः ॥६॥  
नायकः - आश्चर्यमाश्चर्यम् ।  
सर्वशुचिनिधानस्य जरत्तृनलघीयसः ।  
शरीरकस्यापि कृते मूढाः पापानि कुर्वते ॥७॥  
कथमपर्यवसानेयं विपत्तिर्नागानामापतिता ।  
(आत्मगतम्) अपि शक्नुयामहं स्वशरीरसमर्पणेन एकस्यापि नागस्य परिरक्षां कर्तम् ।  
(ततः प्रविशति प्रतीहारः)  
प्रतीहारः - आरूढोऽस्मि गिरिशिखरम् ।  
यावन्मित्रावसुमन्विष्यामि ।  
(विलोक्य) अय मित्रावसुर्जामातुः समीपे तिष्ठति ।  
(उपसृत्य) विजयेतं कुमारौ ।  
मित्रावसुः - सुन्दन किन्निमित्तमिहागमनम् ।  
प्रतीहारः - (कर्णे) एवम् ।  
मित्रावसुः - कुमार तातो मामाह्वयति ।  
नायकः - गम्यताम् ।  
मित्रावसुः - कुमारेणापि बहुप्रत्यवायेऽस्मिन् प्रदेशे कुतूहलिना न चिरं स्थातव्यम् ।  
(इति प्रतीहारेण सह निष्क्रान्तः)  
नायकः - यावदहमप्यस्माद्गिरिशिखरादवतीर्य समुद्रतटमवलोकयामि ।  
(परिक्रामति)  
(नेपथ्ये)  
हा पुत्तअ सङ्खचूड कहं वावादिअमाणो अज्ज किल तुमं मए पेक्खिदव्वो ।  
हा पुत्रक शङ्खचूड कथं व्यापाद्यमानोऽद्य किल त्वं मया प्रेक्षितव्यः ।  
नायकः - (आकर्ण्य) अये योषित इवार्तप्रलापः ।  
तद्यावदुपसृत्य केयं कुतो वास्या भयमिति स्फुटीकरोमि ।  
(परिक्रामति)  
(ततः प्रविशति क्रन्दन्त्या वृद्धयानुगम्यमानः शङ्खचूडो गोपयितवस्त्रयुगल्श्च किङ्करः)  
वृद्धा - (सास्रम्) हा पुत्तअ सङ्खचूड कहं वावादिअमाणो अज्ज किल तुमं मए पेक्खिदव्वो ।  
(चिबुके गृहीत्वा) इमिणा दे मुहचन्देण विरहिअं दाणीं अन्धआरीभविस्सदि पाआलं ।  
हा पुत्रक शङ्खचूड कथं व्यापाद्यमानोऽद्य किल त्वं मया प्रेक्षितव्यः ।  
॥। अनेन ते मुखचन्द्रेण विरहितमिदानीमन्धःकारीभविष्यति पातालम् ।  
शङ्खचूडः - अम्ब किमिति वैक्लव्येन सतुरामात्मानं पीडयसि ।  
वृद्धा - (निर्वर्ण्य पुत्रस्याङ्गानि स्पृशन्ती) हा पुत्तअ कहं दे अदिठ्ठसूरकिरणं सुउमारसरीरं णिग्घिणहिअओ गरुडो आहरैस्सदि ।  
हा पुत्र कथं तेऽदृटसूर्यकिरणं सुकुमारशरीरं निर्घृणहृदयो गरुड आहारयिष्यति ।  
(कण्ठे गृहीत्वा रोदिति)  
शङ्खचूडः - अम्ब अलं परिदेवितेन ।  
पश्य क्रोडीकरोति प्रथमं यदा जातमनित्यता ।  
धात्रीव जननी पश्चात्तदा शोकस्य कः क्रमः ॥८॥  
(गन्तुमिच्छति)  
वृद्धा - पुत्तअ चिठ्ठ मुहुत्तअं ।  
दाव दे वअणं पेक्खामि ।  
पुत्रक तिष्ठ मुहूर्तम् ।  
यावत्ते वदनं प्रेक्षे ।  
किङ्करः - एहि कुमाल ।  
किं ते एदाए भणन्तीए ।  
पुत्तसिणेहमोहिदा क्खु एसा लाअकज्जं ण जाणादि ।  
एहि कुमार ।  
किं त एतया भणन्त्या ।  
पुत्रस्नेहमोहिता खल्वेषा राजकार्यं न जानाति ।  
शङ्खचूडः - आयमागच्छामि ।  
किङ्करः - (आत्मगतम् ।  
अग्रतोऽवलोक्य) आणीदो खु एसो मए वज्झसिलासमीवं ।  
जाव एदं वज्झचिण्हं लत्तंसुअजुअलं देइअ वज्झसिसं दंसेमि ।  
आनीतः खल्वेष मया वध्यशिलासमीपम् ।  
यावदेतद्वध्यचिह्नं रक्तांशुकयुगलं दत्वा वध्यशिलां दर्शयामि ।  
नायकः - अये इयमसौ योषित् ।  
(शङ्खचूडं दृष्ट्वा) नूनमनेनास्याः सुतेन भवितव्यं यदर्थमाक्रन्दति ।  
(समन्तादवलोक्य) न खल्वस्या भयकारणं किञ्चित्पश्यामि ।  
कुतोऽस्या भयं भविष्यति ।  
किमुपसृत्य पृच्छामि ।  
अथवा प्रसक्त एवायमेतेषामालापः ।  
कदाचिदत एवास्याभिव्यक्तिर्भविष्यति ।  
तद्विटपान्तरितस्तावच्छृणोमि ।  
(तथा करोति)  
किङ्करः - (सास्रं कृताञ्जलिः) कुमाल सङ्खचूड एसो सामिणो आदेसोत्ति करिअ ईदिसं णिठ्ठरं मन्तीअदि ।  
कुमार शङ्खचूड एष स्वामिन आदेश इति कृत्वेदृशं निष्ठुरं मन्त्र्यते ।  
शङ्खचूडः - भद्र कथय किङ्करः - णागलोअसामी वासुई दे आणवेदि ।  
नागलोकस्वामी वासुकिस्त आज् - आपयति शङ्खचूडः - (शिरस्यञ्जलिं बद्ध्वा सादरम्) किमाज्ञापयति स्वामी ।  
किङ्करः - एदं लत्तंसुअजुअलं पलिहाय आलुह वज्झसिलं ।  
जेण तुमं लत्तंसुअचिण्णोवलक्खिदं गरुडो गोह्णिअ आहालं करिस्सदित्ति ।  
इदं रक्तांशुकयुगलं परिधायारोह वध्यशिलाम् ।  
येन त्वां रक्तांशुकचिन्होपलक्षितं गरुडो गृहीत्वाहरं करिष्यतीति ।  
नायकः - ।सास्रम्) कष्टमयमसौ तपस्वी वासुकिना परित्यक्तो गुरुत्मत आहाराय दत्तः ।  
किङ्करः - सङ्खचूड गेण्ह एदं ।  
शङ्खचूड गृहाणैत् ।  
(वस्त्रयुगलमर्पयति)  
शङ्खचूडः - (सादरम्) उपनय ।  
(गृहीत्वा) गृहीतः शिरसि स्वाम्यादेशः ।  
वृद्धा - (पुत्रस्य हस्ते वाससी दृष्ट्वा सोरस्ताडम्) हा वच्छ एदं खु वज्जपाडसण्णिभं सम्भावीअदि ।  
हा वत्स इदं खलु वज्रपातसन्निभं सम्भाव्यते ।  
किङ्करः - आसण्णा खु गुरुडस्स आअमणवेला ।  
ता लहु अवक्कममि ।  
आसन्न खलु गुरुडस्यागमनवेला तल्लघ्वपक्रामामि ।  
(इति निष्क्रान्तः)  
शङ्खचूडः - अम्ब समाश्वसिहि समाश्वसिहि ।  
वृद्धा - (समाश्वस्य सास्रम्) हा जाद हा पुत्तआ हा मनोरहसतलद्ध कहिं तुमं पुणो पेक्खिस्सं ।  
हा जात हा पुत्रक हा मनोरथशतलब्ध कत्र त्वां पुनः प्रेक्षिष्ये ।  
(कण्ठे गृहीत्वा रोदिति)  
नायकः - अहो नैर्घृण्यं गुरुत्मतः ।  
अपि च मूढाया मुहुरश्रुसन्ततिमुचः कृत्वा प्रलापान् बहून् कस्त्राता तव पुत्रकेति कृपणं दिक्षु क्षिपन्त्या दृशम् ।  
अङ्के मातुरुपागतं शीशुमिमं त्यक्त्वा घृणामश्नत - श्चञ्चुर्नैव खगधिपस्य हृदयं वज्रेण मन्ये कृतम् ॥९॥  
शङ्खचूडः - (मातुरश्रूणि मार्जयन्) अम्ब किमतिवैक्लव्येन ।  
यैरत्यन्तदयापरैर्न विहिता वन्ध्यार्थिनां प्राथना यैः कारुण्यपरिग्रहान्न गणितः स्वार्थः परार्थं प्रति ।  
ये नित्यं परदुःखदुःखितधियस्ते साधवोऽस्तं गता मातः संहर बाष्पवेगमधुना कस्याग्रतो रुद्यते ॥१०॥  
ननु समाश्वसिहि समाश्वसिहि ।  
वृद्धा - (सास्रम्) पुत्तअ कहं समस्ससिमि ।  
किं एक्को एव्वपुत्तओत्ति कदुअ जादाणुकम्पेण ण णिवारिदो णाअराएण वासुइणा ।  
हा किन्दतहदअ णिग्घिण्णहिअअ कहं दाणिं तुए एव्वं वितिण्णे जीअलोए मम पुत्तओ एव्व सुमरिदो ।  
सव्वधा हदह्मि मन्दभाइणी ।  
पुत्रक कथं समाश्वसिमि ।  
किमेक एव पुत्रक इति कृत्वा जातानुकम्पेन न निवारितो नागराजेन वासुकिना ।  
हा कृतान्तहतक निर्घृणहृदय कथमिदानीं त्वयैवं वस्थीर्णे जीवलोके मम पुत्रक एव स्मृतः ।  
सर्वथा हतास्मि मन्दभागिनी ।  
(मूर्च्छं नाटयति)  
नायकः - आर्तं कण्ठगतप्राणं परित्यक्तं स्वबन्धुभिः ।  
त्राये नैनं यदि ततः कः शरीरेण मे गुणः ॥११॥  
तद्यावदुपसर्पामि ।  
शङ्खचूडः - अम्ब संस्तम्भयात्मानम् ।  
वृद्धा - हा पुत्तअ जदा नाअलोअपरिरक्खकेण वासुइणा परिच्चत्तोसि तदा को दे अवरो परित्ताणं करिस्सदि ।  
हा पुत्रक यदा नागलोकपरिरक्षकेण वासुकिना परित्यक्तोऽसि तदा कस्तेऽपरः परित्राणं करिष्यति ।  
नायकः - (सत्वरमुपसृत्य) नन्वहम् ।  
वृद्धा - (ससम्भ्रममुत्तरीयेण पुत्रामाच्छाद्य नायकमुपसृत्य) विणदाणन्दण वावादेहि मं ।  
अहं दे णाअराएण आहारणिमित्तं परिकप्पिदा ।  
विनतानन्दन व्यापादय माम् ।  
अहं ते नागराजेनाहारनिमित्तं परिकल्पिता ।  
नायकः - (सास्रम्) अहो पुत्रवात्सल्यम् ।  
अस्या विलोक्य मन्ये पुत्रस्नेहेन विक्लवत्वमिदम् ।  
अकरुणहृदयः करुणां करिष्यति भुजङ्गशत्रुरपि ॥१२॥  
शङ्खचूडः - अम्ब अलं त्रासेन ।  
न खल्वयं नागशत्रुः ।  
पश्य महाहिमस्तिष्कविभेदमुक्तरक्तच्छटाचर्चितचण्डचञ्चुः ।  
क्वासौ गरुत्मान् क्व च नाम सौम्यस्वभावरूपाकृतिरेष साधुः ॥१३॥  
वृद्धा - हा पुत्तअ अहं खु तुज्झ मरणभीदा सव्वं एव्व जीअलोअं गुरुअमअं पेक्खामि ।  
हा पुत्रक अहं खलु तव मरणभीता सर्वमेव जीवलोकं गरुडमयं प्रेक्षे ।  
नायकः - अम्ब मा भैषीः ।  
नन्वहं विद्याधरस्तव पुत्ररक्षणार्थमेवागतः ।  
अतस्त्वं धीरा भव ।  
वृद्धा - (सहर्षम्) पुत्तअ पुणोवि एदाइ अक्खराइं भण ।  
पुत्र पुनरप्येतान्यक्षराणि भण ।  
नायकः - अम्ब किं पुनः पुनरभिहितेन ।  
ननु कर्मणैव सम्पादयामि ।  
वृद्धा - (शिरस्यञ्जलिं बद्ध्वा) पुत्तअ चिरञ्जीअ ।  
पुत्र चिरञ्जीव ।  
नायकः - ममैतदम्बार्पय वध्यचिह्नं प्रावृत्य यावद्विनतात्मजाय ।  
पुत्रस्य ते जीवितरक्षणाय स्वदेहमाहारयितुं ददामि ॥१४॥  
वृद्धा - (कर्णौ पिघाय) पडिहदं अमङ्गलं ।  
जाद तुमं सङ्खचूडणिव्विसेसो एव्व पुत्तओ ।  
अहवा सङ्खचूडादो आहिओ जो एव्वं बन्धुजणपरिच्चतं मे पुत्तअं णिअसरीरदाणेण रक्खिदुमिच्छसि ।  
प्रतिहतममङ्गलम् ।  
जात त्वं शङ्खचूडनिर्विशेष एव पुत्रकः ।  
अथवा शङ्खचूडादधिको य एवं बन्धुजनपरित्यक्तं मे पुत्रकं निजशरीरदानेन रक्षितुमिच्छसि ।  
शङ्खचूडः - (सस्मितम्) अहो जगद्विपरीतमस्य महासत्त्वस्य चरितम् ।  
कुतः विश्वामित्रः श्वमांसं श्वपच इव पुराभक्षयद्यन्निमित्तं नाडीजङ्घो निजघ्ने कृततदुपकृतिर्यत्कृते गौतमेन ।  
पुत्रोऽयं कश्यपस्य प्रतिदिनमुरगानत्ति तार्क्ष्यो यदर्थं प्राणांस्तानेव चित्रं तृणमिव कृपया यः परार्थं जहाटि ॥१५॥  
(नायकमुद्दिश्य) भो महात्मन् दर्शिता त्वयेयमात्मप्रदानाध्यवसायार्न्निर्व्याजा मयि दयालुता ।  
तदलमनेन निर्बन्धेन ।  
पश्य जायन्ते च म्रियन्ते च मादृशाः क्षद्रजन्तवः ।  
पराथदत्तदेहानां त्वादृशां सम्भवः कुतः ॥१६॥  
ततः किमनेन ते मरणाग्रहेण ।  
प्रसीद मुच्यतामयमध्यवसायः ।  
नायकः - (शङ्खचूडं हस्ते गृहीत्वा) कुमार शङ्खचूड न मे चिराल्लब्धावसरस्यास्य परार्थसम्पादनमनोरथस्यान्तराय कर्तुमर्हसि ।  
तदलं विकल्पेन ।  
दीयतां मे तद् वध्यचिह्नम् ।  
शङ्खचूडः - भो महासत्त्व किमनेन वृथात्मायासेन ।  
न खलु शङ्खचूडः शङ्खधवलं शङ्खपालकुलं मलिनीकरोति ।  
अथ ते वयमनुकम्पनीयास्तदि यमस्मद्विपत्तिविक्लवाम्बा न यथा जीवितं जह्यात्तथाभ्युपायश्चिन्त्यताम् ।  
नायकः - किमत्र चिन्त्यते ।  
ननु चिन्तित एवोपायः स च त्वदायत्तः ।  
शङ्खचूडः - कथमिव ।  
नायकः - म्रियते म्रियमाणे या त्वयि जीवति जीवति ।  
तां यदीच्छसि जीवन्तीं रक्षात्मानं ममासुभिः ॥१७॥  
अयमभ्युपायस्तदर्पय त्वरितं वध्यचिह्नम् ।  
यावदनेनात्मानं प्रच्छाद्य वध्यशिलामारोहामि ।  
त्वमपि जननीं पुरस्कृत्यास्मात्प्रदेशान्निवर्तस्व ।  
कदाचिदियमालोक्यैव सन्निकृष्टं घातस्थानं स्त्रीस्वभावकातरतया जीवितं जह्यात् ।  
किं न पश्यति भवानिदं विपन्नपन्नगानेकङ्कालसङ्कुलं महाश्मशानम् ।  
तथा हि चञ्चच्चञ्चूधृतार्धच्युतपिशितलवग्राससम्बद्धगर्धै - र्गृध्रैराबद्धपक्षद्वितयविधुतिभिबद्धसान्द्रान्धकारे ।  
वक्त्रोद्वान्ताःपतन्त्यश्छिमिति शिखिशिखाश्रेणयोऽस्मि - शिवाना - मस्रस्रोतस्यजस्रस्रुतबहलवसावासविस्रे स्वनन्ति ॥१८॥  
शङ्खचूडः - कथं न पश्यामि ।  
प्रतिदिनमशून्यमहिनाहारेण विनायकाहितप्रीति ।  
शशिधवलास्थिकपालं वपुरिव रौद्रं श्मशानमिदम् ॥१९॥  
तद्गच्छ ।  
किमेभिस्त्रासोपन्यासैः ।  
आसन्नः खलु गरुडागमनसमयः ।  
(मातुरग्रतो जानुभ्यां स्थित्वा शिरोनिहिताञ्जलिः) अम्ब त्वमपि निवर्तस्वेदानीम् ।  
समुत्पत्स्यामहे मातर्यस्यां यस्यां गतौ वयम् ।  
तस्यां तस्यां प्रियसुते माता भूयास्त्वमेव नः ॥२०॥  
(पादयोः पतति)  
वृद्धा - (सास्रमात्मगतम्) हा कहं अवच्छिमं से वअणं ।  
(प्रकाशम्) पुत्तअ ण खु तुमं उज्झिअ मे पाआ अण्णदो वहन्ति ।  
ता इह एव्व तुए सह मरिस्सं ।  
हा कथमपश्चिममस्य वचनम् ।  
॥। पुत्रक न खलु त्वामुज्झित्वा मे पदावन्यतो वहतः ।  
तदिहैव त्वया सह मरिष्यामि ।  
शङ्खचूडः - (उत्थाय) यावदहमप्यदूरे भगवन्तं दक्षिणगोकर्णं प्रदक्षिणीकृत्य स्वाम्यादेशमनुतिष्ठामि ।  
(उभौ निष्क्रान्तौ)  
नायकह् - कष्टं न सम्पन्नं मेऽभिलषितम् ।  
तत्को नामाभ्युपायः ।  
कञ्चुकी - (प्रविश्य) इदं वासोयुगलम् ।  
नायकः - (दृष्ट्वा सहर्षमात्मगतम्) दिष्ट्या सिद्धमभिवाञ्च्छितमनेनातर्कितोपनतेन रक्तांशुकयुगलेन ।  
कञ्चुकी - देव्या मित्रावसुजनन्या कुमाराय प्रेषितम् ।  
तदेतत्परिधत्तां कुमारः ।  
नायकः - कञ्चुकिन् उपनय ।  
(कञ्चुकी उपनयति) (गृहीत्वात्मगतम्) सफलीभूतो मे मलयवत्याः पाणिग्रहः ।  
(परिधाय प्रकाशम्) क - चुकिन् गम्यताम् ।  
मद्वचनादभिवादनिया देवी ।  
कःचुकी - यदाझापयति कुमारः ।  
(इति निष्क्रान्तः)  
नायकः - वासोयुगमिदं रक्तं प्राप्तकाले समागतम् ।  
महतीं प्रीतिमाधत्ते परार्थे देहमुज्झतः ॥२१॥  
(दिशोऽवलोक्य) यथायं चलितमलयाचलशिखरशिलासञ्चयः प्रचण्डो नभस्वांस्तथा तर्कयाम्यासन्नीभूतः खलु पक्षिराजः ।  
तथा हि तुल्याः संवतकाभ्रैः पिदधति गगनं पङ्क्तयः पक्षन्तीनां तिर वेगानिलोऽम्भः क्षिपति भुव इव प्लावनायाम्बुराशेः ।  
कुर्वन् कल्पान्तशङ्कां सपदि च सभयं वीक्षितो दिग्द्विपेन्द्रैः देहोद्योतैर्दशाशाः कपिशयति मुहुर्द्वादशादित्यदीप्तिः ॥२२॥  
तद्यावदसौ नागच्छति शङ्खचूडस्तावत् त्वरिततरमिमां वध्यशिलामारोहामि ।  
(तथा कृत्वोपविश्य स्पर्शं नाटयन्) अहो स्पर्शोऽस्याः ।  
न तथा सुखयति मन्ये मलयवती मलयचन्दनरसार्द्रा ।  
अभिवाञ्च्छितार्थसिद्ध्यै वध्यशिलेयं यथाश्लिष्टा ॥२३॥  
अथवा किं मलयवत्या ।  
शयितेन मातुरङ्के विश्रब्धं शैशवे न यत्प्राप्तम् ।  
लब्धं सुखं मयास्या बध्यशिलायास्तदुत्सङ्गे ॥२४॥  
तदयमागतो गरुत्मान् ।  
यावदात्मानमाच्छादयामि ।  
(तथा करोति)  
(ततः प्रविशति गरुडः)  
गरुडः - दृष्ट्वा बिम्बं हिमांशोर्भयकृतवलयां संस्मरन् शेषमूर्ति सानन्दं स्यन्दनाश्वत्रसनविचलिते पूष्णि दृष्टोऽग्रजेन ।  
एष प्रान्तावसज्जज्जलधरपटलैरायतीभूतपक्षः प्राप्तो वेलामहीध्रं मलयमहमहिग्रासगृध्नुः क्षेणेन ॥२४॥  
नायकः - (सपरितोषम्)  
संरक्षता पन्नगमद्य पुण्यं मयार्जितं यत् स्वशरीरदानात् ।  
भवे भवे तेन ममैव भूयात् परोपकाराय शरीरलाभः ॥२६॥  
गरुडः - (नायकं निर्वर्ण्य)  
अस्मिन्वध्यशिलातले निपतितं शेषानहीन् रक्षितुं निर्भिद्याशनिदण्डचण्डतरया चञ्च्वाधुना वक्षसि ।  
भोक्तुं भोगिनमुद्धरामि तरसा रक्ताम्बरप्रावृतं दिग्धं मद्भयदीर्यमाणहृदयप्रस्यन्दिनेवासृजा ॥२७॥  
गरुडः - (ऊर्ध्वं दृष्ट्वाकर्ण्य च) अये पुष्पवृष्टिर्दुन्दुभिध्वनिश्च ।  
आमोदानन्दितालिर्निपतति किमियं पुष्पवृष्टिर्नभस्तः स्वर्गे किं वैष चक्रं मुखरयति दिशां दुन्दुभीनां निनादः ।  
(विहस्य)  
आं झात सोऽपि मन्ये मम जवमरुता कम्पितः पारिजातो मन्द्रं संवर्तकाभ्रैरिदमपि रसितं जातसंहारशङ्कैः ॥२८॥  
नायकः - (आत्मगतम्) दिष्ट्या कृतार्थोऽस्मि ।  
गरुडः - (नायकं कवलयन्)  
नागानां रक्षिता भाति गुरुरेष यथा मम ।  
तथा सर्पाशनाकाङ्क्षां व्यक्तमद्यापनेष्यति ॥२९॥  
तद्यावदहं मलयशिखरमारुह्य यथेष्टमाहारयामि ।  
(नायकं गृहीत्वा निष्क्रान्तः)  
(ततः प्रविशति प्रतीहारः)  
प्रतीहारः - स्वगृहोद्यानगतेऽपि स्निग्धे पापं विशाङ्क्यते स्नेहात् ।  
किमु दृष्टबहूवपायप्रतिभयकान्तारमध्यस्थे ॥१॥  
तथा हि ।  
जलधिवेलावलोकनकुतूहली निश्क्रान्तः कुमारो जीमूतवाहनाश्चिरयतीति दुःखमास्ते महाराजविश्वावसुः ।  
समादिष्टश्वास्मि तेन ।  
यथा सुनन्द श्रुतं मया सन्निहितगरुडप्रतिभयमुद्देशं गतो जामाता जीमूतवाहनो तत्र चिरयतीति शङ्कित एवास्म्यनेन वृत्तान्तेन ।  
तत्त्वरितं विज्ञायागच्छ किमसौ स्वगृहमागतो न वेति ।  
यावत्तत्र गच्छामि ।  
(परिक्रामन्नग्रतोऽवलोक्य) अयमसौ राजर्षिर्जीमुतवाहनस्य पिता जीमुतकेतुरुटजाङ्गणे सहधर्मचारिण्या राजपुत्र्या वध्वा च पर्युपास्यमानस्तिष्ठति ।  
तथा हि क्षौमे भङ्गवती तरङ्गतरले फेनाम्बुतुल्ये वहन् जाह्नव्येव विराजितः सवयसा देव्या महापुण्यया ।  
धत्ते तोयनिधेरयं सुसदृशीं जीमूतकेतुः श्रियं यस्यैषान्तिकवर्तिनी मलयवत्याभाति वेला यथा ॥२॥  
तद्यावदुपसर्पामि ।  
(ततः प्रविशत्यासनस्थः पत्नीवधूसमेतो जीमूतकेतुः)  
जीमूतकेतुः - भुक्तानि यौवनसुखानि यशोऽवकीर्णं राज्ये स्थितं स्थिरधिया चरितं तपोऽपि ।  
श्लाघ्यः सुतः स्वसदृशान्वयजा स्नुषेयं चिन्त्यो मया ननु कृतार्थतयाद्य मृत्युः ॥३॥  
प्रतीहारः - (सहसोपसृत्य) जीमूतवाहनस्य - जीमूतकेतुः - (कर्णौ पिधाय) शान्तं पापम् ।  
देवी - पडिहदं अमङ्गलम् ।  
प्रतिहतममङ्गलम् ।  
नायिका - इमिणा दुण्णिमित्तेण वेवदी विअ मे हिअअं ।  
अनेन दुनिमित्तेन वेपत इव मे हृदयम् ।  
जीमूतकेतुः - भद्र किं जीमूतवाहनस्य ।  
प्रतीहारः - जीमूतवाहनस्य वार्तामन्वेष्टुं प्रेषितोऽस्मि महाराजविश्वावसुना युष्मदन्तिकम् ।  
तदाज्ञापयतु महाराजः किं मया स्वामिने विज्ञापनीयमिति ।  
जीमूतकेतुः - किमसन्निहितस्तत्रापि मे वत्सः ।  
प्रतीहारः - अथ किम् ।  
देवी - (सविषादम्) जै तहिं ण सण्णिहिदो ता कहिं गदो मे पुत्तओ भविस्सदि जेण एव्वं चिरअदि ।  
यदि तत्र न सन्निहितस्तत् क्व गतो मे पुत्रको भविष्यति येनैवं चिरयति ।  
जीमूतकेतुः - नियतमस्मत्प्राणयात्रार्थं नितान्तं दूरं गतो भविष्यति ।  
नायिका - (सविषादमात्मगतम्) अहं उण अज्जौत्तं अपेक्खन्ती अण्णं एव्व किं वि आसङ्कामि ।  
अहं पुनरार्यपुत्रमप्रेक्ष्यमाणान्यदेव किमप्याशङ्के ।  
प्रतीहारः - आज्ञापयतु महाराजः ।  
किं मया स्वामिने निवेदनीयम् ।  
जीमूतकेतुः - (वामाक्षिस्पन्दनं सूचयित्वा) जीमूतवाहनश्चिरयतीति मय्याकुले विचिन्तयति स्फुरसि किमदक्षिणेक्षण मुहुर्मुहुः सूचयन् ममानिष्टम् ।  
हतचक्षुरपहतं ते स्फुरितं मम पुत्रकः कुशली ॥४॥  
(ऊर्ध्वमवलोक्य) अयमेव त्रिभुवनैकचक्षुर्भगवान् सहस्रदीधितिः स्फुरन् जीमूतवाहनस्य श्रेयः करिष्यति ।  
(सविस्मयम्)  
आलोक्यमानमतिलोचनदुःखदायि रक्तच्छटा निजमरीचिरुचो विमुञ्चत् ।  
उत्पातवाततरलीकृततारकाभ - मेतत्पुरः पतति किं सहसा नभस्तः ॥५॥  
कथं चरणयोरेव पतितम् ।  
(सर्वे निरूपयन्ति)  
जीमूतकेतुः - अये कथं लग्नसरसमांसकेशश्चूडामणिः ।  
कस्य पुनरयं भविष्यति ।  
देवी - (सविषादम्) महाराअ पुत्तअस्स विअ मे एदं चूडारअणं ।  
महाराज पुत्रकस्येव एतच्चूडारत्नम् ।  
नायिका - मा एव्वं भण ।  
मैवं भण ।  
प्रतीहारः - महाराज मैवमविज्ञाय विक्लवो भूः ।  
अत्र हि तार्क्ष्येण भक्ष्यमाणानां नागाधिपानामनेकशो नखमुखोत्खाताःपतन्त्येते शिरोमणयः ।  
जीमूतकेतुः - देवि सोपपत्तिकमभिहितम् ।  
कदाचिदेवमपि स्यात् ।  
देवी - सुणन्दअ जाव इमाए वेलाए ससुरसदणं एव्व गदो मे पुत्तको भविस्सदि ।  
ता गच्छ जाणिअ लहुं एव अह्माणं णिवेदेहि ।  
सुनन्द यावदनया वेलया श्वशुरसदनमेव गतो मे पुत्रको भविष्यति ।  
तद्गच्छ ज्ञात्वा लघ्वेवास्माकं निवेदय ।  
प्रतीहारः - यदाज्ञापयति देवी ।  
(इति निष्क्रान्तः)  
जीमूतकेतुः - देवि अपि नाम नागचूडामणिरयं स्यात्।  
(ततः प्रविशति रक्तवस्त्रसंवीतः शङ्खचूडः)  
शङ्खचूडः - (सास्रम्) कष्टं भोः कष्टं गोकर्णमर्णवतटे त्वरितं प्रणम्य प्राप्तोऽस्मि तामिह भुजङ्गमवध्यभूमिम् ।  
आदाय तं नखमुखक्षतवक्षसं च विद्याधरं गगनमुत्पतितो गरुत्मान् ॥६॥  
हा परमकारुणिक हा निष्कारणैकबान्धव हा परदुःखदुःखित हा विपद्वारिनिधिपतितजनोद्धरणपोत हा परोपकारतृणीकृतदत्तदेह क्व नु खलु गतोऽसि ।  
प्रयच्छ मे प्रतिवचनम् ।  
हा हा हतोऽस्मि मन्दभाग्यः ।  
हा शङ्खचूडहतक किं कृतं त्वया ।  
नाहित्राणात्कीर्तिरेका मयाप्ता नापि श्लाघ्या स्वामिनोऽनुष्ठिताज्ञा ।  
दत्त्वात्मानं रक्षितोऽन्येन शोच्यो हा धिकू कष्टं वञ्चितो वञ्चितोऽस्मि ॥७॥  
तन्नाहमेवंविधः क्षणमपि जीवन्नुपहास्यमात्मानं करोमि ।  
तत् यावदेनमनुगन्तुं प्रयतिष्ये ।  
(परिक्रामन् भूमौ दत्तदृष्टिः)  
आदावुत्पीडपृथ्वीं प्रविरलपतितस्थूलबिन्दुं ततोऽग्रे ग्रावस्वापातशीर्णप्रसृततनुकणां कीटकीर्णां स्थलीषु ।  
दुलक्ष्यां धातुभित्तौ घनतरुशिखरे गह्वरे स्त्यानरूपा - मेनां तार्क्ष्यं दिदृक्षुर्निपुणमनुसरन् रक्तधारां व्रजांइ ॥८॥  
देवी - (ससाध्वसम्) महाराअ एसो कोवि रुदिदवअणो इदो एव्व तुरिदं आअच्छन्तो हिअअं मे आकुलीकरेदि ।  
ता जाणीअदु दाव को एसोत्ति ।  
महाराज एष कोऽपि रुदितवदन इत एव त्वरितमागच्छन्हृदयं म आकुलीकरोति ।  
तज्ज् - आयतां तावत्क एष इति ।  
जीमूतकेतुः - यथाह देवी ।  
शङ्खचूडः - (साक्रन्दम्) हा त्रिभुवनैकचूडामणे क्व मया द्रष्टव्योऽसि ।  
मुषितोऽस्मि भो मुषीतोऽस्मि ।  
जीमूतकेतुः - (आकर्ण्य सहर्षम्) देवि मुञ्च विषादम् ।  
अस्यायं चूडामणिर्नूनं मांसलोभात् केनापि पक्षिणा मस्तकादुत्खायानीयमानोऽस्यां भूमौ पतितः ।  
देवी - (सहर्षं मलयवतीमालिङ्ग्य) अविहवे धीरा होई ।  
ण खु ईदिसी आकिदी वेहव्वदुक्खं अणुहोदि ।  
अविधवे धीरा भव ।  
न खल्वीदृश्याकृतिर्वैधव्यदुःखमनुभवति ।  
नायिका - (सहर्षम्) अम्ब तुह्माणं आसिसां पभाएण ।  
अम्ब युष्माकमाशिषां प्रभावेन ।  
(इति पादयोः पतति)  
जीमूतकेतुः - (शङ्खचूडमुपसृत्य) वत्स किं तव चूडामणिरपहृतः ।  
शङ्खचूडः - आर्य न ममैव त्रिभुवनस्यापि ।  
जीमूतकेतुः - कथमिव ।  
शङ्खचूडः - दुःखातिभाराद्बाष्पोपरुद्धकण्ठो न शक्नोमि कथयितुम् ।  
जीमूतकेतुः - (आत्मगतम्) हन्त हतोऽस्मि ।  
(प्रकाशम्)  
आवेदय ममात्मीयं पुत्र दुःखं सुदुःसदम् ।  
मयि सङ्क्रान्तमेतत्ते येन सह्यं भविश्यति ॥९॥  
शङ्खचूडः - श्रूयताम् ।  
शङ्खचूडो नाम नागः खल्वहं वैनतेयस्याहारार्थमवसरप्राप्तो वासुकिना प्रेषितः ।  
किं बहुना विस्तरेण ।  
कदाचिदियं रुधिरधारापद्धतिः पांसुभिरवकीर्यमाणा दुर्लक्ष्यतामुपयाति ।  
अतः सङ्क्षेपतः कथयामि ।  
विद्याधरेण केनापि करुणाविष्टचेतसा ।  
मम संरक्षिताः प्राणा दत्त्वात्मानं गुरुत्मते ॥१०॥  
जीमूतकेतुः - कोऽन्य एवं परहितव्यसनी ।  
ननु स्फुतमेवोच्यतां जीमूतवाहनेनेति ।  
हा हतोऽस्मि मन्दभाग्यः ।  
देवी - हा पुत्तअ किं तुए किदं ।  
हा पुत्रक किं त्वया कृतम् ।  
नायिका - हा कहं सच्चीभूदं मे दुण्णिमित्तम् ।  
हा कथं सत्यीभूतं मे दुर्निमित्तम् ।  
(सर्वे मोहं गच्छन्ति)  
शङ्खचूडः - (सास्रम्) अये नूनमेतौ पितरौ तस्य महासत्त्वस्य ।  
अप्रियनिवेदनान्मयैवेमामवस्थां नीतौ ।  
अथवा विषधरवदनाद्विषमन्तरेण किमन्यन्निःसरति ।  
अहो प्राणप्रदस्य सुसदृशं प्रत्युपकृतं जीमूतवाहनस्य शङ्खचूडेन ।  
तत्किमधुनैवात्मानं व्यापादयामि ।  
अथवा समाश्वासयामि तावदेतौ ।  
तात समाश्वसिहि ।  
समाश्वसित्वम्बा ।  
(उभौ समाश्वसितः)  
देवी - वच्छे उठ्ठेहि मा रोअ ।  
अह्मे किं जीमूदवाहणेण विणा जीवह्म ।  
ता समस्सस दाव ।  
वत्से उत्तिष्ठ मा रुदिहि ।  
वयं किं जीमूतवाहनेन विना जीवामः ।  
तत् समाश्वसिहि तावत् ।  
नायिका - (समाश्वस्य) हा अज्जौत्त कहिं दाणिं मए तुमं पेक्खिदव्वो ।  
हा आर्यपुत्र क्वेदानीं मया त्वं प्रेक्षितव्यो ।  
जीमूतकेतुः - हा वत्स गुरुचरणशुश्रूषाभिज्ञ ।  
चूडामणिं चरणयोर्मम पातयता त्वया ।  
लोकान्तरगतेनापि नोज्झितो विनयक्रमः ॥११॥  
चूडामणिं गृहीत्वा) हा वत्स कथमेतावन्मात्रदर्शनः संवृत्तोऽसि ।  
(हृदये दत्वा) अहह ।  
भक्त्या सुदूरमवनामितनम्रमौलेः शश्वत्तव प्रणमतश्चरणौ मदीयौ ।  
चूडामणिर्निकषणैर्मसूणोऽप्ययं हि गाढं विदारयति मे हृदयं कथं नु ॥१२॥  
देवी - हा पुत्त जीमूदवाहण जस्स दे गुरुजणसुस्सूसं वज्जिअ अण्णं सुहं ण रोअदि सो कहं दाणिं पिदरं उज्झिअ सग्गसुहमणुभविदुं गदोसि ।  
हा पुत्र जीमूतवाहन यस्मै ते गुरुजनशुश्रूषां वर्जथित्वान्यत् सुखं न रोचते स कथमिदानीं पितरमुज्झित्वा स्वर्गसुखमनुभवितुं गतोऽसि ।  
जीमूतकेतुः - (सास्रम्) देवि किं जीमूतवाहनेन विना जीवामो वयं येनैवं विलपसि ।  
नायिका (पादथोर्निपत्य क्र्ताज्ञलिः) तदा देहि मे अज्जौत्तस्स चूडारअणं जेण एदं हिअए करिअ जलणप्पवेसेण अवणेमि अत्तणो सन्दावदुक्खं ।  
तात देहि म आर्यपुत्रस्य चूडारत्नं येनैतद् हृदये कृत्वा ज्वलनप्रवेशेनापनयाम्यात्मनः सन्तापदुःखम् ।  
जीमूतकेतुः - पतिव्रते किं मामाकुलयसि ।  
ननु सर्वेषामेवास्माकमयं निश्चयः ।  
देवी - महाराअ ता किम्पडिवालीअदि ।  
महाराज तत्किं प्रतिपाल्यते ।  
जीमूतकेतुः - देवि न किञ्चित् ।  
किन्त्वाहिताग्नेर्नान्येनाग्निना संस्कारो विहितः ।  
अतोऽग्निहोत्रशरणादग्णीनादायात्मानमुद्दीपयामः ।  
शङ्खचूडः - (आत्मगतम्) कष्टं ममैकस्य पापस्य कृते सकलमेवेदं विद्याधरकुलमुच्छिन्नम् ।  
तदेवं तावत् ।  
(प्रकाशम्) तात न खल्वनिश्चित्यैव युक्तमिदमीदृशं साहसमनुष्ठातुम् ।  
विचित्राणि हि विधेर्विलसितानि ।  
कदाचिन्नायं नाग इति ज्ञात्वा जीवन्तमेव जीमूतवाहनं परित्यजेन्नागशत्रुः ।  
तदनयैव रुधिरधारया वैनतेयमनुसरामः ।  
देवी - सव्वहा देवदाणं पसादेण जीवन्तस्स पुत्तअस्स मुहं दंसेम ।  
सर्वथा देवतानां प्रसादेन जीवतः पुत्रस्य मुखं पश्येम ।  
नायिका - (आत्मगतम्) दुल्लहं खु एदं मम मन्दभग्गाए ।  
दुर्लभं खल्वेतन्मम मन्दभाग्यायाः ।  
जीमूतकेतुः - वत्स अवितथैषा तव भार्ती भवतु ।  
तथापि साग्नीनामेवास्माकं युक्तमनुसर्तुम् ।  
तदनुसरतु भवान् ।  
वयमप्यग्निशरणादग्नीनादाय त्वरितमेवानुगच्छामः ।  
(इति पत्नीवधूसमेतो निष्क्रान्तः)  
शङ्खचूडः - तद्यावद्गरुडमनुसरामि ।  
(परिक्रम्याग्रतो निर्वर्ण्य)  
कुर्वाणो रुधिरार्द्रचञ्चुकषणैर्द्रोणीरिवाद्रेः शिलाः प्लुष्टोपान्तवनान्तरः स्वनयनज्योतिःशिखासञ्चयैः ।  
मज्जद्वज्रकठोरघोरनखरप्रान्तावगाढावनिः शृङ्गाग्रे मलयस्य पन्नगंरिपुर्दूरादयं दृश्यते ॥१३॥  
(ततः प्रविशत्यासनस्थः पुरुःपतितनायको गरुडः)  
गरुडः - (आत्मगतम्) जन्मनःप्रभृति भुजङ्गपतीनश्नता नेदमीदृशमत्याश्चर्यं मया दृष्टपूर्वं यदयं महासत्त्वो न केवलं न व्यथते प्रत्युत प्रहृष्ट इव किमपि दृश्यते ।  
तथा हि ग्लानिर्नाधिकपीयमानरुधिरस्याप्यस्ति धैर्योदधे - र्मांसोत्कतनजा रुजोऽपि वहतः प्रीत्या प्रसन्नं मुखम् ।  
गात्रं यन्न विलुप्तमेष पुलकस्तत्र स्फुटो लक्ष्यते दृष्टिर्मय्युपकारिणीव निपतत्यस्यापकारिण्यपि ॥१४॥  
तत्कुतूहलमेव जनितमस्यानया धैर्यवृत्त्या ।  
भवतु न भक्षयाम्येवैनम् ।  
पृच्छांइ तावत्कोऽयमिति ।  
(अपसर्पति)  
नायकः - (मांसोत्कर्तनविमुखमुपलक्ष्य)  
शिरामुखैः स्यन्दत एव रक्त - मद्यापि देहे मम मांसमस्ति ।  
तृप्तिं न पश्यामि तवापि तावत् किं भक्षणात्त्वं विरतो गरुत्मन् ॥१५॥  
गरुडः - (आत्मगतम्) आश्चर्यमाश्चर्यम् ।  
कथमयमस्यामप्यवस्थायामेवमूर्जितमभिधत्ते ।  
(प्रकाशम्) अहो महासत्त्व आवर्जितं मया चञ्च्वा हृदयात्तव शोणितम् ।  
धैर्येणानेन च हृतं त्वया हृदयमेव मे ॥१६॥  
अतः कस्त्वमिति श्रोतुमिच्छामि ।  
नायकः - एवं क्षुधाकुलो भवान्न श्रवणयोग्यः ।  
तत् कुरुष्व तावत्प्रथमं मम मांसशोणितेन तृप्तिम् ।  
शङ्खचूडः - (सहसोपसृत्य) तार्क्ष्य न खलु न खलु साहसमनुष्ठेयम् ।  
नायं नागः ।  
परित्यजैनम् ।  
मां भक्षय ।  
अहं तवाहारार्थं प्रेषितोऽस्मि वासुकिना ।  
(इत्युरो ददाति)  
नायकः - (शङ्खचूडं पश्यन् सविषादमात्मगतम्) कष्टं विफलीकृतो मे मनोरथः शङ्खचूडेनागच्छता ।  
गरुडः - (उभौ निरूप्य) द्वयोरपि भवतोर्वध्यचिह्नम् ।  
कः खलु नाग इति नावगच्छामि ।  
शङ्खचूडः - अस्थान एव ते भ्रान्तिः ।  
आस्तां स्वस्तिकलक्ष्म वक्षसि तनौ नालोक्यते कञ्चुको जिह्वे जल्पत एव मे न गणिते नाम त्वया द्वे अपि ।  
तिस्रस्तीव्रविषाग्निधूमपटलव्याजिम्हरत्नत्विषो नैता दुःसहशोकफूत्कृतमरुत्स्फीताः फणाः पश्यसि ॥१७॥  
गरुडः - (शङ्खचूडस्य फणाः पश्यन् नायकं च वीक्ष्यमाणः) कः खल्वयं मया व्यापादितः ।  
शङ्खचूडः - विद्याधरवंशतिलको जीमूतवाहनः ।  
कथमकारुणिकेन त्वयेदमनुष्ठितम् ।  
गरुडः - अये अयमसौ विद्याधरकुमारो जीमूतवाहनः मेरौ मन्दरकन्दरासु हिमवत्सानौ महेन्द्राचले कैलासस्य शिलातलेषु मलयप्राग्भारदेशेष्वपि ।  
उद्देशेष्वपि तेषु तेषु बहुशो यस्य श्रुतं तन्मया लोकालोकविचारिचारणगणैरुद्नीयमानं यशः ॥१८॥  
सर्वथा महत्यंहःपङ्के निमग्नोऽस्मि ।  
नायकः - भोः फणिपते किमेवमाविग्नोऽस्मि ।  
शङ्खचूडः - किमस्थानमिदमावेगस्य ।  
स्वशरीरेण शरीरं तार्क्ष्यात्परिरक्षितां मदीयमिदम् ।  
युक्तं नेतुं भवता पातालतलादपि तलं माम् ॥१९॥  
गरुडः - अये करुणार्द्रचेतसानेन महात्मना ममास्यगोचरपतितस्यास्य फणिनः प्राणान् परिरक्षितुं स्वदेह आहारार्थमुपनीतः ।  
तन्महदकृत्यमेतन्मया कृतम् ।  
किं बहुना ।  
बोधिस्त्त्व एवायं व्यापादितः ।  
तदस्य महतः पापस्याग्निप्रवेशादृते नान्यत्प्रायश्चित्तं पश्यामि ।  
तत् क्व नु खलु वह्निं समासादयामि (दिशोऽवलोक्य) अये अमी केपि गृहीताग्नय इत एवाभिवर्तन्ते ।  
तद्यावतेतान् प्रतिपालयामि ।  
शङ्खचूडः - कुमार पितरौ ते प्राप्तौ ।  
नायकः - (ससम्भ्रमम्) शङ्खचूड समुपविश्यानेनोत्तरीयेणाच्छादितशरीरं कृत्वा ढारय माम् ।  
अन्यथा कदाचिदीदृगवस्थं मां सहसा अवलोक्य पितरौ जीवितं जह्याताम् ।  
(शङ्खचूडः पार्श्वपतितमुत्तरीयं गृहीत्वा तथा करोति)  
(ततः प्रविशति पत्नीवधूसमेतो जीमूतकेतुः)  
जीमूतकेतुः - (सास्रम्) हा पुत्र जीमूतवाहन ।  
आत्मीयः पर इत्ययं खलु कुतः सत्यं कृपायाः क्रमः किं रक्षामि बहून् किमेकमिति ते चिन्ता न जाता कथम् ।  
तार्क्ष्यात् त्रातुमहिं स्वजीवितपरित्यागं त्वया कुवता यनात्मा पितरौ वधूरिति हतं निःशेषमेतत्कुलम् ॥२०॥  
देवी - मलयवतीमुद्दिश्य) जादे विरम मुहुत्तअं ।  
अविरलनिवडन्तबाप्फबिन्दूहिं आहिहविअदि अअं अग्गी ।  
जाते विरम मुहूर्तम् ।  
अविरलनिपतद्बाष्पबिन्दुभिरभिभूयतेऽयमग्निः ।  
(सर्वे परिक्रामन्ति)  
गरुडः - (श्रुत्वा) हा पुत्र जीमूतवाहनेति ब्रवीति ।  
व्यक्तमयमस्य पिता ।  
ततः कृतमेतदीयेनाग्निना ।  
न शक्रोम्यस्य पुत्रघाताल्लज्जया मुखं दर्शयितुम् ।  
अथवा किमग्निहेतोः पर्याकुलोऽस्मि ।  
समीपस्थ एव जलधिस्तावदिदानीम् ज्वालाभङ्गैस्त्रिलोकीग्रसनरसलसत्कालजिव्हाग्रकल्पैः सर्पद्भिः सप्त सपिष्कणमिव कवलीकर्तुमीशे समुद्रान् ।  
स्वैरेवोत्पातवातप्रसरपटुतरैर्धुक्षिते पक्षवातै - रस्मिन् कल्पावसानज्वलनभयकरे वाडवाग्नौ पतामि ॥२१॥  
(इत्युत्थातुमिच्छति)  
नायकः - भोः पक्षिराज अलमनेनाव्यवसायेन ।  
नायं प्रतीकारोऽस्य पाप्मनः । गरुडः - (जानुभ्यां स्थित्वा कृताज्ञलिः) भो महात्मन्कस्तर्हि कथ्यताम् ।  
नायकः - प्रतिपालय क्षणमेकम् ।  
पितरौ मे प्राप्तौ यावदेताउ प्रणमामि ।  
गरुडः - एवं क्रियताम् ।  
जीमूतकेतुः - (दृष्ट्वा सहर्षम्) देवि दिष्ट्या वर्धसे ।  
अय वत्सो जीमूतवाहनो न केवलं ध्रियते प्रत्युत क्र्ताञ्जलिना गरुडेन शिष्येणेव पर्युपास्यमानस्तिष्ठति ।  
देवी - महाराअ किदत्थह्मि ।  
अक्खदसरीरस्स पुत्तअस्स मुहं दिठ्ठं ।  
महाराज कृतार्थास्मि ।  
अक्षतशरीरस्य पुत्रकस्य मुखं दृष्टम् ।  
नायिका - जं सच्चं अज्जौत्तं पेक्खिन्तीवि सम्भावणीअं त्ति करिअ ण पत्तिआमि ।  
यत्सत्यमार्यपुत्रं प्रक्षमाणाप्यसम्भावनीयमिति कृत्वा न प्रत्येमि ।  
जीमूतकेतुः - (उपसृत्य) वत्स एह्येहि ।  
परिष्वजस्व माम् ।  
(नायक उत्थातुमिच्छन् पतितोत्तरीयो मूर्च्छति)  
शङ्खचूडः - कुमार समाश्वसिहि समाश्वसिहि ।  
जीमूतकेतुः - वत्स कथं मां दृष्ट्वापि परित्यज्य गतोऽसि ।  
देवी - हा पुत्तअ कहं वाआमेत्तकेणवि तुए ण सम्भाविदह्मि ।  
हा पुत्र कथं वाङ्मात्रेणापि त्वया न सम्भावितास्मि ।  
नायिका - हा अज्जौत्त कहं गुरुअणो वि तुए उवेक्खिदो ।  
हा आर्यपुत्र कथं गुरुजनोऽपि त्वयोपेक्षितः ।  
(सर्वे मोहं गच्छन्ति)  
शङ्खचूडः - हा शङ्खचूडहतक परात्मरक्षितजीवित कथं गर्भस्थ एव न विपन्नोऽसि ।  
येनैवं क्षणे क्षणे मरणातिरिक्तं दुःखमनुभवसि ।  
गरुडः - सर्वमिदं मम नृशंसस्यासमीक्ष्यकाऋइताया विजृम्मितम् ।  
तदेवं तावत् करोमि ।  
(पक्षाभ्यां वीजयन्) भो महात्मन् समाश्वसिहि समाश्वसिहि ।  
नायकः - (समाश्वस्य) शङ्खचूड समाश्वासय गुरून् ।  
शङ्खचूडः - तात समाश्वसिहि ।  
मातः समाश्वसिहि ।  
समाश्वैस्तो जीमूतवाहनः ।  
किं न पश्यथ युष्माकमेव समाश्वासनार्थं प्रत्युत्थितोपविष्टस्तिष्ठति ।  
(उभौ समाश्वसितः)  
देवी - पुत्त कहं पेक्खन्ताणं एव्व अह्माणं किदन्तहदएण अवहरीअसि ।  
पुत्र कथं प्रेक्षमाणानामेवास्माकं कृतान्तहतेकनापहियसे ।  
जीमूतकेतुः - देवि मैवममङ्गलवादिनी मव ।  
ध्रियत एवायुष्मान् ।  
तद्वधूः समाश्वास्यताम् ।  
देवी - (मुखं वस्त्रेण प्रावृत्य रुदती) पडिहदममङ्गलं ।  
ण रोदिस्सं ।  
मलअवदि समस्सस ।  
वच्छे उठ्ठेहि उठ्ठेहि ।  
वरं एत्तिअवेलं तुमं भत्तुणो मुहं पेक्ख ।  
प्रतिहतममङ्गलम् ।  
न रोदिष्यामि ।  
मलयवति समाश्वसिहि ।  
वत्से उत्तिष्ठ उत्तिष्ठ ।  
वरमेतस्यां वेलायां त्वं भर्तुर्मुखं प्रेक्षस्व ।  
नायिका - (समाश्वस्य) हा अज्जौत्त ।  
हा आर्यपुत्र ।  
देवी - (मलयवत्या मुखं पाणिना परिमृज्य) वच्छे मा एव्वं करेहि ।  
पडिहदं विग्घं ।  
वत्से मैवं कुरु ।  
प्रतिहतो विघ्नः ।  
जीमूतकेतुः - (सास्रम्)  
विलुप्तशेषाङ्गतया प्रयातान्निराश्रयत्वादिव कण्ठदेशम् ।  
प्राणान्वहन्तं तनयं निरीक्ष्य कथं न पापः शतधा व्रजामि ॥२२॥  
नायिका - अदिदुक्करकारिणी क्खु अहं ।  
जा ईदिसंवि अज्जौत्तं पेक्खन्ती अज्ज वि जीविदं ण परिच्चआमि ।  
अतिदुष्करकारिणी खल्वहम् ।  
येदृशमप्यार्यपुत्रं प्रेक्षमाणाद्यापि जीवितं न परित्यजामि ।  
देवी - (नायकस्याङ्गानि स्पृशन्ती गरुडमुद्दिश्य) णिसंस कहं दाणिं तुए एदं आपूरिअमाणणवरूवजोव्वणसोहं तं एव्व एदावत्थं पुत्तअस्स मे सरीरं किदं ।  
नृशंस कथमिदानीं त्वयैतदापूर्यमाणनवरूपयौवनशोभं तदेवैतावदवस्थं पुत्रस्य मे शरीरं कृतम् ।  
नायकः - अम्ब मा भैवम् ।  
किमनेन कृतम् ।  
ननु पूर्वमप्येतदीदृशमेव परमार्थतः ।  
पश्य मेदोऽस्थिमांसमज्जासृक्सङ्घातेऽस्मिंस्त्वचावृते ।  
शरीरनाम्नि का शोभा सदा बीभत्सदर्शने ॥२३॥  
गरुडः - भो महात्मन् नरकानलज्वालावलीढमिवात्मानं मन्यमानो दुःखमनुभवामि ।  
तदुपदिश्यतां येन मुच्येऽहमस्मादेनसः ।  
नायकः - अनुजानातु मां तातः ।  
यावदस्य पापस्य प्रतिपक्षमुपादिशामि ।  
जीमूतकेतुः - वत्स एवं क्रियताम् ।  
नायकः - वैनतैय श्रूयताम् ।  
गरुडः - (जानुभ्यां स्थित्वा शिरसि निहिताञ्जलिः ) आज्ञापय ।  
नायकः - शृणु ।  
नित्यं प्राणाभिघातात् प्रतिविरम कुरु प्राक्कृतस्यानुतापं यत्नात् पुण्यप्रवाहं समुपचिनु दिशन् सर्वसत्त्वेष्वभीतिम् ।  
मग्नं येनात्र नैनः फलति परिणतं प्राणिहिंसासमुत्थं दुर्गाधे वारिपूरे लवणपलमिव क्षिप्तमन्तर्ह्रदस्य ॥२४॥  
गरुडः - यदाज्ञापयति भवान् ।  
अत्ज् - आननिद्राशायितो भवता प्रतिबोधितः ।  
सर्वप्राणिवधादेष विरतोऽद्यप्रभृत्यहम् ॥२५॥  
सम्प्रति हि क्वचिद् द्वीपाकारः पुलिनविपुलैर्भोगनिवहैः कृतावर्तभ्रान्तिर्वलयितशरीरः क्वचिदपि ।  
व्रजन् कूलत्कूलं क्वचिदपि च सेतुप्रतिसमः समाजो नागानां विहरतु महोदन्वति सुखम् ॥२६॥  
अपि च ।  
स्रस्तानापादलम्बान् घनतिमिरनिभान् केशपाशान् वहन्त्यः सिन्दूरेणेव दिग्धैः प्रथमरविकरस्पर्शताम्रैः कपोलैः ।  
आयासेनालसाङ्ग्योऽप्यवगणितरुजः कानने चन्दनाना - मस्मिन् गायन्तु रागादुरगयुवतयः कीर्तिमेतां तवैव ॥२७॥  
नायकः - साधु महासत्त्व साधु ।  
अनुमोदामहे वयम् ।  
सर्वथा दृढसमाधिर्भव ।  
(शङ्खचूडं निर्दिश्य) शङ्खचूड स्वगृहमिदानीं गम्यताम् ।  
(शङ्खचूडो निःश्वस्याधोमुखस्तिष्ठति)  
नायकः - (निःश्वस्य मातरं पश्यन्)  
उत्प्रेक्षमाणा त्वां तार्क्ष्यचञ्चुकोटिविपाटितम् ।  
त्वद्दुःखदुःखिता नूनमास्ते सा जननी तव ॥२८॥  
देवी - धण्णा खु सा जणणी जा गरुडमुहम्पडिदस्स अक्खदसरीरस्स एव्व पुत्तअस्स मुहं पेक्खिस्सदि ।  
धन्या खलु सा जननी या गरुडमुखपतितस्याक्षतशरीरस्यैव पुत्रकस्य मुखं प्रेक्षिष्यते ।  
शङ्खचूडः - अम्ब सत्यमेवैतत् यदि कुमारः स्वस्थो भविष्यति ।  
नायकः - (वेदनां नाटयन्) अहह परार्थसम्पादनरसाक्षेपादेतावतीं वेलां मया न लक्षिताः सम्प्रति तु मां बाधितुमारब्धा मर्मच्छेदिन्यो वेदनाः ।  
(मरणावस्थां नाटयति)  
जीमूतकेतुः - (ससम्भ्रमम्) हा वत्स किमेवं करोषि ।  
देवी - हा किं णु क्खु एव्वं वददि ।  
(सोरस्ताडम्) परित्ताअह परित्ताअह ।  
एसो क्खु मे पुत्तओ विवज्जै ।  
हा किं नु खल्वेवं वदति ।  
॥। परित्रायध्वं परित्रायध्वम् ।  
एष खलु मे पुत्रको विपद्यते ।  
नायिका हा अज्जौत्त परिच्चैदुकामो विअ लक्खीअसि ।  
हा आर्यपुत्र परित्यक्तुकाम इव लक्ष्यसे ।  
नायकः - (अञ्जलिं कर्तुमिच्छन्) शङ्खचूड समानय मे हस्तौ ।  
शङ्खचूडः - (तथा कुर्वन्) कष्तमनाथीकृतं जगत् ।  
नायकः - (किञ्चिदुन्मीलिताक्षः पितरौ पश्यन्) तात अम्ब अयं मे पश्चिमः प्रणामः ।  
गात्राण्यमूनि न वहन्ति सचेतनत्वं श्रोत्रं स्फुटाक्षरपदां न गिरं शृणोति ।  
कष्टं निमीलितमिदं सहसैव चक्षु - हा तात यान्ति विवशस्य ममासवोऽमी ॥२९॥  
अथवा किमनेन प्रलपितेन ।  
(ऽसंरक्षता पन्नगमद्य पुष्यम्ऽ इत्यादि पूर्वोक्तं श्लोकं पठित्वा पतति)  
देवी - हा पुत्त हा वच्छ कहिं गदोसि ।  
हा लोअणाणन्द जीमूदवाहण कहं पुणो दे दंसणं ।  
हा पुत्र हा वत्स क्व गतोऽसि ।  
हा लोचनानन्द जीमूतवाहन कथं पुनस्ते दर्शनम् ।  
जीमूतकेतुः - हा पुत्र जीमूतवाहन हा निखिलजनवत्सल हा सर्वगुणनिधे क्वासि देहि मे प्रतिवचनम् ।  
(हस्तावुत्क्षिप्य) कष्टं भोः कष्टम् निराधारं धैर्यं कमिव शरणं यातु विनयः क्षमः क्षान्तिं वोढुं क इह विरता दानपरता ।  
हतं सत्यं सत्यं व्रजतु करुणा क्वाद्य कृपणा जगज्जातं शून्यं त्वयि तनय लोकान्तरगते ॥३०॥  
नायिका - हा अज्जौत्त कहं मं परिच्चैअ गदोसि ।  
अदिणिग्घिण्णो मलअवदि किं एदं पेक्खिदव्वं त्ति एत्तिअं वेलं जीविदासि ।  
हा आर्यपुत्र कथं मां परित्यज्य गतोऽसि ।  
अतिनिर्घृणो मलयवति किमेतत् प्रेक्षितव्यमित्येतावद्वेलं जीवितासि ।  
शङ्खचूडः - हा कुमार क्वेमं प्राणेभ्योऽपि वल्लभतरं जनं परित्यज्य गम्यते ।  
तदवश्यमन्वेति त्वां शङ्खचूडः ।  
गरुडः - (सोद्वेगम्) कष्टमुपरतोऽयं महात्मा ।  
तत् किमिदानीं करोमि ।  
देवी - (सास्रमूर्ध्वमलोक्य) भअवन्तो लोअपाला कहं ण अमिदेण सिञ्चिअ पुत्तअं मे जीवावेह ।  
भगवन्तो लोकपालाः कथं नामृतेन सिक्त्वा पुत्रकं मे जीवयत ।  
गरुडः - (सहर्षमात्मगतम्) अये अमृतसङ्कीर्तनात्साधु स्मृतम् ।  
मन्ये प्रमृष्टमयशः ।  
तद्यावत् त्रिदशपतिमभ्यर्थ्य तद्विसृष्टेनामृतवर्षेण न केवलं जीमूतवाहनमेतानपि पूर्वभक्षितानस्थिशेषानुरगपतीन् प्रत्युज्जीवयामि ।  
अथ प्रार्थितो यदि न ददात्यसौ तदाहं पक्षोत्क्षिप्ताम्बुनाथः पटुतरजवनैःप्रेर्यमाणैः समीरै - र्नेत्राग्निप्लोषमूर्च्छाविधुरविनिपतत्सानलद्वादशार्कः ।  
चञ्च्वा सञ्चूर्ण्य शक्राशनिधनदगदावारिलोकेशापाशा - नाजौ निर्जित्य देवान् क्षणममृतमयीं वृष्टिमभ्युत्सृजामि ॥३१॥  
तदयं गतोऽस्मि ।  
(इति साटोपं परिक्रम्य निष्क्रान्तः)  
जीमूतकेतुः - शङ्खचूड किमद्यापि प्रतीक्ष्यते ।  
समाहृत्य दारूणि चितां विरचय पुत्रस्य मे ।  
येन वयमप्यनेनैव सह गच्छामः ।  
देवी - पुत्त सङ्खचूड लहु सज्जेहि ।  
अह्मेहि विणा भाउणो दे दुक्खं भविस्सदि ।  
पुत्र शङ्खचूड लघु सज्जय ।  
अस्माभिर्विनाभ्रातुस्ते दुःखं भविष्यति ।  
शङ्खचूडः - (सास्रम्) यदाज्ञापयन्ति गुरवः ।  
नन्वग्रग एवाहं युष्माकम् ।  
(उत्थाय चितारचनां नाटयित्वा) तात अम्ब सज्जीकृतेयं चिता ।  
जीमूतकेतुः - कष्टं भोः कष्टम् ।  
उष्णीषः स्फुट एष मूर्धनि विभात्यूर्णेयमन्तर्भ्रुवो - श्चक्षुस्तामरसानुकारि हरिणा वक्षःस्थलं स्पर्धते ।  
चक्राङ्कौ च करौ तथापि हि कथं हा वत्स मे दुष्कृतै - स्त्वं विद्याधरचक्रवर्तिपदवीमप्राप्य विश्राम्यसि ॥३२॥  
देवि किमिव रुद्यते ।  
तदुत्तिष्ठ चितामारोहामः ।  
(सर्वे उत्तिष्ठन्ति)  
नायिका - (बद्धाञ्जलिरूर्ध्वे पश्यन्ती) भअवदि गोरि तुए आणत्तं विज्जाहरचक्कवट्टी भत्ता दे भविस्सदित्ति ।  
ता कहं मम मन्दभग्गाए तुमं पि अलीअवअणा संवुत्ता ।  
भगवति गौरि त्वयाज्ञप्तं विद्याधरचक्रवर्ती भर्ता ते भविष्यतीति ।  
तत् कथं मम मन्दभाग्यायाः त्वमप्यलीकवचना संवृत्ता ।  
(ततः प्रविशति ससम्भ्रमा गौरी)  
गौरी - महाराज जीमूतकेतो न खलु साहसमनुष्ठातव्यम् ।  
जीमूतकेतुः - अये कथममोघदर्शना भगवती गौरी ।  
गौरी - (मलयवतीमुद्दिश्य) वत्से कथमहमलीकवादिनी भवेयम् ।  
(नायकमुपसृत्य कमण्डलूदकेनाभिषिच्य)  
निजेन जीवितेनापि जगतामुपकारिणः परितुष्टास्मि ते वत्स जीव जीमूतवाहन ॥३३॥  
(नायक उत्तिष्ठति)  
जीमूतकेतुः - (सहर्षम्) देवि दिष्ठ्या वर्धसे ।  
प्रत्युज्जीवितो मे बत्सः ।  
देवी - भअवदीए गोरिए पसादेण ।  
भगवत्या गौर्याः प्रसादेन ।  
(उभौ गौर्याः पादयोः पतित्वा नायकमालिङ्गतः)  
नायिका - (सहर्षम्) दिठ्ठिआ पच्चुजीविदो अज्जौत्तो ।  
दिष्ठ्या प्रत्युज्जीवित आर्यपुत्र ।  
(गौर्याः पादयोः पतति)  
नायकः - (गौरीं दृष्ट्वा बद्धञ्जलिः) भगवति ।  
अभिलषिताधिकवरदे प्रणिपतितजनार्तिहारिणि शरण्ये ।  
चरणौ नमाम्यहं ते विद्याधरदेवते गौरि ॥३४॥  
(इति गौर्याः पादयोः पतति ।  
सर्वे ऊर्ध्वं पश्यन्ति)  
जीमूतकेतुः - अये कथमनभ्रा वृष्टिः ।  
भगवति किमेतत् ।  
गौरी - राजन् जीमूतवाहनं प्रत्युज्जीवयितुमेतांश्चास्थिशेषानुरगपतीन् समुपजातपश्चात्तापेन पक्षिपतिना गरुडेन देवलोकादियममृतवृष्टिः पातिता (अङ्गुल्या निर्दिश्य) किं न पश्यति भवान् ।  
सम्प्राप्ताखण्डदेहाःस्फुटफणमणिभिर्भासुरैरुत्तमाङ्गै - र्जिव्हाकोटिद्वयेन क्षितिममृतरसास्वादलोभाल्लिहन्तः ।  
सम्प्रत्याबद्धवेगा मलयगिरिसरिद्वारिपूरा इवैते वक्रैः प्रस्थानमार्गैर्विषधरपतयस्तोयराशिं विशन्ति ॥३५॥  
(नायकमुद्दिश्य) वत्स जीमूतवाहन न त्वं केवलं जीवितदानमात्रस्यैव योग्यस्तदयमपरस्ते प्रसादः ।  
हंसांसाहतहेमपङ्कजरजःसम्पर्कपङ्कोञ्झितै - रुत्पन्नैर्मम मानसादुपनतैस्तोयैर्महापावनैः ।  
स्वेच्छानिर्मितरत्नकुम्भनिहितैरेषाभिषिच्य स्वयं त्वां विद्याधरचक्रवर्तिनमहं प्रीत्या करोमि क्षणात् ॥३६॥  
अपि च ।  
अग्रेसरी भवतु काञ्चनचक्रमेत - देष द्विपश्च धवलो दशनैश्चतुर्भिः ।  
श्यामो हरिर्मलयवत्यपि चेत्यमूनि रत्नानि ते समवलोकय चक्रवर्तिन् ॥३७॥  
अपि च ।  
एते च मत्प्रचोदिताश्चटुलचूडामणिमरीचिरचितेन्द्रचापपङ्क्तयो भक्तिनमितपूर्वकायाः प्रणमन्ति मतङ्देवादयो विद्याधरपतयः ।  
तदुच्यतां किं ते भूयः प्रियमुपकरोमि ।  
नायकः - (जानुभ्यां स्थित्वा) अतःपरमपि प्रियमस्ति ।  
त्रातोऽयं शङ्खचूडः पतगपतिमुखाद्वैनतेयो विनीत - स्तेन प्राग्भक्षिता ये विषधरपतयो जीवितास्तेऽपि सर्वे ।  
मत्प्राणाप्त्या च मुक्ता न गुरुभिरसवश्चक्रवर्तित्वमाप्तं साक्षात् त्वं देवि दृष्ट्वा प्रियमपरमतः किं पुनःप्रार्थ्यते यत् ॥३८॥  
तथापीदमस्तु (भरतवाक्यम्)  
वृष्टिं हृष्टशिखण्डिताण्डवकृतो मुञ्चन्तु काले घनाः कुर्वन्तः प्रतिरूढसन्ततहरिच्छस्योत्तरीयां क्षितिम् ।  
चिन्वानाः सुकृतानि वीतविपदो निर्मत्सरैर्मानसै - र्मोदन्तां सततं च बान्धवसुहृद्गोष्ठीप्रमोदाः प्रजाः ॥३९॥  
अपि च शिवमस्तु सर्वजगतां परहितनिरता भवन्तु भूतगणाः ।  
दोषाः प्रयन्तु नाशं सर्वत्र सुखी भवतु लोकः ॥४०॥  
(इति निष्क्राण्ताः सर्वे)  
  
