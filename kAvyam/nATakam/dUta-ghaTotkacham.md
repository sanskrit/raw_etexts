श्रीः ॥  
श्रीगणेशाय नमः ।  
महाकविश्रीभासप्रणीतं दूतघटोत्कचम् ।  
(नान्द्यन्ते ततः प्रविशति सूत्रधारः) सूत्रधारः �?? नारायणस्त्रिभुवनैकपरायणो वः पायादुपायगतयुक्तिकरः सुराणाम् ।  
लोकत्रयाविरतनाटकतन्त्रवस्तुप्रस्तावनप्रतिसमापनसूत्रधारः ॥१॥  
एवमार्यमिश्रान् विज्ञापयामि ।  
अये किन्नुखलु मयि विज्ञापनव्यग्रे शब्द इव श्रूयते ।  
अङ्ग! पश्यामि ।  
(नेपथ्ये) भो भो! निवेद्यतां निवेद्यतां तावत् ।  
सूत्रधारः �?? भवतु, विज्ञातम् ।  
एष खलु संशप्तकानीकनिवाहिते जनार्दनसहाये धनञ्जये तदनन्तरमुपगतभीष्मवधामर्षितैर्धार्तराष्ट्रैः परिवार्य निहतः कुमारोऽभिमन्युः ।  
तथाहि, यान्त्यर्जुनप्रत्यभियानभीता यतोऽर्जुनस्तां दिशमीक्षमाणाः ।  
नराधिपाः स्वानि निवेशनानि सौभद्रबाणाङ्कितनष्टसञ्ज्ञाः ॥२॥  
(निष्क्रान्तः) स्थापना ।  
(ततः प्रविशति भटः) भटः �?? निवेद्यतां निवेद्यतां पुत्रशतश्लाघ्यबान्धवाय विज्ञानविस्तारितविनयाचारदीर्घचक्षुषे महाराजाय धृतराष्ट्राय ।  
एष खलु, यौधस्यन्दनवाजिवारणवधैर्विक्षोभ्य राज्ञां बलं बालेनार्जुनकर्म येन समरे लीलायता दर्शितम् ।  
सौभद्रः स रणे नराधिपशतैर्वेगागतैः सर्विश्वखेशतस्व पितामहस्य सहसैवोत्सङ्गमारोपितः ॥३॥  
इति ।  
(ततः प्रविशति धृतराष्ट्रो गान्धारी दुःशला प्रतिहारी च) धृतराष्ट्रः �?? कथं कथं भोः! केनैतच्छ्रुतिपथदूषणं कृतं मे कोऽयं मे प्रियमिति विप्रियं ब्रवीति ।  
कोऽस्माकं शिशुवधपातकाङ्कितानां वंशस्य क्षयमवघोषयत्यभीतः ॥४॥  
गान्धारी �?? महाराअ! अत्थि पुण, जाणीअदि केवलं पुत्तसङ्खअकारओ कुलविग्गहो भविस्सदि त्ति ।  
धृतराष्ट्रः �?? गान्धारि! ज्ञायते ।  
गान्धारी �?? महाराअ! कदाणुखु ।  
धृतराष्ट्रः �?? गान्धारि! शृणु ।  
अद्याभिमन्युनिधनाज्जनितप्रकोपः सामर्षकृष्णधृतरश्मिगुणप्रतोदः ।  
पार्थः करिष्यति तदुग्रधनुस्सहायः शान्तिं गमिष्यति विनाशमवाप्य लोकः ॥५॥  
गान्धारी �?? हा अभिमञ्ञो! ईदिसे वि णाम उत्तमपुरुसक्खअकारए कुलविग्गहे वत्तमाणे बालभावणिमज्जअं अम्माणं भल्लग्गकमेण करअन्तो कहिं दाणि पोत्तअ! गदो सि ।  
दुःशला �?? जेण दाणि वहूए उत्तराए वेधव्वं दाइदं, तेण अत्तणो जुवदिजणस्स वेधव्वमादिट्ठं ।  
धृतराष्ट्रः �?? अथ केनैष व्यसनार्णवस्य सेतुर्बद्धः ।  
भटः �?? महाराज! मया ।  
धृतराष्ट्रः �?? को भवान् ।  
भटः �?? महाराज! ननु जयत्रातोऽस्मि ।  
धृतराष्ट्रः �?? जयत्रात! केनाभिमन्युर्निहतः कस्य जीवितमप्रियम् ।  
पञ्चानां पाण्डवाग्नीनामात्मा येनेन्धनीकृतः ॥६॥  
भटः �?? महाराज! बहुभिः खलु पार्थिवैः सह समागतैर्निहतः कुमारोऽभिमन्युः ।  
स्यात् तु जयद्रथो निमित्तभूतः ।  
धृतराष्ट्रः �?? किं किं जयद्रथो निमित्तभूतः ।  
भटः �?? महाराज! अथकिम् ।  
धृतराष्ट्रः �?? हन्त जयद्रथो निहतः ।  
(तच्छ्रुत्वा दुःशला रोदिति) धृतराष्ट्रः �?? कैषा रोदिति ।  
प्रतिहारी �?? महाराअ! भट्टिदारिआ दुश्शला ।  
धृतराष्ट्रः �?? वत्से! अलमलं रुदितेन ।  
पश्य, भर्तुस्ते नूनमत्यन्तमवैधव्यं न रोचते ।  
येन गाण्डीविबाणानामात्मा लक्षीकृतः स्वयम् ॥७॥  
दुःशला �?? तेण हि अणुजाणादु मं तादो, अहं पि गमिस्सं वहूए उत्तराए सआसं ।  
धृतराष्ट्रः �?? वत्से! किमभिधास्यसि ।  
दुःशला �?? ताद! एवञ्च भणिस्सं �?? अज्ज कालिअं च दे वेसग्गहणं अहं वि उवधारैस्सामि त्ति ।  
गान्धारी �?? पुत्तिए! माखु माखु अमङ्गलं भणाहि ।  
जीवदि खु दे भत्ता ।  
दुःशला �?? अम्ब! कुदो मे एत्तिआणि भाअधेआणि ।  
जोजणद्दणसहाअस्स धणञ्जअस्स विप्पिअं करिअ को हि णाम जीविस्सिदि ।  
धृतराष्ट्रः �?? सत्यमाह तिचस्थिनी दुःशला ।  
कुतः, कृष्णस्याष्टभुजोपधानरचिते योऽङ्के विवृद्धश्चिरं यो मत्तस्य हलायुधस्य भवति प्रीत्या द्वितीयो मदः ।  
पार्थानां सुरतुल्यविक्रमवतां स्नेहस्य यो भाजनं तं हत्वा क इहोपलप्स्यति चिरं स्वैर्दुष्कृतैर्जीवितम् ॥८॥  
जयत्रात! अथ तदवस्थं पुत्रं दृष्ट्वा किं प्रतिपन्नं तेन गाण्डीवधन्वना ।  
भटः �?? महाराज! किं वार्जुनसमीपे वृत्तमेतत् ।  
धृतराष्ट्रः �?? कथमर्जुनोऽपि नात्रासीत् ।  
भटः �?? महाराज! अथकिम् ।  
धृतराष्ट्रः �?? कथमिदानीं वृत्तमेतत् ।  
भटः �?? महाराज! श्रूयतां �?? संशप्तकानीकनिवाहिते जनार्दनसहाये धनञ्जये स बालभावाददृष्टदोषः सङ्ग्राममवतीर्णः कुमारोऽभिमन्युः ।  
धृतराष्ट्रः �?? हन्त! युक्तरूपोऽस्य वधः ।  
को हि समर्थः सन्निहितशार्दूलां गुहां धर्षयितुम् ।  
अथ शेषाः पाण्डवाः किमनुतिष्ठन्ति ।  
भटः �?? महाराज! श्रूयतां, चितां न तावत् स्वयमस्य देहमारोपयन्त्यर्जुनदर्शनार्थम् ।  
तेषां च नामान्युपधारयन्ति यैस्तस्य गात्रे प्रहृतं नरेन्द्रैः ॥९॥  
धृतराष्ट्रः �?? गान्धारि! तदागम्यताम् ।  
गङ्गाकूलमेव यास्यावः ।  
गान्धारी �?? महाराअ! णं तहिं गाहामो ।  
धृतराष्ट्रः �?? गान्धारि! शृणु, अद्यैव दास्यामि जलं हतेभ्यः स्वेनापराधेन तवात्मजेभ्यः ।  
न त्वस्मि शक्तः सलिलप्रदानैः कर्तुं नृपाणां शिबिरोपरोधम् ॥१०॥  
(ततः प्रविशति दुर्योधनो दुःशासनः शकुनिश्च) दुर्योधनः �?? वत्स! दुःशासन! यातोऽभिमन्युनिधनात् स्थिरतां विरोधः प्राप्तो जयः प्रचलिता रिपवो निरस्ताः ।  
उन्मूलितोऽस्य च मदो मधुसूदनस्य लब्धो मयाद्य सममभ्युदयेन शब्दः ॥११॥  
दुःशासनः �?? अहोतुखलु, रुद्धाः पाण्डुसुता जयद्रथबलेनाक्रम्य शत्रोर्बलं सौभद्रे विनिपातिते शरशतक्षेपैर्द्वितीयेऽर्जुने ।  
प्राप्तैश्च व्यसनानि भीष्मपतनादस्माभिरस्याहवे तीव्राः शोकशराः कृताः खलु मनस्येषां सुतोत्सादनात् ॥१२॥  
शकुनिः �?? जयद्रथेनाद्य महत् कृतं रणे नृपैरसम्भावितमात्मपौरुषम् ।  
प्रसह्य तेषां यदनेन संयुगे समं सुतेनाप्रतिमं हृतं यशः ॥१३॥  
दुर्योधनः �?? मातुल! ।  
शकुनिः �?? वत्स! किम् ।  
दुर्योधनः �?? मातुल! इतस्तावत् ।  
वत्स! दुःशासन! इतस्तावत् ।  
तत्रभवन्तं तातमभिवादयिष्यामः ।  
शकुनिः �?? वत्स! दुर्योधन! मामैवम् ।  
कामं न तस्य रुचितः कुलविग्रहोऽयमस्मांश्च गर्हयति स प्रियपाण्डवत्वात् ।  
युद्धोत्थितैर्जयमवाप्य हि तुल्यरूपम् एवं प्रहृष्टवदनैरभिगन्तुमेनम् ॥१४॥  
दुर्योधनः �?? मातुल! मामैवम् ।  
यथा तथा भवतु, तत्रभवन्तं तातमभिवादयिष्यामः ।  
(परिक्रामति) दुर्योधनः �?? तात! दुर्योधनोऽहमभिवादये ।  
दुःशासनः �?? तात! दुःशासनोऽहमभिवादये ।  
शकुनिः �?? शकुनिरहमभिवादये ।  
सर्वे �?? कथमाशीर्वचनं न प्रयुज्यते ।  
धृतराष्ट्रः �?? पुत्र! कथमाशीर्वचनमिति ।  
सौभद्रे निहते बाले हृदये कृष्णपार्थयोः ।  
जीविते निरपेक्षाणां कथमाशीः प्रयुज्यते ॥१५॥  
दुर्योधनः �?? तात! किङ्कृतोऽयं सम्भ्रमः ।  
धृतराष्ट्रः �?? किङ्कृतोऽयं सम्भ्रम इति ।  
एका कुलेऽस्मिन् बहुपुत्रनाथे लब्धा सुता पुत्रशताद् विशिष्टा ।  
सा बान्धवानां भवतां प्रसादाद् वैधव्यमश्लाघ्यमवाप्स्यतीति ॥१६॥  
दुर्योधनः �?? किं चात्र जयद्रथस्य ।  
धृतराष्ट्रः �?? तेन किल वरविदग्धेन रुद्धाः पाण्डवाः ।  
दुर्योधनः �?? आ तेन रुद्धाः, बहुभिः खल्वन्यैः ।  
धृतराष्ट्रः �?? भोः कष्टम् ।  
बहूनां समुपेतानामेकस्मिन्निर्घृणात्मनाम् ।  
बाले पुत्रे प्रहरतां कथं न पतिता भुजाः ॥१७॥  
दुर्योधनः �?? तात! वृद्धं भीष्मं छलैर्हत्वा कथं न पतिता भुजाः ।  
हत्वास्माकं पतिष्यन्ति तमबालपराक्रमम् ॥१८॥  
धृतराष्ट्रः �?? पुत्र! किं भीष्मस्य निपातनमभिमन्योश्च वधः समः ।  
दुर्योधनः �?? तात! कथं न समः ।  
धृतराष्ट्रः �?? पुत्र! श्रूयताम्, स्वच्छन्दमृत्युर्निहतो हि भीष्मः स्वेनोपदेशेन कृतात्मतुष्टः ।  
अयं तु बालः कुरुवंशनाथश्छिन्नोऽर्जुनस्य प्रथमः प्रवालः ॥१९॥  
दुःशासनः �?? तात! बालो न बाल इति ।  
अभिमन्युना, धृतराष्ट्रः �?? किं किं दुःशासनो व्याहरति ।  
दुःशासनः �?? अथकिम् ।  
सर्वेषां नः पश्यतां युध्यतां च व्याधामोष्मं गृह्य चापं करेण ।  
सूर्येणेवाभ्यागतैरंशुजालैः सर्वे बाणैरङ्किता भूमिपालाः ॥२०॥  
धृतराष्ट्रः �?? कष्टं भोः! बालेनैकेन तावद् भोः! सौभद्रेणेदृशं कृतम् ।  
पुत्रव्यसनसन्तप्तः पार्थो वः किं करिष्यति ॥२१॥  
दुर्योधनः �?? किं करिष्यति ।  
धृतराष्ट्रः �?? तत् करिष्यति, यत् सावशेषायुषो द्रक्ष्यथ ।  
दुर्योधनः �?? तात! कस्तावदर्जुनो नाम ।  
धृतराष्ट्रः �?? पुत्र! अर्जुनमपि न जानीषे ।  
दुर्योधनः �?? न जाने ।  
धृतराष्ट्रः �?? तेन हि, अहमपि न जाने ।  
किन्तु, अर्जुनस्य बलवीर्यज्ञा बहवः सन्ति ।  
तान् पृच्छ ।  
दुर्योधनः �?? तात! केऽर्जुनस्य बलवीर्यज्ञा मया प्रष्टव्याः ।  
धृतराष्ट्रः �?? पुत्र! श्रूयतां, शक्रं पृच्छ पुरा निवातकवचप्राणोपहारार्चितं पृच्छास्त्रैः परितोषितं बहुविधैः कैरातरूपं हरम् ।  
पृच्छाग्निं भुजगाहुतिप्रणयिनं यस्तर्पितः खाण्डवे विद्यारक्षितमद्य येन च जितस्त्वं पृच्छ चित्राङ्गदम् ॥२२॥  
दुर्योधनः �?? यद्येतद् वीर्यमर्जुनस्य, किमस्माकं बले न सन्ति प्रतियोद्धारोऽर्जुनस्य ।  
धृतराष्ट्रः �?? पुत्र! यदि, के ।  
दुर्योधनः �?? ननु कर्ण एव तावत् ।  
धृतराष्ट्रः �?? अहो हास्यः खलु तपस्वी कर्णः ।  
दुर्योधनः �?? केन कारणेन ।  
धृतराष्ट्रः �?? श्रूयतां, शक्रापनीतकवचोऽर्धरथः प्रमादी व्याजोपलब्धविफलास्त्रबलो घृणावान् ।  
कर्णोऽर्जुनस्य किलयास्यति तुल्यभावं यद्यस्त्रदानगुरवो दहनेन्द्ररुद्राः ॥२३॥  
शकुनिः �?? प्रभवति भवानस्मानवधीरयितुम् ।  
धृतराष्ट्रः �?? शकुनिरेष व्याहरति ।  
भोः शकुने! त्वया हि यत् कृतं कर्म सततं द्यूतशालिना ।  
तत् कुलस्यास्य वैराग्निर्बालेष्वपि न शाम्यति ॥२४॥  
दुर्योधनः �?? अये, भूमिकम्पः सशब्दोऽयं कुतोनु सहसोत्थितः ।  
उल्काभिश्च पतन्तीभिः प्रज्वालितमिवाम्बरम् ॥२५॥  
धृतराष्ट्रः �?? पुत्र! एवं मन्ये, सुव्यक्तं निहतं दृष्ट्वा पौत्रमायस्तचेतसः ।  
उल्कारूपाः पतन्त्येते महेन्द्रस्याश्रुबिन्दवः ॥२६॥  
दुर्योधनः �?? जयत्रात! गच्छ, पाण्डवशिबिरे शङ्खपटहसिंहनादरवोन्मिश्रः किङ्कृतोऽयं शब्द इति ज्ञायताम् ।  
भटः �?? यदाज्ञापयति महाराजः ।  
(निष्क्रम्य प्रविश्य) संशप्तकानीकनित्राहितप्रतिनिवृत्तेन धनञ्जयेन निहतं पुत्रमङ्कस्थमश्रुभिः परिषिच्य जनार्दनावभर्त्सितेन प्रतिज्ञातं किलानेन ।  
दुर्योधनः �?? किमिति किमिति ।  
भटः �?? तस्यैव व्यवसायतुष्टहृदयैस्तद्विक्रमोत्साहिभिस्तुष्टास्यैर्जितमित्यवेक्ष्य सहसा नादः प्रकर्षात् कृतः ।  
आक्रान्ता गुरुभिर्धराधरवरैः सङ्क्षेपितैः पार्थिवैर्भूमिश्चागतसम्भ्रमेव युवतिस्तस्मिन् क्षणे कम्पिता ॥२७॥  
धृतराष्ट्रः �?? प्रतिज्ञास्वरमात्रेण कम्पितेयं वसुन्धरा ।  
सुव्यक्तं धनुषि स्पृष्टे त्रैलोक्यं विचलिष्यति ॥२८॥  
दुर्योधनः �?? किमनेन प्रतिज्ञातम् ।  
भटः �?? येन मे निहतः पुत्रस्तुष्टिं ये च हते गताः ।  
श्वः सूर्येऽस्तमसम्प्राप्ते निहनिष्यामि तानहम् ॥२९॥  
दुर्योधनः �?? प्रतिज्ञाव्याघाते प्रयत्नमनुतिष्ठामि ।  
धृतराष्ट्रः �?? पुत्र! किं करिष्यसि ।  
दुर्योधनः �?? ननु सर्वाक्षौहिणीसन्दोहेनच्छादयिष्ये जयद्रथम् ।  
अपिच, द्रोणोपदेशेन यथा तथैव संयोजये व्यूहमभेद्यरूपम् ।  
खिन्नाशयास्ते सगजाः सयोधा अप्राप्तकामा ज्वलनं विशेयुः ॥३०॥  
धृतराष्ट्रः �?? अपि प्रविष्टं धरणीमप्यारूढं नभःस्थलम् ।  
सर्वत्रानुगमिष्यन्ति शरास्ते कृष्णचक्षुषः ॥३१॥  
भटः �?? क्रूरमेवं नरपतिं नित्यमुद्यतशासनम् ।  
यः कश्चिदपरो ब्रूयान्न तु जीवेत् स तत्क्षणम् ॥३२॥  
(ततः प्रविशति घटोत्कचः) घटोत्कचः �?? एष भोः! प्रयामि सौभद्रविनाशचो(द)कं दिदृक्षुरद्यारिमनार्यचेतसम् ।  
विचिन्तयंश्चक्रधरस्य शासनं यथा गजेन्द्रोऽङ्कुशशङ्कितो बलिम् ॥३३॥  
(अधो विलोक्य) इदमन्योपस्थानद्वारमुखम् ।  
यावदवतरामि ।  
(अवतीर्य) आत्मनैवात्मानं निवेदयिष्ये ।  
हैडिम्बोऽस्मि घटोत्कचो यदुपतेर्वाक्यं गृहीत्वागतो द्रष्टव्योऽत्र मया गुरुः स्वचरितैर्दोषैर्गतः शत्रुताम् ।  
दुर्योधनः �?? एह्येहि प्रविश स्वशत्रुभवनं कौतूहलं मे महद् धृष्टं श्रावय मां जनार्दनवचो दुर्योधनोऽहं स्थितः ॥३४॥  
घटोत्कचः �?? (प्रविश्य) अये अयमत्रभवान् धृतराष्ट्रः ।  
अयं ननु ललितगम्भीराकृतिविशेषः ।  
आश्चर्यमाश्चर्यम् ।  
वृद्धोऽप्यनाततवलीशतसंहतांसः श्रद्धेयरूप इव पुत्रशतस्य धृत्या ।  
मन्ये सुरैस्त्रिदिवरक्षणजातशङ्कैस्त्रासान्निमीलितमुखोऽत्रभवान् हि सृष्टः ॥३५॥  
पितामह! अभिवादये घटोत्क, न न, युधिष्ठिरादयश्च मे गुरवो भवन्तमभिवादयन्ति ।  
पश्चाद् घटोत्कचोऽहमभिवादये ।  
धृतराष्ट्रः �?? एह्येहि पुत्र! न मे प्रियादारवमिदं ममापि यद् भ्रातृनाशाद् व्यसितस्तवात्मा ।  
इत्थं च ते नानुगतोऽयमर्थो मत्पुत्रदोषात् कृपणीकृतोऽस्मि ॥३६॥  
घटोत्कचः �?? अहो कल्याणः खल्वत्रभवान् ।  
कल्याणानां प्रसूतिं पितामहमाह भगवांश्चक्रायुधः ।  
धृतराष्ट्रः �?? (आसनादुत्थाय) किमाज्ञापयति भगवांश्चक्रायुधः ।  
घटोत्कचः �?? न न न, आसनस्थेनैव भवता श्रोतव्यो जनार्दनस्य सन्देशः ।  
धृतराष्ट्रः �?? यदाज्ञापयति भगवांश्चक्रायुधः ।  
(उपविशति) घटोत्कचः �?? पितामह! श्रूयतां �?? हा वत्स! अभिमन्यो! हा वत्स! कुरुकुलप्रदीप! हा वत्स! यदुकुलप्रवाल! तव जननीभ्रातरं जनार्दनं मामपि परित्यज्य पितामहं द्रष्टुमाशया स्वर्गमभिगतोऽसि ।  
पितामह! एकपुत्रविनाशादर्जुनस्य तावदीदृशी खल्ववस्था, का पुनर्भवतो भविष्यति ।  
ततः क्षिप्रमिदानीमात्मबलाधानं कुरुष्व, यथा ते पुत्रशोकसमुत्थितोऽग्निर्न दहेत् प्राणमयं हविरिति ।  
धृतराष्ट्रः �?? सक्रोधव्यवसायेन कृष्णेनैतदुदाहृतम् ।  
पश्यामीव हि गाण्डीवी सर्वक्षत्त्रवधे धृतः ॥३७॥  
दुर्योधनः �?? अहो हास्यमभिधानम् ।  
घटोत्कचः �?? किमेतद्धास्यते ।  
दुर्योधनः �?? एतद्धास्यते ।  
देवैर्मन्त्रयते सार्धं स कृष्णो जातमत्सरः ।  
पार्थेनैकेन यो वेत्ति निहतं राजमण्डलम् ॥३८॥  
घटोत्कचः �?? हससि त्वमहं वक्ता प्रेषितश्चक्रपाणिना ।  
श्रावितं पार्थकर्मेदमहो युक्तं तवैव तु ॥३९॥  
अपिच, भवतापि श्रोतव्यो जनार्दनस्य सन्देशः ।  
दुःशासनः �?? मा तावद् भोः! क्षत्त्रियावमानिन्! पृथिव्यां शासनं यस्य धार्यते सर्वपार्थिवैः ।  
सन्देशः श्रोष्यतेऽप्यन्यो नराज्ञस्तस्य सन्निधौ ॥४०॥  
घटोत्कचः �?? कथं कथम् ।  
अराजा नाम भवतां चक्रायुधः ।  
हं भोः! मुक्ता येन नृपतयः प्रभ्रष्टमानोच्छ्रया येनाघं नृपमण्डलस्य मिषतो भीष्माग्रहस्ताद् वृतम् ।  
श्रीर्यस्याभिरता नियोगसुमुखी श्रीवत्सशय्यागृहे श्लाघ्यः पार्थिवपार्थिवस्तव कथं राजा न चक्रायुधः ॥४१॥  
दुर्योधनः �?? दुःशासन! अलमलं विवादेन ।  
राजा वा यदि वाराजा बली वा यदि वाबली ।  
बहुनात्र किमुक्तेन किमाह भवतां प्रभुः ॥४२॥  
घटोत्कचः �?? अथकिम् अथकिम् ।  
प्रभुरेव त्रैलोक्यनाथस्तत्रभवान् नारायणः, विशेषतोऽस्माकं प्रभुः ।  
अपिच, अवसितमवगच्छ क्षत्त्रियाणां विनाशं नृपशतविनिचितया लाघवं चास्तु भूमेः ।  
न हि तनयविनाशादुद्यतोग्रास्त्रमुक्तेः समरशिरसि कश्चित् फल्गुनस्यातिभारः ॥४३॥  
शकुनिः �?? यदि स्याद् वाक्यमात्रेण निर्जितेयं वसुन्धरा ।  
वाक्ये वाक्ये यदि भवेत् सर्वक्षत्त्रवधः कृतः ॥४४॥  
घटोत्कचः �?? रे रे! शकुनिरेष व्याहरति ।  
भोः शकुने! अक्षान् विमुञ्च शकुने! कुरु बाणयोग्यमष्टापदं समरकर्मणि युक्तरूपम् ।  
न ह्यत्र दारहरणं न च राज्यतन्त्रं प्राणाः पणोऽत्र रतिरुग्रफलाश्च बाणाः ॥४५॥  
दुःशासनः �?? हेहेप्रयोगतः, क्षिपसि वदसि रूक्षं लङ्घयित्वा प्रमाणं न च गणयसि किञ्चिद् व्याहरन् दीर्घहस्तः ।  
यदि खलु तव दर्पो मातृपक्षोग्ररूपो वयमपि खलु रौद्रा राक्षसोग्रस्वभावाः ॥४६॥  
घटोत्कचः �?? शान्तं शान्तं पापम् ।  
राक्षसेभ्योऽपि भवन्त एव क्रूरतमाः ।  
कुतः, न तु जतुगृहे सुप्तान् भ्रातॄन् दहन्ति निशाचराः शिरसि न तथा भ्रातुः पत्नीं स्पृशन्ति निशाचराः ।  
न च सुतवधं सङ्ख्ये वृत्तं स्मरन्ति निशाचरा विकृतवपुषोऽप्युग्राचारा घृणा न तु वर्जिता ॥४७॥  
दुर्योधनः �?? दूतः खलु भवान् प्राप्तो न त्वं युद्धार्थमागतः ।  
गृहीत्वा गच्छ सन्देशं न वयं दूतघातकाः ॥४८॥  
घटोत्कचः �?? किं किं दूत इति मां प्रधर्षयसि ।  
मा तावद् भोः! न दूतोऽहम् ।  
अलं वो व्यवसायेन प्रहरध्वं समागताः ।  
ज्याच्छेदाद् दुर्बलो नाहमभिमन्युरिह स्थितः ॥४९॥  
महानेष कैशोरकोऽयं मे मनोरथः ।  
अपिच, दष्टोष्ठो मुष्टिमुद्यम्य तिष्ठत्येष घटोत्कचः ।  
उत्तिष्ठतु पुमान् कश्चिद् गन्तुमिच्छन् यमालयम् ॥५०॥  
धृतराष्ट्रः �?? पौत्र! घटोत्कच! मर्षयतु मर्षयतु भवान् ।  
मद्वचना(व)गन्ता भव ।  
घटोत्कचः �?? न शक्नोमि रोषं धारयितुम् ।  
तथापि पितामहवचनाद् दूत एवास्मि ।  
किमिति विज्ञाप्यस्तत्रभवान् नारायणः ।  
दुर्योधनः �?? आः कस्य विज्ञाप्यम् ।  
मद्वचनादेवं स वक्तव्यः, किं व्यर्थं बहु भाषसे न खलु ते पौरुषसाध्या वयं दूरं नार्हति किञ्चिदेव वचनं युद्धं यदा दास्यति ।  
निर्याम्येष निरन्तरं नृपशतच्छत्रावलीभिर्वृतस्तिष्ठ त्वं सह पाण्डवैः प्रतिवचो दास्यामि ते सायकैः ॥५१॥  
इति ।  
घटोत्कचः �?? पितामह! एष गच्छामि ।  
धृतराष्ट्रः �?? पौत्र! गच्छ गच्छ ।  
घटोत्कचः �?? भो भो राजानः! श्रूयतां जनार्दनस्य पश्चिमसन्देशः, धर्मं समाचर गुरु स्वजनव्यपेक्षां यत् काङ्क्षितं मनसि सर्वमिहानुतिष्ठ ।  
जात्योपदेश इव पाण्डवरूपधारी सूर्यांशुभिः सममुपैष्यति वः कृतान्तः ॥५२॥  
इति ।  
(निष्क्रान्तः सर्वे) दूतघटोत्कचमवसितम् ।  
  
