(नान्द्यन्ते ततः प्रविशति सूत्रधारः)  
सूत्रधारः - उदयनवेन्दुसवर्णावासवदत्ताबलौ बलस्य त्वाम् ।  
पद्मावतीर्णपूर्णौ वसन्तकम्रौ भुजौ पाताम् ॥१॥  
एवमार्यमिश्रान् विज्ञापयामि ।  
अये ! किन्नु खलु मयि विज्ञापनव्यग्रे शब्द इव श्रूयते ।  
अङ्ग पश्यामि ॥  
(नेपथ्ये) उस्सरह उस्सरह अय्या ! उस्सरह ।  
सूत्रधारः - भवतु, विज्ञातम् ।  
भृत्यैर्मगधराजस्य स्निग्धैः कन्यानुगामिभिः ।  
धृष्टमुत्सार्यते सर्वस्तपोवनगतो जनः ॥२॥  
(निष्क्रान्तः) स्थापना ।  
(प्रविश्य)  
भटौ - उस्सरह उस्सरह अय्या ! उस्सरह ।  
(ततः प्रविशति परिव्राजकवेषो यौगन्धरायणः, आवन्तिकावेशधारिणी वासवदत्ता च) ।  
यौगन्धरायणः - (कर्णं दत्वा) कथमिहाप्युत्सार्यते ।  
कुतः, धीरस्याश्रमसंश्रितस्य वसतस्तुष्टस्य वन्यैः फलैर् मानार्हस्य जनस्य वल्कलवतस्त्रासः समुत्पाद्यते ।  
उत्सिक्तो विनयादपेतपुरुषो भाग्यैश्चलैर्विस्मितः कोऽयं भो निभृतं तपोवनमिदं ग्रामीकरोत्याज्ञया ॥३॥  
वासवदत्ता - अय्य ! को एसो उस्सारेदि ।  
यौगन्धरायणः - भवति ! यो धर्मादात्मानमुत्सारयति ।  
वासवदत्ता - अय्य ! ण हि एव्वं वत्तुकामा, अहं वि णाम उस्सारैदव्वा होमि त्ति ॥  
यौगन्धरायणः - भवति ।  
एवमनिर्ज्ञातानि दैवतान्यवधूयन्ते ॥  
वासवदत्ता - अय्य ! तह परिस्समो परिखेदं ण उप्पादेदि, जह अअं परिभवो ॥  
यौगन्धरायणः - भुक्तोज्झित एष विषयोऽत्र भवत्या ।  
नात्र चिन्ता कार्या ।  
कुतः, पूर्वं त्वयाप्यभिमतं गतमेवमासी - च्छ्लाघ्यं गमिष्यसि पुनर्विजयेन भर्तुः ।  
कालक्रमेण जगतः परिवर्त्तमाना चक्रारपङ्क्तिरिव गच्छति भाग्यपङ्क्तिः ॥४॥  
भटौ - उस्सरह अय्या ! उस्सरह ! (ततः प्रविशति काञ्चुकीयः)  
काञ्चुकीयः - सम्भषक ! न खलु नखलूत्सारणा कार्या ।  
पश्य, परिहरतु भवान् नृपापवादं न परुषमाश्रमवासिषु प्रयोज्यम् ।  
नगरपरिभवान् विमोक्तुमेते वनमभिगम्य मनस्विनो वसन्ति ॥५॥  
उभौ - अय्य ! तह ! (निष्क्रान्तौ)  
यौगन्धरायणः - हन्त सविज्ञानमस्य दर्शनम् ।  
वत्से ! उपसर्पावस्तावदेनम् ॥  
वासवदत्ता - अय्य ! तह ।  
यौगन्धरायणः - (उपसृत्य) भोः ! किङ्कृतेयमुत्सारणा ।  
काञ्चुकीयः - भोस्तपस्विन् ! यौगन्धरायणः - (आत्मगतम्) तपस्विन्निति गुणवान् खल्वयमालापः ।  
अपरिचयात्तु न श्लिष्यते मे मनसि ।  
काञ्चुकीयः - भोः ! श्रूयताम् ।  
एषा खलु गुरुभिरभिहितनामधेयस्यास्माकं महाराजदर्शकस्य भगिनी पद्मावती नाम ।  
सैषा नो महाराजमातरं महादेवीमाश्रमस्थामभिगम्यानुज्ञाता तत्रभवत्या राजगृहमेव यास्यति ।  
तदद्यास्मिन्नाश्रमपदे वासोऽभिप्रेतोऽस्याः ।  
तद्भवन्तः - तीर्थोदकानि समिधः कुसुमानि दर्भान् स्वैरं वनादुपनयन्तु तपोधनानि ।  
धर्मप्रिया नृपसुता नहि धर्मपीडा - मिच्छेत्तपस्विषु कुलव्रतमेतदस्याः ॥६॥  
यौगन्धरायणः - (स्वगतम्) एवम् ।  
एषा सा मगधराजपुत्री पद्मावती नाम, या पुष्पकभद्रादिभिरादेशिकैरादिष्टा स्वामिनो देवी भविष्यतीति ।  
ततः, प्रद्वेषो बहुमानो वा सङ्कल्पादुपजायते ।  
भर्तृदाराभिलाषित्वादस्यां मे महती स्वता ॥७॥  
वासवदत्ता - (स्वगतम्) राअदारिअत्ति सुणिअ भैणिआसिनेहो वि मे एत्थ सम्पज्जै ।  
(ततः प्रविशति पद्मावती सपरिवारा चेटी च)  
चेटी - एदु एदु भट्टिदारिआ, इदं अस्समपदं, पविसदु ।  
(ततः प्रविशत्युपविष्टा तापसी)  
तापसी - साअदं राअदारिआए ।  
वासवदत्ता - (स्वगतम्) इअं सा राअदारिआ ।  
अभिजणाणुरूवं खु से रूवं ।  
पद्मावती - अय्ये ! वन्दामि ।  
तापसी - चिरं जीव ।  
पविस जादे ! पविस ।  
तवोवणाणि णाम अदिहिजणस्स सअगेहं ।  
पद्मावती - भोदु भोदु ।  
अय्ये ! विस्सत्थह्मि ।  
इमिणा बहुमाणवअणेण अणुग्गहिदह्मि ।  
वासवदत्ता - (स्वगतम्) ण हि रूवं एव्व, वाआ वि खु से महुरा ।  
तापसी - भद्दे ! इमं दाव भद्दमुहस्य भैणिअं कोच्चि राआ ण वरेदि ।  
चेटी - अत्थि राआ पज्जोदो णाम उज्जैणीए ।  
सो दारअस्स कारणादो दूदसम्पादं करेदि ।  
वासवदत्ता - (आत्मगतम्) भोदु भोदु ।  
एसा अ अत्तणीआ दाणिं संवुत्ता ।  
तापसी - अर्हा खु इअं आइदी इमस्स बहुमाणस्स ।  
उभआणि राऔलाणि महत्तराणि त्ति सुणीअदि ॥  
पद्मावती - अय्य ! किं दिट्ठो मुणिजणो अत्ताणं अणुग्गहीदुं ।  
अभिप्पेदप्पदाणेण तवस्सिजणो उवणिमन्तीअदु दाव को किं एत्थ इच्छदि त्ति ॥  
काञ्चुकीयः - यदभिप्रेतं भवत्या ।  
भो भो आश्रमवासिनस्तपस्विनः ! शृण्वन्तु शृण्वन्तु भवन्तः ।  
इहात्रभवती मगधराजपुत्री अनेन विस्रम्भेणोत्पादितविस्रम्भा धर्मार्थमर्थेनोपनिमन्त्रयते ।  
कस्यार्थः कलशेन को मृगयते वासो यथानिश्चितं दीक्षां पारितवान् किमिच्छति पुनर्देयं गुरोर्यद् भवेत् ।  
आत्मानुग्रहमिच्छतीह नृपजा धर्माभिरामप्रिया यद्यस्यास्ति समीप्सितं वदतु तत् कस्याद्य किं दीयताम् ॥८॥  
यौगन्धरायणः - हन्त दृष्ट उपायः ।  
(प्रकाशम्) भोः ! अहमर्थी ।  
पद्मावती - दिट्ठिआ सहलं मे तवोवणाभिगमणं ।  
तापसी - सन्तुठ्ठतपस्सिजणं इदं अस्समपदं ।  
आअन्तुएण इमिणा होदव्वं ।  
काञ्चुकीयः - भोः ! किं क्रियताम् ।  
यौगन्धरायणः - इयं मे स्वसा ।  
प्रोषितभर्तृकामिमामिच्छाम्यत्रभवत्या कञ्चित् कालं परिपाल्यमानान् ।  
कुतः, कार्यं नैवार्थैर्नापि भोगैर्न वस्त्रै - र्नाहं काषायं वृत्तिहेतोः प्रपन्नः ।  
धीरा कन्येयं दृष्टधर्मप्रचारा शक्ता चारित्रं रक्षितुं मे भगिन्याः ॥९॥  
वासवदत्ता - (आत्मगतम्) हं ।  
इह मं णिक्खिविदुकामो अय्ययोगन्धरायणो ।  
होदु, अविआरिअ कमं ण करिस्सदि ।  
काञ्चुकीयः - भवति ! महती खल्वस्य व्यपाश्रयणा ।  
कथं प्रतिजानीमः ।  
कुतः, सुखमर्थो भवेद् दातुं सुखं प्राणाः सुखं तपः ।  
सुखमन्यद् भवेत् सर्वं दुःखं न्यासस्य रक्षणम् ॥१०॥  
पद्मावती - अय्य ! पढमं उग्घोसिअ को किं इच्छदि त्ति अजुत्तं दाणिं वियारिदुं ।  
जं एसो भणादि, तं अणुचिठ्ठदु अय्यो ।  
काञ्चुकीयः - अनुरूपमेतद् भवत्याभिहितम् ।  
चेटी - चिरं जीवदु भट्टिदारिआ एवं सच्चवादिणी ।  
तापसी - चिरं जीवदु भद्दे ! ।  
काञ्चुकीयः - भवति ! तथा ।  
(उपगम्य) भोः ! अभ्युपगतमत्रभवतो भगिन्याः परिपालनमत्रभवत्या ।  
यौगन्धरायणः - अनुगृहीतोऽस्मि तत्रभवत्या ।  
वत्से ! उपसर्पात्रभवतीम् ।  
वासवदत्ता - (आत्मगतम्) का गई ।  
एसा गच्छामि मन्दभाआ ।  
पद्मावती - भोदु भोदु ।  
अत्तणीआ दाणिं संवुत्ता ।  
तापसी - जा ईदिसी से आइदी, इयं वि राअदारिअ त्ति तक्केमि ।  
चेटी - सुठ्ठु अय्या भणादि ।  
अहं वि अणुहूदसुहत्ति पेक्खामि ।  
यौगन्धरायणः - (आत्मगतम्) हन्त भोः ! अर्धमवसितं भारस्य ।  
यथा मन्त्रिभिः सह समर्थितं, तथा परिणमति ।  
ततः प्रतिष्ठिते स्वामिनि तत्रभवतीमुपनयतो मे इहात्रभवती मगधराजपुत्री विश्वासस्थानं भविष्यति ।  
कुतः, पद्मावती नरपतेर्महिषी भवित्री दृष्टा विपत्तिरथ यै ः प्रथमं प्रदिष्टा ।  
तत्प्रत्ययात् कृतमिदं न हि सिद्धवाक्या - न्युत्क्रम्य गच्छति विधिः सुपरीक्षितानि ॥११॥  
(ततः प्रविशति ब्रह्मचारी)  
ब्रह्मचारी - (ऊर्ध्वमवलोक्य) स्थितो मध्याह्नः ।  
दृढमस्मि परिश्रान्तः ।  
अथ कस्मिन् प्रदेशे विश्रमिष्ये ।  
(परिक्रम्य) भवतु, दृष्टम् ।  
अभितस्तपोवनेन भवितव्यम् ।  
तथाहि - विस्रब्धं हरिणाश्चरन्त्यचकिता देशागतप्रत्यया वृक्षाः पुष्पफलैः समृद्धविटपाः सर्वे दयारक्षिताः ।  
भूयिष्टं कपिलानि गोकुलधनान्यक्षेत्रवत्यो दिशो निःसन्दिग्धमिदं तपोवनमयं धूमो हि बह्वाश्रयः ॥१२॥  
यावत् प्रविशामि ।  
(प्रविश्य) अये आश्रमविरुद्धः खल्वेष जनः ।  
(अन्यतो विलोक्य) अथवा तपस्विजोऽप्यत्र ।  
निर्दोषमुपसर्पणम् ।  
अये स्त्रीजनः ।  
काञ्चुकीयः - स्वैरं स्वैरं प्रविशतु भवान् ।  
सर्वजनसाधारणमाश्रमपदं नाम ।  
वासवदत्ता - हम् ।  
पद्मावती - अम्मो परपुरुसदंसणं परिहरदि अय्या ।  
भोदु, सुपरिवालणीओ खु मण्णासो ।  
काञ्चुकीयः - भोः ! पूर्वं प्रविष्टाः स्मः ।  
प्रतिगृह्यतामतिथिसत्कारः ।  
ब्रह्मचारी - (आचम्य) भवतु भवतु ।  
निवृत्तपरिश्रमोऽस्मि ।  
यौगन्धरायणः - भोः ! कुत आगम्यते, क्व गन्तव्यम्, क्वाधिष्ठानमार्यस्य ।  
ब्रह्मचारी - भोः ! श्रयताम् ।  
राजगृहतोऽस्मि ।  
श्रुतिविशेषणार्थं वत्सभूमौ लावाणकं नाम ग्रामस्तत्रोषितवानस्मि ।  
वासवदत्ता - (आत्मगतम्) हा लावणअं णाम ।  
लावाणअसङ्कित्तणेण पुणो णवीकिदो विअ मे सन्दावो ।  
यौगन्धरायणः - अथ परिसमाप्ता विद्या ।  
ब्रह्मचारी - न खलु तावत् ।  
यौगन्धरायणः - यद्यनवसिता विद्या, किमागमनप्रयोजनम् ।  
ब्रह्मचारी - तत्र खल्वतिदारुणं व्यसनं संवृत्तम् ।  
यौगन्धरायणः - कथमिव ।  
ब्रह्मचारी - तत्रोदयनो नाम राजा प्रतिवसति ।  
यौगन्धरायणः - श्रूयते तत्रभवानुदयनः ।  
किं सः ।  
ब्रह्मचारी - तस्यावन्तिराजपुत्री वासवदत्ता नाम पत्नी दृढमभिप्रेता किल ।  
यौगन्धरायणः - भवितव्यम् ।  
ततस्ततः ।  
ब्रह्मचारी - ततस्तस्मिन् मृगयानिष्कान्ते राजनि ग्रामदाहेन सा दग्धा ।  
वासवदत्ता - (आत्मगतम्) अलिअं अलिअं खु एदं ।  
जीवामि मन्दभाआ ।  
यौगन्धरायणः - ततस्ततः ।  
ब्रह्मचारी - ततस्तामभ्यवपत्तुकामो यौगन्धरायणो नाम सचिवस्तस्मिन्नेवाग्नौ पतितः ।  
यौगन्धरायणः - सत्यं पतित इति ! ततस्ततः ।  
ब्रह्मचारी - ततः प्रतिनिवृत्तो राजा तद्वृत्तान्तं श्रुत्वा तयोर्वियोगजनितसन्तापस्तस्मिन्नेवाग्नौ प्राणान् परित्यक्तुकामोऽमात्यैर्महता यत्नेन वारितः ।  
वासवदत्ता - (आत्मगतम्) जाणामि जाणामि अय्यौत्तस्स मै साणुक्कोसत्तणं ।  
यौगन्धरायणः - ततस्ततः ।  
ब्रह्मचारी - ततस्तस्याः शरीरोपभुक्तानि दग्धशेषाण्याभरणानि परिष्वज्य राजा मोहमुपगतः ।  
सर्वे - हा ।  
वासवदत्ता - (स्वगतम्) सकामो दाणिं अय्यजोअन्धराअणो होदु ।  
चेटी - भट्टिदारिए ! रोदिदि खु इअं अय्या ।  
पद्मावती - साणुक्कोसाए होदव्वं ।  
यौगन्धरायणः - अथ किमथ किम् ।  
प्रकृत्या सानुकोशा मे भगिनी ।  
ततस्ततः ।  
ब्रह्मचारी - ततः शनैः शनैः प्रतिलब्धसञ्ज्ञः संवृत्तः ।  
पद्मावती - दिठ्ठिआ धरै ।  
मोहं गदो त्ति सुणिअ सुण्णं विअ मे हिअअं ।  
यौगन्धरायणः - ततस्ततः ।  
ब्रह्मचारी - ततः स राजा महीतलपरिसर्पणपांसुपाटलशरीरः सहसोत्थाय हा वासवदत्ते ! हा अवन्तिराजपुत्रि ! हा प्रिये ! हा प्रियशिष्ये ! इति किमपि किमपि बहु प्रलपितवान् ।  
किं बहुना - नैवेदानीं तादृशाश्चक्रवाका नैवाप्यन्ये स्त्रीर्विशेषैर्वियुक्ताः ।  
धन्या सा स्त्री यां तथा वेत्ति भर्ता भर्तृस्नेहात् सा हि दग्धाप्यदग्धा ॥१३॥  
यौगन्धरायणः - अथ भोः ! तं तु पर्यवस्थापयितुं न कश्चिद् यत्नवानमात्यः ॥  
ब्रह्मचारी - अस्ति रुमण्वान्नामामात्यो दृढं प्रयत्नवांस्तत्रभवन्तं पर्यवस्थापयितुम् ।  
स हि, अनाहारे तुल्यः प्रततरुदितक्षामवदनः शरीरे संस्कारं नृपतिसमदुःखं परिवहन् ॥  
दिवा वा रात्रौ वा परिचरति यत्नैर्नरपतिं ।  
नृपः प्राणान् सद्यस्त्यजति यदि तस्याप्युपरमः ॥१४॥  
वासवदत्ता - (स्वगतम्) दिठ्ठिआ सुणिक्खित्तो दाणिं अय्यौत्तो ।  
यौगन्धरायणः - (आत्मगतम्) अहो महद्भारमुद्वहति रुमण्वान् ।  
कुतः - सविश्रमो ह्ययं भारः प्रसक्तस्तस्य तु श्रमः ।  
तस्मिन् सर्वमधीनं हि यत्राधीनो नराधिपः ॥१५॥  
(प्रकाशम्) अथ भोः ! पर्यवस्थापित इदानीं स राजा ।  
ब्रह्मचारी - तदिदानीं न जाने ।  
इह तया सह हसितम्, इह तया सह कथितम्, इह तया सह पर्युषितम्, इह तया सह कुपितम्, इह तया सह शयितम्, इत्येवं तं विलपन्तं राजानममात्यैर्महता यत्नेन तस्माद् ग्रामाद् गृहीत्वापक्रान्तम् ।  
ततो निष्क्रान्ते राजनि प्रोषितनक्षत्रचन्द्रमिव नभोऽरमणीयः संवृत्तः स ग्रामः ।  
ततोऽहमपि निर्गतोऽस्मि ।  
तापसी - सो खु गुणवन्तो णाम राआ, जो आअन्तुएण वि इमिणा एव्वं पसंसीअदि ।  
चेटी - भट्टिदारिए ! किं णु खु अवरा इत्थिआ तस्स हत्थं गमिस्सदि ।  
पद्मावती - (आत्मगतम्) मम हिअएण एव्व सह मन्तिदं ।  
ब्रह्मचारी - आपृच्छामि भवन्तौ ।  
गच्छामस्तावत् ।  
उभौ - गम्यतामर्थसिद्धये ।  
ब्रह्मचारी - तथास्तु ।  
(निष्क्रान्तः)  
यौगन्धरायणः - साधु, अहमपि तत्रभवत्याभ्यनुज्ञातो गन्तुमिच्छामि ।  
काञ्चुकीयः - तत्रभवत्याभ्यनुज्ञातो गन्तुमिच्छति किल ।  
पद्मावती - अय्यस्स भैणिआ अय्येण विना उक्कण्ठिस्सदि ।  
यौगन्धरायणः - साधुजनहस्तगतैषा नोत्कण्ठिष्यति ।  
(काञ्चुकीयमवलोक्य) गच्छामस्तावत् ।  
काञ्चुकीयः - गच्छतु भवान् पुनर्दर्शनाय ।  
यौगन्धरायणः - तथास्तु ।  
(निष्क्रान्तः)  
काञ्चुकीयः - समय इदानीमभ्यन्तरं प्रवेष्टुम् ।  
पद्मावती - अय्ये ! वन्दामि ।  
तापसी - जादे ! तव सदिसं भत्तारं लभेहि ।  
वासवदत्ता - अय्ये ! वन्दामि दाव अहं ।  
तापसी - तुवं पि ऐरेण भत्तारं समासादेहि ।  
वासवदत्ता - अणुग्गहीदह्मि ।  
काञ्चुकीयः - तदागम्यताप् ।  
इत इतो भवति ! ।  
सम्प्रति हि - खगा वासोपेताः सलिलमवगाढो मुनिजनः प्रदीप्तोऽग्निर्भाति प्रविचरति धूमो मुनिवनम् ।  
परिभ्रष्टो दूराद् रविरपि च सङ्क्षिप्तकिरणो रथं व्यावर्त्यासौ प्रविशति शनैरस्तशिखरम् ॥१६॥  
(निष्क्रान्ताः सर्वे)  
(ततः प्रविशति चेटी)  
चेटी - कुञ्जरिए ! कुञ्जरिए ! कहिं कहिं भट्टिदारिआ पदुमा वदी ।  
किं भणासि, एसा भट्टिदारिआ माहवीलदामण्डवस्स पस्सदो कन्दुएण कीलदित्ति ।  
जाव भट्टिदारिअं उवसप्पामि ।  
(परिक्रम्यावलोक्य) अम्मो इअं भट्टिदारिआ उक्करिदकण्णचूलिएण वाआमसञ्जादसेदबिन्दुविइत्तिदेण परिस्सन्तरमणी अदंसणेण मुहेण कन्दुएण कीलन्दी इदो एव्व आअच्छदि ।  
जाव उवसप्पिस्सं ।  
(निष्क्रान्ता) प्रवेशकः ।  
- (ततः प्रविशति कन्दुकेन क्रीडन्ती पद्मावती सपरिवारा वासवदत्तया सह)  
वासवदत्ता - हला ! एसो दे कन्दुओ ।  
पद्मावती - अय्ये ! भोदु दाणिं एत्तअं ।  
वासवदत्ता - हला ! अदिचि कन्दुएण कीलिअ अहिअसञ्जादराआ परकेरआ विअ दे हत्था संवुत्ता ।  
चेटी - कीलदु कीलदु दाव भट्टिदारिआ ।  
णिव्वत्तीअदु दाव अअं कण्णाभावरमणीओ कालो ।  
पद्मावती - अय्ये ! किं दाणिं मं ओहसिदुं विअ णिज्झाअसि ।  
वासवदत्ता - णहि णहि ।  
हला ! अधिअं अज्ज सोहदि ।  
अभिदो विअ दे अज्ज वरमुहं पेक्खामि ।  
पद्मावती - अवेहि ।  
मा दाणिं मं ओहस ।  
वासवदत्ता - एसह्मि तुह्णीआ भभिस्सम्महासेणवहू ! ।  
पद्मावती - को एसो महासेणो णाम ।  
वासवदत्ता - अत्थि उज्जणीओ राआ पज्जोदो णाम ।  
तस्स बलपरिमाणणिव्वुत्तं णामहेअं महासेणो त्ति ।  
चेटी - भट्टिदारिआ तेण रञ्ञा सह सम्बन्धं णेच्छदि ।  
वासवदत्ता - अह केण खु दाणिं अभिलसदि ।  
चेटी - अत्थि वच्छराओ उअअणो णाम ।  
तस्स गुणाणि भट्टिदारिआ अभिलसदि ।  
वासवदत्ता - (आत्मगतम्) अय्यौत्तं भत्तारं अभिलसदि ।  
(प्रकाशम्) केण कारणेण ।  
चेटी - साणुक्कोसो त्ति ।  
वासवदत्ता - (आत्मगतम्) जाणामि जाणामि ।  
अअं वि जणो एव्वं उम्मादिदो ।  
चेटी - भट्टिदारिए ! जदि सो राआ विरूवो भवे ।  
वासवदत्ता - णहि णहि ।  
दंसणीओ एव्व ।  
पद्मावती - अय्ये ! कहं तुवं जाणासि ।  
वासवदत्ता - (आत्मगतम्) अय्यौत्तपक्खबादेण अदिक्कन्दो समुदाआरो ।  
किं दाणिं करिस्सं ।  
होदु, दिट्ठं ।  
(प्रकाशम्) हला ! एव्वं उज्जैणीओ जणो मन्तेदि ।  
पद्मावती - जुज्जै ।णखु एसो उज्जैणीदुल्लहो ।  
सव्वजणमणोभिरामं खु सोभग्गं णाम ।  
(ततः प्रविशति धात्री)  
धात्री - जेदु भट्टिदारिआ ।  
भट्टिदारिए ! दिण्णासि ।  
वासवदत्ता - अय्ये ! कस्स ।  
धात्री - वच्छराअस्स उदअनस्स ।  
वासवदत्ता - अह कुसली सो राआ ।  
धात्री - कुसली सो आअदो ।  
तस्स भट्टिदारिआ पडिच्छिदा अ ।  
वासवदत्ता - अच्चाहिदं ।  
धात्री - किं एत्थ अच्चाहिदं ।  
वासवदत्ता - ण हु किञ्चि ।  
तह णाम सन्तप्पिअ उदासीणो होदि त्ति ॥  
धात्री - अय्ये ! आअमप्पहाणाणि सुलहपय्यवत्थाणाणि महापुरुसहिअआणि होन्ति ।  
वासवदत्ता - अय्ये ! सअं एव्व तेण वरिदा ।  
धात्री - णहि णहि ।  
अण्णप्पओअणेण इह आअदस्स अभिजणविञ्ञाणवओरूवं पेक्खिअ सअं एव्व महाराएण दिण्णा ।  
वासवदत्ता - (आत्मगतम्) एव्वं अणवरद्धो दाणिं एत्थ अय्यौत्तो ।  
(प्रविश्यापरा)  
चेटी - तुवरदु तुवरदु दाव अय्या ।  
अज्ज एव्व किल सोभणं णक्खत्तं ।  
अज्ज एव्व कोदुअमङ्गलं कादव्वं त्ति अह्माणं भट्टिणी भणादि ।  
वासवदत्ता - (आत्मगतम्) जह जह तुरवदि, तह तह अन्धीकरेदि मे हिअअं ।  
धात्री - एदु एदु भट्टिदारिआ ।  
(निष्क्रान्ताः सर्वे)  
(ततः प्रविशति विचिन्तयन्ती वासवदत्ता)  
वासवदत्ता - विवाहामोदसङ्कुले अन्तेउरचौस्साले परित्तजिअ पदुमावदिं इह आअदह्मि पमदवणं ।  
जाव दाणिं भाअधेअणिव्वुत्तं दुःखं विणोदेमि ।  
(परिक्रम्य) अहो अच्चाहिदं ।  
अय्यौत्तो वि णाम परकेरओ संवुत्तो ।  
जाव उवविसामि ।  
(उपविश्य) धञ्ञा खु चक्कवाअवहू, जा अण्णोण्णविरहिदा ण जीवै ।  
ण खु अहं पाणाणि परित्तजामि ।  
अय्यौत्तं पेक्खामि त्ति एदिणा मणोरहेण जीवामि मन्दभाआ ।  
(ततः प्रविशति पुष्पाणि गृहीत्वा चेटी)  
चेटी - कहिण्णुखु गदा अय्या आवन्तिआ ।  
परिक्रम्यावलोक्य) अम्मो इअं चिन्तासुञ्ञहिअआ णीहारपडिहदचन्दलेहा विअ अमण्डिदमद्दअं वेसं धारअन्दी पिअङ्गुलिलापट्टए उवविट्ठा ।  
जाव उपसप्पामि ।  
(उपसृत्य) अय्ये ! आवन्तिए ! को कालो, तुमं अण्णेसामि ।  
वासवदत्ता - किण्णिमित्तं ।  
चेटी - अह्माअं भट्टिणी भणादि - महाकुलप्पसूदा सिणिद्धा णिउणा त्ति ।  
इमं दाव कोदुअमालिअं गुह्मदु अय्या ।  
वासवदत्ता - अह कस्स किल गुह्मिदव्वं ।  
चेटी - अह्माअं भट्टिदारिआए ।  
वासवदत्ता - (आत्मगतम्) एदं पि मए कत्तच्वं आसी ।  
अहो अकरुणा खु इस्सरा ।  
चेटी - अय्ये ! मा दाणिं अञ्ञं चिन्तिअ ।  
एसो जामादुओ मणिभूमीए ह्णाअदि ।  
सिग्घं दाव गुह्मदु अय्या ।  
वासवदत्ता - (आत्मगतम्) ण सक्कुणोमि अण्णं चिन्तेदुं ।  
(प्रकाशम्) हला ! किं दिठ्ठो जामादुओ ।  
चेटी - आम, दिठ्ठो भट्टिदारिआए सिगं हेण अह्माअं कोदूहलेण अ ।  
वासवदत्ता - कीदिसो जामादुओ ।  
चेटी - अय्ये ! भणामि दाव, ण ईरिसो दिट्टपुरुवो ।  
वासवदत्ता - हला ! भणाहि भणाहि, किं दंसणीओ ।  
चेटी - सक्कं भणिदुं सरचावहीणो कामदेवो त्ति ।  
वासवदत्ता - होदु एत्तअं ।  
चेटी - किण्णिमित्तं वारेसि ।  
वासवदत्ता - अजुत्तं परपुरुससङ्कित्तणं सोदुं ।  
चेटी - तेण हि गुह्मदु अय्या सिग्घं ।  
वासवदत्ता - इअं गुह्मामि ।  
आणेहि दाव ।  
चेटी - गह्णदु अय्या ।  
वासवदत्ता - (वर्जयित्वा विलोक्य) इमं दाव ओसहं किं णाम ।  
चेटी - अविहवाकरणं णाम ।  
वासवदत्ता - (आत्मगतम्) इदं बहुसो गुह्मिदव्वं मम अ पदुमावदीए अ ।  
(प्रकाशम्) इमं दाव ओसहं किं णाम ।  
चेटी - सवत्तिमद्दणं णाम ।  
वासवदत्ता - इदं ण गुह्मिदव्वं ।  
चेटी - कीस ।  
वासवदत्ता - उवरदा तस्स भय्या, तं णिप्पओअणं त्ति ।  
(प्रविश्यापरा)  
चेटी - तुवरदु तुवरदु अय्या ।  
एसो जामादुओ अविहवाहि अब्भन्तरचौस्सालं पवेसीअदि ।  
वासवदत्ता - ऐ ! वदामि, गह्ण एदं ।  
चेटी - सोहणं ।  
अय्ये ! गच्छामि दाव अहं ।  
(उभे निष्क्रान्ते)  
वासवदत्ता - गदा एसा ।  
अहो अच्चाहिदं ।  
अय्यौत्तो वि णाम परकेरओ संवुत्तो ।  
अविदा सय्याए मम दुक्खं विणोदेमि, जदि णिद्दं लभामि ।  
(निष्क्रान्ता)  
(ततः प्रविशति विदूषकः)  
विदूषकः - (सहर्षम्) भो ! दिट्ठिआ तत्तहोदो वच्छराअस्स अभिप्पेदविवाहमङ्गलरमणिज्जो कालो दिट्ठो ।  
भो ! को णाम एदं जाणादि - तादिसे वयं अण्त्थसलिलावत्ते पक्खित्ता उण उम्मज्जिस्सामो त्ति ।  
इदाणिं पासादेसु वसीअदि, अन्देउरदिग्घिआसु ह्णाईअदि, पकिदिमौरसुउमाराणि मोदअखज्जआणि खज्जीअन्ति त्ति अणच्छरसंवासो उत्तरकुरुवासो मए अणुभवीअदि ।  
एक्को खु महन्तो दोसो, मम आहारो सुट्ठ ण परिणमदि ।  
सुप्पच्छदणाए सय्याए णिद्दं ण लभामि, जह वादसोणिदं अभिदो विअ वत्तदि त्ति पेक्खामि ।  
भो ! सुहं णामअपरिभूदं अकलवत्तं च ।  
(ततः प्रविशति चेटी)  
चेटी - कहिण्णुखु गदो अय्यवसन्तओ ।  
(परिक्रम्यावलोक्य) अह्मो एसो अय्यवसन्तओ ।  
(उपगम्य) अय्य ! वसन्तअ ! को कालो, तुमं अण्णेसामि ।  
विदूषकः - (दृष्ट्वा) किण्णिमित्तं भद्दे ! मं अण्णेससि ।  
चेटी - अह्माणं भट्टिणी भणादि - अवि ह्णादो जामादुओ त्ति ।  
विदूषकः - किण्णिमित्तं भोदि ! पुच्छदि ?  
चेटी - किमण्णं ।  
सुमणवण्णअं आणेमि त्ति ।  
विदूषकः - ह्णादो तत्तभवं ।  
सव्व आणेदु भोदी वज्जिअ भोअणं ।  
चेटी - किण्णिमित्तं वारेसि भोअणं ?  
विदूषकः - अधण्णस्स मम कोइलाणं अक्खिपरिवट्टो विअ कुक्खिपरिवट्टो संवुतो ।  
चेटी - ईदिसो एव्व होहि ।  
विदूषकः - गच्छदु भोदी ।  
जाव अहं वि तत्तहोदो सआसं गच्छामि ॥  
(निष्क्रान्तौ) प्रवेशकः ।  
स्वप्नवासवदत्ते ।  
(ततः प्रविशति सपरिवारा पद्मावती आवन्तिकावेषधारिणी वासवदत्ता च)  
चेटी - किण्णिमित्तं भट्टिदारिआ पमदवणं आअदा ?  
पद्मावती - हला ! ताणि दाव सेहालिआगुह्मआणि पेक्खामि कुसुमिदाणि वा ण वेत्ति ॥  
चेटी - भट्टिदारिए ! ताणि कुसुमिदाणि णाम, पवालन्तरिदेहिं विअ मोत्तिआलम्बएहिं आइदाणि कुसुमेहिं ।  
पद्मावती - हला ! जदि एव्वं, किं दाणिं विलम्बेसि ?  
चेटी - तेण हि इमस्सिं सिलावट्टए मुहुत्तअं उपविसदु भट्टिदारिआ ।  
जाव अहं वि कुसुमावचअं करेमि ।  
पद्मावती - अय्ये ! किं एत्थ उपविसामो ?  
वासवदत्ता - एव्वं होदु ।  
(उभे उपविशतः)  
चेटी - (तथा कृत्वा) पेक्खदु पेक्खदु भट्टिदारिआ अद्धमणसिलावट्टएहिं विअ सेहालिआकुसुमेहि पूरिअं मे अज्जलिं ।  
पद्मावती - (दृष्ट्वा) अहो विइत्तदा कुसुमाणं ।  
पेक्खदु पेक्खदु अय्या ।  
वासवदत्ता - अहो दस्सणीअदा कुसुमाणं ।  
चेटी - भट्टिदारिए ! किं भूयो अवैणुस्सं ।  
पद्मावती - हला ! मा मा भूयो अवैणिअ ।  
वासवदत्ता - हला ! किण्णिमित्तं वारेसि ।  
पद्मावती - अय्यौत्तो इह आअच्छिअ इमं कुसुमसमिद्धिं पेक्खिअ सम्माणिदा भवेअं ।  
वासवदत्ता - हला ! पिओ दे भत्ता ।  
पद्मावती - अय्ये ! ण आणामि, अय्यौत्तेण विरहिदा उक्कण्ठिदो होमि ।  
वासवदत्ता - (आत्मगतम्) दुक्खरं खु अहं करमि, इअं वि णाम एव्वं मन्तेदि ।  
चेटी - अभिजादं खु भट्टिदारिआए मन्तिदं - पिओ मे भत्तत्ति ।  
पद्मावती - एक्को खु मे सन्देहो ।  
वासवदत्ता - किं किं ।  
पद्मावती - जह मम अय्यौत्तो, तह एव्व अय्याए वासवदत्ताए त्ति ।  
वासवदत्ता - अदो वि अहिअं ।  
पद्मावती - कहं तुवं जाणासि ?  
वासवदत्ता - (आत्मगतम्) हं, अय्यौत्तपक्खवादेण अदिक्कन्दो समुदाआरो ।  
एव्वं दाव भणिस्सं ।  
(प्रकाशम्) जै अप्पो सिणेहो, सा सजणं ण परित्तजदि ।  
पद्मावती - होदव्वं ।  
चेटी - भट्टिदारिए ! साहु भट्टारं भणाहि - अहं पि वीणं सिक्खिस्सामि त्ति ।  
पद्मावती - उत्तो मए अय्यौत्तो ।  
वासवदत्ता - तदो किं भणिदं ।  
पद्मावती - अभणिअ किञ्चि दिग्घं णिस्ससिअ तुह्णीओ संवुत्तो ।  
वासवदत्ता - तदो तुवं किं विअ तक्केसि ।  
पद्मावती - तक्केमि अय्याए वासवदत्ताए गुणाणि सुमरिअ दक्खिण्णदाए मम अग्गदो ण रोदिदि त्ति ।  
वासवदत्ता - (आत्मगतम्) धञ्ञा खु हि, जदि एव्वं सच्चं भवे ।  
(ततः प्रविशति राजा विदूषकश्च)  
विदूषकः - ही ही ।  
पचिअपडिअबन्धुजीवकुसुमविरलवादरमणिज्जं पमदवनं ।  
इदो दाव भवं ।  
राजा - वयस्य ! वसन्तक ! अयमयमागच्छामि ।  
कामेनोज्जयिनीं गते मयि तदा कामप्यवस्थां गते दृष्ट्वा स्वैरमवन्तिराजतनयां पञ्चेषवः पातिताः ।  
तैरद्यापि सशल्यमेव हृदयं भूयश्च विद्धा वयं पच्चेषुर्मदनो यदा कथमयं षष्ठः शरः पातितः ॥१॥  
विदूषकः - कहिं णु खु गदा तत्तहोदी पदुमावदी, लदामण्डवं गदा भवे, उदाहो असणकुसुमसञ्चिदं वग्घचम्मावगुण्ठिदं विअ पव्वदतिलअं णाम सिलापट्टअं गदा भवे, आदु अधिअकडुअगन्धसत्तच्छदवणं पविट्ठा भवे, अहव आलिहिदमिअपक्खिसङ्कुलं दारुपव्वदअं गदा भवे ।  
(ऊर्ध्वमालोक्य) ही ही सरअकालणिम्मले अन्तरिक्खे पसादिअबलदेवबाहुदंसणीअं सारसपन्तिं जाव समाहिदं गच्छन्तिं पेक्खदु दाव भवं ।  
राजा - वयस्य ! पश्याम्येनाम् ।  
राजा - वयस्य ! पश्याम्येनाम्, ऋज्वायतां च विरलां च नतोन्नतां च सप्तर्षिवंशकुटिलां च निवर्तनेषु ।  
निर्मुच्यमानभुजगोदरनिर्मलस्य सीमामिवाम्बरतलस्य विभज्यमानाम् ॥२॥  
चेटी - पेक्खदु पेक्खदु भट्टिदारिआ एदं कोकणदमालापण्डररमणीअं सारसपन्तिं जाव समाहिदं गच्छन्तिं ।  
अम्मो भट्टा ।  
पद्मावती - हे अय्यौत्तो ।  
अय्ये ! तव कारणादो अय्यौत्तदंसणं परिहरामि ।  
वा इमं दाव माहवीलदामण्वं पविसामो ।  
वासवदत्ता - एव्वं होदु ।  
(तथा कुर्वन्ति)  
विदूषकः - तत्तहोदी पदुमावदी इह आअच्छिअ णिग्गदा भवे ।  
राजा - कथं भवान् जानाति ।  
विदूषकः - इमाणि अवैदकुसुमाणि सेफालिआगुच्छआणि पेक्खदु दाव भवं ।  
राजा - अहो विचित्रता कुसुमस्य वसन्तक ! ।  
वासवदत्ता - (आत्मगतम्) वसन्तअसङ्कित्तणेण अहं पुण जाणामि उज्जैणीए वत्ताम त्ति ।  
राजा - वसन्तक ! अस्मिन्नेवासीनौ शिलातले पद्मावतीं प्रतीक्षिष्यावहे ।  
विदूषकः - भो ! तह ।  
(उपविश्योत्थाय) ही ही सरअकालतिक्खो दुस्सहो आदवो ।  
ता इमं दाव माहवीमण्डवं पविसामो ।  
राजा - बाढम् ।  
गच्छाग्रतः ।  
विदूषकः - एव्वं होदु ।  
(उभौ परिक्रामतः)  
पद्मावती - सव्वं आउलं कत्तुकामो अय्यवसन्तओ ।  
किं दाणिं करेह्म ।  
चेटी - भट्टिदारिए ! एदं महुअरपरिणिलीणं ओलम्बलदं ओधूय भट्टारं वारैस्सं ।  
पद्मावती - एव्वं करेहि ।  
(चेटी तथा करोति)  
विदूषकः - अविहा अविहा, चिट्ठदु चिट्ठदु दाव भवं ।  
राजा - किमर्थम् ।  
विदूषकः - दासीएपुत्तेहि महुअरेहि पीडिदो ह्मि ।  
राजा - मा मा भवानेवम् ।  
मधुकरसन्त्रासः परिहार्थः ।  
पश्य, मधुमदकला मधुकरा मदनार्ताभिः प्रियाभिरुपगृढाः ।  
पादन्यासविषण्णा वयमिव कान्तावियुक्ताः स्युः ॥३॥  
तस्मादिहैवावसिष्यावहे ।  
विदूषकः - एव्वं होदु ।  
(उभावुपविशतः)  
चेटी - भट्टिदारिए ! रुद्धा खु ह्म वयं ।  
पद्मावती - दिट्ठिआ उवविट्ठो अय्यौत्तो ॥  
वासवदत्ता - (आत्मगतम्) दिट्ठिआ पकिदित्थसरीरा अय्यौत्तो ।  
चेटी - भट्टिदारिए ! सस्सुपादा खु अय्याए दिठ्ठी ।  
वासवदत्ता - एसा खु महुअराणं अविणआदो कासकुसुमरणुणा पडिदेण सोदआ मे दिठ्ठी ।  
पद्मावती - जुज्जै ।  
विदूषकः - भो ! सुण्णं खु इदं पमदवणं ।  
पुच्छिदव्वं किञ्चि अत्थि ।  
पुच्छामि भवन्तं ।  
राजा - छन्दतः ।  
विदूषकः - का भवदो पिआ, तदाणिं तत्तहोदी वासवदत्ता इदाणिं पदुमावदी वा ।  
राजा - किमिदानीं भवान् महति बहुमानसङ्कटे मां न्यस्यति ।  
पद्मावती - हला ! जादिसे सङ्कडे निक्खित्तो अय्यौत्तो ।  
वासवदत्ता - (आत्मगतम्)अहं अ मन्दभाआ ।  
विदूषकः - सेरं सेरं भणादु भवं ।  
एक्का उवरदा, अवरा असण्णिहिदा ।  
राजा - वयस्य ! न खलु न खलु ब्रूयाम् ।  
भवांस्तु मुखरः ।  
पद्मावती - एत्तएण भणिदं अय्यौत्तेण ।  
विदूषकः - भो ! सच्चेण सवामि, तस्स वि ण आचक्खिस्सं ।  
एसा सन्दठ्ठा मे जीहा ।  
राजा - नोत्सहे सखे ! वक्तुम् ।  
पद्मावती - अहो इमस्स पुरोभा दा ।  
एत्तिएण हिअअं ण जाणादि ।  
विदूषकः - किं ण भणादि मम ।  
अणाचक्खिअ इमादो सिलावट्टआदो ण सक्कं एक्कपदं वि गमिदुं ।  
एसो रुद्धो अत्तभवं ।  
राजा - किं बलात्कारेण ।  
विदूषकः - आम, बलक्कारेण ।  
राजा - तेन हि पश्यामस्तावत् ।  
विदूषकः - पसीददु पसीददु भवं ।  
वअस्सभावेण साविदो सि, जै सच्चं ण भणासि ।  
राजा - का गतिः ।  
श्रूयताम् ।  
पद्मावती बहुमता मम यद्यपि रूपशीलमाधुर्यैः ।  
वासवदत्ताबद्धं न तु तावन्मे मनो हरति ॥४॥  
वासवदत्ता - (आत्मगतम्) भोदु भोदु ।  
दिण्णं वेदणं इमस्स परिखेदस्स ।  
अहो अञ्ञादवासं पि एत्थ बहुगुणं सम्पज्जै ।  
चेटी - भट्टिदारिए ! अदक्खिञ्जो खु भट्टा ।  
पद्मावती - हला ।  
मा मा एव्वं ।  
सदख्खिञ्जो एव्व अय्यौत्तो, जो इदाणिं वि अय्याए वासवदत्ताए गुणाणि सुमरदि ।  
वासवदत्ता - भद्दे ! अभिजणस्स सदिसं मन्तिदं ।  
राजा - उक्तं मया ।  
भवानिदानीं कथयतु ।  
का भवतः प्रिया तदा वासवदत्ता, इदानीं पद्मावती वा ।  
पद्मावती - अय्यौत्तो पि वसन्तओ संवुत्तो ।  
विदूषकः - किं मे विप्पलविदेण ।  
उभओ वि तत्तहोदीओ मे बहुमदाओ ।  
राजा - वैधेय ।  
मामेवं बलाच्छुत्वा किमिदानीं नाभिभाषसे ।  
विदूषकः - किं मं पि बलक्कारेण ।  
राजा - अथकिं, बलात्कारेण ।  
विदूषकः - तेण हि ण सक्कं सोदुं ।  
राजा - प्रसीदतु प्रसीदतु महाब्राह्मणः ।  
स्वैरं स्वैरमभिधीयताम् ।  
विदूषकः - इदाणिं सुणादु भवं ।  
तत्तहोदी वासवदत्ता मे बहुमदा ।  
तत्तहोदी पदुमावदी तरुणी दस्सणीआ अकोवणा अणहङ्कारा महुरवाआ सदक्खिञ्ञा ।  
अअं च अवरो महन्तो गुणो, सिणिद्धेण भोअणेण मं पच्चुग्गच्छै वासवदत्ता - कहिं णु खु गदो अय्यवसन्तओ त्ति ।  
वासवदत्ता - भोदु भोदु, वसन्तअ ! सुमरेहि दाणिं एदं ।  
राजा - भवतु भवतु वसन्तक ! सर्वमेतत् कथयिष्ये देव्यै वासवदत्तायै ।  
विदूषकः - अविहा वासवदत्ता ।  
कहिं वासवदत्ता ।  
चिरा खु उवरदा वासवदत्ता ।  
राजा - (सविषादम्) एवम् ।  
उपरता वासवदत्ता ।  
अनेन परिहासेन व्याक्षिप्तं मे मनस्त्वया ।  
ततो वाणी तथैवेयं पूर्वाभ्यासेन निस्सृता ॥५॥  
पद्मावती - रमणीओ खु कहाजोओ णिसंसेण विसंवादिओ ।  
वासवदत्ता - (आत्मगतम्) भोदु भोदु, विस्सत्थह्मि ।  
अहो पिअं णाम, ईदिसं वअणं अप्पच्चक्खं सुणीअदि ।  
विदूषकः - धारेदु धारेदु भवं ।  
अणदिक्कमणीओ हि विही ।  
ईदिसं दाणि एदं ।  
राजा - वयस्य ! न जानाति भवानवस्थाम् ।  
कुतः, दुःखं त्यक्तुं बद्धमूलोऽनुरागः स्मृत्वा स्मृत्वा याति दुःखं नवत्वम् ।  
यात्रा त्वेषा यद् विमुच्येह बाष्पं प्राप्तानृण्या याति बुद्धिः प्रसादम् ॥६॥  
विदूषकः - अस्सुपादकिलिण्णं खु तत्तहोदो मुहं ।  
जाव मुहोदअं आणेमि ।  
(निष्क्रान्तः)  
पद्मावती - अय्ये ! बप्फाउलपडन्तरिदं अय्यौत्तस्स मुहं ।  
जाव णिक्ककह्म ।  
वासवदत्ता - एव्वं होदु ।  
अहव चिठ्ठ तुवं ।  
उक्कण्ठिदं भत्तारं उज्झिअ अजुत्तं णिग्गमणं ।  
अहं एव्व गमिस्सं ।  
चेटी - सुट्ठु अय्या भणादि ।  
उवसप्पदु दाव भट्टिदारिआ ।  
पद्मावती - किण्णुखु पविसामि ।  
वासवदत्ता - हला ! पविस ।  
(इत्युक्त्वा निष्क्रान्ता)  
(प्रविश्य)  
विदूषकः - (नलिणीपत्रेण जलं गृहीत्वा) एसा तत्तहोदी पदुमावदी ।  
पद्मावती - अय्य ! वसन्तअ ! किं एदं ।  
विदूषकः - एदं इदं ।  
इदं एदं ।  
पद्मावती - भणादु भणादु अय्यो भणादु ।  
विदूषकः - भोदि ! वादणीदेण कासकुसुमरेणुण अक्खिणिपडिदेण सस्सुपादं खु तत्तहोदो मुहं ।  
ता गरह्णादु होद्ॐ इदं मुहोदअं ।  
पद्मावती - (आत्मगतम्) अहो सदक्खिञ्ञस्स जणस्स परिजणो वि सदक्खिञ्ञो एव्व होदि ।  
(उपेत्य) जेदु अय्यौत्तो ।  
इदं मुहोदअं ।  
राजा - अये पद्मावती ।  
(अपवार्य) वसन्तक ! किमिदम् ।  
विदूषकः - (कर्णे) एव्वं विअ ।  
राजा - साधु वसन्तक ! साधु ।  
(आचम्य) पद्मावति ! आस्यताम् ।  
पद्मावती - जं अय्यौत्तो आणवेदि ।  
(उपविशति)  
राजा - पद्मावति ! शरच्छशाङ्कगौरेण वाताविद्धेन भामिनि ! ।  
काशपुष्पलवेनेदं साश्रुपातं मुखं मम ॥७॥  
(आत्मगतम्) इयं बाला नवोद्वाहा सत्यं श्रुत्वा व्यथां व्रजेत् ।  
कामं धीरस्वभावेयं स्त्रीस्वभावस्तु कातरः ॥८॥  
विदूषकः - उइदं तत्तहोदो मअधराअस्स अवरह्णकाले भवन्तं अग्गदो करिअ सुहिज्जणदंसणं ।  
सक्कारो हि णाम सक्कारेण पडिच्छिदो पीदिं उप्पादेदि ।  
ता उट्टेदु दाव भवं ।  
राजा - बाढम् ।  
प्रथमः कल्पः ।  
(उत्थाय) गुणानां वा विशालानं सत्काराणां च नित्यशः ।  
कर्तारः सुलभा लोके विज्ञातारस्तु दुर्लभाः ॥९॥  
(निष्क्रान्ताः सर्वे)  
(ततः प्रविशति पद्मिनिका)  
पद्मिनिका - महुआरिए ! महुआरिए ! आअछ्ह दाव सिग्घं ।  
(प्रविश्य)  
मधुकरिका - हला ! इअह्मि ।  
किं करीअदु ।  
पद्मिनिका - हला ! किं ण जाणासि तुवं भट्टिदारिआ पदुमावदी सीसवेदणाए दुक्खाविदेत्ति ।  
मधुकरिका - हद्धि ।  
पद्मिनिका - हला ! गच्छ सिग्घं, अय्यं आवन्तिअं सद्दावेहि ।  
केवलं भट्टिदारिआए सीसवेदणं एव्व णिवेदेहि ।  
तदो सअं एव्व आगमिस्सदि ।  
मधुकरिका - हला ! किं सा करिस्सदि ।  
पद्मिनिका - सा हु दाणिं महुराहि कहाहि भट्टिदारिआए सीसवेदणं विणोदेदि ।  
मधुकरिका - जुज्जै ।  
कहिं सअणीयं रैदं भट्टिदारिआए ।  
पद्मिनिका - समुद्दगिहके किल सेज्जात्थिण्णा ।  
गच्छ दाणि तुवं ।  
अहं वि भट्टिणो णिवेदणत्थं अय्यवसन्तअं अण्णेसामि ।  
मधुकरिका - एव्वं होदु ।  
(निष्क्रान्ता)  
पद्मिनिका - कहिं दाणिं अय्यवसन्तअं पेक्खामि ।  
(ततः प्रविशति विदूषकः)  
विदूषकः - अज्ज खु देवीविओअविहुरहिअअस्स तत्तहोदी वच्छराअस्स पदुमावदीपाणिग्गहणसमीरिअस्सअच्चन्तसुहावहे मङ्गलोसवे मदणग्गिदाहो अहिअदरं वड्ढै ।  
(पद्मिनिकां विलोक्य) अयि पदुमिणिआ ।  
पदुमिणिए ! कि इह वत्तदि ।  
पद्मिनिका - अय्य ! वसन्तअ ! किं ण जाणासि तुवं भट्टिदारिआ पदुमावदी सीसवेदणाए दुक्खाविदेत्ति ।  
विदूषकः - भोदि ! सच्चं, ण जाणामि ।  
पद्मिनिका - तेण हि भट्टिणो णिवेदेहि णं ।  
जाव अहं वि सीसाणुलेवणं तुवारेमि ।  
विदूषकः - कहि सअणीअं रैदं पदुमावदीए ।  
पद्मिनिका - समुद्दगिहके किल सेज्जात्थिण्णा ।  
विदूषकः - गच्छदु भोदी ।  
जाव अहं वि तत्तहोदो णिवेदैस्से ।  
(निष्क्रान्तौ) (प्रवेशकः)  
(ततः प्रविशति राजा)  
राजा - श्लाघ्यामवन्तिनृपतेः सदृशीं तनूजां कालक्रमेण पुनरागतदारभारः ।  
लावाणके हुतवहेन हृताङ्गयष्टिं तां पद्मिनीं हिमहतामिव चिन्तयामि ॥१॥  
(प्रविश्य)  
विदूषकः - तुवरदु तुवरदु दाव भवं ।  
राजा - किमर्थम् ।  
विदूषकः - तत्तहोदी पदुमावदी सीसवेदणाए दुक्खाविदा ।  
राजा - कैवमाह ।  
विदूषकः - पदुमिनिआए कहिदं ।  
राजा - भोः ! कष्टं, रूपश्रिया समुदितां गुणतश्च युक्तां लब्ध्वा प्रियां मम तु मन्द इवाद्य शोकः ।  
पूर्वामिघातसरुजोऽप्यनुभूतदुःखः पद्मावतीमपि तथैव समर्थयामि ॥२॥  
अथ कस्मिन् प्रदेशे वर्तते पद्मावती ।  
विदूषकः - समुद्दगिहके किल सेज्जात्थिण्णा ।  
राजा - तेन हि तस्य मार्गमादेशय ।  
विदूषकः - एदु एदु भवं ।  
(उभौ पारक्रामतः)  
विदूषकः - इदं समुद्दगिहकं ।  
पविसदु भवं ।  
राजा - पूर्वं प्रविश ।  
विदूषकः - भो ! तह ।  
(प्रविश्य) अविहा चिट्ठदु चिट्ठदु दाव भवं ।  
राजा - किमर्थम् ।  
विदूषकः - एसो खु दीवप्पभाविसूइदरूवो वसुधातले परिवत्तमाणो, अअं काओदरो ।  
राजा - (प्रविश्यावलोक्य सस्मितम्, अहो सर्पव्यक्तिर्वैधेयस्य) ऋज्वायतां हि मुखतोरणलोलमालां भ्रष्टां क्षितौ त्वमवगच्छसि मूर्ख ! सर्पम् ।  
मन्दानिलेन निशि या परिवर्तमाना किञ्चित् करोति भुजगस्य निचेष्टितानि ॥३॥  
विदूषकः - (निरूप्य) सुट्ठु भवं भणादि ।  
ण हु अअं काओअरो ।  
(प्रविश्यावलोक्य) तत्तहोदी पदुमावदी इह आअच्छिअ णिग्गदा भवे ।  
राजा - वयस्य ! अनागतया भवितव्यम् ।  
विदूषकः - कहं भवं जाणादि ।  
राजा - किमत्र ज्ञेयम् ।  
पश्य, शय्या नावनता तथास्तृतसमा न व्याकुलप्रच्छदा न क्लिष्टं हि शिरोपधानममलं शीर्षाभिघातौषधैः ।  
रोगे दृष्टिविलोभनं जनयितुं शोभा न काचित् कृता प्राणी प्राप्य रुजा पुनर्न शयनं शीघ्रं स्वयं मुञ्चति ॥४॥  
विदूषकः - तेण हि इमस्सिं सय्याए मुहुत्तअं उवविसिअ तत्तहोदिं पडिवालेदु भवं ।  
राजा - बाढम् ।  
(उपविश्य) वयस्य ! निद्रा मां बाधते ।  
कथ्यतां काचित् कथा ।  
विदूषकः - अहं कहैस्सं ।  
ह्ॐ त्ति करेदु अत्तभवं ।  
राजा - बाढम् ।  
विदूषकः - अत्थि णअरी उज्जैणी णाम ।  
तहिं अहिअरमणीआणि उदअह्णाणाणि वत्तन्ति किल ।  
राजा - कथमुज्जयिनी नाम ।  
विदूषकः - जै अणभिप्पेदा एसा कहा, अण्णं कहैस्सं ।  
राजा - वयस्य ! न खलु नाभिप्रेतैषा कथा ।  
किन्तु - स्मराम्यवन्त्याधिपतेः सुतायाः प्रस्थानकाले स्वजनं स्मरन्त्याः ।  
बाष्पं प्रवृत्तं नयनान्तलग्नं स्नेहान्ममैवोरसि पातयन्त्याः ॥५॥  
अपिच - बहुशोऽप्युपदेशेषु यया मामीक्षमाणया ।  
हस्तेन स्रस्तकोणेन कृतमाकाशवादितम् ॥६॥  
विदूषकः - भोदु, अण्णं कहैस्सं ।  
अत्थि णअरं बह्मदत्तं णाम ।  
तहिं किल राआ कम्पिल्लो णाम ।  
राजा - किमिति किमिति ।  
विदूषकः - (पुनस्तदेव पठति)  
राजा - मूर्ख ! राजा ब्रह्मदत्तः, नगरं काम्पिल्यमित्यभिधीयताम् ।  
विदूषकः - कि राआ बह्मदतो, णअरं कम्पिल्लं ।  
राजा - एवमेतत् ।  
विदूषकः - तेण हि मुहुत्तअं पडिवालेदु भवं, जाव ओठ्ठगअं करिस्सं ।  
राआ बह्मदत्तो, णअरं कम्पिल्लं ।  
(इति बहुशस्तदेव पठित्वा) इदाणिं सुणोदु भवं ।  
अयि सुत्तो अत्तभवं ।  
अदिसीदला इअं वेला ।  
अत्तणो पावरअं गह्णिअ आअमिस्सं ।  
(निष्क्रान्तः)  
(ततः प्रविशति वासवदत्ता आवन्तिकावेषेण, चेटी च)  
चेटी - एदु एदु अय्या ।  
दिढं खु भट्टिदारिआ सीसवेदणाए दुक्खाविदा ।  
वासवदत्ता - हद्धि, कहिं सअणीअं रैदं पदुमावदीए ।  
चेटी - समुद्दगिहके किल सेज्जात्थिण्णा ।  
वासवदत्ता - तेण हि अग्गदो याहि ।  
(उभे परिक्रामतः)  
चेटी - इदं समुद्दगिहिकं ।  
पविसदु अय्या ।  
जाव अहं वि सीसाणुलेवणं तुवारेमि ।  
(निष्क्रान्ता)  
वासवदत्ता - अहो अकरुणा खु इस्सरा मे ।  
विरहपय्युस्सुअस्स अय्यौत्तस्स विस्समत्थाणभूदा इअं पि णाम पदुमावदी अस्सत्था जादा ।  
जाव पविसामि ।  
(प्रविश्यावलोक्य) अहो परिजणस्स पमादो ।  
अस्सत्थं पदुमावदिं केवलं दीवसहाअं करिअ परित्तजदि ।  
इअं पदुमावदी ओसुत्ता ।  
जाव उवविसामि ।  
अहवा अञ्ञासणपरिग्गहेण अप्पो विअ सिणेहो पडिभादि ।  
ता इमस्सिं सय्याए उवविसामि ।  
(उपविश्य) किं णु हु एदाए सह उवविसन्तीए अज्ज पहलादिदं विअ मे हिअअं ।  
दिट्ठिआ अविच्छिण्णसुहणिस्सासा ।  
णिव्वुतरोआए होदव्वं ।  
अहव एअदेससंविभाअदाए सअणीअस्स सूएदि मं आलिङ्गेहिति ।  
जाव सैस्सं ।  
(शयनं नाटयति)  
राजा - (स्वप्नायते) हा वासवदत्ते !।  
वासवदत्ता - (सहसोत्थाय) हं अय्यौत्तो, ण हु पदुमाबदी ।  
किं णु खु दिठ्ठह्मि ।  
महन्तो खु अय्यजोअन्धराअणस्स पडिण्णाहारो मम दंसणेण णिप्फलो संवुत्तो ।  
राजा - हा अवन्तिराजपुत्रि !।  
वासवदत्ता - दिट्ठिआ सिविणाअदि खु अय्यौत्तो ।  
ण एत्थ कोच्चि जणो ।  
जाव मुहुत्तअं चिट्ठिअ दिट्ठिं हिअअं च तोसेमि ।  
राजा - हा प्रिये ! हा प्रियशिष्ये ! देहि मे प्रतिवचनम् ।  
वासवदत्ता - आलवामि भट्टा ! आलवामि ।  
राजा - किं कुपितासि ।  
वासवदत्ता - णहि ण हि, दुक्खिदह्मि ।  
राजा - यद्य कुपिता, किमर्थं नालङ्कृतासि ।  
वासवदत्ता - इदो वरं किं ।  
राजा - किं विरचिकां स्मरसि ।  
वासवदत्ता - (सरोषम्) आ अवेहि, इहावि विरचिआ ।  
राजा - तेन हि विरचिकार्थं भवतीं प्रसादयामि ।  
(हस्तौ प्रसारयति)  
वासवदत्ता - चिरं ठिदह्मि ।  
को वि मं पेक्खे ।  
ता गमिस्सं ।  
अहव, सय्यापलम्बिअं अय्यौत्तस्स हत्थं सअणीए आरोविअ गमिस्सं ।  
(तथा कृत्वा निष्क्रान्ता)  
राजा - (सहसोत्थाय) वासवदत्ते ! तिष्ठ तिष्ठ ।  
हा धिक् ।  
निष्क्रामन् सम्भ्रमेणाहं द्वारपक्षेण ताडितः ।  
ततो व्यक्तं न जानामि भूतार्थोऽयं मनोरथः ॥७॥  
(प्रविश्य)  
विदूषकः - ऐ पडिबुद्धो अत्तभवं ।  
राजा - वयस्य ! प्रियमावेदये, धरते खलु वासवदत्ता ।  
विदूषकः - अविहा वासवदत्ता ।  
कहिं वासवदत्ता ।  
चिरा खु उवरदा वासवदत्ता ।  
राजा - वयस्य ! मा मैवं, शय्यायामवसुप्तं मां बोधयित्वा सखे ! गता ।  
दग्धेति ब्रुवता पूर्वं वञ्चितोऽस्मि रुमण्वता ॥८॥  
विदूषकः - अविहा असम्भावणीअं एदं ण ।  
आ उदअह्णाणसङ्कित्तणेण तत्तहोदि चिन्तअन्तेण सा सिविणे दिट्ठा भवे ।  
राजा - एवं, मया स्वप्नो दृष्टः ।  
यदि तावदयं स्वप्नो धन्यमप्रतिबोधनम् ।  
अथायं विभ्रमो वा स्याद् विभ्रमो ह्यस्तु मे चिरम् ॥९॥  
विदूषकः - भो ! वअस्स ! एदस्सिं णअरे अवन्तिसुन्दरी णाम जक्खिणी पडिवसदि ।  
सा तुए दिट्ठा भवे ।  
राजा - न न, स्वप्नस्यान्ते विबुद्धेन नेत्रविप्रोषिताञ्जनम् ।  
चारित्रमपि रक्षन्त्या दृष्टं दीर्घालकं मुखम् ॥१०॥  
अपिच वयस्य ! पश्य पश्य, योऽयं सन्त्रस्तया देव्या तया बाहुर्निपीडितः ।  
स्वप्नेऽप्युत्पन्नसंस्पर्शो रोमहर्षं न मुञ्चति ॥११॥  
विदूषकः - मा दाणिं भवं अणत्थं चिन्तिअ ।  
एदु एदु भवं ।  
चौस्सालं पविसामो ।  
(प्रविश्य)  
काञ्चुकीयः - जयत्वार्यपुत्रः ।  
अस्माकं महाराजो दर्शको भवन्तमाह - एष खलु भवतोऽमात्यो रुमण्वान् महता बलसमुदयेनोपयातः खल्वारुणिमभिघातयितुम् ।  
तथा हस्त्यश्वरथपदातीनि मामकानि विजयाङ्गानि सन्नद्धानि ।  
तदुत्तिष्ठतु भवान् ।  
अपिच, भिन्नास्ते रिपवो भवद्गुणरताः पौराः समाश्वासिताः पार्ष्णी यापि भवत्प्रयाणसमये तस्या विधानं कृतम् ।  
यद्यत् साध्यमरिप्रमाथजननं तत्तन्मयानुष्ठितं तीर्णा चापि बलैर्नदी त्रिपथगा वत्साश्च हस्ते तव ॥१२॥  
राजा - (उत्थाय) बाढम् ।  
अयमिदानीम्, उपेत्य नागेन्द्रतुरङ्गकीर्णे तमारुणिं दारुणकर्मदक्षम् ।  
विकीर्णबाणोग्रतरङ्गभङ्गे महार्णवाभे युधि नाशयामि ॥१३॥  
(निष्क्रान्ताः सर्वे ।  
(ततः प्रविशति काञ्चुकीयः)  
काञ्चुकीयः - क इह भोः ! काञ्चनतोरणद्वारमशून्यं कुरुते ।  
(प्रविश्य) प्रतीहारी - अय्य ! अहं विजआ ।  
किं करीअदु ।  
काञ्चुकीयः - भवति ! निवेद्यतां निवेद्यतां वत्सराज्यलाभप्रवृद्धोदयायोदयनाय - एष खलु महासेनस्य सकाशाद् रैभ्यसगोत्रः काञ्चुकीयः प्राप्तः, तत्रभवत्या चाङ्गारवत्या प्रेषितार्या वसुन्धरा नाम वासवदत्ताधात्री च, प्रतीहारमुपस्थिताविति ।  
प्रतीहारी - अय्य ! अदेसकालो पडिहारस्स ।  
काञ्चुकीयः - कथमदेशकालो नाम ।  
प्रतीहारी - सुणादु अय्यो ।  
अज्ज भट्टिणो सुय्यामुहप्पासादगदेण केण वि वीणा वादिदा ।  
तं च सुणिअ भट्टिणा भणिअं घोसवदीए सद्दो विअ सुणीअदि त्ति ।  
काञ्चुकीयः - ततस्ततः ।  
प्रतीहारी - तदो तहिं गच्छिअ पुच्छिदो - कदो इमाए वीणाए आगमो त्ति ।  
तेण भणिअं - अह्मेहिं णम्मदातीरे कुय्यगुम्मलग्गा दिट्ठा ।  
जै प्पओणं इमाए, उवणीअदु भट्ठिणोत्ति तं च उवणीदं अङ्के करिअ मोहं गदो भट्टा ।  
तदो मोहप्पच्चागदेण बप्फपय्याउलेण मुहेण भट्टिणा भणिअं - दिट्ठासि घोसवदि ! सा हु ण दिस्सदि त्ति ।  
अय्य ! ईदिसो अणवसरो कहं णिवेदेमि ।  
काञ्चुकीयः - भवति ! निवेद्यताम् ।  
इदमपि तदाश्रयमेव ।  
प्रतीहारी - अय्य ! इअं णिवेदेमि ।  
एसो भट्टा सुय्यामुहप्पासादादो ओदरै ।  
ता इह एव्व णिवेदैस्सं ।  
काञ्चुकीयः - भवति ! तथा ।  
(उभौ निष्क्रान्तौ) मिश्रविष्कम्भकः ।  
(ततः प्रविशति राजा विदूषकश्च)  
राजा - श्रुतिसुखनिनदे ! कथं नु देव्याः स्तनयुगले जघनस्थले च सुप्ता ।  
विहगगणरजोविकीर्णदण्डा प्रतिभयमध्युषितास्यरण्यवासम् ॥१॥  
अपि च, अस्निग्धासि घोषवति ! या तपस्विन्या न मरसि, श्रोणीसमुद्वहनपार्श्वनिपीडितानि खेदस्तनान्तरसुखान्युपगूहितानि ।  
उद्दिश्य मां च विरहे परिदेवितानि वाद्यान्तरेषु कथितानि च सस्मितानि ॥२॥  
विदूषकः - अलं दाणि भवं अदिमत्तं सन्तप्पिअ ।  
राजा - वयस्य ! मा मैवं, चिरप्रसुप्तः कामो मे वीणया प्रतिबोधितः ।  
तां तु देवीं न पश्यामि यस्या घोषवती प्रिया ॥३॥  
वसन्तक ! शिल्पिजनसकाशान्नवयोगां घोषवतीं कृत्वा शीघ्रमानय ।  
विदूषकः - जं भवं आणवेदि ।  
(वीणां गृहीत्वा निष्क्रान्तः)  
(प्रविश्य)  
प्रतीहारी - जेदु भट्टा ।  
एसो खु महासेणस्स सआसादो रम्भसगोत्तो कञ्चुईओ देवीए अङ्गारवदीए पेसिदा अय्या वसुन्धरा णाम वासवदत्ताधत्ती अ पडिहारं उवट्ठिदा ।  
राजा - तेन हि पद्मावती तावदाहूयताम् ।  
प्रतीहारी - जं भट्टा आणवेदि ।  
(निष्क्रान्ता)  
राजा - किन्तु खलु शीघ्रमिदानीमयं वृत्तान्तो महासेनेन विदितः ।  
(ततः प्रविशति पद्मावती प्रतीहारी च)  
प्रतीहारी - एदु एदु भट्टिदारिआ ।  
पद्मावती - जेदु अय्यौतो ।  
राजा - पद्मावति ! किं श्रुतं महासेनस्य सकाशाद् रैभ्यसगोत्रः काञ्चुकीयः प्राप्तः, तत्रभवत्या चाङ्गारवत्या प्रोषितार्था वसुन्धरा नाम वासवदत्ताधात्री च, प्रतिहारमुपस्थिताविति ।  
पद्मावती - अय्यौत्त ! पिअं मे ञादिकुलस्स कुसलवुत्तन्तं सोदुं ।  
राजा - अनुरूपमेतद भवत्याभिहितं - वासवदत्तास्वजनो मे स्वजन इति ।  
पद्मावति ! आरयताम् ।  
किमिदानीं नास्यते ।  
पद्मावती - अय्यौत्त ! किं मए सह उवविट्ठो एदं जणं पेक्खिस्ससि ? ।  
राजा - कोऽत्र दोषः ? ।  
पद्मावती - अय्यौत्तस्स अवरो परिग्गहो त्ति उदासीणं विअ होदि ।  
राजा - कलत्रदर्शनार्हं जनं कलत्रदर्शनात् परिहरतीति बहुदोषमुत्पादयति ।  
तस्मादास्यताम् ।  
पद्मावती - जं अय्यौत्तो आणवेदि ।  
(उपविश्य) अय्यौत्त ! तादो वा अम्बा वा किं णु खु भणिस्सदि त्ति आविग्गा विअ संवुत्ता ।  
राजा - पद्मावति ! एवमेतत् ।  
किं वक्ष्यतीति हृदयं परिशङ्कितं मे कन्या मयाप्यपहृता न च रक्षिता सा ।  
भाग्यैश्चलैर्महदवाप्तगुणोपघातः पुत्रः पितुर्जनितरोष इवास्मि भीतः ॥४॥  
पद्मावती - ण किं सक्कं रक्खिदुं पत्तकाले ।  
प्रतीहारी - एसो कञ्वुईओ धत्ती अ पडिहारं उवट्ठिदा ।  
राजा - शीघ्रं प्रवेश्यताम् ।  
प्रतीहारी - जं भट्टा आणवेदि ।  
(निष्क्रान्ता)  
(ततः प्रविशति काञ्चुकीयो धात्री प्रतीहारी च)  
काञ्चुकीयः - भोः ! सम्बन्धिराज्यमिदमेत्य महान् प्रहर्षः स्मृत्वा पुनर्नृपसुतानिधनं विषादः ।  
किं नाम दैव ! भवता न कृतं यदि स्याद् राज्यं परैरपहृतं कुशलं च देव्याः ॥५॥  
प्रतीहारी - एसो भट्टा, उवसप्पदु अय्यो ।  
काञ्चुकीयः - (उपेत्य) जयत्वार्यपुत्रः ।  
धात्री - जेदु भट्टा ।  
राजा - (सबहुमानम्) आर्य ! पृथिव्यां राजवंश्यानामुदयास्तमयप्रभुः ।  
अपि राजा स कुशली मया काङ्क्षितबान्धवः ॥६॥  
काञ्चुकीयः - अथकिम् ।  
कुशली महासेनः ।  
इहापि सर्वगतं कुशलं पृच्छति ।  
राजा - (आसनादुत्थाय) किमाज्ञापयति महासेनः ।  
काञ्चुकीयः - सदृशमेतद् वैदेहीपुत्रस्य ।  
नन्वासनस्थेनैव भवता श्रोतव्यो महासेनस्य सन्देशः ।  
राजा - यदाज्ञापयति महासेनः ।  
(उपविशति)  
काञ्चुकीयः - दिष्ट्या परैरपहृतं राज्यं पुनः प्रत्यानीतमिति ।  
कुतः, कातरा येऽप्यशक्ता वा नोत्साहस्तेषु जायते ।  
प्रायेण हि नरेन्द्रश्रीः सोत्साहैरेव भुज्यते ॥७॥  
राजा - आर्य ! सर्वमेतन्महासेनस्य प्रभावः ।  
कुतः, अहमवजितः पूर्वं तावत् सुतैः सह लालितो दृढमपहृता कन्या भूयो मया न च रक्षिता ।  
निधनमपि च श्रुत्वा तस्यास्तथैव मयि स्वता ननु यदुचितान् वत्सान् प्राप्तुं नृपोऽत्र हि कारणम् ॥८॥  
काञ्चुकीयः - एष महासेनस्य सन्देशः ।  
देव्याः सन्देशमिहात्रभवती कथयिष्यति ।  
राजा - हा अम्ब ! षोडशान्तःपुरज्येष्ठा पुण्या नगरदेवता ।  
मम प्रवासदुःखार्ता माता कुशलिनी ननु ॥९॥  
धात्री - अरोआ भठ्ठिणी भट्टारं सव्वगदं कुसलं पुच्छदि ।  
राजा - सर्वगतं कुशलमिति ।  
अम्ब ! ईदृशं कुशलम् ।  
धात्री - मा दाणिं भट्टा अदिमत्तं सन्तप्पिदुं ।  
काञ्चुकीयः - धारयत्वार्यपुत्रः ।  
उपरताप्यनुपरता महासेनपुत्री एवमनुकम्प्यमानार्यपुत्रेण ।  
अथवा, कः कं शक्तो रक्षितुं मृत्युकाले रज्जुच्छेदे के घटं धारयन्ति ।  
एवं लोकस्तुल्यधर्मो वनानां काले काले छिद्यते रुह्यते च ॥१०॥  
राजा - आर्य ! मा मैवं, महासेनस्य दुहिता शिष्या देवी च मे प्रिया ।  
कथं सा न मया शक्या स्मर्तुं देहान्तरेष्वपि ॥११॥  
धात्री - आह भट्टिणी - उवरदा वासवदत्ता ।  
मम वा महासेणस्स वा जादिसा गोवालअपालआ, तादिसो एव्व तुमं पुढमं एव्व अभिप्पेदो जामादुअत्ति ।  
एदण्णिमित्तं उज्जैणिं आणीदो ।  
अणग्गिसक्खिअं वीणववदेसेण दिण्णा ।  
अत्तणो चवलदाए अणिव्वुत्तविवाहमङ्गलो एव्व गदो ।  
अहअ अह्मेहिं तव अ वासवदत्ताए अ पडिकिदिं चित्तफलआप आलिहिअ विवाहो णिव्वुत्तो ! एसा चित्तफलआ तव सआसं पेसिदा ।  
एदं पेक्खिअ णिव्वुदो होहि ।  
राजा - अहो अतिस्निग्धमनुरूपं चाभिहितं तत्रभवत्या ।  
वाक्यमेतत् प्रियतरं राज्यल भशतादपि ।  
अपराद्धेष्वपि स्नेहो यदस्मासु न विस्मृतः ॥१२॥  
पद्मावती - अय्यौत्त ! चित्तगदं गुरुअणं पेक्खिअ अभिबादेदुं इच्छामि ।  
धात्री - पेक्खदु पेक्खदु भट्टिदारिआ ।  
(चित्रफलकां दर्शयति)  
पद्मावती - (दृष्ट्वा आत्मगतम्) हं अदिसदिसी खु इअं अय्याए आवतिआए ।  
(प्रकाशम्) अय्यौत्त ! सदिसी खु इअं अय्याए ?  
राजा - न सदृशी ।  
सैवेति मन्ये ।  
भोः ! कष्टम् ।  
अस्य स्निग्धस्थ वर्णस्य विपत्तिर्दारुणा कथम् ।  
इदं च मुखमाधुर्यं कथं दूषितमग्निना ॥१३॥  
पद्मावती - अय्यौत्तस्स पडिकिदिं पेक्खिअ जाणामि इअं अय्याए सदिसी ण वेत्ति ।  
धात्री - पेक्खदु पेक्खदु भट्टिदारिआ ।  
पद्मावती - (दृष्ट्वा) अय्यौत्तस्स पडिकिदीए सदिसदाए जाणीमि इअं अय्याए सदिसि त्ति ।  
राजा - देवि ! चित्रदर्शनात् प्रभृति प्रहृष्टोद्विग्नामिव त्वां पश्यामि ।  
किमिदम् ।  
पद्मावती - अय्यौत्त ! इमाए पडिकिदीए सदिसी इह एव्व पडिवसदि ।  
राजा - किं वासवदत्तायाः ।  
पद्मावती - आम ।  
राजा - तेन हि शीघ्रमानीयताम् ।  
पद्मावती - अय्यौत्त ! मम कण्णाभावे केणवि ब्रह्मणेण मम भैणिअत्ति ण्णासो णिक्खित्तो ।  
पोसिदभत्तआ परपुरुसदंसणं परिहरदि ।  
ता अय्यं मए सह आअदं पेक्खिअ जाणादु अय्यौत्तो ।  
राजा - यदि विप्रस्य भगिनी व्यक्तमन्या भविष्यति ।  
परस्परगता लोके दृश्यते रूपतुल्यता ॥१४॥  
(प्रविश्य)  
प्रतीहारी - जेदु भट्टा ।  
एसो उज्जैणीओ बह्मणो, भट्टिणीए हत्थे मम भैणिअ त्ति ण्णासो णिक्खित्तो, तं पडिगहिदुं पडिहारं उवट्ठिदो ।  
राजा - पद्मावती ! किन्नु स ब्राह्मणः ।  
पद्मावती - होदव्वं ।  
राजा - शीघ्रं प्रवेश्यतामभ्यन्तरसमुदाचारेण स ब्राह्मणः ।  
प्रतीहारी - जं भट्टा आणवेदि ।  
(निष्क्रान्ता)  
राजा - पद्मावती ! त्वमपि तामानय ।  
पद्मावती - जं अय्यौ तो आणवेदि ।  
(निष्क्रान्ता)  
(ततः प्रविशति यौगन्धरायणः प्रतीहारी च)  
यौगन्धरायणः - भोः ! (आत्मगतम्) प्रच्छाद्य राजमहिषीं नृपतेर्हितार्थं कामं मया कृतमिदं हितमित्यवेक्ष्य ।  
सिद्धेऽपि नाम मम कर्मणि पार्थिवोऽसौ किं वक्ष्यतीति हृदयं परिशङ्कितं मे ॥१५॥  
प्रतीहारी - एसो भट्टा ।  
उपसप्पदु अय्यो ।  
यौगन्धरायणः - (उपसृत्य) जयतु भवान् जयतु ।  
राजा - श्रुतपूर्व इव स्वरः ।  
भो ब्राह्मण ! किं भवतः स्वसा पद्मावत्या हस्ते न्यास इति निक्षिप्ता ।  
यौगन्धरायणः - अथ किम् ।  
राजा - तेन हि त्वर्यतां त्वर्यतामस्य भगिनिका ।  
प्रतीहारी - जं भट्टा आणवेदि ।  
(निष्क्रान्ता)  
(ततः प्रविशति पद्मावती आवन्तिका प्रतीहारी च)  
पद्मावती - एदु एदु अय्या ।  
पिअं दे णिवेदेमि ।  
आवन्तिका - किं किं ।  
पद्मावती - भादा दे आअदो ।  
आवन्तिका - दिठ्ठिआ इदाणिं पि सुमरदि ।  
पद्मावती - (उपसृत्य) जेदु अय्यौत्तो ।  
एसो णासो ।  
राजा - निर्यातय पद्मावति ! ।  
साक्षिमन्न्यासो निर्यातयितव्यः ।  
इहात्रभवान् रैभ्यः अत्रभवती चाधिकरणं भविष्यतः ।  
पद्मावती - अय्य ! णीअदां दाणिं अय्या ।  
धात्री - (अवन्तिकां निर्वर्ण्य) अम्मो भट्टिदारिआ वासवदत्ता ।  
राजा - कथं महासेनपुत्री ।  
देवि ! प्रविश त्वमभ्यन्तरं पद्मावत्या सह ।  
यौगन्धरायणः - न खलु न खलु प्रवेष्टव्यम् ।  
मम भगिनी खल्वेषा ।  
राजा - किं भवानाह ।  
महासेनपुत्री खल्वेषा ।  
यौगन्धरायणः - भो राजन् ! भारतानां कुले जातो विनीतो ज्ञानवाञ्छुचिः ।  
तन्नार्हसि बलाद्धर्तुं राजधर्मस्य देशिकः ॥१६॥  
राजा - भवतु, पश्यामस्तावद् रूपसादृश्यम् ।  
सङ्क्षिप्यतां यवनिका ।  
यौगन्धरायणः - जयतु स्वामी ।  
वासवदत्ता - जेदु अय्यौत्तो ।  
राजा - अये असौ यौगन्धरायणः, इयं महासेनपुत्री ।  
किन्तु सत्यमिदं स्वप्नः स भूयो दृश्यते मया ।  
अनयाप्येवमेवाहं दृष्ट्या वञ्चितस्तदा ॥१७॥  
यौगन्धरायणः - स्वामिन् ! देव्यपनयेन कृतापराधः खल्वहम् ।  
तत् क्षन्तुमर्हति स्वामी ।  
(इति पादयोः पतति)  
राजा - (उत्थाप्य) यौगन्धरायणो भवान् ननु ।  
मिथ्योन्मादैश्च युद्धैश्च शास्त्रदृष्टैश्च मन्त्रितैः ।  
भवद्यत्नैः खलु वयं मज्जमानाः समुद्धताः ॥१८॥  
यौगन्धरायणः - स्वामिभाग्यानामनुगन्तारो वयम् ।  
पद्मावती - अम्महे अय्या खु इअं ।  
अय्ये ! सहीजणसमुदाआरेण अजाणन्तीए अदिकन्दो समुदाआरो ।  
ता सीसेण पसादेमि ।  
वासवदत्ता - (पद्मावतीमुत्थाप्य) उट्ठेहि उट्ठेहि अविहवे ! उट्ठेहि ।  
अत्थिसअं णाम सरीरं अवरद्धै ।  
पद्मावती - अणुग्गहिदह्मि ।  
राजा - वयस्य ! यौगन्धरायण ! देव्यपनये का कृता ते बुद्धिः ।  
यौगन्धरायणः - कौशाम्बीमात्रं परिपालयामीति ।  
राजा - अथ पद्मावत्या हस्ते किं न्यासकारणम् ।  
यौगन्धरायणः - पुष्पकभद्रादिभिरादेशिकैरादिष्टा स्वामिनो देवी भविष्यतीति ।  
राजा - इदमपि रुमण्वता ज्ञातम् ।  
यौगन्धरायणः - स्वामिन् ! सर्वैरेव ज्ञातम् ।  
राजा - अहो शठः खलु रुमण्वान् ।  
यौगन्धरायणः - स्वामिन् ! देव्याः कुशलनिवेदनार्थमद्यैव प्रतिनिवर्ततामत्रभवान् रैभ्योऽत्रभवती च ।  
राजा - न, न ।  
सर्व एव वयं यास्यामो देव्या पद्मावत्या सह ।  
यौगन्धरायणः - यदाज्ञापयति स्वामी ।  
(भरतवाक्यम्)  
इमां सागरपर्यन्तां हिमवद्विन्ध्यकुण्डलाम् ।  
महीमेकातपत्राङ्कां राजसिंहः प्रशास्तु नः ॥१९॥  
(निष्क्रान्ताः सर्वे)  
  
