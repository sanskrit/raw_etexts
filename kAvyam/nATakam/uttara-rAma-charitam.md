श्रीः ।  
उत्तररामचरितम् ।  
प्रथमोऽङ्कः ।  
इदं कविभ्यः पूर्वेभ्यो नमोवाकं प्रशास्महे ।  
वन्देमहि च तां वाणीममृतामात्मनः कलाम् ॥१॥  
(नान्द्यन्ते) सूत्रधारः - अलमतिविस्तरेण ।  
अद्य खलु भगवतः कालप्रियानाथस्य यात्रायामार्यमिश्रान्विज्ञापयामि - एवमत्रभवन्तो विदाङ्कुर्वन्तु ।  
अस्ति खलु तत्रभवान्काश्यपः श्रीकण्ठपदलाञ्छनः पदवाक्यप्रमाणज्ञो भवभूतिर्नाम जतुकर्णीपुत्रः ।  
यं ब्रह्माणमियं देवी वाग्वश्यैवान्ववर्तत ।  
उत्तरं रामचरितं तत्प्रणीतं प्रयोक्ष्यते ॥२॥  
एषोऽस्मि कविवशादायोध्यकस्तदानीन्तनश्च संवृत्तः ।  
(समन्तादवलोक्य ।) भो भोः, यदा तावदत्रभवतः पौलस्त्यकुलधूमकेतोर्महाराजरामस्यायं पट्टाभिषेकसमयो रात्रिन्दिवमसंहृतनान्दीकः, तत्किमिदानीं विश्रान्तचारचरणानि चत्वरस्थानानि ।  
(प्रविश्य ।) नटः - भाव, प्रेषिता हि स्वगृहान्महाराजेन लङ्कासमरसुहृदो महात्मानः प्लवङ्गमराक्षसाः सभाजनोपस्थायिनश्च नानादिगन्तपावना ब्रह्मर्षयो राजर्षयश्च, यत्समाराधनायैतावतो दिवसान्प्रमोद आसीत् ।  
सूत्रधारः - आ, अस्त्येतन्निमित्तम् ।  
नटः - अन्यच्च ।  
वसिष्ठाधिष्ठिता देव्यो गता रामस्य मातरः ।  
अरुन्धतीं पुरस्कृत्य यज्ञे जामातुराश्रमम् ॥३॥  
सूत्रधारः - वैदेशिकोऽस्मीति पृच्छामि ।  
कः पुनर्जामाता ।  
नटः - कन्यां दशरथो राजा शान्तां नाम व्यजीजनत् ।  
अपत्यकृतिकां राज्ञे रोमपादाय तां ददौ ॥४॥  
विभाण्डकसुतस्तामृष्यशृङ्ग उपयेमे ।  
तेन द्वादशवार्षिकं सत्रमारब्धम् ।  
तदनुरोधात्कठोरगर्भामपि जानकीं विमुच्य गुरुजनस्तत्र यातः ।  
सूत्रधारः - तत्किमनेन ।  
एहि ।  
राजद्वारमेव स्वजातिसमयेनोपतिष्ठावः ।  
नटः - तेन हि निरूपयतु राज्ञः सुपरिशुद्धामुपस्थानस्तोत्रपद्धतिं भावः ।  
सूत्रधारः - मारिष, सर्वथा व्यवहर्तव्यं कुतो ह्यवचनीयता ।  
यथा स्त्रीणां तथा वाचां साधुत्वे दुर्जनो जनः ॥५॥  
नटः - अतिदुर्जन इति वक्तव्यम् ।  
देव्या अपि हि वैदेह्याः सापवादो यतो जनः ।  
रक्षोगृहस्थितिर्मूलमग्निशुद्धौ त्वनिश्चयः ॥६॥  
सूत्रधारः - यदि पुनरियं किंवदन्ती महाराजं प्रति स्यन्देत ततः कष्टं स्यात् ।  
नटः - सर्वथा ऋषयो देवाश्च श्रेयो विधास्यन्ति ।  
(परिक्रम्य ।) भो भोः, क्वेदानीं महाराजः ।  
(आकर्ण्य ।) एवं जनाः कथयन्ति - स्नेहात्सभाजयितुमेत्य दिनान्यमूनि नीत्वोत्सवेन जनकोऽद्य गतो विदेहान् ।  
देव्यास्ततो विमनसः परिसान्त्वनाय धर्मासनाद्विशति वासगृहं नरेन्द्रः ॥७॥  
(इति निष्क्रान्तौ ।) इति प्रस्तावना ।  
(ततः प्रविशत्युपविष्टो रामः सीता च ।) रामः - देवि वैदिहि, विश्वसिहि ।  
ते हि गुरवो न शक्नुवन्ति विहातुमस्मान् ।  
किन्त्वनुष्ठाननित्यत्वं स्वातन्त्र्यमपकर्षति ।  
सङ्कटा ह्याहिताग्नीनां प्रत्यवायैर्गृहस्थता ॥८॥  
सीता - जाणामि अज्जौत्त, जाणामि ।  
किन्दु सन्दावआरिणो बन्धुजणविप्पओआ होन्ति ।  
रामः - एवमेतत् ।  
एते हि हृदयमर्मच्छिदः संसारभागाः ।  
येभ्यो बीभत्समानाः सन्त्यज्य सर्वान्कामानरण्ये विश्राम्यन्ति मनीषिणः ।  
(प्रविश्य ।) कञ्चुकी - रामभद्र (इत्यर्धोक्ते साशङ्कम् ।) महाराज ।  
रामः - (सस्मितम् ।) आर्य, ननु रामभद्र इत्येव मां प्रत्युपचारः शोभते तातपरिजनस्य ।  
तद्यथाभ्यस्तमभिधीयताम् ।  
कञ्चुकी - देव, ऋष्यशृङ्गाश्रमादष्टावक्रः सम्प्राप्तः ।  
सीता - अज्ज, तदो किं विलम्बीअदि ।  
रामः - त्वरितं प्रवेशय ।  
(कञ्चुकी निष्क्रान्तः । प्रविश्य ।) अष्टावक्रः - स्वस्ति वाम् ।  
रामः - भगवन्, अभिवादये ।  
इत आस्यताम् ।  
सीता - भअवं, णमो दे ।  
अवि कुसलं सजामातुअस्स गुरुअणस्स अज्जाए सन्ताए अ ।  
रामः - निर्विघ्नः सोमपीथी भावुको मे भगवानृष्यशृङ्गः, आर्या च शान्ता ।  
सीता - अम्हे वि सुमरेदि ।  
अष्टावक्रः - (उपविश्य ।) अथ किम् ।  
देवि, कुलगुरुर्भगवान्वसिष्ठस्त्वामिदमाह - विश्वम्भरा भगवती भवतीमसूत राजा प्रजापतिसमो जनकः पिता ते ।  
तेषां वधूस्त्वमसि नन्दिनि पार्थिवानां येषां कुलेषु सविता च गुरुर्वयं च ॥९॥  
तत्किमन्यदाशास्महे ।  
केवलं वीरप्रसवा भूयाः ।  
रामः - अनुगृहीताः स्मः ।  
लौकिकानां हि साधूनामर्थं वागनुवर्तते ।  
ऋषीणां पुनराद्यानां वाचमर्थोऽनुवर्तते ॥१०॥  
अष्टावक्रः - इदं च भगवत्यारुन्धत्या देवीभिः शान्तया च भूयो भूयः सन्दिष्टम् ।  
यः कश्चिद्गर्भदौर्हृदोदयो भवत्यस्याः सोऽवश्यमचिरान्मानयितव्य इति ।  
रामः - क्रियते यद्येषा कथयति ।  
अष्टावक्रः - ननान्दुः पत्या च देव्याः सन्दिष्टम् - "वत्से, कठोरगर्भेति नानीतासि ।  
वत्सोऽपि रामभद्रस्त्वद्विनोदार्थमेव स्थापितः ।  
तत्पुत्रपूर्णोत्सङ्गामायुष्मतीं द्रक्ष्यामः" इति ।  
रामः - (सहर्षलज्जास्मितम् ।) तथास्तु ।  
भगवता वसिष्ठेन न किञ्चिदादिष्टोऽस्मि ।  
अष्टावक्रः - श्रूयताम् ।  
जामातृयज्ञेन वयं निरुद्धास्त्वं बाल एवासि नवं च राज्यम् ।  
युक्तः प्रजानामनुरञ्जने स्यास्तस्माद्यशो यत्परमं धनं वः ॥११॥  
रामः - यथा समादिशति भगवान्मैत्रावरुणिः ।  
स्नेहं दयां च सौख्यं च यदि वा जानकीमपि ।  
आराधनाय लोकस्य मुञ्चतो नास्ति मे व्यथा ॥१२॥  
सीता - अदो जेव्व राहवधुरन्धरो अज्जौत्तो ।  
रामः - कः कोऽत्र भोः ।  
विश्राम्यतादष्टावक्रः ।  
अष्टावक्रः - (उत्थाय परिक्रम्य च ।) अये, कुमारलक्ष्मणः प्राप्तः ।  
(इति निष्क्रान्तः ।) (प्रविश्य) लक्ष्मणः - जयति जयत्यार्यः ।  
आर्य, अर्जुनेन चित्रकरेणास्मदुपदिष्टमार्यस्य चरितमस्यां वीथ्यामभिलिखितम् ।  
तत्पश्यत्वार्यः ।  
रामः - जानासि वत्स, दुर्मनायमानां देवीं विनोदयितुम् ।  
तत्कियानवधिः ।  
लक्ष्मणः - यावदार्याया हुताशनशुद्धिः ।  
रामः - शान्तं पापम् ।  
(ससान्त्ववचनम् ।) उत्पत्तिपरिपूतायाः किमस्याः पावनान्तरैः ।  
तीर्थोदकं च वह्निश्च नान्यतः शुद्धिमर्हतः ॥१३॥  
देवि देवयजनसम्भवे, प्रसीद ।  
एष ते जीवितावधिः प्रवादः ।  
क्लिष्टो जनः किल जनैरनुरञ्जनीयस्तन्नो यदुक्तमशुभं च न तत्क्षमं ते ।  
नैसर्गिकी सुरभिणः कुसुमस्य सिद्धा मूर्ध्नि स्थितिर्न चरणैरवताडनानि ॥१४॥  
सीता - होदु अज्जौत्त, होदु ।  
एहि ।  
पेक्खह्म दाव दे चरितम् ।  
(इत्युत्थाय परिक्रामति ।) लक्ष्मणः - इदं तदालेख्यम् ।  
सीता - (निर्वर्ण्य ।) के एदे उवरिणिरन्तरट्ठिदा उवत्थुवन्दि विअ अज्जौत्तम् ।  
लक्ष्मणः - देवि, एतानि तानि सरहस्यानि जृम्भकास्त्राणि ।  
यानि भगवतो भृशाश्वात्कौशिकमुपसङ्क्रान्तानि ।  
तेन च ताटकावधे प्रसादीकृतान्यार्यस्य ।  
रामः - वन्दस्व देवि, दिव्यास्त्राणि ।  
ब्रह्मादयो ब्रह्महिताय तप्त्वा परःसहस्रं शरदां तपांसि ।  
एतान्यदर्शन्गुरवः पुराणाः स्वान्येव तेजांसि तपोमयानि ॥१५॥  
सीता - णमो एदाणम् ।  
रामः - सर्वथेदानीं त्वत्प्रसूतिमुपस्थास्यन्ति ।  
सीता - अणुगहीदह्मि ।  
लक्ष्मणः - एष मिथिलावृत्तान्तः ।  
सीता - अह्महे, दलन्तणवणीलुप्पलसामलसिणिद्धमसिणसोहमाणमसलेन देहसोहग्गेण विह्मअत्थिमिदताददीसन्तसोम्मसुन्दरसिरी अणादरत्थुडिदसङ्करसरासणो सिहण्डमुद्धमुहमण्डलो अज्जौत्तो आलिहिदो ।  
लक्ष्मणः - आर्ये, पश्य पश्य ।  
सम्बन्धिनो वसिष्ठादीनेष तातस्तवार्चति ।  
गौतमश्च शतानन्दो जनकानां पुरोहितः ॥१६॥  
रामः - सुश्लिष्टमेतत् ।  
जनकानां रघूणां च सम्बन्धः कस्य न प्रियः ।  
यत्र दाता ग्रहीता च स्वयं कुशिकनन्दनः ॥१७॥  
सीता - एदे क्खु तक्कालकिदगोदाणमङ्गला चत्तारो भादरो ।  
विआहदिक्खिदा तुह्मे ।  
अह्मो जाणामि तस्सिं जेव्व पदेशे तस्सिं जेव्व काले वत्तामि ।  
रामः - समयः स वर्तत इवैष यत्र मां समनन्दयत्सुमुखि गौतमार्पितः ।  
अयमागृहीतकमनीयकङ्कणस्तव मूर्तिमानिव महोत्सवः करः ॥१८॥  
लक्ष्मणः - इयमार्या ।  
इयमप्यार्या माण्डवी ।  
इयमपि वधूः श्रुतकीर्तिः ।  
सीता - वच्छ, इअं वि अवरा का ।  
लक्ष्मणः - (सलज्जास्मितम् ।  
अपवार्य ।) अये, ऊर्मिलां पृच्छत्यार्या ।  
भवतु ।  
अन्यतः सञ्चारयामि ।  
(प्रकाशम् ।) आर्ये, दृश्यतां द्रष्टव्यमेतत् ।  
अयं च भगवान्भार्गवः ।  
सीता - (ससम्भ्रमम् ।) कम्पिदह्मि ।  
रामः - ऋषे, नमस्ते ।  
लक्ष्मणः - आर्ये, पश्य ।  
अयमार्येण - (इत्यर्धोक्ते ।) रामः - (साक्षेपम् ।) अयि, बहुतरं द्रष्टव्यम् ।  
अन्यतो दर्शय ।  
सीता - (सस्नेहबहुमानं निर्वर्ण्य ।) सुष्ठु सोहसि अज्जौत्त, एदिणा विणअमाहप्पेण ।  
लक्ष्मणः - एते वयमयोध्यां प्राप्ताः ।  
रामः - (सास्रम् ।) स्मरामि हन्त स्मरामि ।  
जीवत्सु तातपादेषु नूतने दारसङ्ग्रहे ।  
भ्रातृभिश्चिन्त्यमानानां ते हि नो दिवसा गताः ॥१९॥  
इयमपि तदा जानकी पतनविरलैः प्रान्तोन्मीलन्मनोहरकुड्मलैर्दशनकुसुमैर्मुग्धालोकं शिशुर्दधती मुखम् ।  
ललितललितैर्ज्योत्स्नाप्रायैरकृत्रिमविभ्रमैरकृत मधुरैरङ्गानां मे कुतूहलमङ्गकैः ॥२०॥  
लक्ष्मणः - एष मन्थरावृत्तान्तः ।  
रामः - (सत्वरमन्यतो दर्शयन् ।) देवि वैदेहि, इङ्गुदीपादपः सोऽयं शृङ्गिवेरपुरे पुरा ।  
निषादपतिना यत्र स्निग्धेनासीत्समागमः ॥२१॥  
लक्ष्मणः - (विहस्य ।  
स्वगतम् ।) अये, मध्यमाम्बावृत्तान्तमन्तरितमार्येण ।  
सीता - अह्मो, एसो जडासञ्जमणवुत्तन्तो ।  
लक्ष्मणः - पुत्रसङ्क्रान्तलक्ष्मीकैर्यद्वृद्धेक्ष्वाकुभिर्धृतम् ।  
धृतं बाल्ये तदार्येण पुण्यमारण्यकव्रतम् ॥२२॥  
सीता - एसा पसण्णपुण्णसलिला भअवदी भाईरही ।  
रामः - रघुकुलदेवते, नमस्ते ।  
तुरगविचयव्यग्रानुर्वीभिदः सगराध्वरे कपिलमहसा रोषात्प्लुष्टान्पितुश्च पितामहान् ।  
अगणिततनूतापस्तप्त्वा तपांसि भगीरथो भगवति तव स्पृष्टानद्भिश्चिरादुदतीतरत् ॥२३॥  
सा त्वमम्ब, स्नुषायामरुन्धतीव सीतायां शिवानुध्याना भव ।  
लक्ष्मणः - एष भरद्वाजावेदितश्चित्रकूटयायिनि वर्त्मनि वनस्पतिः कालिन्दीतटे वटः श्यामो नाम ।  
(रामः सस्पृहमवलोकयति ।) सीता - सुमरेदि वा तं पदेसं अज्जौत्तो ।  
रामः - अयि, कथं विस्मर्यते ।  
अलसललितमुग्धान्यध्वसम्पातखेदादशिथिलपरिरम्भैर्दत्तसंवाहनानि ।  
परिमृदितमृणालीदुर्बलान्यङ्गकानि त्वमुरसि मम कृत्वा यत्र निद्रामवाप्ता ॥२४॥  
लक्ष्मणः - एष विन्ध्याटवीमुखे विराधसंवादः ।  
सीता - अलं दाव एदिणा ।  
पेक्खम्मि दाव अज्जौत्तसहत्तधरिदतालवुन्तादवत्तं अत्तणो अच्चाहिदं दक्खिणारण्णपहिअत्तणम् ।  
रामः - एतानि तानि गिरिनिर्झरिणीतटेषु वैखानसाश्रिततरूणि तपोवनानि ।  
येष्वातिथेयपरमा यमिनो भजन्ते नीवारमुष्टिपचना गृहिणो गृहाणि ॥२५॥  
लक्ष्मणः - अयमविरलानोकहनिवहनिरन्तरस्निग्धनीलपरिसरारण्यपरिणद्धगोदावरीमुखकन्दरः सन्ततमभिष्यन्दमानमेघमेदुरितनीलिमा जनस्थानमध्यगो गिरिः प्रस्रवणो नाम ।  
रामः - स्मरसि सुतनु तस्मिन्पर्वते लक्ष्मणेन प्रतिविहितसपर्यासुस्थयोस्तान्यहानि ।  
स्मरसि सरसनीरां तत्र गोदावरीं वा स्मरसि च तदुपान्तेष्वावयोर्वर्तनानि ॥२६॥  
किं च ।  
किमपि किमपि मन्दं मन्दमासक्तियोगादविरलितकपोलं जल्पतोरक्रमेण ।  
अशिथिलपरिरम्भव्यापृतैकैकदोष्णोरविदितगतयामा रात्रिरेव व्यरंसीत् ॥२७॥  
लक्ष्मणः - एष पञ्चवट्यां शूर्पणखाविवादः ।  
सीता - हा अज्जौत्त, एत्तिअं दे दंसणम् ।  
रामः - ऐ वियोगत्रस्ते, चित्रमेतत् ।  
सीता - जहा तहा होदु ।  
दुज्जणो असुहं उप्पादेइ ।  
रामः - हन्त, वर्तमान इव मे जनस्थानवृत्तान्तः प्रतिभाति ।  
लक्ष्मणः - अथेदं रक्षोभिः कनकहरिणच्छद्मविधिना तथा वृत्तं पापैर्व्यथयति यथा क्षालितमपि ।  
जनस्थाने शून्ये विकलकरणैरार्यचरितैरपि ग्रावा रोदित्यपि दलति वज्रस्य हृदयम् ॥२८॥  
सीता - (सास्रमात्मगतम् ।) अह्मो, दिणअरकुलाणन्दणो एव्वंविमह कालणादो किलन्तो आसि ।  
लक्ष्मणः - (रामं निर्वर्ण्य साकूतम् ।) आर्य, किमेतत् ।  
अयं तावद्बाष्पस्त्रुटित इव मुक्तामणिसरो विसर्पन्धाराभिर्लुठति धरणीं जर्जरकणः निरुद्धोऽप्यावेगः स्फुरदधरनासापुटतया परेषामुन्नेयो भवति चिरमाध्मातहृदयः ॥२९॥  
रामः - वत्स, तत्कालप्रियजनविप्रयोगजन्मा तीव्रोऽपि प्रतिकृतिवाञ्छया विसोढः ।  
दुःखाग्निर्मनसि पुनर्विपच्यमानो हृन्मर्मव्रण इव वेदनां तनोति ॥३०॥  
सीता - हद्धी हद्धी ।  
अहंवि अदिभूमिं गदेण रणरणएण अज्जौत्तसुण्णं विअ अत्ताणं पेक्खामि ।  
लक्ष्मणः - (स्वगतम् ।) भवतु ।  
आक्षिपामि ।  
(चित्रं विलोक्य प्रकाशम् ।) अथैतन्मन्वन्तरपुराणस्य तत्रभवतस्तातजटायुषश्चरित्रविक्रमोदाहरणम् ।  
सीता - हा ताद, णिव्वूढो दे अवच्चसिणेहो ।  
रामः - हा तात काश्यप शकुन्तराज, क्व नु खलु पुनस्त्वादृशस्य महतस्तीर्थभूतस्य साधोः सम्भवः ।  
लक्ष्मणः - अयमसौ जनस्थानस्य पश्चिमतः कुञ्जवान्नाम पर्वतो दनुकबन्धाधिष्ठितो दण्डकारण्यभागः ।  
तदिदममुष्य परिसरे मतङ्गाश्रमपदम् ।  
तत्र श्रमणी नाम सिद्धा शबरतापसी ।  
तदेतत्पम्पाभिधानं पद्मसरः ।  
सीता - जत्थ किल अज्जौत्तेण विच्छिण्णामरिसधीरत्तणं पमुक्ककण्ठं परुण्णं आसि ।  
रामः - देवि, परं रमणीयमेतत्सरः ।  
एतस्मिन्मदकलमल्लिकाक्षपक्षः ।  
व्याधूतस्फुरदुरुदण्डपुण्डरीकाः ।  
बाष्पाम्भः परिपतनोद्गमान्तराले सन्दृष्टाः कुवलयिनो मया विभागाः ॥३१॥  
लक्ष्मणः - अयमार्यो हनूमान् ।  
सीता - एसो सो चिरणिव्वूढजीवलोअपच्चुद्धरणगुरुओवआरी महानुभावो मारुदी ।  
रामः - दिष्ट्या सोऽयं महाबाहुरञ्जनानन्दवर्धनः ।  
यस्य वीर्येण कृतिनो वयं च भुवनानि च ॥३२॥  
सीता - वच्छ, एसो सो कुसुमिदकदम्बताण्डविअबंहिणो किण्णामहेओ गिरी ।  
जत्थ अणुभावसोहग्गमेत्तपरिसेससुन्दरसिरी मुच्छन्दो तुए परुण्णेण ओलम्बिओ तरुअले अज्जौत्तो आलिहिदो ।  
लक्ष्मणः - सोऽयं शैलः ककुभसुरभिर्माल्यवान्नाम यस्मिन्नीलः स्निग्धः श्रयति शिखरं नूतनस्तोयवाहः ।  
आर्येणास्मिन् रामः - विरम विरमातःपरं न क्षमोऽस्मि प्रत्यावृत्तः स पुनरिव मे जानकीविप्रयोगः ॥३३॥  
लक्ष्मणः - अतःपरमार्यस्य तत्रभवतां राक्षसानां चापरिसङ्ख्यान्युत्तरोत्तराणि कर्माश्चर्याणि ।  
परिश्रान्ता चेयमार्या ।  
तद्विज्ञापयामि विश्राम्यतामिति ।  
सीता - अज्जौत्त, एदिणा चित्तदंसणेण पच्चुप्पण्णदोहलाए मए विण्णावणिज्जं अत्थि ।  
रामः - नन्वाज्ञापय ।  
सीता - जाणे पुणोवि पसण्णगम्भीरासु वणराईसु विहरिअ पवित्तणिम्मलसिसिरसलिलं भअवदिं भाईरहिं ओगाहिस्सं ति ।  
रामः - वत्स लक्ष्मण ।  
लक्ष्मणः - एषोऽस्मि ।  
रामः - वत्स, अचिरादेव सम्पादनीयो दौहृद इति सम्प्रत्येव गुरुभिः सन्दिष्टम् ।  
तदस्खलितसम्पातं रथमुपस्थापय ।  
सीता - अज्जौत्त, तुह्मेहिं वि आअन्दव्वम् ।  
रामः - अतिकठिनहृदये, एतदपि वक्तव्यम् ।  
सीता - तेण हि पिअं मे पिअं मे ।  
लक्ष्मणः - यदाज्ञापयत्यार्यः ।  
(इति निष्क्रान्तः ।) रामः - प्रिये, वातायनोपकण्ठे संविष्टा भव ।  
सीता - एव्वं होदु ।  
ओहरिदह्मि परिस्समणिद्दाए ।  
रामः - तेन हि निरन्तरमवलम्बस्व मामनुगमनाय ।  
जीवयन्निव ससाध्वसश्रमस्वेदबिन्दुरधिकण्ठमर्प्यताम् ।  
बाहुरैन्दवमयूखचुम्बितस्यन्दिचन्द्रमणिहारविभ्रमः ॥३४॥  
(तथा कारयन्सानन्दम् ।) प्रिये, किमेतत् ।  
विनिश्चेतुं शक्यो न सुखमिति वा दुःखमिति वा प्रमोहो निद्रा वा किमु विषविसर्पः किमु मदः ।  
तव स्पर्शे स्पर्शे मम हि परिमूढेन्द्रियगणो विकारश्चैतन्यं भ्रमयति च सम्मीलयति च ॥३५॥  
सीता - धीरप्पसादा तुह्मेत्ति एत्थ दाणिं अच्चरिअम् ।  
रामः - म्लानस्य जीवकुसुमस्य विकासनानि सन्तर्पणानि सकलेन्द्रियमोहनानि ।  
एतानि ते सुवचनानि सरोरुहाक्षि कर्णामृतानि मनसश्च रसायनानि ॥३६॥  
सीता - पिअंवद एहि ।  
संविसह्म ।  
रामः - अपि सन्देष्टव्यम् ।  
आविवाहसमयाद्गृहे वने शैशवे तदनु यौवने पुनः ।  
स्वापहेतुरनुपाश्रितोऽन्यया रामबाहुरुपधानमेष ते ॥३७॥  
सीता - (निद्रां नाटयन्ती) अत्थि एदम् ।  
अज्जौत्त, अत्थि एदम् ।  
(इति स्वपिति ।) रामः - कथं प्रियवचनैव मे वक्षसि प्रसुप्ता ।  
(निर्वर्ण्य ।) इयं गेहे लक्ष्मीरियममृतवर्तिर्नयनयोरसावस्याः स्पर्शो वपुषि बहुलश्चन्दनरसः ।  
अयं बाहुः कण्ठे शिशिरमसृणो मौक्तिकसरः किमस्या न प्रेयो यदि परमसह्यस्तु विरहः ॥३८॥  
(प्रविश्य) प्रतीहारी - देव, उवट्ठिदो ।  
रामः - अयि, कः ।  
प्रतीहारी - आसण्णपरिआरओ देवस्स दुम्मुहो ।  
रामः - (स्वगतम् ।) शुद्धान्तचारी दुर्मुखः स मया पौरजानपदेष्वपसर्पः प्रहितः ।  
(प्रकाशम् ।) आगच्छतु ।  
(प्रतीहारी निष्क्रान्ता ।) (प्रविश्य ।) दुर्मुखः - (स्वगतम् ।) हा कहं दाणिं देवीमन्तरेण ईरिसं अचिन्तणिज्जं जणाववादं देव्वस्स कहैस्सं ।  
अहवा णिओओ क्खु मह मन्दभाअहेअस्स एसो ।  
सीता - (उत्स्वप्नायते ।) अज्जौत्त, कहिंसि ।  
रामः - सेयमेव रणरणकदायिनी चित्रदर्शनाद्विरहभावना देव्याः स्वप्नोद्योगं करोति ।  
(सस्नेहमङ्गमस्याः परामृशन् ।) अद्वैतं सुखदुःखयोरनुगतं सर्वास्ववस्थासु यद्विश्रामो हृदयस्य यत्र जरसा यस्मिन्नहार्यो रसः ।  
कालेनावरणात्ययात्परिणते यत्प्रेमसारे स्थितं भद्रं तस्य सुमानुषस्य कथमप्येकं हि तत्प्रार्थ्यते ॥३९॥  
दुर्मुखः - (उपसृत्य ।) जेदु देव्वो ।  
रामः - ब्रूहि यदुपलब्धम् ।  
दुर्मुखः - उवट्टुवन्ति देवं पौरजाणपदा जहा विसुमरिदा अह्मे महाराअं दसरहं रामदेव्वेणेत्ति ।  
रामः - अर्थवाद एवैषः ।  
दोषं तु मे कथञ्चित्कथय येन प्रतिविधीयते ।  
दुर्मुखः - (सास्रम् ।) सुणादु महाराओ ।  
(कर्णे ।) एव्वं विअ ।  
इति ।  
रामः - अहह, अतितीव्रोऽयं वाग्वज्रः ।  
(इति मूर्च्छति ।) दुर्मुखः - आस्ससदु देव्वो ।  
रामः - (आश्वस्य ।) हा हा धिक्परगृहवासदूषणं यद्वैदेह्याः प्रशमितमद्भुतैरुपायैः ।  
एतत्तत्पुनरपि दैवदुर्विपाकादालर्कं विषमिव सर्वतः प्रसक्तम् ॥४०॥  
तत्किमद्य मन्दभाग्यः करोमि (विमृश्य सकरुणम् ।) अथवा किमेतत् ।  
सतां केनापि कार्येण लोकस्याराधनं परम् ।  
तत्प्रतीतं हि तातेन मां च प्राणांश्च मुञ्चता ॥४१॥  
सम्प्रत्येव च भगवता वसिष्ठेन सन्दिष्टम् ।  
अपि च ।  
यत्सावित्रैर्दीपितं भूमिपालैर्लोकश्रेष्ठैः साधुचित्रं चरित्रम् ।  
मत्सम्बन्धात्कश्मला किंवदन्ती स्याच्चेदस्मिन्हन्त धिङ्नामधन्यम् ॥४२॥  
हा देवि देवयजनसम्भवे, हा स्वजन्मानुग्रहपवित्रितवसुन्धरे, हा मुनिजनकनन्दिनि, हा पावकवसिष्ठारुन्धतीप्रशस्तशीलशालिनि, हा राममयजीविते, हा महारण्यवासप्रियसखि, हा तातप्रिये, हा स्तोकवादिनि, कथमेवंविधायास्तवायमीदृशः परिणामः ।  
त्वया जगन्ति पुण्यानि त्वय्यपुण्या जनोक्तयः ।  
नाथवन्तस्त्वया लोकास्त्वमनाथा विपत्स्यसे ॥४३॥  
(दुर्मुखं प्रति ।) दुर्मुख, ब्रूहि लक्ष्मणम् ।  
एष नूतनो राजा रामः समाज्ञापयति ।  
(कर्णे ।) एवमेवम् ।  
इति ।  
दुर्मुखः - हा, कहं अग्गिपरिसुद्धाए गब्भट्ठिदपवित्तसन्ताणाए देवीए दुज्जणवअणादो एदं ववसिदं देव्वेण ।  
रामः - शान्तं पापम्, शान्तं पापम् ।  
दुर्जना नाम पौरजानपदाः ।  
इक्ष्वाकुवंशोऽभिमतः प्रजानां जातं च दैवाद्वचनीयबीजम् ।  
यच्चाद्भुतं कर्म विशुद्धिकाले प्रत्येतु कस्तद्यदि दूरवृत्तम् ॥४४॥  
तद्गच्छ ।  
दुर्मुखः - हा देवि ।  
(इति निष्क्रान्तः ।) रामः - हा कष्टम् ।  
अतिबीभत्सकर्मा नृशंसोऽस्मि संवृत्तः ।  
शैशवात्प्रभृति पोषितां प्रियां सौहृदादपृथगाश्रयामिमाम् ।  
छद्मना परिददामि मृत्यवे सौनिके गृहशकुन्तिकामिव ॥४५॥  
तत्किमस्पृश्यः पातकी देवीं दूषयामि ।  
(इति सीतायाः शिरः समुन्नमय्य बाहुमाकृष्य) ।  
अपूर्वकर्मचण्डालमयि मुग्धे विमुञ्च माम् ।  
श्रितासि चन्दनभ्रान्त्या दुर्विपाकं विषद्रुमम् ॥४६॥  
(उत्थाय ।) हन्त हन्त, सम्प्रति विपर्यस्तो जीवलोकः ।  
अद्यावसितं जीवितप्रयोजनं रामस्य ।  
शून्यमधुना कीर्णारण्यं जगत् ।  
असारः संसारः ।  
काष्ठप्रायं शरीरम् ।  
अशरणोऽस्मि ।  
किं करोमि ।  
का गतिः ।  
अथवा ।  
दुःखसंवेदनायैव रामे चैतन्यमागतम् ।  
मर्मोपघातिभिः प्राणैर्वज्रकीलायितं हृदि ॥४७॥  
हा अम्ब अरुन्धति, भगवन्तौ वसिष्ठविश्वामित्रौ, भगवन्पावक, हा देवि भूतधात्रि, हा तात जनक, हा मातः, हा प्रियसख महाराज सुग्रीव, सौम्य हनूमन्, महोपकारिन् लङ्काधिपते विभीषण, हा सखि त्रिजटे, परिमुषिताः स्थ परिभूताः स्थ रामहतकेन ।  
अथवा को नाम तेषामहमिदानीमाह्वाने ।  
ते हि मन्ये महात्मानः कृतघ्नेन दुरात्मना ।  
मया गृहीतनामानः स्पृश्यन्त इव पाप्मना ॥४८॥  
योऽहम् विस्रम्भादुरसि निपत्य जातनिद्रामुन्मुच्य प्रियगृहिणीं गृहस्य लक्ष्मीम् ।  
आतङ्कस्फुरितकठोरगर्भगुर्वीं क्रव्याद्भ्यो बलिमिव दारुणः क्षिपामि ॥४९॥  
(सीतायाः पादौ शिरसि कृत्वा ।) अयं पश्चिमस्ते रामशिरसि पादपङ्कजस्पर्शः ।  
(इति रोदिति ।) (नेपथ्ये ।) अब्रह्मण्यमब्रह्मण्यम् ।  
रामः - ज्ञायतां भोः, किमेतत् ।  
(पुनर्नेपथ्ये ।) ऋषीणामुग्रतपसां यमुनातीरवासिनाम् ।  
लवणत्रासितः स्तोमस्त्रातारं त्वामुपस्थितः ॥५०॥  
रामः - कथमद्यापि राक्षसत्रासः ।  
तद्यावदस्य दुरात्मनो माधुरस्य कुम्भीनसीकुमारस्योन्मूलनाय शत्रुघ्नं प्रेषयामि ।  
(परिक्रम्य पुनर्निवृत्य ।) हा देवि, कथमेवंविधा गमिष्यसि ।  
भगवति वसुन्धरे, सुश्लाघ्यां दुहितरमवेक्षस्व जानकीम् ।  
जनकानां रघूणां च यत्कृत्स्नं गोत्रमङ्गलम् ।  
यां देवयजने पुण्ये पुण्यशीलामजीजनः ॥५१॥  
(इति रुदन्निष्कान्तः ।) सीता - हा सोह्म अज्जौत्त, कहिंसि ।  
(इति सहसोत्थाय ।) हद्धी हद्धी ।  
दुस्सिविणरणरणअविप्पलद्धा अज्जौत्तसुण्णं विअ अत्ताणं पेक्खामि ।  
(विलोक्य ।) हद्धी हद्धी ।  
एआइणिं पसुत्तं मं उज्झिअ कहिं गदो णाहो ।  
होदु ।  
से कुप्पिस्सं जै तं पेक्खन्ती अत्तणो पहविस्सं ।  
को एत्थ परिअणो ।  
(प्रविश्य ।) दुर्मुखः - देवि, कुमारलक्खणो विण्णवेदि - "सज्जो रहो ।  
तं आरुहदु देवी" त्ति ।  
सीता - इअं आरूढह्मि ।  
(उत्थाय परिक्रम्य ।) फुरै मे गब्भभारो ।  
सणिअं गच्छह्म ।  
दुर्मुखः - इदो इदो देवी ।  
सीता - णमो रहुउलदेवदाणं ।  
(इति निष्क्रान्ताः सर्वे ।) इति महाकविश्रीभवभूतिविरचित उत्तररामचरिते प्रथमोऽङ्कः ।  
द्वितीयोऽङ्कः ।  
(नेपथ्ये ।) स्वागतं तपोधनायाः ।  
(ततः प्रविशत्यध्वगवेषा तापसी ।) तापसी - अये वनदेवता फलकुसुमगर्भेण पल्लवार्घ्येण दूरान्मामुपतिष्ठते ।  
(प्रविश्य ।) वनदेवता - (अर्घ्यं विकीर्य ।) यथेच्छाभोग्यं वो वनमिदमयं मे सुदिवसः सतां सद्भिः सङ्गः कथमपि हि पुण्येन भवति ।  
तरुच्छाया तोयं यदपि तपसां योग्यमशनं फलं वा मूलं वा तदपि न पराधीनमिह वः ॥१॥  
तापसी - किमत्रोच्यते ।  
प्रियप्राया वृत्तिर्विनयमधुरो वाचि नियमः प्रकृत्या कल्याणी मतिरनवगीतः परिचयः ।  
पुरो वा पश्चाद्वा तदिदमविपर्यासितरसं रहस्यं साधूनामनुपधि विशुद्धं विजयते ॥२॥  
(उपविशतः ।) वनदेवता - कां पुनरत्रभवतीमवगच्छामि ।  
तापसी - आत्रेय्यस्मि ।  
वनदेवता - आर्ये आत्रेयि, कुतः पुनरिहागम्यते किम्प्रयोजनो दण्डकारण्योपवनप्रचारः ।  
आत्रेयी - अस्मिन्नगस्त्यप्रमुखाः प्रदेशे भूयांस उद्गीथविदो वसन्ति ।  
तेभ्योऽधिगन्तुं निगमान्तविद्यां वाल्मीकिपार्श्वादिह पर्यटामि ॥३॥  
वनदेवता - यदा तावदन्येऽपि मुनयस्तमेव हि पुराणब्रह्मवादिनं प्राचेतसमृषिं ब्रह्मपारायणायोपासते ।  
तत्कोऽयमार्यायाः प्रवासः ।  
आत्रेयी - तस्मिन्हि महानध्ययनप्रत्यूह इत्येष दीर्घप्रवासोऽङ्गीकृतः ।  
वनदेवता - कीदृशः ।  
आत्रेयी - तत्र भगवतः केनापि देवताविशेषेण सर्वप्रकाराद्भुतं स्तन्यत्यागमात्रके वयसि वर्तमानं दारकद्वयमुपनीतम् ।  
तत्खलु न केवलं तस्य, अपि तु तिरश्चामप्यन्तःकरणानि तत्त्वान्युपस्नेहयति ।  
वनदेवता - अपि तयोर्नामसञ्ज्ञानमस्ति ।  
आत्रेयी - तयैव किल देवतया तयोः कुशलवाविति नामनी च प्रभावश्चाख्यातः ।  
वनदेवता - कीदृशः प्रभावः ।  
आत्रेयी - तयोः किल सरहस्यानि जृम्भकास्त्राणि जन्मसिद्धानीति ।  
वनदेवता - अहो नु भोश्चित्रमेतत् ।  
आत्रेयी - तौ च भगवता वाल्मीकिना धात्रीकर्मतः परिगृह्य पोषितौ रक्षितौ च ।  
निर्वृत्तचौलकर्मणोस्तयोस्त्रयीवर्जमितरास्तिस्रो विद्याः सावधानेन परिनिष्ठापिताः ।  
तदनन्तरं भगवतैकादशे वर्षे क्षात्रेण कल्पेनोपनीय त्रयीविद्यामध्यापितौ ।  
न त्वेताभ्यामतिदीप्तिप्रज्ञाभ्यामस्मदादेः सहाध्ययनयोगोऽस्ति ।  
यतः ।  
वितरति गुरुः प्राज्ञे विद्यां यथैव तथा जडे न तु खलु तयोर्ज्ञाने शक्तिं करोत्यपहन्ति वा ।  
भवति हि पुनर्भूयान्भेदः फलं प्रति तद्यथा प्रभवति शुचिर्बिम्बग्राहे मणिर्न मृदादयः ॥४॥  
वनदेवता - अयमध्ययनप्रत्यूहः ।  
आत्रेयी - अन्यश्च ।  
वनदेवता - अथापरः कः ।  
आत्रेयी - अथ स ब्रह्मर्षिरेकदा माध्यन्दिनसवनाय नदीं तमसामनुप्रपन्नः ।  
तत्र युग्मचारिणोः क्रौञ्चयोरेकं व्याधेन वध्यमानं ददर्श ।  
आकस्मिकप्रत्यवभासां देवीं वाचमानुष्टुभेन छन्दसा परिणतामभ्युदैरयत् ।  
मा निषाद प्रतिष्ठां त्वमगमः शाश्वतीः समाः ।  
यत्क्रौञ्चमिथुनादेकमवधीः काममोहितम् ॥५॥  
वनदेवता - आम्नायादन्यत्र नूतनच्छन्दसामवतारः ।  
आत्रेयी - तेन हि पुनः समयेन तं भगवन्तमाविर्भूतशब्दप्रकाशमृषिमुपसङ्गम्य भगवान्भूतभावनः पद्मयोनिरवोचत् - "ऋषे, प्रबुद्धोऽसि वागात्मनि ब्रह्मणि ।  
तद्ब्रूहि रामचरितम् ।  
अव्याहतज्योतिरार्षं ते चक्षुः प्रतिभातु ।  
आद्यः कविरसि" इत्युक्त्वान्तर्हितः ।  
अथ स भगवान्प्राचेतसः प्रथमं मनुष्येषु शब्दब्रह्मणस्तादृशं विवर्तमितिहासं रामायणं प्रणिनाय ।  
वनदेवता - हन्त पण्डितः संसारः ।  
आत्रेयी - तस्मादेव हि ब्रवीमि तत्र महानध्ययनप्रत्यूह इति ।  
वनदेवता - युज्यते ।  
आत्रेयी - विश्रान्तास्मि भद्रे सम्प्रत्यगस्त्याश्रमस्य पन्थानं ब्रूहि ।  
वनदेवता - इतः पञ्चवटीमनुप्रविश्य गम्यतामनेन गोदावरीतीरेण ।  
आत्रेयी - (सास्रम् ।) अप्येतत्तपोवनम् ।  
अप्येषा पञ्चवटी ।  
अपि सरिदियं गोदावरी ।  
अप्ययं गिरिः प्रस्रवणः ।  
अपि जनस्थानवनदेवता त्वं वासन्ती ।  
वनदेवता - तथैव तत्सर्वम् ।  
आत्रेयी - हा वत्से जानकि ।  
स एष ते वल्लभशाखिवर्गः प्रासङ्गिकीनां विषयः कथानाम् ।  
त्वां नामशेषामपि दृश्यमानः प्रत्यक्षदृष्टामिव नः करोति ॥६॥  
वासन्ती - (सभयम् ।  
स्वगतम् ।) कथं नामशेषेत्याह ।  
(प्रकाशम् ।) किमत्याहितं सीतादेव्याः ।  
आत्रेयी - न केवलमत्याहितम्, सापवादमपि ।  
(कर्णे ।) एवमिति ।  
वासन्ती - हा दारुणो दैवनिर्घातः ।  
(इति मूर्च्छति ।) आत्रेयी - भद्रे, समाश्वसिहि समाश्वसिहि ।  
वासन्ती - हा प्रियसखि, ईदृशस्ते निर्माणभागः ।  
हा रामभद्र ।  
अथवा अलं त्वया ।  
आर्ये आत्रेयि, अथ तस्मादरण्यात्परित्यज्य निवृत्ते लक्ष्मणे सीतायाः किं वृत्तमिति काचिदासीत्प्रवृत्तिः ।  
आत्रेयी - नहि नहि ।  
वासन्ती - कष्टम् ।  
आर्यारुन्धतीवसिष्ठाधिष्ठितेषु नः कुलेषु जीवन्तीषु च वृद्धासु राज्ञीषु कथमिदं जातम् ।  
आत्रेयी - ऋष्यशृङ्गसत्रे गुरुजनस्तदासीत् ।  
सम्प्रति परिसमाप्तं द्वादशवार्षिकं सत्रम् ।  
ऋष्यशृङ्गेण च सम्पूज्य विसर्जिता गुरवः ।  
ततो भगवत्यरुन्धती नाहं वधूविरहितामयोध्यां गच्छामीत्याह ।  
तदेव राममातृभिरनुमोदितम् ।  
तदनुरोधाद्भगवतो वसिष्ठस्यापि श्रद्धा वाल्मीकिवनं गत्वा वत्स्याम इति ।  
वासन्ती - अथ स रामभद्रः किमाचारः ।  
आत्रेयी - तेन राज्ञा राजक्रतुरश्वमेधः प्रक्रान्तः ।  
वासन्ती - अहह धिक् ।  
परिणीतमपि ।  
आत्रेयी - शन्तम् ।  
नहि नहि ।  
वासन्ती - का तर्हि यज्ञे सहधर्मचारिणी ।  
आत्रेयी - हिरण्मयी सीताप्रतिकृतिर्गृहिणीकृता ।  
वासन्ती - हन्त भोः वज्रादपि कठोराणि मृदूनि कुसुमादपि ।  
लोकोत्तराणां चेतांसि को हि विज्ञातुमर्हति ॥७॥  
आत्रेयी - विसृष्टश्च वामदेवानुमन्त्रितो मेध्याश्वः ।  
प्रकॢप्ताश्च तस्य यथाशास्त्रं रक्षितारः ।  
तेषामधिष्ठाता लक्ष्मणात्मजश्चन्द्रकेतुर्दत्तदिव्यास्त्रसम्प्रदायश्चतुरङ्गसाधनान्वितोऽनुप्रहितः ।  
वासन्ती - (सहर्षकौतुकास्रम् ।) कुमारलक्ष्मणस्यापि पुत्र इति मातर्, जीवामि ।  
आत्रेयी - अत्रान्तरे ब्राह्मणेन मृतं पुत्रमुत्क्षिप्य राजद्वारे सोरस्ताडमब्रह्मण्यमुद्धोषितम् ।  
ततो न राजापचारमन्तरेण प्रजानामकालमृत्युः सञ्चरतीत्यात्मदोषं निरूपयति करुणामये रामभद्रे सहसैवाशरीरिणी वागुदचरत् - शम्बूको नाम वृषलः पृथिव्यां तप्यते तपः ।  
शीर्षच्छेद्यः स ते राम तं हत्वा जीवय द्विजम् ॥८॥  
इत्युपश्रुत्य कृपाणपाणिः पुष्पकमधिरुह्य सर्वा दिशो विदिशश्च शूद्रतापसान्वेषणाय जगत्पतिः सञ्चारं समारब्धवान् ।  
वासन्ती - शम्बूको नामाधोमुखो धूमपः शूद्रोऽस्मिन्नेव जनस्थाने तपश्चरति ।  
अपि नाम रामभद्रः पुनरिदं वनमलङ्कुर्यात् ।  
आत्रेयी - भद्रे, गम्यतेऽधुना ।  
वासन्ती - आर्ये आत्रेयि, एवमस्तु ।  
कठोरश्च दिवसः ।  
कण्डूलद्विपगण्डपिण्डकषणाकम्पेन सम्पातिभिर्धर्मस्रंसितबन्धनैश्च कुसुमैरर्चन्ति गोदावरीम् ।  
छायापस्किरमाणविष्किरमुखव्याकृष्टकीटत्वचः कूजत्क्लान्तकपोतकुक्कुटकुलाः कूले कुलायद्रुमाः ॥९॥  
(इति परिक्रम्य निष्क्रान्ते ।) इति शुद्धविष्कम्भः ।  
(ततः प्रविशति सदयोद्यतखड्गो रामभद्रः ।) रामः - हे हस्त दक्षिण मृतस्य शिशोर्द्विजस्य जीवातवे विसृज शूद्रमुनौ कृपाणम् ।  
रामस्य बाहुरसि निर्भरगर्भखिन्नसीताविवासनपटोः करुणा कुतस्ते ॥१०॥  
(कथञ्चित्प्रहृत्य ।) कृतं रामसदृशं कर्म ।  
अपि जीवेत्स ब्राह्मणपुत्रः ।  
(प्रविश्य ।) दिव्यपुरुषः - जयतु देवः ।  
दत्ताभये त्वयि यमादपि दण्डधारे सञ्जीवितः शिशुरसौ मम चेयमृद्धिः ।  
शम्बूक एष शिरसा चरणौ नतस्ते सत्सङ्गजानि निधनान्यपि तारयन्ति ॥११॥  
रामः - द्वयमपि प्रियं नः तदनुभूयतामुग्रस्य तपसः परिपाकः ।  
यत्रानन्दाश्च मोदाश्च यत्र पुण्याश्च सम्पदः ।  
वैराजा नाम ते लोकास्तैजसाः सन्तु ते शिवाः ॥१२॥  
शम्बूकः - स्वामिन्, युष्मत्प्रसादादेवैष महिमा ।  
किमत्र तपसा ।  
अथवा महदुपकृतं तपसा ।  
अन्वेष्टव्यो यदसि भुवने लोकनाथः शरण्यो मामन्विष्यन्निह वृषलकं योजनानां शतानि ।  
क्रान्त्वा प्राप्तः स इह तपसां सम्प्रसादोऽन्यथा तु क्वायोध्यायाः पुनरुपगमो दण्डकायां वने वः ॥१३॥  
रामः - किं नाम दण्डकेयम् ।  
(सर्वतोऽवलोक्य ।) हा, कथम् - स्निग्धश्यामाः क्वचिदपरतो भीषणाभोगरूक्षाः स्थाने स्थाने मुखरककुभो झाङ्कृतैर्निर्झराणाम् ।  
एते तीर्थाश्रमगिरिसरिद्गर्तकान्तारमिश्राः सन्दृश्यन्ते परिचितभुवो दण्डकारण्यभागाः ॥१४॥  
शम्बूकः - दण्डकैवैषा ।  
अत्र किल पूर्वं निवसता देवेन चतुर्दश सहस्राणि चतुर्दश च राक्षसाः ।  
त्रयश्च दूषणखरत्रिमूर्धानो रणे हताः ॥१५॥  
येन सिद्धक्षेत्रेऽस्मिन्मादृशामपि जानपदानामकुतोभयः सञ्चारः संवृत्तः ।  
रामः - न केवलं दण्डकैव, जनस्थानमपि ।  
शम्बूकः - बाढम् ।  
एतानि खलु सर्वभूतरोमहर्षणान्युन्मत्तचण्डश्वापदकुलाक्रान्तविकटगिरिगह्वराणि जनस्थानपर्यन्तदीर्घारण्यानि दक्षिणां दिशमभिवर्तन्ते ।  
तथाहि ।  
निष्कूजस्तिमिताः क्वचित्क्वचिदपि प्रोच्चण्डसत्त्वस्वनाः स्वेच्छासुप्तगभीरभोगभुजगश्वासप्रदीप्ताग्नयः ।  
सीमानः प्रदरोदअरेषु विरलस्वल्पाम्भसो यास्वयं तृष्यद्भिः प्रतिसूर्यकैरजगरस्वेदद्रवः पीयते ॥१६॥  
रामः - पश्यामि च जनस्थानं भूतपूर्वखरालयम् ।  
प्रत्यक्षानिव वृत्तान्तान्पूर्वाननुभवामि च ॥१७॥  
(सर्वतोऽवलोक्य ।) प्रियारामा हि वैदेह्यासीत् ।  
एतानि नाम कान्ताराणि ।  
किमतः परं भयानकं स्यात् ।  
(सास्रम् ।) त्वया सह निवत्स्यामि वनेषु मधुगन्धिषु ।  
इतीवारमते हासौ स्नेहस्तस्याः स तादृशः ॥१८॥  
न किञ्चिदपि कुर्वाणः सौख्यैर्दुःखान्यपोहति ।  
तत्तस्य किमपि द्रव्यं यो हि यस्य प्रियो जनः ॥१९॥  
शम्बूकः - तदलमेभिर्दुरासदैः ।  
अथैतानि मदकलमयूरकण्ठकोमलच्छविभिरवकीर्णानि पर्यन्तैरविरलनिविष्टनीलबहुलच्छायातरुषण्डमण्डितान्यसम्भ्रान्तविविधमृगयूथानि पश्यतु महाभागः प्रशान्तगम्भीराणि श्वापदकुलशरण्यानि महारण्यानि ।  
इह समदशकुन्ताक्रान्तवानीरमुक्तप्रसवसुरभिशीतस्वच्छतोया वहन्ति ।  
फलभरपरिणामश्यामजम्बूनिकुञ्जस्खलनमुखरभूरिस्रोतसो निर्झरिण्यः ॥२०।  
अपि च ।  
दधति कुहरभाजामत्र भल्लूकयूनामनुरसितगुरूणि स्त्यानमम्बूकृतानि ।  
शिशिरकटुकषायः स्त्यायते सल्लकीनामिभदलितविकीर्णग्रन्थिनिष्यन्दगन्धः ॥२१॥  
रामः - (सबाष्पस्तम्भम् ।) भद्र, शिवास्ते पन्थानो देवयानाः ।  
प्रलीयस्व पुण्येभ्यो लोकेभ्यः ।  
शम्बूकः - यावत्पुराणब्रह्मर्षिमगस्त्यमभिवाद्य शाश्वतं पदमनुप्रविशामि ।  
(इति निष्क्रान्तः ।) रामः - एतत्पुनर्वनमहो कथमद्य दृष्टं यस्मिन्नभूम चिरमेव पुरा वसन्तः ।  
आरण्यकाश्च गृहिणश्च रताः स्वधर्मे सांसारिकेषु च सुखेषु वयं रसज्ञाः ॥२२॥  
एते त एव गिरयो विरुवन्मयूरास्तान्येव मत्तहरिणानि वनस्थलानि ।  
आमञ्जुवञ्जुलरुतानि च तान्यमूनि नीरन्ध्रनीपनिचुलानि सरित्तटानि ॥२३॥  
मेघमालेव यश्चायमारादिव विभाव्यते ।  
गिरिः प्रस्रवणः सोऽयम् अत्र गोदावरी नदी ॥२४॥  
अस्यैवासीन्महति शिखरे गृध्रराजस्य वासस्तस्याधस्ताद्वयमपि रतास्तेषु पर्णोटजेषु ।  
गोदावर्याः पयसि विततानोकहश्यामलश्रीरन्तः कूजन्मुखरशकुनो यत्र रम्यो वनान्तः ॥२५॥  
अत्रैव सा पञ्चवटी यत्र निवासेन विविधविस्रम्भातिप्रसङ्गसाक्षिणः प्रदेशाः प्रियायाः प्रियसखी च वासन्ती नाम वनदेवता ।  
किमिदमापतितमद्य रामस्य ।  
सम्प्रति हि ।  
चिराद्वेगारम्भी प्रसृत इव तीव्रो विषरसः कुतश्चित्संवेगात्प्रचल इव शल्यस्य शकलः ।  
व्रणो रूढग्रन्थिः स्फुटित इव हृन्मर्मणि पुनः पुराभूतः शोको विकलयति मां नूतन इव ॥२६॥  
तथाविधानपि तावत्पूर्वसुहृदो भूमिभागान्पश्यामि ।  
(निरूप्य ।) अनवस्थितो भूतसन्निवेशः ।  
तथाहि ।  
पुरा यत्र स्रोतः पुलिनमधुना तत्र सरितां विपर्यासं यातो घनविरलभावः क्षितिरुहाम् ।  
बहोर्दृष्टं कालादपरमिव मन्ये वनमिदं निवेशः शैलानां तदिदमिति बुद्धिं द्रढयति ॥१७॥  
हन्त हन्त ।  
परिहरन्तमपि मां पञ्चवटी स्नेहाद्बलादाकर्षतीव ।  
(सकरुणम् ।) यस्यां ते दिवसास्तया सह मया नीता यथा स्वे गृहे यत्सम्बन्धकथाभिरेव सततं दीर्घाभिरास्थीयत ।  
एकः सम्प्रति नाशितप्रियतमस्तामेव रामः कथं पापः पञ्चवटीं विलोकयतु वा गच्छत्वसम्भाव्य वा ॥२८॥  
(प्रविश्य ।) शम्बूकः - जयतु देवः ।  
भगवानगस्त्यो मत्तः श्रुतसन्निधानस्त्वामाह - "परिकल्पितावरणमङ्गला प्रतीक्षते वत्सला लोपामुद्रा, सर्वे च महर्षयः ।  
तदेहि ।  
सम्भावयास्मान् ।  
अथ प्रजविना पुष्पकेन स्वदेशमुपगत्याश्वमेधसज्जो भव" इति ।  
रामः - यथाज्ञापयति भगवान् ।  
शम्बूकः - इत इतो देवः ।  
रामः - (पुष्पकं प्रवर्तयन् ।) भगवति पञ्चवटि, गुरुजनादेशोपरोधात्क्षणं शम्यतामतिक्रमो रामस्य ।  
शम्बूकः - देव, पश्य ।  
गुञ्जत्कुञ्जकुटीरकौशिकघटाघुक्कारवत्कीचकस्तम्बाडम्बरमूकमौकुलिकुलः क्रौञ्चाभिधोऽयं गिरिः ।  
एतस्मिन्प्रचलाकिनां प्रचलतामुद्वेजिताः कूजितैरुद्वेल्लन्ति पुराणरोहिणतरुस्कन्धेषु कुम्भीनसाः ॥२९॥  
अपि च ।  
एते ते कुहरेषु गद्गदनदद्गोदावरीवारयो मेघालम्बितमौलिनीलशिखराः क्षोणीभृतो दाक्षिणाः ।  
अन्योन्यप्रतिघातसङ्कुलचलत्कल्लोलकोलाहलैरुत्तालास्त इमे गभीरपयसः पुण्याः सरित्सङ्गमाः ॥३०॥  
(इति निष्क्रान्ताः सर्वे ।) द्वितीयोऽङ्कः ।  
तृतीयोऽङ्कः ।  
(ततः प्रविशति नदीद्वयम् ।) एका - सखि मुरले, किमसि सम्भ्रान्तेव ।  
मुरला - सखि तमसे, प्रेषितास्मि भगवतोऽगस्त्यस्य पत्न्या लोपामुद्रया सरिद्वरां गोदावरीमभिधातुम् ।  
जानास्येव यथा वधूपरित्यागात्प्रभृति ।  
अनिर्भिन्नो गभीरत्वादन्तर्गूढघनव्यथः ।  
पुटपाकप्रतीकाशो रामस्य करुणो रसः ॥१॥  
तेन च तथाविधेष्टजनकष्टविनिपातजन्मना प्रकृष्टगद्गदेन दीर्घशोकसन्तानेन सम्प्रति परिक्षीणो रामभद्रः ।  
तमवलोक्य कम्पितमिव कुसुमसमबन्धनं मे हृदयम् ।  
अधुना च रामभद्रेण प्रतिनिवर्तमानेन नियतमेव पञ्चवटीवने वधूसहनिवासविस्रम्भसाक्षिणः प्रदेशा द्रष्टव्याः ।  
तत्र च निसर्गधीरस्याप्येवंविधायामवस्थायामतिगम्भीराभोगशोकक्षोभसंवेगात्पदे पदे महाप्रमादानि शोकस्थानानि शङ्कनीयानि ।  
तद्भगवति गोदावरि, त्वया तत्रभवत्या सावधानया भवितव्यम् ।  
वीचीवातैः सीकरक्षोदशीतैराकर्षद्भिः पद्मकिञ्जल्कगन्धाम् ।  
मोहे मोहे रामभद्रस्य जीवं स्वैरं स्वैरं प्रेरितैस्तर्पयेति ॥२॥  
तमसा - उचितमेव दाक्षिण्यं स्नेहस्य ।  
सञ्जीवनोपायस्तु मूलत एव रामभद्रस्य सन्निहितः ।  
मुरला - कथमिव ।  
तमसा - तत्सर्वं श्रूयताम् ।  
अस्ति खलु वाल्मीकितपोवनोपकण्ठात्परित्यज्य निवृत्ते सति लक्ष्मणे सीता देवी प्राप्तप्रसववेदनमतिदुःखसंवेगादात्मानं गङ्गाप्रवाहे निक्षिप्तवती ।  
तदैव तत्र दारकद्वयं च प्रसूता भगवतीभ्यां पृथ्वीभागीरथीभ्यामप्युभाभ्यामभ्युपपन्ना रसातलं च नीता स्तन्यत्यागात्परेण दारकद्वयं च तस्य प्राचेतसस्य महर्षेर्गङ्गादेव्या समर्पितं स्वयम् ।  
मुरला - (सविस्मयम् ।) ईदृशानां विपाकोऽपि जायते परमाद्भुतः ।  
यत्रोपकरणीभावमायात्येवंविधो जनः ॥३॥  
तमसा - इदानीं तु शम्बूकवृत्तान्तेनानेन सम्भावितजनस्थानं रामभद्रं सरयूमुखादुपश्रुत्य भगवती भागीरथी यदेव लोपामुद्रया स्नेहादभिशङ्कितं तदेवाभिशङ्क्य सीतासमेता केनचिदिव गृहाचारव्यपदेशेन गोदावरीमुपागता ।  
मुरला - सुष्ठु चिन्तितं भगवत्या भागीरथ्या ।  
राजनीतिस्थितस्यास्य खलु तैश्च तैश्च जगतामाभ्युदयिकैः कार्यैर्व्याऽपृतस्य रामभद्रस्य नियताश्चित्तविक्षेपाः ।  
अव्यग्रस्य पुनरस्य शोकमात्रद्वितीयस्य पञ्चवटीप्रवेशो महाननर्थ इति ।  
कथं सीतया रामभद्रोऽयमाश्वासनीयः स्यात् ।  
तमसा - भगवत्या भागीरथ्या "वत्से देवयजनसम्भवे सीते, अद्य खल्वायुष्मतोः कुशलवयोर्द्वादशस्य जन्मवत्सरस्य सङ्ख्यामङ्गलग्रन्थिरभिवर्तते ।  
तदात्मनः पुराणश्वशुरमेतावतो मानवस्य राजर्षिवंशस्य प्रसवितारं सवितारमपहतपाप्मानं देवं स्वहस्तापचितैः पुष्पैरुपतिष्ठस्व ।  
न त्वामवनिपृष्ठवर्तिनीमस्मत्प्रभावाद्वनदेवता अपि द्रक्ष्यन्ति किमुत मर्त्याः" इति ।  
अहमप्याज्ञापिता "तमसे, त्वयि प्रकृष्टप्रेमैव वधूर्जानकी ।  
अतस्त्वमेवास्याः प्रत्यनन्तरीभव" इति ।  
साहमधुना यथादिष्टमनुतिष्ठामि ।  
मुरला - अहमप्येतं वृत्तान्तं भगवत्यै लोपामुद्रायै निवेदयामि ।  
रामभद्रोऽप्यागत एवेति तर्कयामि ।  
तमसा - तदियं गोदावरीह्रदान्निर्गत्य - परिपाण्डुदुर्बलकपोलसुन्दरं दधती विलोलकबरीकमाननम् ।  
करुणस्य मूर्तिरथवा शरीरिणी विरहव्यथेव वनमेति जानकी ॥४॥  
मुरला - इयं हि सा किसलयमिव मुग्धं बन्धनाद्विप्रलूनं हृदयकमलशोषी दारुणो दीर्घशोकः ।  
ग्लपयति परिपाण्डु क्षाममस्याः शरीरं शरदिज इव घर्मः केतकीगर्भपत्रम् ॥५॥  
(इति परिक्रम्य निष्क्रान्ते ।) इति शुद्धविष्कम्भः ।  
(नेपथ्ये ।) जात जात ।  
(ततः प्रविशति पुष्पावचयव्यग्रा सकरुणौत्सुक्यमाकर्णयन्ती सीता ।) सीता - अम्हहे, जाणामि पिअसही वासन्दी व्याहरदित्ति ।  
(पुनर्नेपथ्ये ।) सीतादेव्या स्वकरकलितैः सल्लकीपल्लवाग्रैरग्रे लोलः करिकलभको यः पुरा वर्धितोऽभूत् ।  
सीता - किं तस्स ।  
(पुनर्नेपथ्ये ।) वध्वा सार्धं पयसि विहरन्सोऽहमन्येन दर्पादुद्दामेन द्विरदपतिना सन्निपत्याभियुक्तः ॥६॥  
सीता - (ससम्भ्रमं कतिचित्पदानि गत्वा ।) अज्जौत्त, परित्ताहि परित्ताहि मह पुत्तअम् ।  
(विचिन्त्य ।) हद्धी हद्धी ।  
ताइं एव्व चिरपरिइदाइं अक्खराइं पञ्चवटीदंसणेण मं मन्दभाइणिं अनुबन्धन्ति ।  
हा अज्जौत्त ।  
(इति मूर्च्छति ।) (प्रविश्य ।) तमसा - समाश्वसिहि समाश्वसिहि ।  
(नेपथ्ये ।) विमानराज, अत्रैव स्थीयताम् ।  
सीता - (समाध्वसोल्लासम् ।) अम्हहे, जलभरभरिअमेहमन्थरत्थणिअगम्भीरमंसलो कुदो णु भारईणिग्घोसो भरन्तकण्णविवरं मं वि मन्दभाइणिं झत्ति उस्सुआवेइ ।  
तमसा - (सस्मितास्रम् ।) अयि वत्से, अपरिस्फुटनिक्वाणे कुतस्त्येऽपि त्वमीदृशी ।  
स्तनयित्नोर्मयूरीव चकितोत्कण्ठितं स्थिता ॥७॥  
सीता - भअवदि, किं भणासि अपरिप्फुडेत्ति ।  
सरसञ्जोएण पच्चहिजाणामि णं अज्जौत्तेण एव्व एदं वाहरिदम् ।  
तमसा - श्रूयते तपस्यतः किल शूद्रस्य दण्डधारणार्थमैक्ष्वाको राजा दण्डकारण्यमागत इति ।  
सीता - दिट्टिआ अपरिवीणधम्मो सो राआ ।  
(नेपथ्ये ।) यत्र द्रुमा अपि मृगा अपि बन्धवो मे यानि प्रियासहचरश्चिरमध्यवात्सम् ।  
एतानि तानि बहुकन्दरनिर्झराणि गोदावरीपरिसरस्य गिरेस्तटानि ॥८॥  
सीता - दिट्टिआ कहं पहादचन्दमण्डलापण्डरपरिक्खामदुब्दलेन आआरेण णिअसोम्हगम्भीराणुभावमेत्तपच्चहिजाज्जो एव्व अज्जौत्तो होदि ।  
भअवदि तमसे, धारेहि मम् ।  
(इति तमसामाश्लिष्य मूर्च्छति ।) तमसा - वत्से, समाश्वसिहि समाश्वसिहि ।  
(नेपथ्ये ।) अनेन पञ्चवटीदर्शनेन ।  
अन्तर्लीनस्य दुःखाग्नेरद्योद्दामं ज्वलिंष्यतः ।  
उत्पीडा इव धूमस्य मोहः प्रागावृणोति माम् ॥९॥  
हा प्रिये जानकि ।  
तमसा - (स्वगतम् ।) इदं तावदाशङ्कितं गुरुजनेन ।  
सीता - (समाश्वस्य ।) हा, कहं एदम् ।  
(पुनर्नेपथ्ये ।) हा देवि दण्डकारण्यवासप्रियसखि विदेहराजपुत्रि ।  
(इति मूर्च्छति ।) सीता - हद्धी हद्धी ।  
मं मन्दभाइणिं वाहरिअ आमीलिदणेत्तणीलुप्पलो मुच्छिदो एव्व ।  
हा, कहं धरणिपिट्ठे णिरुद्धणिस्सासणीसहं विपन्हत्थो ।  
भअवदि तमसे, परित्ताएहि परित्ताएहि ।  
जीवावेहि अज्जौत्तम् ।  
(इति पादयोः पतति ।) तमसा - त्वमेव ननु कल्याणि सञ्जीवय जगत्पतिम् ।  
प्रियस्पर्शो हि पाणिस्ते तत्रैष निरतो जनः ॥१०॥  
सीता - जं होदु तं होदु ।  
जह भअवई आणवेइ ।  
(इति ससम्भ्रमं निष्क्रान्ता ।) (ततः प्रविशति भूम्यां निपतितः सास्रया सीतया स्पृश्यमानः साह्लादोच्छ्वासो रामः ।) सीता - (किञ्चित्सहर्षम् ।) जाणे उण पच्चाअदं विअ जीविअं तेल्लोकस्स ।  
रामः - हन्त भोः, किमेतत् ।  
आश्च्योतनं नु हरिचन्दनपल्लवानां निष्पीडितेन्दुकरकन्दलजो नु सेकः ।  
आतप्तजीवितपुनः परितर्पणोऽयं सञ्जीवनौषधिरसो हृदि नु प्रसक्तः ॥११॥  
अपि च ।  
स्पर्शः पुरा परिचितो नियतं स एव सञ्जीवनश्च मनसः परितोषणश्च ।  
सन्तापजः सपदि यः परिहृत्य मूर्च्छामानन्दनेन जडतां पुनरातनोति ॥१२॥  
सीता - (ससाध्वसकरुणमुपसृत्य ।) एत्तिअं एव्व दाणिं मह बहुदरम् ।  
रामः - (उपविश्य ।) न खलु वत्सलया देव्याभ्युपपन्नोऽस्मि ।  
सीता - हद्धी हद्धी ।  
किन्ति अज्जौत्तो मं णिन्दिस्सदि ।  
रामः - भवतु ।  
पश्यामि ।  
सीता - भअवदि तमसे, ओसरह्म दावं ।  
मं पेक्खिअ अणब्भणुण्णादेण सण्णिहाणेण राआ अहिअं कुपिस्सदि ।  
तमसा - अयि वत्से, भागीरथीप्रसादाद्वनदेवतानामप्यदृश्यासि संवृत्ता ।  
सीता - अत्थि खु एदम् ।  
रामः - हा प्रिये जानकि ।  
सीता - (ससाध्वसगद्गदम् ।) अज्जौत्त, असरिसं क्खु एदं इमस्स वुत्तन्दस्स ।  
(सास्रम् ।) भअवदि, किन्ति वज्जमई जम्मन्तरेसु वि पुणो वि असम्भाविअदुल्लहदंसणस्स मं एव्व मन्दभाइणिं उद्दिसिअ एव्वं वच्छलस्स एव्वंवादिणो अज्जौत्तस्स उवरि णिरणुक्कोसा भविस्सम् ।  
अहं एव्व एदस्स हिअअं जाणामि, मह एसो ।  
रामः - (सर्वतोऽवलोक्य सनिर्वेदम् ।) हा, न किञ्चिदत्र ।  
सीता - भअवदि, णिक्कारणपरिच्चैणो वि एदस्स दंसणेण एव्वंविधेण कीलिसी मे हिअआवत्था ।  
तमसा - जानामि वत्से, जानामि ।  
तटस्थं नैराश्यादपि च कलुषं विप्रियवशाद्वियोगे दीर्घेऽस्मिञ्झटितिघटनात्स्तम्भितमिव ।  
प्रसन्नं सौजन्याद्दयितकरुणैर्गाढकरुणं द्रवीभूतं प्रेम्णा तव हृदयमस्मिन्क्षण इव ॥१३॥  
रामः - देवि, प्रसाद इव मूर्तस्ते स्पर्शः स्नेहार्द्रशीतलः ।  
अद्याप्यानन्दयति मां त्वं पुनः क्वासि नन्दिनि ॥१४॥  
सीता - एदे क्खु अगाधमाणसदंसिदसिणेहसम्भारा आणन्दणिस्सन्दिणो सुहामआ अज्जौत्तस्स उल्लावा ।  
जाणे पच्चएण णिक्कालणपरिच्चाअसल्लिदोवि बहुमदो मह जम्मलाहो ।  
रामः - अथवा कुतः प्रियतमा ।  
नूनं सङ्कल्पाभ्यासपाटवोपादान एष भ्रमो रामभद्रस्य ।  
(नेपथ्ये ।) अहो, महान्प्रमादः प्रमादः ।  
("सीतादेव्याः स्वकरकलितैः" इत्यर्धं पठ्यते ।) रामः - (सकरुणौत्सुक्यम् ।) किं तस्य ।  
(पुनर्नेपथ्ये ।) ("वध्वा सार्धं" इत्युत्तरार्धं पठ्यते ।) सीता - को दाणिं अभिजुज्जै ।  
रामः - क्वासौ दुरात्मा यः प्रियायाः पुत्रं वधूद्वितीयमभिभवति ।  
(इत्युत्तिष्ठति ।) (प्रविश्य ।) वासन्तिका - (सम्भ्रान्ता ।) देव, त्वर्यताम् ।  
सीता - हा कहं मे पिअसही वासन्तिआ ।  
रामः - कथं देव्या, प्रियसखी वासन्तिका ।  
वासन्तिका - देवः त्वर्यतां त्वर्यताम् ।  
इतो जटायुशिखरस्य दक्षिणेन सीतातीर्थेन गोदावरीमवतीर्य सम्भावयतु देव्याः पुत्रकं देवः ।  
सीता - हा ताद जडाओ, सुण्णं तुए विणा इदं जणट्ठाणम् ।  
रामः - अहह हृदयमर्मच्छिदः खल्वमी कथोद्धाताः ।  
वासन्ती - इत इतो देवः ।  
सीता - भअवदि, सच्चं एव्व वणदेवदावि मं ण पेक्खदि ।  
तमसा - अयि वत्से, सर्वदेवताभ्यः प्रकृष्टतममैश्वर्यं मन्दाकिन्याः ।  
तत्किमिति विशङ्कसे ।  
सीता - तदो अणुसरह्म ।  
(इति परिक्रामति ।) रामः - भगवति गोदावरि, नमस्ते ।  
वासन्ती - (निरूप्य ।) देव, मोदस्व विजयिना वधूद्वितीयेन देव्याः पुत्रकेण ।  
रामः - विजयतामायुष्मान् ।  
सीता - अह्महे ईदिसो मे पुत्तओ संवुत्तो ।  
रामः - हा देवि, दिष्ट्या वर्धसे ।  
येनोद्गच्छद्बिसकिसलयस्निग्धदन्ताङ्कुरेण व्याकृष्टस्ते सुतनु लवलीपल्लवः कर्णमूलात् ।  
सोऽयं पुत्रस्तव मदमुचां वारणानां विजेता यत्कल्याणं वयसि तरुणे भाजनं तस्य जातः ॥१५॥  
सीता - अविउत्तो दाणिं दीहाऊ इमाए सोह्मतादंसणाए होदु ।  
रामः - सखि वासन्तिके, पश्य पश्य ।  
कान्तानुवृत्तिचातुर्यमपि शिक्षितं वत्सेन ।  
लीलोत्खातमृणालकाण्डकवलच्छेदेषु सम्पादिताः पुष्यत्पुष्करवासितस्य पयसो गण्डूषसङ्क्रान्तयः ।  
सेकः शीकरिणा करेण विहितः कामं विरामे पुनर्यत्स्नेहादनरालनालनलिनीपत्रातपत्रं धृतम् ॥१६॥  
सीता - भअवदि तमसे, अयं दाव ईरिसो जादो ।  
दे उण ण आणामि एत्तिएण कालेण कुसलवा कीरिसा संवुत्तेत्ति ।  
तमसा - यादृशोऽयं तादृशौ तावपि ।  
सीता - ईरिसंह्मि मन्दभाइणी जाए ण केवलं अज्जौत्तविरहो पुत्तविरहो वि ।  
तमसा - भवितव्यतेयमीदृशी ।  
सीता - किंवा मए पसूदाए जेण एआरिसं मह पुत्तआणं ईसिविरलधवलदसणकुह्मलुज्जलं अणुबद्धमुद्धकाअलीविहसिदं णिच्चुज्जलं मुहपुण्डरीअजुअलं ण परिचुम्बिअं अज्जौत्तेन ।  
तमसा - अस्तु देवताप्रसादात् ।  
सीता - भअवदि तमसे, एदिणा अवच्चसंसुमरणेण उस्ससिदपण्हुदत्थणी दाणिं वच्चाणं पिदुणो सण्णिहाणेन खणमेत्तं संसारिणी संवुत्तह्मि ।  
तमसा - किमत्रोच्यते ।  
प्रसवः खलु प्रकृष्टपर्यन्तः स्नेहस्य ।  
परं चैतदन्योन्यसंश्लेषणं पित्रोः अन्तःकरणतत्त्वस्य दम्पत्योः स्नेहसंश्रवात् ।  
आनन्दग्रन्थिरेकोऽयमपत्यमिति पठ्यते ॥१७॥  
वासन्ती - इतोऽपि देवः पश्यतु ।  
अनुदिवसमवर्धयत्प्रिया ते यमचिरनिर्गतमुग्धलोलबर्हम् ।  
मणिमुकुट इवोच्छिखः कदम्बे नदति स एष वधूसखः शिखण्डी ॥१८॥  
सीता - (सकौतुकस्नेहास्रम् ।) एसो सो ।  
रामः - मोदस्व वत्स ।  
वयमद्य वर्धामहे ।  
सीता - एव्वं होदु ।  
रामः - भ्रमिषु कृतपुटान्तर्मण्डलावृत्तिचक्षुःप्रचलितचटुलभ्रूताण्डवैर्मण्डयन्त्या ।  
करकिसलयतालैर्मुग्धया नर्त्यमानं सुतमिव मनसा त्वां वत्सलेन स्मरामि ॥१९॥  
हन्त, तिर्यञ्चोऽपि परिचयमनुरुन्धन्ते ।  
कतिपयकुसुमोद्गमः कदम्बः प्रियतमया परिवर्धितोऽयमासीत् ।  
सीता - (सास्रम् ।) सुष्ठु पच्चहिजाणिदं अज्जौत्तेण ।  
रामः - स्मरति गिरिमयूर एष देव्याः स्वजन इवात्र यतः प्रमोदमेति ॥२०॥  
वासन्ती - अत्र तावदासनपरिग्रहं करोतु देवः ।  
एतत्तु देवस्याश्रमम् ।  
(राम उपविशति ।) वासन्ती - नीरन्ध्रबालकदलीवनमध्यवर्ति कान्तासखस्य शयनीयशिलातलं ते ।  
अत्र स्थिता तृणमदाद्वनगोचरेभ्यः सीता ततो हरिणकैर्न विमुच्यते स्म ॥२१॥  
रामः - इदमशक्यं द्रष्टुम् ।  
(इत्यन्यतो रुदन्नुपविशति ।) सीता - सहि वासन्ति, किं तुए किदं अज्जौत्तस्स मह अ एदं दंसअन्तीए ।  
हद्धी हद्धी ।  
सो एव्व अज्जौत्तो ।  
तं एव्व पञ्चवडीवणम् ।  
सा एव्व पिअसही वासन्दिआ ।  
दे एव्व विविहविस्सम्भसक्खिणो गोदावरीकाणणुद्देसा ।  
दे एव्व जादणिव्विसेसा मिअपक्खिणो पाअवा अ ।  
मह उण मन्दभाइणीए दीसन्तं वि सव्वं एव्व एदं णत्थि ।  
ईरिसो जीवलोअस्स परिणामो संवुत्तो ।  
वासन्ती - सखि सीते, कथं न पश्यसि रामभद्रस्यावस्थाम् ।  
नवकुवलयस्निग्धैरङ्गैर्ददन्नयनोत्सवं सततमपि नः स्वेच्छादृश्यो नवो नव एव सः ।  
विकलकरणः पाण्डुच्छायः शुचा परिदुर्बलः कथमपि स इत्युन्नेतव्यस्तथापि दृशोः प्रियः ॥२२॥  
सीता - सहि, पेक्खामि ।  
तमसा - पश्य प्रियं भूयः ।  
सीता - हा देव्व, एसो मए विणा अहंवि एदेण विणेत्ति केण सम्भाविदं आसि ।  
ता मुहुत्तमेत्तं जम्मन्तरादोवि दुल्लहलद्धदंसणं बाहसलिलन्तरेषु पेक्खामि दाव वच्चलं अज्जौत्तम् ।  
(इति पश्यन्ती स्थिता ।) तमसा - (परिष्वज्य सास्रम् ।) विलुलितमतिपूरैर्बाष्पमानन्दशोकप्रभवमवसृजन्ती पक्ष्मलोत्तानदीर्घा ।  
स्नपयति हृदयेशं स्नेहनिष्यन्दिनी ते धवलमधुरमुग्धा दुग्धकुल्येव दृष्टिः ॥२३॥  
वासन्ती - ददतु तरवः पुष्पैरर्घ्यं फलैश्च मधुश्च्युतः स्फुटितकमलामोदप्रायाः प्रवान्तु वनानिलाः ।  
कमलविरलं रज्यत्कण्ठाः क्वणन्तु शकुन्तयः पुनरिदमयं देवो रामः स्वयं वनमागतः ॥२४॥  
रामः - एहि सखि वासन्ति, नन्वितः स्थीयताम् ।  
वासन्ती - (उपविश्य सास्रम् ।) महाराज, अपि कुशलं कुमारलक्ष्मणस्य ।  
रामः - (अनाकर्णनमभिनीय ।) करकमलवितीर्णैरम्बुनीवारशष्पैस्तरुशकुनिकुरङ्गान्मैथिली यानपुष्यत् ।  
भवति मम विकारस्तेषु दृष्टेषु कोऽपि द्रव इव हृदयस्य प्रस्रवोद्भेदयोग्यः ॥२५॥  
वासन्ती - महाराज, ननु कुशलं पृच्छामि कुमारलक्ष्मणस्येति ।  
रामः - (आत्मगतम् ।) अये, महाराजेति निष्प्रणयमामन्त्रणपदम् ।  
सौमित्रिमात्रके बाष्पस्खलिताक्षरः कुशलप्रश्नः ।  
तथा मन्ये विदितसीतावृत्तान्तेयमिति ।  
(प्रकाशम् ।) आः, कुशलं कुमारलक्ष्मणस्य ।  
वासन्ती - (रुदति ।) अयि देव, किं परं दारुणः खल्वसि ।  
सीता - सहि वासन्ति, किं तुमं एव्वंवादिणी होसि ।  
पूआरुहो सव्वस्स अज्जौत्तो विसेसदो मह पिअसहीए ।  
वासन्ती - त्वं जीवितं त्वमसि मे हृदयं द्वितीयं त्वं कौमुदी नयनयोरमृतं त्वमङ्गे ।  
इत्यादिभिः प्रियशतैरनुरुध्य मुग्धां तामेव शान्तमथवा किमतःपरेण ॥२६॥  
(इति मुह्यति ।) तमसा - स्थाने वाक्यनिवृत्तिर्मोहश्च ।  
रामः - सखि, समाश्वसिहि समाश्वसिहि ।  
वासन्ती - (समाश्वस्य ।) तत्किमिदमकार्यमनुष्ठितं देवेन ।  
सीता - सहि वासन्दि, विरम विरम ।  
रामः - लोको न मृष्यतीति ।  
वासन्ती - कस्य हेतोः ।  
रामः - स एव जानाति किमपि ।  
तमसा - चिरादुपालम्भः ।  
वासन्ती - अयि कठोर यशः किल ते प्रियं किमयशो ननु घोरमतः परम् ।  
किमभवद्विपिने हरिणीदृशः कथय नाथ कथं बत मन्यसे ॥२७॥  
सीता - सहि वासन्दि, तुमं एव्व दारुणा कठोरा अ ।  
जा एव्वं पलवन्तं पलावेसि ।  
तमसा - प्रणय एवं व्याहरति शोकश्च ।  
रामः - सखि, किमत्र मन्तव्यम् ।  
त्रस्तैकहायनकुरङ्गविलोलदृष्टेस्तस्याः परिस्फुरितगर्भभरालसायाः ।  
ज्योत्स्नामयीव मृदुबालमृणालकल्पा क्रव्याद्भिरङ्गलतिका नियतं विलुप्ता ॥२८॥  
सीता - अज्जौत्त, धरामि एसा धरामि ।  
रामः - हा प्रिये जानकि, क्वासि ।  
सीता - हद्धी हद्धी ।  
अण्णो विअ अज्जौत्तो पमुक्ककण्ठं परुण्णो होदि ।  
तमसा - वत्से, साम्प्रतिकमेवैतत् ।  
कर्तव्यानि खलु दुःखितैर्दुःखनिर्धारणानि ।  
पूरोत्पीडे तटाकस्य परीवाहः प्रतिक्रिया ।  
शोकक्षोभे च हृदयं प्रलापैरवधार्यते ॥२९॥  
विशेषतो रामभद्रस्य बहुप्रकारकष्टो जीवलोकः ।  
इदं विश्वं पाल्यं विधिवदभियुक्तेन मनसा प्रियाशोकं जीवं कुसुममिव धर्मो ग्लपयति ।  
स्वयं कृत्वा त्यागं विलपनविनोदोऽप्यसुलभस्तदद्याप्युच्छ्वासो भवति ननु लाभो हि रुदितम् ॥३०॥  
रामः - कष्टं भोः, कष्टम् ।  
दलति हृदयं शोकोद्वेगाद्द्विधा तु न भिद्यते वहति विकलः कायो मोहं न मुञ्चति चेतनाम् ।  
ज्वलयति तनूमन्तर्दाहः करोति न भस्मसात्प्रहरति विधिर्मर्मच्छेदी न कृन्तति जीवितम् ॥३१॥  
हे भगवन्तः पौरजानपदाः, न किल भवतां देव्याः स्थानं गृहेऽभिमतं ततस्तृणमिव वने शून्ये त्यक्ता न चाप्यनुशोचिता ।  
चिरपरिचितास्ते ते भावास्तथा द्रवयन्ति मामिदमशरणैरद्यास्माभिः प्रसीदत रुद्यते ॥३२॥  
वासन्ती - (स्वगतम् ।) अतिगभीरमापूरणं मन्युभारस्य ।  
(प्रकाशम् ।) देव, अतिक्रान्ते धैर्यमवलम्ब्यताम् ।  
रामः - किमुच्यते धैर्यमिति ।  
देव्या शून्यस्य जगतो द्वादशः परिवत्सरः ।  
प्रणष्टमिव नामापि न च रामो न जीवति ॥३३॥  
सीता - ओहरामि अ मोहिआ विअ एदेहिं अज्जौत्तस्स पिअवअणेहिं ।  
तमसा - एवमेव वत्से, नैताः प्रियतमा वाचः स्नेहार्द्राः शोकदारुणाः ।  
एतास्ता मधुनो धाराः श्च्योतन्ति सविषास्त्वयि ॥३४॥  
रामः - अयि वासन्ति, मया खलु यथा तिरश्चीनमलातशल्यं प्रत्युप्तमन्तः सविषश्च दन्तः ।  
तथैव तीव्रो हृदि शोकशङ्कुर्मर्माणि कृन्तन्नपि किं न सोढः ॥३५॥  
सीता - एव्वंवि मन्दभाइणी अहं जा पुणो आआसआरिणी अज्जौत्तस्स ।  
रामः - एवमतिगूढस्तम्भितान्तःकरणस्यापि मम संस्तुतवस्तुदर्शनादद्यायमावेगः ।  
तथाहि ।  
वेलोल्लोलक्षुभितकरुणोज्जृम्भणस्तम्भनार्थं यो यो यत्नः कथमपि समाधीयते तं तमन्तः ।  
हित्वा भित्वा प्रसरति बलात्कोऽपि चेतोविकारस्तोयस्येवाप्रतिहतरयः सैकतं सेतुमोघः ॥३६॥  
सीता - अज्जौत्तस्स एदिणा दुव्वारदारुणारम्भेण दुःखसञ्जोएण परिमुसिअणिअदुःखं पमुक्कजीविअं मे हिअअं फुडै ।  
वासन्ती - (स्वगतम् ।) कष्टमत्यासक्तो देवः ।  
तदाक्षिपामि तावत् ।  
(प्रकाशम् ।) चिरपरिचितामिदानीं जनस्थानाभोगानवलोकनेन मानयतु देवः ।  
रामः - एवमस्तु ।  
(इत्युत्थाय परिक्रामति ।) सीता - सन्दीवण एव्व दुःखस्स पिअसहीए विणोदणोवाओ त्तितक्केमि ।  
वासन्ती - देव देव, अस्मिन्नेव लतागृहे त्वमभवस्तन्मार्गदत्तेक्षणः सा हंसैः कृतकौतुका चिरमभूद्गोदावरीसैकते ।  
आयान्त्या परिदुर्मनायितमिव त्वां वीक्ष्य बद्धस्तया कातर्यादरविन्दकुड्मलनिभो मुङ्धः प्रणामाञ्जलिः ॥३७॥  
सीता - दालुणासि वासन्ति, दालुणासि ।  
जा एदेहिं हिअअमम्मुग्घाडिअसल्लसङ्घट्टनेहिं पुणोपुणोवि मं मन्दभाइणिं अज्जौत्तं अ सुमरावेसि ।  
रामः - अयि चण्डि जानकि, इतस्ततो दृश्यसे नानुकम्पसे ।  
हा हा देवि स्फुटति हृदयं ध्वंसते देहबन्धः शून्यं मन्ये जगदविरलज्वालमन्तर्ज्वलामि ।  
सीदन्नन्धे तमसि विधुरो मज्जतीवान्तरात्मा विश्वङ्मोहः स्थगयति कथं मन्दभाग्यः करोमि ॥३८॥  
(इति मूर्च्छति ।) सीता - हद्धी हद्धी ।  
पुणोवि मुद्धो अज्जौत्तो ।  
वासन्ती - देव, समाश्वसिहि समाश्वसिहि ।  
सीता - अज्जौत्त, मं मन्दभाइणिं उद्दिसिअ सअलजीवलोअमङ्गलिअजम्मलाहस्स दे वारंवारं संसैदजीविअदालुणो दशापरिणामो त्ति हा हदह्मि ।  
(इति मूर्च्छति ।) तमसा - वत्से, समाश्वसिहि समाश्वसिहि ।  
पुनस्ते पाणिस्पर्शो रामभद्रस्य जीवनोपायः ।  
वासन्ती - कथमद्यापि नोच्छ्वसिति ।  
हा प्रियसखि सीते, क्वासि ।  
सम्भावयात्मनो जीवितेश्वरम् ।  
(सीता ससम्भ्रममुपसृत्य हृदि ललाटे च स्पृशति ।) वासन्ती - दिष्ट्या प्रत्यापन्नचेतनो रामभद्रः ।  
रामः - आलिम्पन्नमृतमयैरिव प्रलेपैरन्तर्वा बहिरपि वा शरीरधातून् ।  
संस्पर्शः पुनरपि जीवयन्नकस्मादानन्दादपरमिवादधाति मोहम् ॥३९॥  
(सानन्दमुन्मीलिताक्ष एव ।) सखि वासन्ति, दिष्ट्या वर्धसे ।  
वासन्ती - कथमिव ।  
रामः - सखि, किमन्यत् ।  
पुनरपि प्राप्ता जानकी ।  
वासन्ती - अयि देव रामभद्र, क्व सा ।  
रामः - (स्पर्शसुखमभिनीय ।) पश्य नन्वियं पुरत एव ।  
वासन्ती - अयि देव रामभद्र, किमिति मर्मच्छेददारुणैरतिप्रलापैः प्रियसखीविपत्तिदुःखदग्धामपि मां पुनः पुनर्मन्दभाग्यां दहसि ।  
सीता - ओसरिदुं इच्छम्मि ।  
एसो उण चिरप्पणअसम्भारसोम्मसीअलेण अज्जौत्तप्परिसेण दीहदारुणंवि झत्ति सन्दावं उल्लाहअन्तेण वज्जलेहोवणद्धो विअ परिअद्धवावारो आसञ्जिओ विअ मे अग्गहत्थो ।  
रामः - सखि, कुतः प्रलापः ।  
गृहीतो यः पूर्वं परिणयविधौ कङ्कणधरः सुधासूतेः पादैरमृतशिशिरैर्यः परिचितः ।  
सीता - अज्जौत्त, सो एव्व दाणिंसि तुमम् ।  
रामः - स एवायं तस्यास्तदितरकरौपम्यसुभगो मया लब्धः पाणिर्ललितलवलीकन्दलनिभः ॥४०॥  
(इति गृह्णाति ।) सीता - हद्धी हद्धी ।  
अज्जौत्तप्परिसमोहिदाए पमादो मे संवुत्तो ।  
रामः - सखि वासन्ति, आनन्दमीलितः प्रियास्पर्शसाध्वसेन परवानस्मि ।  
तत्त्वमपि धारय माम् ।  
वासन्ती - कष्टमुन्माद एव ।  
(सीता ससम्भ्रमं हस्तमाक्षिप्यापसर्पति ।) रामः - धिक् प्रमादः ।  
करपल्लवः स तस्याः सहसैव जडो जडात्परिभ्रष्टः ।  
परिकम्पिनः प्रकम्पी करान्मम स्विद्यतः स्विद्यन् ॥४१॥  
सीता - हद्धी हद्धी ।  
अज्जवि अणुबद्धबहुघुम्मन्तवेअणं ण सण्ठावेमि अत्ताणम् ।  
तमसा - (सस्नेहकौतुकस्मितं निर्वर्ण्य ।) सस्वेदरोमाञ्चितकम्पिताङ्गी जाता प्रियस्पर्शसुखेन वत्सा ।  
मरुन्नवाम्भःपरिधूतसिक्ता कदम्बयष्टिः स्फुटकोरकेव ॥४२॥  
सीता - (स्वगतम् ।) अवसेन एदेण अत्ताणएण लज्जाविदह्मि भअवदीए तमसाये ।  
किन्ति किल एसा मण्णिस्सदि एसो परिच्चाओ एसो अहिसङ्गेत्ति ।  
रामः - (सर्वतोऽवलोक्य ।) हा कथं नास्त्येव ।  
नन्वकरुणे वैदेहि ।  
सीता - अकरुणह्मि जा एव्वंविहं तुमं पेक्खन्दी एव जीवेमि ।  
रामः - क्वासि प्रिये ।  
देवि, प्रसीद प्रसीद ।  
न मामेवंविधं परित्यक्तुमर्हसि ।  
सीता - अयि अज्जौत्त, विप्पदीवं विअ ।  
वासन्ती - देव, प्रसीद प्रसीद ।  
स्वेनैव लोकोत्तरेण धैर्येण संस्तम्भयातिभूमिं गतमात्मानम् ।  
कुत्र मे प्रियसखी ।  
रामः - व्यक्तं नास्त्येव ।  
कथमन्यथा वासन्त्यपि न पश्येत् ।  
अपि खलु स्वप्न एष स्यात् ।  
न चास्मि सुप्तः ।  
कुतो रामस्य निद्रा ।  
सर्वथापि स एवैष भगवाननेकवारपरिकल्पितो विप्रलम्भः पुनः पुनरनुबध्नाति माम् ।  
सीता - मए एव्व दारुणाए विप्पलद्धो अज्जौत्तो ।  
वासन्ती - देव, पश्य पश्य ।  
पौलस्त्यस्य जटायुषा विघटितः कार्ष्णायसोऽयं रथ स्ते चैते पुरतः पिशाचवदनाः कङ्कालशेषाः खराः ।  
खड्गच्छिन्नजटायुपक्षतिरितः सीतां चलन्तीं वहन्नन्तर्व्यापृतविद्युदम्बुद इव द्यामभ्युदस्थादरिः ॥४३॥  
सीता - (सभयम् ।) अज्जौत्त, तादो वावादीअदि ।  
ता परित्ताहि परित्ताहि ।  
अहं वि अवहरिज्जामि ।  
रामः - (सवेगमुत्थाय ।) आः पाप तातप्राणसीतापहारिन् लङ्कापते, क्व यास्यसि ।  
वासन्ती - अयि देव राक्षसकुलप्रलयधूमकेतो, किमद्यापि ते मन्युवियषः ।  
सीता - अह्महे, उब्भत्तह्मि ।  
रामः - अन्य एवायमधुना विपर्ययो वर्तते ।  
उपायानां भावादविरलविनोदव्यतिकरैर्विमर्दैर्वीराणां जनितजगदत्यद्भुतरसः ।  
वियोगो मुग्धाक्ष्याः स खलु रिपुघातावधिरभूत्कटुस्तूष्णीं सह्यो निरवधिरयं तु प्रविलयः ॥४४॥  
सीता - बहुमाणिदह्मि पुव्वविरहे ।  
णिरवधित्ति हा हदह्मि ।  
रामः - कष्टं भोः ।  
व्यर्थं यत्र कपीन्द्रसख्यमपि मे वीर्यं हरीणां वृथा प्रज्ञा जाम्बवतो न यत्र न गतिः पुत्रस्य वायोरपि ।  
मार्गं यत्र न विश्वकर्मतनयः कर्तुं नलोऽपि क्षमः सौमित्रेरपि पत्रिणामविषये तत्र प्रिये क्वासि मे ॥४५॥  
सीता - बहुमाणिदह्मि पुव्वविरहे ।  
रामः - सखि वासन्ति, दुःखायैव सुहृदामिदानीं रामदर्शनम् ।  
कियच्चिरं त्वा रोदयिष्यामि ।  
तदनुजानीहि मां गमनाय ।  
सीता - (सोद्वेगमोहं तमसामाश्लिष्य ।) हा भअवदि तमसे, गच्छदि दाणिं अज्जौत्तो किं करिस्सम् ।  
(इति मूर्च्छति ।) तमसा - वत्से जानकि, समाश्वसिहि समाश्वसिहि ।  
विधिस्तवानुकूलो भविष्यति ।  
तदायुष्मतोः कुशलवयोर्वर्षर्द्धिमङ्गलानि सम्पादयितुं भागीरथीपदान्तिकमेव गच्छावः ।  
सीता - भअवदि, पसीद ।  
खणमेत्तं वि दुल्लहदंसणं पेक्खामि ।  
रामः - अस्ति चेदानीमश्वमेधसहधर्मचारिणी मे ।  
सीता - (साक्षेपम् ।) अज्जौत्त, का ।  
वासन्ती - परिणीतमपि किम् ।  
रामः - नहि नहि ।  
हिरण्मयी सीताप्रतिकृतिः ।  
सीता - (सोच्छ्वासास्रम् ।) अज्जौत्त, दाणिं सि तुमम् ।  
अह्महे, उक्खाइदं दाणिं मे परिच्चाअसल्लं अज्जौत्तेन ।  
रामः - तत्रापि तावद्बाष्पदिग्धं चक्षुर्विनोदयामि ।  
सीता - धण्णा खु सा जा एव्वं अज्जौत्तेन बहुमण्णीअदि ।  
जा एव्वं अज्जौत्तं विणोदयन्दी आसाबन्धणं खु जादा जीअलोअस्स ।  
तमसा - (सस्मितस्नेहार्द्रं परिष्वज्य ।) अयि वत्से, एवमात्मा स्तूयते ।  
सीता - (सलज्जम् ।) परिहसिदह्मि भअवदीए ।  
वासन्ती - महानयं व्यतिकरोऽस्माकं प्रसादः ।  
गमनं प्रति यथा कार्यहानिर्न भवति तथा कार्यम् ।  
रामः - तथास्तु ।  
सीता - पडिऊला दाणिं मे वासन्दी संवुत्ता ।  
तमसा - वत्से, एहि गच्छावः ।  
सीता - एव्वं करम्ह ।  
तमसा - कथं वा गम्यते ।  
यस्यास्तव प्रत्युप्तस्येव दयिते तृष्णादीर्घस्य चक्षुषः ।  
मर्मच्छेदोपमैर्यत्नैः सन्निकर्षो निरुध्यते ॥४६॥  
सीता - णमो सुकिदपुण्णजणदंसणिज्जाणं अज्जौत्तचलणकमलाणम् ।  
(इति मूर्च्छति ।) तमसा - वत्से, समाश्वसिहि ।  
सीता - (आश्वस्य ।) केच्चिरं वा मेहान्तरेण न पुण्णचन्ददंसणम् ।  
तमसा - अहो संविधानकम् ।  
एको रसः करुण एव निमित्तभेदाद्भिन्नः पृथक्पृथगिव श्रयते विवर्तान् ।  
आवर्तबुद्बुदतरङ्गमयान्विकारानम्भो यथा सलिलमेव हि तत्समस्तम् ॥४७॥  
रामः - विमानराज, इत इतः ।  
(सर्वे उत्तिष्ठन्ति ।) तमसावासन्त्यौ - (सीतारामौ प्रति ।) अवनिरमरसिन्धुः सार्धमस्मद्विधाभिः स च कुलपतिराद्यश्छन्दसां यः प्रयोक्ता ।  
स च मुनिरनुयातारुन्धतीको वसिष्ठस्तव वितरतु भद्रं भूयसे मङ्गलाय ॥४८॥  
(इति निष्क्रान्ताः सर्वे ।) तृतीयोऽङ्कः ।  
चतुर्थोऽङ्कः ।  
(ततः प्रविशतस्तापसौ ।) एकः - सौधातके, दृश्यतामद्य भूयिष्ठसन्निधापितातिथिजनस्य समधिकारम्भरमणीयता भगवतो वाल्मीकेराश्रमपदस्य ।  
तथाहि ।  
नीवारौदनमण्डमुष्णमधुरं सद्यः प्रसूतप्रियापीतादभ्यधिकं तपोवनमृगः पर्याप्तमाचामति ।  
गन्धेन स्फुरता मनागनुसृतो भक्तस्य सर्पिष्मतः कर्कन्धूफलमिश्रशाकपचनामोदः परिस्तीर्यते ॥१॥  
सौधातकिः - साअदं अणीअपिआराणं जिण्णकुच्छाणं अणज्झाअकालणाणं तपोधणाणम् ।  
प्रथमः - (विहस्य ।) अपूर्वः खलु बहुमानहेतुर्गुरुषु सौधातके ।  
सौधातकिः - भो दण्डाअण, किण्णामहेओ दाणिं एसो महत्तस्स इत्थिआसत्थस्स धुरन्धरो अज्ज अदिही आअदो ।  
दण्डायनः - धिक्प्रहसनम् ।  
नन्वयमृष्यशृङ्गाश्रमादरुन्धतीं पुरस्कृत्य महाराजदशरथस्य दारानधिष्ठाय भगवान्वसिष्ठः प्राप्तः ।  
तत्किमेवं प्रलपसि ।  
सौधातकिः - हुं वसिट्ठो ।  
दण्डायनः - अथ किम् ।  
सौधातकिः - मए उण जाणिदं कोवि वग्घो विअ एसोत्ति ।  
दण्डायनः - आः, किमुक्तं भवति ।  
सौधातकिः - जेण परावडिदेण एव्व सा वराई कविला कल्लाणी बलामोडिअ मडमडाइआ ।  
दण्डायनः - समांसो मधुपर्क इत्याम्नायं बहुमन्यमानाः श्रोत्रियायाभ्यागताय वत्सतरीं महोक्षं वा पचन्ति गृहमेधिनः ।  
तं हि धर्मं धर्मसूत्रकाराः समामनन्ति ।  
सौधातकिः - भो, णिगिहीदोसि ।  
दण्डायनः - कथमिव ।  
सौधातकिः - जेण आअदेसु वसिट्ठमिस्सेसु वच्छदरी विससिदा ।  
अज्ज एव्व पच्चाअदस्स राएसिणो जणअस्स भअवदा वम्मीइणा धहिमहूहिं एव णिव्वत्तिदो महुवक्को ।  
वच्छतरी उण विसज्जिदा ।  
दण्डायनः - अनिवृत्तमांसानामेवङ्कल्पं व्याहरन्ति केचित् ।  
निवृत्तमांसस्तु तत्रभवान् जनकः ।  
सौधातकिः - किण्णिमित्तम् ।  
दण्डायनः - यद्देव्याः सीतायास्तादृशं दैवदुर्विपाकमुपश्रुत्य वैखानसः संवृत्तः, तस्य कतिपयसंवत्सरश्चन्द्रद्वीपतपोवने तपस्तप्यमानस्य ।  
सौधातकिः - तदो किन्ति आअदो ।  
दण्डायनः - सम्प्रति च प्रियसुहृदं भगवन्तं प्राचेतसं द्रष्टुम् ।  
सौधातकिः - अवि अज्ज सम्बन्धिणीहिं समं णिउत्तं दंसणं से णवेत्ति ।  
दण्डायनः - सम्प्रत्येव भगवता वसिष्ठेन देव्याः कौसल्यायाः सकाशं भगवत्यरुन्धती प्रहिता ।  
यथा स्वयमुपेत्य स्नेहादयं द्रष्टव्य इति ।  
सौधातकिः - जह एदे ट्ठविरा परप्परं एव्व मिलिदा, तह अह्मे वि वडुहिं सह मिलअ अणज्झाअमहूस्सवं खेलन्तो मणेम्ह ।  
अह कुत्थ सो जणओ ।  
दण्डायनः - तथायं प्राचेतसवसिष्ठावुपास्य सम्प्रत्याश्रमस्य बहिर्वृक्षमूलमधितिष्ठति ।  
य एषः हृदि नित्यानुषक्तेन सीताशोकेन तप्यते ।  
अन्तःप्रसृप्तदहनो जरन्निव वनस्पतिः ॥२॥  
(इति निष्क्रान्तौ ।) इति मिश्रविष्कम्भः ।  
(ततः प्रविशति जनकः ।) जनकः - अपत्ये यत्तादृग्दुरितमभवत्तेन महता विषक्तस्तीव्रेण व्रणितहृदयेन व्यथयता ।  
पटुर्धारावाही नव इव चिरेणापि हि न मे निकृन्तन्मर्माणि क्रकच इव मन्युर्विरमति ॥३॥  
कष्टं एवं नाम जरया दुःखेन च दुरासदेन भूयः पराकसान्तपनप्रभृति भिस्तपोभिः शोषितान्तःशरीरधातोरवष्टम्भ एव महानद्यापि मम दग्धदेहो न पतति ।  
अन्धतामिस्रा ह्यसूर्या नाम ते लोकाः प्रेत्य तेभ्यः प्रति विधीयन्ते य आत्मघातिन इत्येवमृषयो मन्यन्ते ।  
अनेकसंवत्सरातिक्रमेऽपि प्रतिक्षणपरिभावनास्पष्टनिर्भासः प्रत्यग्र इव न मे दारुणो दुःखसंवेगः प्रशाम्यति ।  
अयि मातः देवयजनसम्भवे, ईदृशस्ते निर्माणभागः परिणतः, येन लज्जया स्वच्छन्दमप्याक्रन्दितुं न शक्यते ।  
हा पुत्रि, अनियतरुदितस्मितं विराजत्कतिपयकोमलदन्तकुङ्मलाग्रम् ।  
वदनकमलकं शिशोः स्मरामि स्खलदसमञ्जसमञ्जु जल्पितं ते ॥४॥  
भगवति वसुन्धरे, सत्यमतिदृढासि ।  
त्वं वह्निर्मुनयो वसिष्ठगृहिणी गङ्गा च यस्या विदुर्माहात्म्यं यदि वा रघोः कुलगुरुर्देवः स्वयं भास्करः ।  
विद्यां वागिव यामसूत भवती शुद्धिं गतायाः पुनस्तस्यास्त्वद्दुहितुस्तथाविशसनं किं दारुणे मृष्यथाः ॥५॥  
इत इतो भगवतीमहादेव्यौ ।  
जनकः - अये, गृष्टिनोपदिश्यमानमार्गा भगवत्यरुन्धती (उत्थाय ।) का पुनर्महादेवीत्याह ।  
(निरूप्य ।) हा हा, कथमयं महाराजस्य दशरथस्य धर्मदाराः प्रियसखी मे कौसल्या ।  
क एतां प्रत्येति सैवेयमिति नाम ।  
आसीदियं दशरथस्य गृहे यथा श्रीः श्रीरेव वा किमुपमानपदेन सैषा ।  
कष्टं बतान्यदिव दैववशेन जाता दुःखात्मकं किमपि भूतमहो विकारः ॥६॥  
य एव मे जनः पूर्वमासीन्मूर्तो महोत्सवः ।  
क्षते क्षारमिवासह्यं जातं तस्यैव दर्शनम् ॥७॥  
(ततः प्रविशत्यरुन्धती कौसल्या कञ्चुकी च ।) अरुन्धती - ननु ब्रवीमि द्रष्टव्यः स्वयमुपेत्यैव वैदेह इत्येवं वः कुलगुरोरादेशः ।  
अत एव चाहं प्रेषिता ।  
तत्कोऽयं पदे पदे महानध्यवसायः ।  
कञ्चुकी - देवि, संस्तभ्यात्मानमनुरुध्यस्व भगवतो वसिष्ठस्यादेशमिति विज्ञापयामि ।  
कौसल्या - ईरिसे काले मिहिलाहिवो मए दिट्ठव्वो त्ति समं एव्व सव्वदुःखाइं ओदरन्ति ।  
ता ण सक्कणोमि उव्वट्टमाणमूलबन्धणं हिअअं पज्जवत्थावेदुम् ।  
अरुन्धती - अत्र कः सन्देहः ।  
सन्तानवाहीन्यपि मानुषाणां दुःखानि सम्बन्धिवियोगजानि ।  
दृष्टे जने प्रेयसि दुःसहानि स्रोतःसहस्रैरिव सम्प्लवन्ते ॥८॥  
कौसल्या - कहं णु खु वच्चाए मे वहूए वनगदाए तस्सा पिदुणो राएसिणो मुहं दंसम्ह ।  
अरुन्धती - एष वः श्लाध्यसम्बन्धी जनकानां कुलोद्वहः ।  
याज्ञवल्क्यो मुनिर्यस्मै ब्रह्मपारायणं जगौ ॥९॥  
कौसल्या - एसो सो महाराअस्स हिअअणिव्विसेसो वच्चाए मे वहूए पिदा विदेहराओ सीरद्धओ ।  
सुमरिदह्मि अणिव्वेदरमणीए दिवहे हा देव्व, सव्वं तं णत्थि ।  
जनकः - (उपसृत्य ।) भगवत्यरुन्धति, वैदेहः सीरध्वजोऽभिवादयते ।  
यया पूतम्मन्यो निधिरपि पवित्रस्य महसः पतिस्ते पूर्वेषामपि खलु गुरूणां गुरुतमः ।  
त्रिलोकीमाङ्गल्यामवनितललीनेन शिरसा जगद्वन्द्यां देवीमुषसमिव वन्दे भगवतीम् ॥१०॥  
अरुन्धती - अक्षरं ते ज्योतिः प्रकाश्यताम् ।  
स त्वां पुनातु देवः परोरजसां य एष तपति ।  
जनकः - आर्य गृष्टे, अप्यनामयमस्याः प्रजापालकस्य मातुः ।  
कञ्चुकी - (स्वगतम् ।) निरवशेषमतिनिष्ठुरमुपालब्धाः स्मः ।  
(प्रकाशम् ।) राजर्षे, अनेनैव मन्युना चिरपरित्यक्तरामभद्रदर्शनां नार्हसि दुःखयितुमतिदुःखितां देवीम् ।  
रामभद्रस्यापि दैवदुर्योगः कोऽपि ।  
यत्किल समन्ततः प्रवृत्तबीभत्सकिंवदन्तीकाः पौराः ।  
न चाग्निशुद्धिमनल्पकाः प्रतियन्तीति दारुणमनुष्ठितं देवेन ।  
जनकः - (सरोषम् ।) आः, कोऽयमग्निर्नामास्मत्प्रसूतिपरिशोधने ।  
कष्टमेवंवादिना जनेन रामभद्रपरिभूता अपि पुनः परिभूयामहे ।  
अरुन्धती - (निश्वस्य ।) एवमेतत् ।  
अग्निरग्निरिति वत्सां प्रति लघून्यक्षराणि ।  
सीतेत्येव पर्याप्तम् ।  
हा वत्से, शिशुर्वा शिष्या वा यदसि मम तत्तिष्ठतु तथा विशुद्धेरुत्कर्षस्त्वयि तु मम भक्तिं द्रढयति ।  
शिशुत्वं स्त्रैणं वा भवतु ननु वन्द्यासि जगतां गुणाः पूजास्थानं गुणिषु न च लिङ्गं न च वयः ॥११॥  
कौसल्या - अहो समुम्मूलअन्ति विअ वेअणाओ ।  
(इति मूर्च्छति ।) जनकः - हन्त, किमेतत् ।  
अरुन्धती - राजर्षे, किमन्यत् ।  
स राजा तत्सौख्यं स च शिशुजनस्ते च दिवसाः स्मृतावाविर्भूतं त्वयि सुहृदि दृष्टे तदखिलम् ।  
विपाके घोरेऽस्मिन्न खलु न विमूढा तव सखी पुरन्ध्रीणां चित्तं कुसुमसुकुमारं हि भवति ॥१२॥  
जनकः - हन्त सर्वथा नृशंसोऽस्मि ।  
यच्चिरस्य दृष्टान्प्रियसुहृदः प्रियदारानस्निग्ध इव पश्यामि ।  
स सम्बन्धी श्लाघ्यः प्रियसुहृदसौ तच्च हृदयं स चानन्दः साक्षादपि च निखिलं जीवितफलम् ।  
शरीरं जीवो वा यदधिकमतोऽन्यत्प्रियतरं महाराजः श्रीमान्किमपि मम नासीद्दशरथः ॥१३॥  
कष्टमियमेव सा कौसल्या ।  
यदस्याः पत्युर्वा रहसि परमन्त्रायितमभूदभूवं दम्पत्योः पृथगहमुपालम्भविषयः ।  
प्रसादे कोपे वा तदनु मदधीनो विधिरभूदलं वा तत्स्मृत्वा दहति यदवस्कन्द्य हृदयम् ॥१४॥  
अरुन्धती - हा कष्टम् ।  
अतिचिरनिरुद्धनिःश्वासनिष्पन्दहृदयमस्याः ।  
जनकः - हा प्रियसखि ।  
(इति कमण्डलूदकेन सिञ्चति ।) कञ्चुकी - सुहृदिव प्रकटय्य सुखप्रदां प्रथममेकरसामनुकूलताम् ।  
पुनरकाण्डविवर्तनदारुणः परिशिनष्टि विधिर्मनसो रुजम् ॥१५॥  
कौसल्या - (आश्वस्य ।) हा वच्छे जाणै, कहिं सि ।  
सुमरामि दे णवविवाहलच्चीपरिग्गहेक्कमङ्गलं सम्फुल्लमुद्धमुहपुण्डरीअं आरुहन्तकौमुदीचन्दसुन्दरम् ।  
एहि मे पुणो वि जादे, उज्जोएहि उच्चङ्गम् ।  
सव्वहा महाराअ एव्वं भणादि ।  
एसा रहुउलमहत्तराणं वहु अह्माणं दु जणअसुदा दुहिदेव्व ।  
कञ्चुकी - यथाह देवी ।  
पञ्चप्रसूतेरपि तस्य राज्ञः प्रियो विशेषेण सुबाहुशत्रुः ।  
वधूचतुष्केऽपि तथैव नान्या प्रिया तनूजास्य यथैव सीता ॥१६॥  
जनकः - हा प्रियसख महाराज दशरथ, एवमपि सर्वप्रकारहृदयङ्गमः ।  
कथं विस्मर्यते ।  
कन्यायाः किल पूजयन्ति पितरो जामातुराप्तं जनं सम्बन्धे विपरीतमेव तदभूदाराधनं ते मयि ।  
त्वं कालेन तथाविधोऽप्यपहृतः सम्बन्धबीजं च तद्घोरेऽस्मिन्मम जीवलोकनरके पापस्य धिग्जीवितम् ॥१७॥  
कौसल्या - जादे जाणै, किं करोमि ।  
दिढवज्जलेवपडिबद्धणिच्चलं हदजीविदं मं मन्दभाइणीं ण पडिच्चअदि ।  
अरुन्धती - आश्वसिहि राज्ञि, बाष्पविश्रामोऽप्यन्तरेषु कर्तव्य एव अन्यच्च किं न स्मरसि ।  
यदवोचदृष्यशृङ्गाश्रमे युष्माकं कुलगुरुः भवितव्यं तथेत्युपजातमेव ।  
किन्तु कल्याणोदर्कं भविष्यतीति ।  
कौसल्या - कुदो अदिक्कन्दमणोरहाए मह एदम् ।  
अरुन्धती - तत्किं मन्यसे राजपत्नि, मृषोद्यं तदिति ।  
न हीदं क्षत्रिये, मन्तव्यम् ।  
आविर्भूतज्योतिषां ब्राह्मणानां ये व्याहारास्तेषु मा संशयोऽभूत् ।  
भद्रा ह्येषां वाचि लक्ष्मीर्निषक्ता नैते वाचं विप्लुतार्थां वदन्ति ॥१८॥  
(नेपथ्ये कलकलः ।  
सर्वे आकर्णयन्ति ।) जनकः - अये, शिष्टानध्ययन इत्यस्खलितं खेलतां बटूनां कोलाहलः ।  
कौसल्या - सुलहसोक्खं दाणिं बालत्तणं होदि ।  
(निरूप्य ।) अह्महे, एदाणं मज्झे को एसो रामभद्दस्स कोमारलच्छीसावट्ठम्भेंहिं मुद्धललिदेहिं अङ्गेहिं दारओ अह्माणं लोअणे शीअलावेदि ।  
अरुन्धती - (स्वगतम् ।  
सहर्षोत्कण्ठम् ।) इदं नाम भागीरथीनिवेदितं रहस्यकर्णामृतम् ।  
नत्वेवं विद्मः कतरोऽयमायुष्मतोः कुशलवयोरिति ।  
(प्रकाशम् ।) कुवलयदलस्निग्धश्यामः शिखण्डकमण्डनो बटुपरिषदं पुण्यश्रीकः श्रियैव सभाजयन् ।  
पुनरपि शिशुर्भूत्वा वत्सः स मे रघुनन्दनो झटिति कुरुते दृष्टः कोऽयं दृशोरमृताञ्जनम् ॥१९॥  
कञ्चुकी - नूनं क्षत्रियब्रह्मचारी दारकोऽयमिति मन्ये ।  
जनकः - एवमेतत् ।  
अस्य हि चूडाचुम्बितकङ्कपत्रमभितस्तूणीद्वयं पृष्ठतो भस्मस्तोकपवित्रलाञ्छनमुरो धत्ते त्वचं रौरवीम् ।  
मौर्व्या मेखलया नियन्त्रितमधो वासश्च माञ्जिष्ठकं पाणौ कार्मुकमक्षसूत्रवलयं दण्डोऽपरः पैप्पलः ॥२०॥  
भगवत्यरुन्धति, किमित्युत्प्रेक्षसे कुतस्त्योऽयमिति ।  
अरुन्धती - अद्यैव वयमागताः - जनकः - आर्य गृष्टे, अतिकौतुकं वर्तते ।  
तद्भगवन्तं वाल्मीकिमेव गत्वा पृच्छ ।  
इमं च दारकं ब्रूहि वत्स केऽप्येते प्रवयसस्त्वां दिदृक्षव इति ।  
कञ्चुकी - यदाज्ञापयति देवः (इति निष्क्रान्तौ ।) कौसल्या - किं मण्णेध ।  
एव्वं भणिदो आअमिस्सदि वा ण वेत्ति ।  
जनकः - भिद्यते वा सद्वृत्तमीदृशस्य निर्माणस्य ।  
कौसल्या - (निरूप्य ।) कहं सविणअणिसमिदगिट्ठिवअणो विसज्जिदासेससरिसदारओ एत्तोमुहं अवसरिदो एव्व स वच्छो ।  
जनकः - (चिरं निर्वर्ण्य ।) भोः किमप्येतत् ।  
महिम्नामेतस्मिन्विनयशिशिरो मौग्ध्यमसृणो विदग्धैर्निर्ग्राह्यो न पुनरविदग्धैरतिशयः ।  
मनो मे सम्मोहस्थिरमपि हरत्येष बलवानयोधातुं यद्वत्परिलघुरयस्कान्तशकलः ॥२१॥  
लवः - (प्रविश्य ।) अविज्ञातवयःक्रमौचित्यात्पूज्यानपि सतः कथमभिवादयिष्ये ।  
(विचिन्त्य ।) अयं पुनरविरुद्धप्रकार इति वृद्धेभ्यः श्रूयते ।  
(सविनयमुपसृत्य ।) एष वो लवस्य शिरसा प्रणामपर्यायः ।  
अरुन्धतीजनकौ - कल्याणिन्, आयुष्मान्भूयाः ।  
कौसल्या - जाद, चिरं जीव ।  
अरुन्धती - एहि वत्स ।  
(लवमुत्सङ्गे गृहीत्वा ।  
आत्मगतम् ।) दिष्ट्या न केवलमुत्सङ्गश्चिरान्मनोरथोऽपि मे पूरितः ।  
कौसल्या - जाद, इदो वि दाव एहि ।  
(उत्सङ्गे गृहीत्वा ।) अह्महे, ण केवलं दरविप्पट्टकन्दोट्टमंसलुज्जलेण देहबन्धणेण कवलिदारविन्दकेसरकसाअकण्ठकलहंसघोसघग्घराणुणादिणा सरेण अ रामभद्दं अणुसरेदि ।  
णं कठोरकमलगब्भप्पम्मलसरीरप्पस्सो वि तारिसो एव्व ।  
जाद पेक्खामि दे मुहपुण्डरीअम् ।  
(चुबुकमुन्नमय्य निरूप्य सबाष्पाकृतम् ।) राएसि, किं ण पेक्खसि णिउणं णिरूवज्जन्तो वच्छाए मे वहूए मुहचन्देण वि संवददि एव्व ।  
जनकः - पश्यामि सखि, पश्यामि ।  
कौसल्या - अह्महे, उम्मत्तीभूदं वि अ मे हिअअं कुदो मुहं विलवदि ।  
जनकः - वत्सायाश्च रघूद्वयस्य च शिशावस्मिन्नभिव्यज्यते संवृत्तिः प्रतिबिम्बितेव निखिला सैवाकृतिः सा द्युतिः ।  
सा वाणी विनयः स एव सहजः पुण्यानुभावोऽप्यसौ हा हा देवि किमुत्पथैर्मम मनः पारिप्लवं धावति ॥२२॥  
कौसल्या - जाद, अत्थि दे मादा, सुमरसि वा तादम् ।  
लवः - नहि ।  
कौसल्या - तदो कस्स तुमम् ।  
लवः - भगवतः सुगृहीतनामधेयस्य वाल्मीकेः ।  
कौसल्या - अयि जाद, कहिदव्वं कहेहि ।  
लवः - एतावदेव जानामि ।  
(नेपथ्ये ।) भो भोः सैनिकाः, एष खलु कुमारश्चन्द्रकेतुराज्ञापयति न केनचिदाश्रमाभ्यर्णभूमय आक्रमितव्या इति ।  
अरुन्धतीजनकौ - अये, मेध्याश्वरक्षाप्रसङ्गादुपागतो वत्सश्चन्द्रकेतुर्द्रष्टव्य इत्यसौ सुदिवसः ।  
कौसल्या - वच्छलक्खणस्स पुत्तओ आणवेदित्ति अमिदबिन्दुसुन्दराइं अक्खराइं सुणीअन्दि ।  
लवः - आर्य, क एष चन्द्रकेतुर्नाम ।  
जनकः - जानासि रामलक्ष्मणौ दाशरथी ।  
लवः - एतावेव रामायणकथापुरुषौ ।  
जनकः - अथ किम् ।  
लवः - तत्कथं न जानामि ।  
जनकः - तस्य लक्ष्मणस्यायमात्मजश्चन्द्रकेतुः ।  
लवः - ऊर्मिलायाः पुत्रस्तर्हि मैथिलस्य राजर्षेर्दौहित्रः ।  
अरुन्धती - आविष्कृतं कथाप्रावीण्यं वत्सेन ।  
जनकः - (विचिन्त्य ।) यदि त्वमीदृशः कथायामभिज्ञस्तद्ब्रूहि तावत्पश्यामस्तेषां दशरथस्य पुत्राणां कियन्ति किन्नामधेयान्यपत्यानि केषु दारेषु प्रसूतानि ।  
लवः - नायं कथाविभागोऽस्माभिरन्येन वा श्रुतपूर्वः ।  
जनकः - किं न प्रणीतः कविना ।  
लवः - प्रणीतो न प्रकाशितः ।  
तस्यैव कोऽप्येकदेशः प्रबन्धान्तरेण रसवानभिनेयार्थः कृतः ।  
तं च स्वहस्तलिखितं मुनिर्भगवान्व्यसृजद्भगवतो भरतस्य तौर्यत्रिकसूत्रधारस्य ।  
जनकः - किमर्थम् ।  
लवः - स किल भगवान्भरतस्तमप्सरोभिः प्रयोजयिष्यतीति ।  
जनकः - सर्वमिदमाकूततरमस्माकम् ।  
लवः - महती, पुनस्तस्मिन्भगवतो वाल्मीकेरास्था ।  
यतः केषाञ्चिदन्तेवासिनां हस्तेन तत्पुस्तकं भरताश्रमं प्रति प्रेषितम् ।  
तेषामनुयात्रिकश्चापपाणिः प्रमादच्छेदनार्थमस्मद्भ्राता प्रेषितः ।  
कौसल्या - भादावि दे अत्थि ।  
लवः - अस्त्यार्यः कुशो नाम ।  
कौसल्या - जेट्ठेत्ति भणिदं होदि ।  
लवः - एवमेतत् ।  
प्रसवानुक्रमेण स किल ज्यायान् ।  
जनकः - किं यमावायुष्मन्तौ ।  
लवः - अथ किम् ।  
जनकः - वत्स, कथय कथाप्रपञ्चस्य कियान्पर्यन्तः ।  
लवः - अलीकपौरापवादोद्विग्नेन राज्ञा निर्वासितां देवीं देवयजनसम्भवां सीतामासन्नप्रसववेदनामेकाकिनीमरण्ये लक्ष्मणः परित्यज्य प्रतिनिवृत्त इति ।  
कौसल्या - हा वच्छे मुद्धमुहि, को दाणिं दे सरीरकुसुमस्स झत्ति देव्वदुव्विलासपरिणामो एक्काइणीए निवडिदो ।  
जनकः - हा वत्से, नूनं त्वया परिभवं च वनं च घोरं तां च व्यथां प्रसवकालकृतामवाप्य ।  
क्रव्याद्गणेषु परितः परिवारयत्सु सन्त्रस्तया शरणमित्यसकृत्स्मृतोऽहम् ॥२३॥  
लवः - आर्ये, कावेतौ ।  
अरुन्धती - इयं कौसल्या ।  
अयं जनकः ।  
(लवः सबहुमानखेदकौतुकं पश्यति ।) जनकः - अहो निर्दयता दुरात्मनां पौराणाम् ।  
अहो रामभद्रस्य क्षिप्रकारिता ।  
एतद्वैशसवज्रघोरपतनं शश्वन्ममोत्पश्यतः क्रोधस्य ज्वलितं झटित्यवसरश्चापेन शापेन वा ।  
कौसल्या - (सभयकम्पम् ।) भअवदि, परित्ताअदु ।  
पसादेहि कुविदं राएसिम् ।  
लवः - एतद्धि परिभूतानां प्रायश्चित्तं मनस्विनाम् अरुन्धती - राजन्नपत्यं रामस्ते पाल्याश्च कृपणा जनाः ॥२४॥  
जनकः - शान्तं वा रघुनन्दने तदुभयं यत्पुत्रभाण्डं हि मे ।  
भूयिष्ठद्विजबालवृद्धविकलस्त्रैणश्च पौरो जनः ॥२५॥  
(प्रविश्य सम्भ्रान्ता बटवः ।) कुमार कुमार ।  
अश्वोऽश्व इति कोऽपि भूतविशेषो जनपदेष्वनुश्रूयते, सोऽयमधुनास्माभिः स्वयं प्रत्यक्षीकृतः ।  
लवः - अश्वोऽश्व इति नाम पशुसमाम्नाये साङ्ग्रामिके च पठ्यते तद्ब्रूत कीदृशः ।  
बटवः - अये, श्रूयताम् ।  
पश्चात्पुच्छं वहति विपुलं तच्च धूनोत्यजस्रं दीर्घग्रीवः स भवति खुरास्तस्य चत्वार एव ।  
शष्पाण्यत्ति प्रकिरति शकृत्पिण्डकानाम्रमात्रान्किं व्याख्यानैर्व्रजति स पुनर्दूरमेह्येहि यामः ॥२६॥  
(इत्यजिने हस्तयोश्चाकर्षन्ति ।) लवः - (सकौतुकोपरोधविनयम् ।) आर्याः पश्यत ।  
एभिर्नीतोऽस्मि ।  
(इति त्वरितं परिक्रामति ।) अरुन्धतीजनकौ - महत्कौतुकं वत्सस्य ।  
कौसल्या - अरण्णगब्भरूवालावेहिं तुह्मे तोसिदा अह्मे अ ।  
भअवदि, जाणामि तं पेक्खन्ती वञ्चिदा विअ ।  
ता इदो अण्णदो भविल पेक्खम्ह दाव पलायन्तं दीहाउम् ।  
अरुन्धती - अतिजवेन दूरमतिक्रान्तः स चपलः कथं दृश्यते ।  
कञ्चुकी - (प्रविश्य ।) भगवान्वाल्मीकिराह ज्ञातव्यमेतदवसरे भवद्भिरिति ।  
जनकः - अतिगम्भीरमेतत्किमपि ।  
भगवत्यरुन्धति, सखि कौसल्ये, आर्य गृष्टे, स्वयमेव गत्वा भगवन्तं प्राचेतसं पश्यामः ।  
(इति निष्क्रान्तो वृद्धवर्गः ।) (प्रविश्य बटवः ।) पश्यतु कुमारस्तावदाश्चर्यम् ।  
लवः - दृष्टमवगतं च ।  
नूनमाश्वमेधिकोऽयमश्वः ।  
बटवः - कथं ज्ञायते ।  
लवः - ननु मूर्खाः, पठितमेव हि युष्माभिरपि तत्काण्डम् ।  
किं न पश्यथ प्रत्येकं शतसङ्ख्याः कवचिनो दण्डिनो निषङ्गिणश्च रक्षितारः ।  
तत्प्रायमेवान्यदपि दृश्यते ।  
यदि च विप्रत्ययस्तत्पृच्छथ ।  
बटवः - भो भोः, किम्प्रयोजनोऽयमश्वः परिवृतः पर्यटति ।  
लवः - (सस्पृहमात्मगतम् ।) अश्वमेध इति नाम विश्वजयिनां क्षत्रियाणामूर्जस्वलः सर्वक्षत्रपरिभावी महानुत्कर्षनिकषः ।  
(नेपथ्ये ।) योऽयमश्वः पताकेयमथवा वीरघोषणा ।  
सप्तलोकैकवीरस्य दशकण्ठकुलद्विषः ॥१७॥  
लवः - (सगर्वमिति ।) अहो सन्दीपनान्यक्षराणि ।  
बटवः - किमुच्यते ।  
प्राज्ञः खलु कुमारः ।  
लवः - भो भोः, तत्किमक्षत्रिया पृथिवी यदेवमुद्धोष्यते ।  
(नेपथ्ये ।) रे रे, महाराजं प्रति कुतः क्षत्रियः ।  
लवः - धिग्जाल्मान् ।  
यदि नो सन्ति सन्त्येव केयमद्य बिभीषिका ।  
किमुक्तैरेभिरधुना तां पताकां हरामि वः ॥२८॥  
हे बटवः, परिवृत्य लोष्ठैरभिघ्नन्त उपनयतैनमश्वम् ।  
एष रोहितानां मध्येचरो भवतु ।  
(प्रविश्य सक्रोधः ।) पुरुषः - धिक्चपल, किमुक्तवानसि ।  
तीक्ष्णतरा ह्यायुधश्रेणयः शिशोरपि दृप्तां वाचं न सहन्ते ।  
राजपुत्रश्चन्द्रकेतुर्दुर्दान्तः सोऽप्यपूर्वारण्यदर्शनाक्षिप्तहृदयो न यावदायाति तावत्त्वरितमनेन तरुगहनेनापसर्पत ।  
बटवः - कुमार, कृतं कृतमश्वेन ।  
तर्जयन्ति विस्फारितशरासनाः कुमारमायुधीयश्रेणयः ।  
दूरे चाश्रमपदम् ।  
इतस्तदेहि ।  
हरिणप्लुतैः पलायामहे ।  
लवः - किं नाम विस्फुरन्ति शस्त्राणि ।  
(इति धनुरारोपयन् ।) ज्याजिह्वया वलयितोत्कटकोटिदंष्ट्रमुद्भूरिघोरघनघर्घरघोषमेतत् ।  
ग्रासप्रसक्तहसदन्तकवक्त्रयन्त्रजृम्भाविडम्बि विकटोदरमस्तु चापम् ॥२९॥  
(इति यथोचितं परिक्रम्य निष्क्रान्ताः सर्वे ।) चतुर्थोऽङ्कः ।  
पञ्चमोऽङ्कः ।  
(नेपथ्ये ।) भो भोः सैनिकाः, जातमवलम्बनमस्माकम् ।  
नन्वेष त्वरितसुमन्त्रमुद्यमानप्रोद्वल्गत्प्रजवितवाजिना रथेन ।  
उत्खातप्रचलितकोविदारकेतुः श्रुत्वा वः प्रधनमुपैति चन्द्रकेतुः ॥१॥  
(ततः प्रविशति सुमन्त्रसारथिना रथेन धनुष्पाणिः साद्भुतहर्षसम्भ्रमश्चन्द्रकेतुः ।) चन्द्रकेतुः - आर्य सुमन्त्र, पश्य पश्य ।  
किरति कलितकिञ्चित्कोपरज्यन्मुखश्रीरविरतगुणगुञ्जत्कोटिना कार्मुकेन ।  
समरशिरसि चञ्चत्पञ्चचूडश्चमूनामुपरि शरतुषारं कोऽप्ययं वीरपोतः ॥२॥  
साश्चर्यम् ।  
मुनिजनशिशुरेकः सर्वतः सम्प्रकोपान्नव इव रघुवंशस्याप्रसिद्धिप्ररोहः ।  
दलितकरिकपोलग्रन्थिटङ्कारघोरज्वलितशरसहस्रः कौतुकं मे करोति ॥३॥  
सुमन्त्रः - आयुष्मन्, अतिशयितसुरासुरप्रभावं शिशुमवलोक्य तथैव तुल्यरूपम् ।  
कुशिकसुतमखद्विषां प्रमाथे धृतधनुषं रघुनन्दनं स्मरामि ॥४॥  
चन्द्रकेतुः - मम त्वेकमुद्दिश्य भूयसारम्भ इति हृदयमपत्रपते अयं हि शिशुरेकको मदभरेण भूरिस्फुरत्करालकरकन्दलीजटिलशस्त्रजालैर्बलैः ।  
क्वणत्कनककिङ्किणीझणझणायितस्यन्दनैरमन्दमददुर्दिनद्विरदडामैररावृतः ॥५॥  
सुमन्त्रः - वत्स, एभिः समस्तैरपि नालमस्य, किं पुनर्व्यस्तैः ।  
चन्द्रकेतुः - आर्य, त्वर्यतां त्वर्यताम् ।  
अनेन हि महानाश्रितजनप्रमारोऽस्माकमारब्धः ।  
तथा हि ।  
आगर्जद्गिरिकुञ्जकुञ्जरघटानिस्तीर्णकर्णज्वरज्यानिर्घोषममन्ददुन्दुभिरवैराध्मातमुज्जृम्भयन् ।  
वेल्लद्भैरवरुण्डखण्डनिकरैर्वीरो विधत्ते भुवं तृष्यत्कासकरालवक्त्रविघसव्याकीर्यमाणामिव ॥६॥  
सुमन्त्रः - (स्वगतम् ।) कथमीदृशेन सह वत्सस्य चन्द्रकेतोर्द्वन्द्वसम्प्रहारमनुजानीमः ।  
(विचिन्त्य ।) अथवा इक्ष्वाकुकुलवृद्धाः खलु वयम् ।  
प्रत्युपस्थिते रणे का गतिः ।  
चन्द्रकेतुः - (सविस्मयलज्जासम्भ्रमम् ।) हन्त धिक् ।  
अपावृत्तान्येव सर्वतः सैन्यानि मम ।  
सुमन्त्रः - (रथवेगं निरूप्य ।) आयुष्मन्, एष ते वाग्विषयीभूतः स वीरः ।  
चन्द्रकेतुः - (विस्मृतिमभिनीय ।) आर्य, किन्नामधेयमाख्यातमाह्वायकैः ।  
सुमन्त्रः - लव इति ।  
चन्द्रकेतुः - भो भो लव महाबाहो किमेभिस्तव सैनिकैः ।  
एषोऽहमेहि मामेव तेजस्तेजसि शाम्यतु ॥७॥  
सुमन्त्रः - कुमार, पश्य पश्य ।  
विनिवर्नित एष वीरपोतः पृतनानिर्मथनात्त्वयोपहूतः ।  
स्तनयित्नुरवादिभावलीनामवमर्दादिव दृप्तसिंहशावः ॥८॥  
(ततः प्रविशति धीरोद्धतपराक्रमो लवः ।) लवः - साधु राजपुत्र, साधु ।  
सत्यमैक्ष्वाकः खल्वसि ।  
तदहं परागत एवास्मि ।  
(नेपथ्ये महान्कलकलः ।) लवः - (सावष्टम्भं परावृत्य ।) कथमिदानीं भग्ना अपि पुनः प्रतिनिवृत्ताः पृष्ठानुसारिणः पर्यवष्टम्भयन्ति मां चमूपतयः ।  
धिग्जाल्मान् ।  
अयं शैलाघातक्षुभितवडवावक्त्रहुतभुक्प्रचण्डक्रोधार्चिर्निचयकवलत्वं व्रजतु मे ।  
समन्तादुत्सर्पद्धनतुमुलहेलाकलकलः पयोराशेरोघः प्रलयपवनास्फालित इव ॥९॥  
(सवेगं परिक्रामति ।) चन्द्रकेतुः - भो भोः कुमार, अत्यद्भुतादपि गुणातिशयात्प्रियो मे तस्मात्सखा त्वमसि यन्मम तत्तवैव ।  
तत्किं निजे परिजने कदनं करोषि नन्वेष दर्पनिकषस्तव चन्द्रकेतुः ॥१०॥  
लवः - (सहर्षसम्भ्रमं परावृत्य ।) अहो महानुभावस्य प्रसन्नकर्कशा वीरवचनप्रयुक्तिर्विकर्तनकुलकुमारस्य ।  
तत्किमेभिरेनमेव तावत्सम्भावयामि ।  
(पुनर्नेपथ्ये कलकलः ।) लवः - (सक्रोधनिर्वेदम् ।) आः, कदर्थीकृतोऽहमेभिर्वीरसंवादविघ्नकारिभिः पापैः ।  
(इति तदभिमुखं परिक्रामति ।) चन्द्रकेतुः - आर्य, दृश्यतां द्रष्टव्यमेतत् ।  
दर्पेण कौतुकवता मयि बद्धलक्ष्यः पश्चाद्बलैरनुसृतोऽयमुदीर्णधन्वा ।  
द्वेधा समुद्धतमरुत्तरलस्य धत्ते मेघस्य माघवतचापधरस्य लक्ष्मीम् ॥११॥  
सुमन्त्रः - कुमार एवैनं द्रष्टुमपि जानाति ।  
वयं तु केवलं परवन्तो विस्मयेन ।  
चन्द्रकेतुः - भो भो राजानः, सङ्ख्यातीतैर्द्विरदतुरगस्यन्दनस्थैः पदातावत्रैकस्मिन्कवचनिचितैर्नद्धचर्मोत्तरीये ।  
कालज्येष्ठैरपरवयसि ख्यातिकामैर्भवद्भिर्योऽयं बद्धो युधि समभरस्तेन धिग्वो धिगस्मान् ॥१२॥  
लवः - (सोन्माथम् ।) आः, कथमनुकम्पते नाम ।  
(ससम्भ्रमं विचिन्त्य ।) भवतु ।  
कालहरणप्रतिषेधाय जृम्भकास्त्रेण तावत्सैन्यानि संस्तम्भयामि ।  
(इति ध्यानं नाटयति ।) सुमन्त्रः - तत्किमकस्मादुल्लोलाः सैन्यघोषाः प्रशाम्यन्ति ।  
लवः - पश्याम्येनमधुना प्रगल्भम् ।  
सुमन्त्रः - (ससम्भ्रमम् ।) वत्स, मन्ये कुमारकेणानेन जृम्भकास्त्रमामन्त्रितमिति ।  
चन्द्रकेतुः - अत्र कः सन्देहः ।  
व्यतिकर इव भीमस्तामसो वैद्युतश्च प्रणिहितमपि चक्षुर्ग्रस्तमुक्तं हिनस्ति ।  
अथ लिखितमिवैतत्सैन्यमस्पन्दमास्ते नियतमजितवीर्यं जृम्भते जृम्भकास्त्रम् ॥१३॥  
आश्चर्यमाश्चर्यम् ।  
पातालोदरकुञ्जपुञ्जिततमश्यामैर्नभो जृम्भकैरुत्तप्तस्फुरदारकूटकपिलज्योतिर्ज्वलद्दीप्तिभिः ।  
कल्पाक्षेपकठोरभैरवमरुद्व्यस्तैरभिस्तीर्यते लीनाम्भोदतटित्कडारकुहरैर्विन्ध्याद्रिकूटैरिव ॥१४॥  
सुमन्त्रः - कुतः पुनरस्य जृम्भकाणामागमः स्यात् ।  
चन्द्रकेतुः - भगवतः प्राचेतसादिति मन्यामहे ।  
सुमन्त्रः - वत्स, नैतदेवमस्त्रेषु विशेषतो जृम्भकेषु ।  
यतः ।  
भृशाश्वतनया ह्येते भृशाश्वात्कौशिकं गताः ।  
अथ तत्सम्प्रदायेन रामभद्रे स्थिता इति ॥१५॥  
चन्द्रकेतुः - अपरेऽपि प्रचीयमानसत्त्वप्रकाशाः स्वयं सर्वं मन्त्रदृशः पश्यन्ति ।  
सुमन्त्रः - वत्स, सावधानो भव ।  
परागतस्ते प्रतिवीरः ।  
कुमारौ - (अन्योन्यं प्रति ।) अहो प्रियदर्शनः कुमारः ।  
(सस्नेहानुरागं निर्वर्ण्य ।) यदृच्छासंवादः किमु गुणगणानामतिशयः पुराणो वा जन्मान्तरनिबिडबद्धः परिचयः ।  
निजो वा सम्बन्धः किमु विधिवशात्कोऽप्यविदितो ममैतस्मिन्दृष्टे हृदयमवधानं रचयति ॥१६॥  
सुमन्त्रः - भूयसां जीविनामेव धर्म एष यत्र स्वरसमयी कस्यचित्क्वचित्प्रीतिः, यत्र लौकिकानामुपचारस्तारामैत्रकं चक्षूराग इति ।  
तदप्रतिसङ्ख्येयनिबन्धनं प्रमाणमामनन्ति ।  
अहेतुः पक्षपातो यस्तस्य नास्ति प्रतिक्रिया ।  
स हि स्नेहात्मकस्तन्तुरन्तर्भूतानि सीव्यति ॥१७॥  
कुमारौ - (अन्योन्यमुद्दिश्य ।) एतस्मिन्मसृणितराजपट्टकान्ते मोक्तव्याः कथमिव सायकाः शरीरे ।  
यत्प्राप्तौ मम परिरम्भणाभिलाषादुन्मीलत्पुलककदम्बमङ्गमास्ते ॥१८॥  
किं चाक्रान्तकठोरतेजसि गतिः का नाम शस्त्रं विना शस्त्रेणापि हि तेन किं न विषयो जायेत यस्येदृशः ।  
किं वक्ष्यत्ययमेव युद्धविमुखं मामुद्यतेऽप्यायुधे वीराणां समयो हि दारुणरसः स्नेहक्रमं बाधते ॥१९॥  
सुमन्त्रः - (लवं निर्वर्ण्य सास्रमात्मगतम् ।) हृदय, किमन्यथा परिप्लवसे ।  
मनोरथस्य यद्बीजं तद्दैवेनादितो हृतम् ।  
लतायां पूर्वलूनायां प्रसवस्योद्भवः कुतः ॥२०॥  
चन्द्रकेतुः - अवतराम्यार्य सुमन्त्र, स्यन्दनात् ।  
सुमन्त्रः - कस्य हेतोः ।  
चन्द्रकेतुः - एकस्तावदयं वीरपुरुषः पूजितो भवति ।  
अपि च खल्वार्य, क्षत्रधर्मः परिपालितो भवति ।  
न रथिनः पादचारमभियुञ्जन्तीति शास्त्रविदः परिभाषन्ते ।  
सुमन्त्रः - (स्वगतम् ।) आः, कष्टां दशामनुप्रपन्नोऽस्मि ।  
कथं हीदमनुष्ठानं मादृशः प्रतिषेधतु ।  
कथं वाभ्यनुजानातु साहसैकरसां क्रियाम् ॥२१॥  
चन्द्रकेतुः - यदा तातमिश्रा अपि पितुः प्रियसखं त्वामर्थसंशयेषु पृच्छन्ति तत्किमार्यो विमृशति ।  
सुमन्त्रः - आयुष्मन्, एवं यथाधर्ममभिमन्यसे ।  
एष साङ्ग्रामिको न्याय्य एष धर्मः सनातनः ।  
इयं हि रघुसिंहानां वीरचारित्रपद्धतिः ॥२२॥  
चन्द्रकेतुः - अप्रतिरूपं वचनमार्यस्य ।  
इतिहासं पुराणं च धर्मप्रवचनानि च ।  
भवन्त एव जानन्ति रघूणां च कुलस्थितिम् ॥२३॥  
सुमन्त्रः - (सस्नेहास्रं परिष्वज्य ।) जातस्य ते पितुरपीन्द्रजितो निहन्तुर्वत्सस्य वत्स कति नाम दिनान्यमूनि ।  
तस्याप्यपत्यमनुतिष्ठति वीरधर्मं दिष्ट्यागतं दशरथस्य कुलं प्रतिष्ठाम् ॥२४॥  
चन्द्रकेतुः - (सकष्टम् ।) अप्रतिष्ठे कुलज्येष्ठे का प्रतिष्ठा कुलस्य नः ।  
इति दुःखेन तप्यन्ते त्रयो नः पितरोऽपरे ॥२५॥  
सुमन्त्रः - हृदयमर्मदारणान्येव चन्द्रकेतोर्वचनानि ।  
लवः - हन्त, मिश्रीकृतक्रमो रसो वर्तते ।  
यथेन्दावानन्दं व्रजति समुपोढे कुमुदिनी तथैवास्मिन्दृष्टिर्मम कलहकामः पुनरयम् ।  
रणत्कारक्रूरक्वणितगुणगुञ्जद्गुरुधनुर्धृतप्रेमा बाहुर्विकचविकरालव्रणमुखः ॥२६॥  
चन्द्रकेतुः - (अवतरणं निरूपयन् ।) आर्य, अयमसावैक्ष्वाकश्चन्द्रकेतुरभिवादयते ।  
सुमन्त्रः - अहितस्यैव पुनः पराभवाय महानादिवराहः कल्पताम् ।  
अपि च ।  
देवस्त्वां सविता धिनोतु समरे गोत्रस्य यस्ते पतिस्त्वां मैत्रावरुणोऽभिनन्दतु गुरुर्यस्ते गुरूणामपि ।  
ऐन्द्रावैष्णवमाग्निमारुतमथो सौपर्णमोजस्तु ते देयादेव च रामलक्ष्मणधनुर्ज्याघोषमन्त्रो जयम् ॥२७॥  
लवः - अतीव नाम शोभसे रथस्थ एव ।  
कृतं कृतमत्यादरेण ।  
चन्द्रकेतुः - तर्हि महाभागोऽप्यन्यं रथमलङ्करोतु ।  
लवः - आर्य, प्रत्यारोपय रथोपरि राजपुत्रम् ।  
सुमन्त्रः - त्वमप्यनुरुध्यस्व वत्सस्य चन्द्रकेतोर्वचनम् ।  
लवः - को विचारः स्वेषूपकरणेषु ।  
किं त्वरण्यसदो वयमनभ्यस्तरथचर्याः ।  
सुमन्त्रः - जानासि वत्स, दर्पसौजन्ययोर्यदाचरितम् ।  
यदि पुनस्त्वामीदृशमैक्ष्वाको राजा रामभद्रः पश्येत्तदायमस्य स्नेहेन हृदयमभिष्यन्दयेत् ।  
लवः - अन्यच्च चन्द्रकेतो, सुजनः स राजर्षिः श्रूयते ।  
(सलज्जमिव ।) यदि च वयमप्येवम्प्रायाः क्रतुद्विषतामरौ क इव न गुणैस्तं राजानं जनो बहु मन्यते ।  
तदपि खलु मे स व्याहारस्तुरङ्गमरक्षिणां विकृतिमखिलक्षत्राक्षेपप्रचण्डतयाकरोत् ॥२८॥  
चन्द्रकेतुः - किन्नु भवतस्तातप्रतापोत्कर्षेऽप्यमर्षः ।  
लवः - अस्त्विहामर्षो माभूद्वा ।  
अन्यदेतत्पृच्छामि ।  
दान्तं हि राजानं राघवमनुशुश्रुमः ।  
स किल नात्मना दृप्यति नाप्यस्य प्रजा वा दृप्ता जायन्ते ।  
तत्किं मनुष्यास्तस्य राक्षसीं वाचमुदीरयन्ति ।  
ऋषयो राक्षसीमाहुर्वाचमुन्मत्तदृप्तयोः ।  
सा योनिः सर्ववैराणां सा हि लोकस्य निष्कृतिः ॥२९॥  
इति ह स्म तां निन्दन्ति ।  
इतरामभिष्टुवन्ति ।  
कामं दुग्धे विप्रकर्षत्यलक्ष्मीं कीर्तिं सूते दुर्हृदो निष्प्रलान्ति ।  
शुद्धां शान्तां मातरं मङ्गलानां धेनुं धीराः सूनृतां वाचमाहुः ॥३०॥  
सुमन्त्रः - परिभूतोऽयं बत कुमारः प्राचेतसान्तेवासी ।  
वदत्ययमभ्युपपन्नामर्षेण संस्कारेण ।  
लवः - यत्पुनश्चन्द्रकेतो, वदसि किन्नु भवतस्तातप्रतापोत्कर्षेऽप्यमर्ष इति तत्पृच्छामि किं व्यवस्थितविषयः क्षत्रधर्म इति ।  
सुमन्त्रः - नैव खलु जानासि दैवमैक्ष्वाकम् ।  
तद्विरमातिप्रसङ्गात् ।  
सैनिकानां प्रमाथेन सत्यमोजायितं त्वया ।  
जामदग्न्यस्य दमने न हि निर्बन्धमर्हसि ॥३२॥  
लवः - (सहासम् ।) आर्य, जामदग्न्यस्य दमनः स राजेति कोऽयमुच्चैर्वादः ।  
सिद्धं ह्येतद्वाचि वीर्यं द्विजानां बाह्वोर्वीर्यं यत्तु तत्क्षत्रियाणाम् ।  
शस्त्रग्राही ब्राह्मणो जामदग्न्यस्तस्मिन्दान्ते का स्तुतिस्तस्य राज्ञः ॥३२।  
चन्द्रकेतुः - (सोन्माथमिव ।) आर्य सुमन्त्र, कृतमुत्तरोत्तरेण ।  
कोप्येष सम्प्रति नवः पुरुषावतारो वीरो न यस्य भगवान्भृगुनन्दनोऽपि ।  
पर्याप्तसक्तभुवनामयदक्षिणानि पुण्यानि तात चरितान्यपि यो न वेद ॥३३॥  
लवः - को हि रघुपतेश्चरितं महिमानं च न जानाति यदि नाम किञ्चिदस्ति वक्तव्यम् ।  
अथवा शान्तम् ।  
वृद्धास्ते न विचारणीयचरितास्तिष्ठन्तु हुं वर्तते सुन्दस्त्रीमथनेऽप्यकुण्ठयशसो लोके महान्तो हि ते ।  
यानि त्रीण्यकुतोमुखान्यपि पदान्यासन्खरायोधने यद्वा कौशलमिन्द्रसूनुनिधने तत्राप्यभिज्ञो जनः ॥३४॥  
चन्द्रकेतुः - आः तातापवादिन्, भिन्नमर्याद, अति हि नाम प्रगल्भसे ।  
लवः - अये, मय्येव भ्रुकुटीमुखः संवृत्तः ।  
सुमन्त्रः - स्फुरितमनयोः क्रोधेन ।  
तथा हि ।  
क्रोधेनोद्धतधूतकुन्तलभरः सर्वाङ्गजो वेपथुः किञ्चित्कोकनदच्छदस्य सदृशे नेत्रे स्वयं रज्यतः ।  
धत्ते कान्तिमिदं च वक्त्रमनयोर्भङ्गेन भिन्नभ्रुवोश्चन्द्रस्योद्भटलाञ्छनस्य कमलस्योद्भ्रान्तभृङ्गस्य च ॥३५॥  
लवः - कुमार, कुमार, एह्येहि ।  
विमर्दक्षमां भूमिमवतरावः ।  
(इति निष्क्रान्ताः सर्वे ।) इति पञ्चमोऽङ्कः ।  
षष्ठोऽङ्कः ।  
(ततः प्रविशति विमानेनोज्ज्वलं विद्याधरमिथुनम् ।) विद्याधरः - अहो नु खल्वनयोर्विकर्तनकुलकुमारयोरकाण्डकलहप्रचण्डयोरुद्द्योतितक्षत्रलक्ष्मीकयोरत्यद्भुतोद्भ्रान्तदेवासुराणि विक्रान्तविलसितानि ।  
तथाहि प्रिये, पश्य ।  
रणत्करणझञ्झणक्वणितकिङ्किणीकं धनुर्ध्वनद्गुरुगुणाटनीकृतकरालकोलाहलम् ।  
वितत्य किरतोः शरानविरतं पुनः शूरयोर्विचित्रमभिवर्तते भुवनभीममायोधनम् ॥१॥  
जृम्भितं च विचित्राय मङ्गलाय द्वयोरपि ।  
स्तनयित्नोरिवामन्ददुन्दुभेर्दुन्दुमायितम् ॥२॥  
तत्प्रवर्त्यतामनयोः प्रवीरयोरनवरतमविरलमिलितविकचकनककमलकमनीयसंहतिरमरतरुतरुणमणिमुकुलनिकरमकरन्दसुन्दरः पुष्पनिपातः ।  
विद्याधरी - ता किं ति पुरो आआसं दुद्दन्ततरलतडिच्छडाकडारं अवरं विअ झत्ति संवुत्तम् ।  
विद्याधरः - तत्किं नु खल्वद्य ।  
त्वष्टृयन्त्रभ्रमिभ्रान्तमार्तण्डज्योतिरुज्ज्वलम् ।  
पुटभेदो ललाटस्थनीललोहितचक्षुषः ॥३॥  
आं ज्ञातम् ।  
जातक्षोभेण चन्द्रकेतुना प्रयुक्तमप्रतिरूपमाग्नेयमस्त्रम्, यस्यायमग्निवच्छरसम्पातः ।  
सम्प्रति हि ।  
अवदग्धबर्बरितकेतुचामरैरपयातमेव हि विमानमण्डलैः ।  
दहति ध्वजांशुकपटावलीमिमां नवकिंशुकद्युतिसविभ्रमः शिखी ॥४॥  
आश्चर्यम् ।  
प्रवृत्त एवायमुच्चण्डवज्रखण्डावस्फोटपटुरटत्स्फुलिङ्गगुरुरुत्तालतुमुललेलिहानोज्ज्वलज्ज्वालासम्भारभैरवः भगवानुषर्बुधः ।  
प्रचण्डश्चास्य सर्वतः सम्पातः ।  
तत्प्रियामंशुकेनाच्छाद्य सुदूरमपसरामि ।  
(तथा करोति ।) विद्याधरी - दिट्ठिआ एदेण विमलमुत्तासेअसीअलसिणिद्धमसिणमंसलेण णाहदेहप्पंसेण आणन्दसन्दलिदघुण्णामाणवेअणाए अद्धोदिदो एव्व अन्दरिदो मे सन्दावो ।  
विद्याधरः - अयि, किमत्र मया कृतम् ।  
अथवा ।  
न किञ्चिदपि कुर्वाणः सौख्यैर्दुःखान्यपोहति ।  
तत्तस्य किमपि द्रव्यं यो हि यस्य प्रियो जनः ॥५॥  
विद्याधरी - कहं अविरलविलोलघुण्णमाणविज्जुल्लदाविलासमंसलेहिं मत्तमयूरकण्ठसामलेहिं ओत्थरीअदि णभोङ्गणं जलहरेहिं ।  
विद्याधरः - कुमारलवप्रयुक्तवारुणास्त्रप्रभावः खल्वेषः ।  
कथमविरलप्रवृत्तवारिधारासम्पातैः प्रशान्तमेव पावकास्त्रम् ।  
विद्याधरी - पिअं मे पिअं मे ।  
विद्याधरः - हन्त भोः, सर्वमतिमात्रं दोषाय ।  
यत्प्रलयवातोत्क्षोभगम्भीरगुलुगुलायमानमेघमेदुरितान्धकारनीरन्ध्रनद्धमिव एकवारविश्वग्रसनविकटविकरालकालमुखकन्दरविवर्तमानमिव युगान्तयोगानिद्रानिरुद्धसर्वद्वारं नारायणोदरनिविष्टमिव भूतं विपद्यते ।  
साधु चन्द्रकेतो, साधु ।  
स्थाने वायव्यमस्त्रमीरितम् ।  
यतः ।  
विद्याकल्पेन मरुता मेघानां भूयसामपि ।  
ब्रह्मणीव विवर्तानां क्वापि प्रविलयः कृतः ॥६॥  
विद्याधरी - णाध, को दाणिं एसो ससम्भमोक्खित्तकरम्भमदुत्तरीअञ्चलो दूरदो एव्व महुरसिणिद्धवअणपडिसिद्धजुद्धव्वावारो एदाणं अन्दरे विमाणवरं ओदरावेदि ।  
विद्याधरः - (दृष्ट्वा ।) एष शम्बूकवधात्प्रतिनिवृत्तो रघुपतिः ।  
शान्तं महापुरुषसङ्गदितं निशम्य तद्गौरवात्समुपसंहृतसम्प्रहारः ।  
शान्तो लवः प्रणत एव च चन्द्रकेतुः कल्याणमस्तु सुतसङ्गमनेन राज्ञः ॥७॥  
तदितस्तावदेहि ।  
(इति निष्क्रान्तौ ।) मिश्रविष्कम्भः ।  
(ततः प्रविशति रामो लवः प्रणतश्चन्द्रकेतुश्च ।) रामः - (पुष्पकादवतरन् ।) दिनकरकुलचन्द्रचन्द्रकेतो सरभसमेहि दृढं परिष्वजस्व ।  
तुहिनशकलशीतलैस्तवाङ्गैः शममुपयातु ममापि चित्तदाहः ॥८॥  
(उत्थाप्य सस्नेहास्रं परिष्वज्य ।) अप्यनामयं नूतनदिव्यास्त्रायोधनस्य तव ।  
चन्द्रकेतुः - कुशलमत्यद्भुतप्रियवयस्यलाभाभ्युदयेन ।  
तद्विज्ञापयामि मामिव विशेषेण स्निग्धेन चक्षुषा पश्यत्वमुं वीरमनरालसाहसं तातः ।  
रामः - (लवं निरूप्य ।) दिष्ट्या अतिगम्भीरमधुरकल्याणाकृतिरयं सवयसो वत्सस्य ।  
त्रातुं लोकानिव परिणतः कायवानस्त्रवेदः क्षात्रो धर्मः श्रित इव तनुं ब्रह्मकोशस्य गुप्त्यै ।  
सामर्थ्यानामिव समुदयः सञ्चयो वा गुणानामाविर्भूय स्थित इव जगत्पुण्यनिर्माणराशिः ॥९॥  
लवः - (स्वगतम् ।) अहो पुण्यानुभावदर्शनोऽयं महापुरुषः ।  
आश्वास इव भक्तीनामेकमायतनं महत् ।  
प्रकृष्टस्येव धर्मस्य प्रसादो मूर्तिसुन्दरः ॥१०॥  
आश्चर्यम् ।  
विरोधो विश्रान्तः प्रसरति रसो निर्वृतिघनस्तदौद्धत्यं क्वापि व्रजति विनयः प्रह्वयति माम् ।  
झटित्यस्मिन्दृष्टे किमिति परवानस्मि यदि वा महार्घस्तीर्थानामिव हि महतां कोऽप्यतिशयः ॥११॥  
रामः - तत्किमयमेकपद एव मे दुःखविश्रामं ददात्युपस्नेहयति च कुतोऽपि निमित्तादन्तरात्मानम् ।  
अथवा स्नेहश्च निमित्तसव्यपेक्ष इति विप्रतिषिद्धमेतत् ।  
व्यतिषजति पदार्थानान्तरः कोऽपि हेतुर्न खलु बहिरुपाधीन्प्रीतयः संश्रयन्ते ।  
विकसति हि पतङ्गस्योदये पुण्डरीकं द्रवति च हिमरश्मावुद्गते चन्द्रकान्तः ॥१२॥  
लवः - चन्द्रकेतो, क एते ।  
चन्द्रकेतुः - प्रियवयस्य, ननु तातपादाः ।  
लवः - ममापि धर्मतस्तथैव यतः प्रियवयस्येति भवतोक्तम् ।  
किन्तु चत्वारः किल भवन्त्येवंव्यपदेशभागिनस्तत्रभवन्तो रामायणकथापुरुषाः ।  
तद्विशेषं ब्रूहि ।  
चन्द्रकेतुः - ज्येष्ठतात इत्यवेहि ।  
लवः - (सोल्लासम् ।) कथं रघुनाथ एव ।  
दिष्ट्या सुप्रभातमद्य यदयं देवो दृष्टः ।  
(सविनयं निर्वर्ण्य ।) तात, प्राचेतसान्तेवासी लवोऽभिवादयते ।  
रामः - आयुष्मन्, एह्येहि ।  
(इति सस्नेहमालिङ्ग्य ।) अयि वत्स, कृतमत्यन्तविनयेन ।  
अङ्गेन मामपरिश्लथं परिरम्भस्व ।  
परिणतकठोरपुष्करगर्भच्छदपीनमसृणसुकुमारः ।  
नन्दयति चन्द्रचन्दननिष्यन्दजडस्तव स्पर्शः ॥१३॥  
लवः - (स्वगतम् ।) ईदृशो मां प्रत्यमीषामकारणस्नेहः ।  
मया पुनरेभ्य एवाभिद्रोग्धुमज्ञेनायुधपरिग्रहः कृतः ।  
(प्रकाशम् ।) मृष्यन्तां त्विदानीं लवस्य बालिशतां तातदापाः ।  
रामः - किमपराद्धं वत्सेन ।  
चन्द्रकेतुः - अश्वानुयात्रिकेभ्यस्तातप्रतापाविष्करणमुपश्रुत्य वीरायितमनेन ।  
रामः - नन्वयमलङ्कारः क्षत्रियस्य ।  
न तेजस्तेजस्वी प्रसृतमपरेषां विषहते स तस्य स्वो भावः प्रकृतिनियतत्वादकृतकः ।  
मयूखैरश्रान्तं तपति यदि देवो दिनकरः किमाग्नेयो ग्रावा निकृत इव तेजांसि वमति ॥१४॥  
चन्द्रकेतुः - अमर्षोऽप्यस्यैव शोभते महावीरस्य ।  
पश्यन्तु हि तातपादाः ।  
प्रियवयस्यनियुक्तेन जृम्भकास्त्रेण विक्रम्य स्तम्भितानि सर्वसैन्यानि ।  
रामः - (सविस्मयखेदं निर्वर्ण्य ।  
स्वगतम् ।) अहो, वत्सस्य ईदृशः प्रभावः ।  
(प्रकाशम् ।) वत्स, संह्रियतामस्त्रम् ।  
त्वमपि चन्द्रकेतो, निर्व्यापारतया विलक्षणानि सान्त्वय बलानि ।  
(लवः प्रणिधानं नाटयति ।) चन्द्रकेतुः - यथा निर्दिष्टम् ।  
(इति निष्क्रान्तः ।) लवः - तात, प्रशान्तमस्त्रम् ।  
रामः - सरहस्यप्रयोगसंहारजृम्भकास्त्राणि दिष्ट्या वत्सस्यापि सम्पद्यन्ते ।  
ब्रह्मादयो ब्रह्महिताय तप्त्वा परःसहस्रं शरदस्तपांसि ।  
एतान्यदर्शन्गुरवः पुराणाः स्वान्येव तेजांसि तपोमयानि ॥१५॥  
अथैतामस्त्रमन्त्रोपनिषदं भगवान्कृशाश्वः परःसहस्राधिकसंवत्सरपरिचर्यानिरतायान्तेवासिने कौशिकाय प्रोवाच ।  
स भगवान्मह्यमिति गुरुपूर्वानुक्रमः ।  
कुमारस्य कुतः सम्प्रदाय इति पृच्छामि ।  
लवः - स्वतःप्रकाशान्यावयोरस्त्राणि ।  
रामः - (विचिन्त्य ।) किं न सम्भाव्यते ।  
प्रकृष्टपुण्योपादानकः कोऽपि महिमा स्यात् ।  
द्विवचनं तु कथम् ।  
लवः - भ्रातरावावां यमौ ।  
रामः - स तर्हि द्वितीयः क्व ।  
(नेपथ्ये ।) दाण्डायन, आयुष्मतः किल लवस्य नरेन्द्रसैन्यैरायोधनं ननु किमात्थ सखे तथेति ।  
अद्यास्तमेतु भुवनेषु च राजशब्दः क्षत्रस्य शस्त्रशिखिनः शममद्य यान्तु ॥१६॥  
रामः - अथ कोऽयमिन्द्रमणिमेचकच्छविर्ध्वनिनैव बद्धपुलकं करोति माम् ।  
नवनीलनीरधरधीरगर्जितक्षणबद्धकुङ्मलकदम्बडम्बरम् ॥१७॥  
लवः - अयमसौ मम ज्यायानार्यः कुशो नाम भरताश्रमात्प्रतिनिवृत्तः ।  
रामः - (सकौतुकम् ।) तर्हि वत्स, इत एवैतमाह्वयायुष्मन्तम् ।  
लवः - यदाज्ञापयति ।  
(इति निष्क्रान्तः ।) (ततः प्रविशति कुशः ।) कुशः - (सक्रोधं कृतधैर्यं धनुरास्फाल्य ।) दत्तेन्द्राभयदक्षिणैर्भगवतो वैवस्वतादामनोर्दृप्तानां दमनाय दीपितनिजक्षत्रप्रतापाग्निभिः ।  
आदित्यैर्यदि विग्रहो नृपतिभिर्धन्यं ममैतत्ततो दीप्तास्त्रस्फुरदुग्रदीधितिशिखानीराजितज्यं धनुः ॥१८॥  
(विकटं परिक्रामति ।) रामः - कोऽप्यस्मिन्क्षत्रियपोतके पौरुषातिरेकः ।  
तथाहि ।  
दृष्टिस्तृणीकृतजगन्त्रयसत्त्वसारा धीरोद्धता नमयतीव गतिर्धरित्रीम् ।  
कौमारकेऽपि गिरिवद्गुरुतां दधानो वीरो रसः किमयमेत्युत दर्प एव ॥१९॥  
लवः - (उपसृत्य ।) जयत्वार्यः ।  
कुशः - नन्वायुष्मन्, किमियं वार्ता युद्धं युद्धमिति ।  
लवः - यत्किञ्चिदेतत् ।  
आर्यस्तु दृप्तं भावमुत्सृज्य विनयेन वर्तताम् ।  
कुशः - किमर्थम् ।  
लवः - यदत्र देवो रघुनन्दनः स्थितः ।  
स रामायणकथानायको ब्रह्मकोशस्य गोप्ता ।  
कुशः - आशंसनीयपुण्यदर्शनः स महात्मा ।  
किन्तु स कथमस्माभिरुपगन्तव्य इति सम्प्रधारयामि ।  
लवः - यथैव गुरुस्तथोपसदनेन ।  
कुशः - कथं हि नामैतत् ।  
लवः - अत्युदात्तः सुजनश्चन्द्रकेतुरौर्मिलेयः प्रियवयस्येति सख्येन मामुपतिष्ठते ।  
तेन सम्बन्धेन धर्मतस्तात एवायं राजर्षिः ।  
कुशः - सम्प्रत्यवचनीयो राजन्येऽपि प्रश्रयः ।  
(उभौ परिक्रामतः ।) लवः - पश्यत्वेनमार्यो महापुरुषमाकारानुभावगाम्भीर्यसम्भाव्यमानविविधलोकोत्तरसुचरितातिशयम् ।  
कुशः - (निर्वर्ण्य ।) अहो प्रासादिकं रूपमनुभावश्च पावनः ।  
स्थाने रामायणकविर्देवीं वाचमवीवृधत् ॥२०॥  
तात, प्राचेतसान्तेवासी कुशोऽभिवादयते ।  
रामः - एह्येह्यायुष्मन् ।  
अमृताध्मातजीमूतस्निग्धसंहननस्य ते ।  
परिष्वङ्गाय वात्सल्यादयमुत्कण्ठते जनः ॥२१॥  
(परिष्वज्य ।  
स्वगतम् ।) तत्किमित्ययं च दारकः ।  
अङ्गादङ्गात्सृत इव निजस्नेहजो देहसारः प्रादुर्भूय स्थित इव बहिश्चेतनाधातुरेकः ।  
सान्द्रानन्दक्षुभितहृदयप्रस्रवेणावसिक्तो गाढाश्लेषः स हि मम हिमच्योतमाशंसतीव ॥२२॥  
लवः - ललाटन्तपस्तपति घर्मांशुः ।  
तदत्र सालवृक्षच्छायायां मुहूर्तमासनपरिग्रहं करोतु तातः ।  
रामः - यदभिरुचितं वत्सस्य ।  
(परिक्रम्य यथोचितमुपविशन्ति ।) रामः - (स्वगतम् ।) अहो प्रश्रययोगेऽपि गतिस्थित्यासनादयः ।  
साम्राज्यशंसिनो भावाः कुशस्य च लवस्य च ॥२३॥  
वपुरवियुतसिद्धा एव लक्ष्मीविलासाः प्रतिकलकमनीयां कान्तिमुद्भेदयन्ति ।  
अमलिनमिव चन्द्रं रश्मयः स्वे यथा वा विकसितमरविन्दं बिन्दवो माकरन्दाः ॥२४॥  
भूयिष्ठं च रघुकुलकौमारमनयोः पश्यामि ।  
कठोरपारावतकण्ठमेचकं वपुर्वृषस्कन्धसुबन्धुरांसयोः ।  
प्रसन्नसिंहस्तिमितं च वीक्षितं ध्वनिश्च माङ्गल्यमृदङ्गमांसलः ॥२५॥  
(निपुणं निरूपयन् ।) अये, न केवलमस्मद्वंशसंवादिन्याकृतिः ।  
अपि जनकसुतायास्तच्च तच्चानुरूपं स्फुटमिह शिशुयुग्मे नैपुणोन्नेयमस्ति ।  
ननु पुनरिव तन्मे गोचरीभूतमक्ष्णोरभिनवशतपत्रश्रीमदास्यं प्रियायाः ॥२६।  
शुक्लाच्छदन्तच्छविसुन्दरेयं सैवोष्ठमुद्रा स च कर्णपाशः ।  
नेत्रे पुनर्यद्यपि रक्तनीले तथापि सौभाग्यगुणः स एव ॥२७॥  
(विचिन्त्य ।) तदेतत्प्राचेतसाध्युषितमरण्यं यत्र किल देवी परित्यक्ता ।  
इयं चानयोराकृतिर्वयोऽनुभावश्च ।  
यत्स्वतःप्रकाशान्यस्त्राणीति च ।  
तत्रापि स्मरामि खलु तदपि चित्रदर्शनप्रासङ्गिकं शस्त्राभ्यनुज्ञानं प्रबद्धं स्यात् ।  
न ह्यसम्प्रदायिकान्यस्त्राणि पूर्वेषामपि शुश्रुमः ।  
अयं विस्मयसम्प्लवमानसुखदुःखातिशयो हृदयस्य मे विप्रलम्भः ।  
यमाविति च भूयिष्ठमात्मसंवादः ।  
जीवद्वयापत्यचिह्नो हि देव्या गर्भिणीभाव आसीत् ।  
(सास्रम् ।) परां कोटिं स्नेहे परिचयविकासादधिगते रहो विस्रब्धाया अपि सहजलज्जाजडदृशः ।  
मयैवादौ ज्ञातः करतलपरामर्शकलया द्विधा गर्भग्रन्थिस्तदनु दिवसैः कैरपि तया ॥२८॥  
(रुदित्वा ।) तत्किमेतौ पृच्छामि केनचिदुपायेन ।  
लवः - तात, किमेतत् ।  
बाष्पवर्षेण नीतं वो जगन्मङ्गलमाननम् ।  
अवश्यायावसिक्तस्य पुण्डरीकस्य चारुताम् ॥२९॥  
कुशः - अयि वत्स, विना सीतादेव्या किमिव हि न दुःखं रघुपतेः प्रियानाशे कृत्स्नं किल जगदरण्यं हि भवति ।  
स च स्नेहस्तावानयमपि वियोगो निरवधिः किमेवं त्वं पृच्छस्यनधिगतरामायण इव ॥३०॥  
रामः - (स्वगतम् ।) अये, तटस्थ आलापः ।  
कृतं प्रश्नेन ।  
मुग्धहृदय, कोऽयमाकस्मिकस्ते सम्प्लवाधिकारः ।  
एवं निर्भिन्नहृदयावेगः शिशुजनेनाप्यनुकम्पितोऽस्मि ।  
भवतु तावदन्तरयामि ।  
(प्रकाशम् ।) वत्सौ, रामायणं रामायणमिति श्रूयते भगवतो वाल्मीकेः सरस्वतीनिष्यन्दः प्रशस्तिरादित्यवंशस्य तत्कौतूहलेन यत्किञ्चिच्छ्रोतुमिच्छामि ।  
कुशः - कृत्स्न एव सन्दर्भोऽस्माभिरावृत्तः स्मृतिप्रत्युपस्थितौ तावदिमौ बालचरितस्यासाते द्वौ श्लोकौ ।  
रामः - उदीरयतं वत्सौ ।  
कुशः - प्रिया तु सीता रामस्य दाराः पितृकृता इति ।  
गुणै रूपगुणैश्चापि प्रीतिर्भूयोऽप्यवर्धत ॥३१॥  
तथैव रामः सीतायाः प्राणेभ्योऽपि प्रियोऽभवत् ।  
हृदयं त्वेव जानाति प्रीतियोगं परस्परम् ॥३२॥  
रामः - कष्टमतिदारुणो हृदयमर्मोद्धातः ।  
हा देवि, एवं किलैतदासीत् ।  
अहो निरन्वयविपर्यासविप्रलम्भस्मृतिपर्यवसायिनस्तावकाः संसारवृत्तान्ताः ।  
क्व तावानानन्दो निरतिशयविस्रम्भबहुलः क्व वान्योन्यप्रेम क्व च नु गहनाः कौतुकरसाः ।  
सुखे वा दुःखे वा क्व न खलु तदैक्यं हृदययोस्तथाप्येष प्राणः स्फुरति न तु पापो विरमति ॥३३॥  
भोः कष्टम् ।  
प्रियागुणसहस्राणां क्रमोन्मीलनतत्परः ।  
य एव दुःसहः कालस्तमेव स्मारिता वयम् ॥३४॥  
यदा किञ्चित्किञ्चित्कृतपदमहोभिः कतिपयैर्यदेतद्विस्तारि स्तनमुकुलमासीन्मृगदृशः ।  
वयःस्नेहाकूतव्यतिकरघनो यत्र मदनः प्रगल्भव्यापारः स्फुरति हृदि मुग्धश्च वपुषि ॥३५॥  
लवः - अयं तु चित्रकूटवर्त्मनि मन्दाकिनीविहारे सीतादेवीमुद्दिश्य रघुपतेः श्लोकः ।  
त्वदर्थमिव विन्यस्तः शिलापट्टोऽयमायतः ।  
यस्यायमभितः पुष्पैः प्रवृष्ट इव केसरः ॥३६॥  
रामः - (सलज्जास्मितस्नेहकरुणम् ।) अति हि नाम मुग्धः शिशुजनः विशेषतस्त्वरण्यचरः ।  
हा देवि, स्मरसि वा तस्य तत्समयविस्रम्भातिप्रसङ्गस्य ।  
श्रमाम्बुशिशिरीभवत्प्रसृतमन्दमन्दाकिनीमरुत्तरलितालकाकुलललाटचन्द्रद्युति ।  
अकुङ्कुमकलङ्कितोज्ज्वलकपोलमुत्प्रेक्ष्यते निराभरणसुन्दरश्रवणपाशमुग्धं मुखम् ॥३७॥  
(स्तम्भित इव स्थित्वा ।  
सकरुणम् ।) अहो न खलु भोः, चिरं ध्यात्वा ध्यात्वा निहित इव निर्माय पुरतः प्रवासे चाश्वासं न खलु न करोति प्रियजनः ।  
जगज्जीर्णारण्यं भवति च कलत्रेऽप्युपरते कुकूलानां राशौ तदनु हृदयं पच्यत इव ॥३८॥  
(नेपथ्ये ।) वसिष्ठो वाल्मीकिर्दशरथमहिष्योऽथ जनकः सहैवारुन्धत्या शिशुकलहमाकर्ण्य सभयाः ।  
जराग्रस्तैर्गात्रैरथ खलु सुदूराश्रमतया चिरेणागच्छन्ति त्वरितमनसो विश्लथजटाः ॥३९॥  
रामः - कथं भगवत्यरुन्धती वसिष्ठोऽम्बाश्च जनकश्चात्रैव ।  
कथं खलु ते द्रष्टव्याः ।  
(सकरुणं विलोक्य ।) तातजनकोऽप्यत्रैवायात इति वज्रेणेव ताडितोऽस्मि मन्दभाग्यः ।  
सम्बन्धस्पृहणीयताप्रमुदितैर्ज्येष्ठैर्वसिष्ठादिभिर्दृष्ट्वापत्यविवाहमङ्गलविधौ तत्तातयोः सङ्गमम् ।  
पश्यन्नीदृशमीदृशः पितृसखं वृत्ते महावैशसे दीर्ये किं न सहस्रधाहमथवा रामेण किं दुष्करम् ॥४०॥  
(नेपथ्ये ।) भो भोः, कष्टम् ।  
अनुभावमात्रसमवस्थितश्रियं सहसैव वीक्ष्य रघुनाथमीदृशम् ।  
प्रथमप्रबुद्धजनकप्रबोधिता विधुराः प्रमोहमुपयान्ति मातरः ॥४१॥  
रामः - जनकानां रघूणां च यत्कृत्स्नं गोत्रमङ्गलम् ।  
तत्राप्यकरुणे पापे वृथा वः करुणा मयि ॥४२॥  
यावत्सम्भावयामि ।  
(इत्युत्तिष्ठति ।) कुशलवौ - इत इतस्तातः ।  
(सकरुणं परिक्रम्य निष्क्रान्ताः सर्वे ।) इति षष्ठोऽङ्कः ।  
सप्तमोऽङ्कः ।  
(ततः प्रविशति लक्ष्मणः ।) लक्ष्मणः - भोः, किं नु खलु भगवता वाल्मीकिना सब्रह्मक्षत्रपौरजानपदाः प्रजाः सहास्माभिराहूय कृत्स्न एव सदेवासुरतिर्यङ्निकायः सचराचरो भूतग्रामः स्वप्रभावेन सन्निधापितः ।  
आदिष्टश्चाहमार्येण - "वत्स लक्ष्मण, भगवता वाल्मीकिना स्वकृतिमप्सरोभिः प्रयुज्यमानां द्रष्टुमुपनिमन्त्रिताः स्मः ।  
गङ्गातीरमातोद्यस्थानमुपगम्य क्रियतां समाजसन्निवेशः" इति ।  
कृतश्च मर्त्यामर्त्यस्य भूतग्रामस्य समुचितस्थानसन्निवेशो मया ।  
अयं तु - राज्याश्रमनिवासोऽपि प्राप्तकष्टमुनिव्रतः ।  
वाल्मीकिगौरवादार्य इत एवाभिवर्तते ॥१॥  
(ततः प्रविशति रामः ।) रामः - वत्स लक्ष्मण, अपि स्थिता रङ्गप्राश्निकाः ।  
लक्ष्मणः - अथ किम् ।  
रामः - इमौ पुनर्वत्सौ कुमारचन्द्रकेतुसमां प्रतिपत्तिं लम्भयितव्यौ ।  
लक्ष्मणः - प्रभुस्नेहप्रत्ययात्तथैव कृतम् ।  
इदं चास्तीर्णं राजासनम् ।  
तदुपविशत्वार्यः ।  
रामः - (उपविश्य ।) प्रस्तूयतां भोः ।  
सूत्रधारः - (प्रविश्य ।) भगवान्भूतार्थवादी प्राचेतसः स्थावरजङ्गमं जगदाज्ञापयति - यदिदमस्माभिरार्षेण चक्षुषा समुद्वीक्ष्य पावनं वचनामृतं करुणाद्भुतरसं च किञ्चिदुपनिबद्धम् ।  
तत्र काव्यगौरवादवधातव्यमिति ।  
रामः - एतदुक्तं भवति ।  
साक्षात्कृतधर्माणो महर्षयः ।  
तेषामृतम्भराणि भगवतां परोरजांसि प्रज्ञानानि न क्वचिद्व्याहन्यन्त इति नहि शङ्कनीयानि ।  
(नेपथ्ये ।) हा अज्जौत्त कुमार लक्खण, एआइणिं असरणं आसण्णप्पसववेअणं अरण्णे हदासं सावदा अहिलसन्दि ।  
हा दाणिं मन्दभाईणी भाईरईए अत्ताणं णिक्खिविस्सम् ।  
लक्ष्मणः - कष्टं बतान्यदेव किमपि ।  
सूत्रधारः - विश्वम्भरात्मजा देवी राज्ञा त्यक्ता महावने ।  
प्राप्तप्रसवमात्मानं गङ्गादेव्यां विमुञ्चति ॥२॥  
(इति निष्क्रान्तः ।) प्रस्तावना ।  
रामः - (सावेगम् ।) देवि देवि, लक्ष्मणमवेक्षस्व ।  
लक्ष्मणः - आर्य, नाटकमिदम् ।  
रामः - हा देवि दण्डकारण्यवासप्रियसखि, एष ते रामाद्विपाकः ।  
लक्ष्मणः - आर्य, आश्वस्य दृश्यताम् ।  
प्रबन्धस्त्वार्षः ।  
रामः - एष सज्जोऽस्मि वज्रमयः ।  
(ततः प्रविशति उत्सङ्गितैकैकदारकाभ्यां पृथिवीगङ्गाभ्यामालम्बिता प्रमुग्धा सीता ।) रामः - वत्स, असंविज्ञातपदनिबन्धने तमसीवाहमद्य प्रविशामि धारय माम् ।  
देव्यौ - समाश्वसिहि कल्याणि दिष्ट्या वैदेहि वर्धसे ।  
अन्तर्जले प्रसूतासि रघुवंशधरौ सुतौ ॥३॥  
सीता - (आश्वस्य ।) दिट्ठिआ दारए पसूदह्मि ।  
हा अज्जौत्त ।  
लक्ष्मणः - (पादयोर्निपत्य ।) आर्य, दिष्ट्या वर्धामहे ।  
कल्याणप्ररोहो रघुवंशः ।  
(विलोक्य ।) हा कथं क्षुभितबाष्पोत्पीडनिर्भरः प्रमुग्ध एवार्यः ।  
(वीजयति ।) देव्यौ - वत्से, समाश्वसिहि ।  
सीता - (समाश्वस्य ।) भअवदीओ, का तुह्मे ।  
मुञ्चह ।  
पृथिवी - इयं ते श्वशुरकुलदेवता भागीरथी ।  
सीता - णमो दे भअवदि ।  
भागीरथी - चारित्रोचितां कल्याणसम्पदमधिगच्छ ।  
लक्ष्मणः - अनुगृहीताः स्मः ।  
भागीरथी - इयं ते जननी विश्वम्भरा ।  
सीता - हा अम्ब, ईरिसी अहं तुए दिट्टा ।  
पृथिवी - एहि पुत्रि वत्से सीते ।  
(उभौ आलिङ्ग्य मूर्च्छतः ।) लक्ष्मणः - (सहर्षम् ।) कथमार्या गङ्गापृथिवीभ्यामभ्युपपन्ना ।  
रामः - दिष्ट्या खल्वेतत् ।  
करुणान्तरं तु वर्तते ।  
भागीरथी - अत्रभवती विश्वम्भरा व्यथत इति जितमपत्यस्नेहेन ।  
यद्वा सर्वसाधारणो ह्येष मनसो मूढग्रन्थिरान्तरश्चेतनावतामुपप्लवः संसारतन्तुः ।  
सखि भूतधात्रि वत्से वैदेहि, समाश्वसिहि ।  
पृथिवी - (आश्वस्य ।) देवि, सीतां प्रसूय कथमाश्वसिमि ।  
सोढश्चिरं राक्षसमध्यवासस्त्यागो द्वितीयस्तु सुदुःसहोऽस्याः ।  
गङ्गा - को नाम पाकाभिमुखस्य जन्तुर्द्वाराणि दैवस्य पिधातुमीष्टे ॥४॥  
पृथिवी - भगवति भागीरथि, युक्तमेतत्सर्वं वो रामभद्रस्य ।  
न प्रमाणीकृतः पाणिर्बाल्ये बालेन पीडितः ।  
नाहं न जनको नाग्निर्न तु वृत्तिर्न सन्ततिः ॥५॥  
सीता - हा अज्जौत्त, सुमरेसि ।  
पृथिवी - आः, कस्तवार्यपुत्रः ।  
सीता - (सलज्जास्रम् ।) जह अम्बा भणादि ।  
रामः - अम्ब पृथिवि, ईदृशोऽस्मि ।  
गङ्गा - भगवति वसुन्धरे, शरीरमसि संसारस्य ।  
तत्किमसंविदानेव जामात्रे कुप्यसि ।  
घोरं लोके विततमयशो या च वह्नौ विशुद्धिर्लङ्काद्वीपे कथमिव जनस्तामिह श्रद्दधातु ।  
इक्ष्वाकूणां कुलधनमिदं यत्समाराधनीयः कृत्स्नो लोकस्तदिह विषमे किं स वत्सः करोतु ॥६॥  
लक्ष्मणः - अव्याहतान्तःप्रकाशा हि देवताः सत्त्वेषु ।  
गङ्गा - तथाप्येष तेऽञ्जलिः ।  
रामः - अम्ब, अनुवृत्तस्त्वया भगीरथकुले प्रसादः ।  
पृथिवी - नित्यं प्रसन्नास्मि तव ।  
किं त्वसावापातदुःसहः स्नेहसंवेगः न पुनर्न जानामि सीतास्नेहं रामभद्रस्य ।  
दह्यमानेन मनसा दैवाद्वत्सां विहाय सः ।  
लोकोत्तरेण सत्त्वेन प्रजापुण्यैश्च जीवति ॥७॥  
रामः - सकरुणा हि गुरवो गर्भरूपेषु ।  
सीता - (रुदती कृताञ्जलिः ।) णेदु मं अत्तणो अङ्गेसु विलअं अम्बा ।  
गङ्गा - किं ब्रवीषि ! अविलीना वत्से, संवत्सरसहस्राणि भूयाः ।  
पृथिवी - वत्से, अवेक्षणीयौ ते पुत्रौ ।  
सीता - किं एहिं अणाहेहिं ।  
रामः - हृदय, वज्रमसि ।  
गङ्गा - कथं वत्सौ सनाथावप्यनाथौ ।  
सीता - कीरिसं मे अभग्गाए सणाहत्तणम् ।  
देव्यौ - जगन्मङ्गलमात्मानं कथं त्वमवमन्यसे ।  
आवयोरपि यत्सङ्गात्पवित्रत्वं प्रकृष्यते ॥८॥  
लक्ष्मणः - आर्य, श्रूयताम् ।  
रामः - लोकः शृणोतु ।  
(नेपथ्ये कलकलः ।) रामः - अद्भुततरं किमपि ।  
सीता - किन्त्ति आबद्धकलकलं पज्जसिअं अन्तरिक्खम् ।  
देव्यौ - ज्ञातम् ।  
भृशाश्वः कौशिको राम इति येषां गुरुक्रमः ।  
प्रादुर्भवन्ति तान्येव शस्त्राणि सह जृम्भकैः ॥९॥  
(नेपथ्ये ।) देवि सीते नमस्तेऽस्तु गतिर्नः पुत्रकौ हि ते ।  
आलेख्यदर्शनादेव ययोर्दाता रघूद्वहः ॥१०॥  
सीता - दिट्ठिआ अत्थदेवदाओ एदाओ ।  
अज्जौत्त, अज्जावि दे पसादा पडिप्फुरन्दि ।  
लक्ष्मणः - उक्तमासीदार्येण सर्वथैतानि त्वत्प्रसवमुपस्थास्यन्तीति ।  
देव्यौ - नमो वः परमास्त्रेभ्यो धन्याः स्मो वः परिग्रहात् ।  
काले ध्यातैरुपस्थेयं वत्सयोर्भद्रमस्तु वः ॥११॥  
रामः - क्षुभिताः कामपि दशां कुर्वन्ति मम सम्प्रति ।  
विस्मयानन्दसन्दर्भजर्जराः करुणोर्मयः ॥१२॥  
देव्यौ - मोदस्व वत्से, मोदस्व ।  
रामभद्रतुल्यौ ते पुत्रकाविदानीं संवृत्तौ ।  
सीता - भअवदीओ, को एदाणं खत्तिओइदविहिं कारैस्सदि ।  
रामः - एषा वसिष्ठशिष्याणां रघूणां वंशनन्दिनी ।  
कष्टं सीतापि सुतयोः संस्कर्तारं न विन्दति ॥१३॥  
गङ्गा - भद्रे, किं तवानया चिन्तया ।  
एतौ हि वत्सौ स्तन्यत्यागात्परेण भगवतो वाल्मीकेरर्पयिष्यामि ।  
वसिष्ठ एव ह्याचार्यो रघुवंशस्य सम्प्रति ।  
स एव चानयोर्ब्रह्मक्षत्रकृत्यं करिष्यति ॥१४॥  
यथा वसिष्ठाङ्गिरसौ ऋषिः प्राचेतसस्तथा ।  
जनकानां रघूणां च वंशयोरुभयोर्गुरुः ॥१५॥  
रामः - सुविचिन्तितं भगवत्या ।  
लक्ष्मणः - आर्य, सत्यं विज्ञापयामि ।  
तैस्तैरुपायैरिमौ वत्सौ कुशलवावुत्प्रेक्षे ।  
एतौ हि जन्मसिद्धास्त्रौ प्राप्तप्राचेतसावुभौ ।  
आर्यतुल्याकृती वीरौ वयसा द्वादशाब्दकौ ॥१६॥  
रामः - वत्सावित्येवाहं परिप्लवमानहृदयः प्रमुग्धोस्मि ।  
पृथिवी - एहि वत्से, पवित्रीकुरु रसातलम् ।  
रामः - प्रिये, लोकान्तरं गतासि ।  
सीता - णेदु मं अत्तणो अङ्गेसु विलअं अम्बा ।  
ण सहिस्सं ईरिसं जीअलोअस्स परिभवं अणुभविदुम् ।  
लक्ष्मणः - किमुत्तरं स्यात् ।  
पृथिवी - मन्नियोगतः स्तन्यत्यागं यावत्पुत्रयोरवेक्षस्व ।  
परेण तु यथा रोचिष्यते तथा करिष्यामि ।  
गङ्गा - एवं तावत् ।  
(इति निष्क्रान्ते देव्यौ सीता च ।) रामः - कथं प्रतिपन्न एव तावत् ।  
हा चारित्रदेवते लोकान्तरे पर्यवसितासि ।  
(इति मूर्च्छति ।) लक्ष्मणः - भगवन्वाल्मीके, परित्रायस्व परित्रायस्व ।  
एष ते काव्यार्थः ।  
(नेपथ्ये ।) अपनीयतामातोद्यम् ।  
भो जङ्गमस्थावराः प्राणभृतो मर्त्यामर्त्याः, पश्यन्त्विदानीं वाल्मीकिनाभ्यनुज्ञातं पवित्रमाश्चर्यम् ।  
लक्ष्मणः - (विलोक्य ।) मन्थादिव क्षुभ्यति गाङ्गमम्भो व्याप्तं च देवर्षिभिरन्तरिक्षम् ।  
आश्चर्यमार्या सह देवताभ्यां गङ्गामहीभ्यां सलिलादुपैति ॥१७॥  
(नेपथ्ये ।) अरुन्धति जगद्वन्द्ये गङ्गापृथ्व्यौ जुषस्व नौ ।  
अर्पितेयं तवावाभ्यां सीता पुण्यव्रता वधूः ॥१८॥  
लक्ष्मणः - अहो आश्चर्यमाश्चर्यम् ।  
आर्ये, पश्य पश्य ।  
कष्टमद्यापि नोच्छ्वसित्यार्यः ।  
(ततः प्रविशत्यरुन्धती सीता च ।) अरुन्धती - त्वरस्व वत्से वैदेहि मुञ्च शालीनशीलताम् ।  
एहि जीवय मे वत्सं सौम्यस्पर्शेन पाणिना ॥१९॥  
सीता - (ससम्भ्रमं स्पृशति ।) समस्ससदु समस्ससदु अज्जौत्तो ।  
रामः - (समाश्वस्य सानन्दम् ।) भोः, किमेतत् ।  
(दृष्ट्वा सहर्षाद्भुतम् ।) कथं देवी जानकी ।  
(सलज्जम् ।) अये, कथमम्बारुन्धती ।  
कथं सर्वे ऋष्यशृङ्गादयोऽस्मद्गुरवः ।  
अरुन्धती - वत्स, एषा भागीरथी रघुकुलदेवता देवी गङ्गा सुप्रसन्ना ।  
(नेपथ्ये ।) जगत्पते रामभद्र, स्मर्यतामालेख्यदर्शने मां प्रत्यात्मवचनम् ।  
सा त्वमम्ब स्नुषायामरुन्धतीव सीतायां शिवानुध्यानपरा भवेति ।  
तदनृणास्मि ।  
अरुन्धती - इयं ते श्वश्रूर्भगवती वसुन्धरा ।  
(नेपथ्ये ।) उक्तमासीदायुष्मता वत्सायाः परित्यागे "भगवति वसुन्धरे, श्लाघ्यां दुहितरमवेक्षस्व जानकीम्" इति ।  
तदधुना कृतवचनास्मि ।  
रामः - कृतापराधोऽपि भगवति, त्वयानुकम्पयितव्यो रामः प्रणमति ।  
अरुन्धती - भो भोः पौरजानपदाः, इयमधुना वसुन्धराजाह्नवीभ्यामेवं प्रशस्यमाना मया चारुन्धत्या च समर्पिता पूर्वं भगवता वैश्वानरेण निर्णीतपुण्यचारित्रा सब्रह्मकैश्च देवैः स्तुता सावित्रकुलवधूर्देवयजनसम्भवा जानकी परिगृह्यताम् ।  
कथमिह भवन्तो मन्यन्ते ।  
लक्ष्मणः - आर्य, एवमम्बयारुन्धत्या च निर्भर्त्सिताः पौरजानपदाः कृत्स्नश्च भूतग्राम आर्यां नमस्कुर्वन्ति ।  
लोकपालाः सप्तर्षयश्च पुष्पवृष्टिभिरुपतिष्ठन्ते ।  
अरुन्धती - जगत्पते रामभद्र, नियोजय यथाधर्मं प्रियां त्वं धर्मचारिणीम् ।  
हिरण्मय्याः प्रतिकृतेः पुण्यां प्रकृतिमध्वरे ॥२०॥  
सीता - (स्वगतम् ।) अवि जाणादि अज्जौत्तो सीदाए दुक्खं पडिमज्जिदुम् ।  
रामः - यथा भगवत्यादिशति ।  
लक्ष्मणः - कृतार्थोऽस्मि ।  
सीता - पञ्चुज्जीविदह्मि ।  
लक्ष्मणः - आर्ये, अयं लक्ष्मणः प्रणमति ।  
सीता - वच्छ, ईरिसो तुमं चिरं जीअ ।  
अरुन्धती - भगवन्वाल्मीके, उपनयेदानीं सीतागर्भसम्भवौ रामभद्रस्य कुशलवौ ।  
(इति निष्क्रान्ता ।) रामलक्ष्मणौ - दिष्ट्या तथैवैतत् ।  
सीता - कहिं ते पुत्तआ ।  
(ततः प्रविशति वाल्मीकिः कुशलवौ च ।) वाल्मीकिः - वत्सौ, एष वां रघुपतिः पिता ।  
एष लक्ष्मणः कनिष्ठतातः ।  
एषा सीता जननी ।  
एष राजर्षिर्जनको मातामहः ।  
सीता - (सहर्षकरुणाद्भुतं विलोक्य ।) कहं तादो ।  
कहं जादा ।  
वत्सौ - हा तात, हा अम्ब, हा मातामह ।  
रामलक्ष्मणौ - (सहर्षमालिङ्ग्य ।) ननु वत्सौ, युवां प्राप्तौ स्थः ।  
सीता - एहि जाद कुस, एहि जाद लव, चिरस्स मं परिस्सजह लोअन्दरादो आअदं जणणिम् ।  
कुशलवौ - (तथा कृत्वा ।) धन्यौ स्वः ।  
सीता - भअवं, एसा हं पणमामि ।  
वाल्मीकिः - वत्से, एवमेव चिरं भूयाः ।  
(नेपथ्ये ।) उत्खातलवणो मधुरेश्वरः प्राप्तः ।  
लक्ष्मणः - सानुषङ्गाणि कल्याणानि ।  
रामः - सर्वमिदमनुभवन्नपि न प्रत्येमि ।  
यद्वा प्रकृतिरियमभ्युदयानाम् ।  
वाल्मीकिः - रामभद्र, उच्यतां किं ते भूयः प्रियमुपहरामि ।  
रामः - अतः परमपि प्रियमस्ति ।  
किं त्विदं भरतवाक्यमस्तु पाप्मभ्यश्च पुनाति वर्धयति च श्रेयांसि सेयं कथा माङ्गल्या च मनोहरा च जगतो मातेव गङ्गेव च ।  
तामेतां परिभावयन्त्वभिनयैर्विन्यस्तरूपां बुधाः शब्दब्रह्मविदः कवेः परिणतां प्राज्ञस्य वाणीमिमाम् ॥२१॥  
(निष्क्रान्ताः सर्वे ।) इति सप्तमोऽङ्कः ।  
  
