महाकविश्रीहर्षदेवविरचिता रत्नावली ।  
प्रथमोऽङ्कः ।  
पादाग्रस्थितया मुहुः स्तनभरेणानीतया नम्रतां शम्भोः सस्पृहलोचनत्रयपथं यान्त्या तदाराधने ।  
ह्रीमत्या शिरसीहितः सपुलकस्वेदोद्नमोत्कम्पया विश्लिष्यन्कुसुमाञ्जलिर्गिरिजया क्षिप्तोऽन्तरे पातु वः ॥१॥  
अपि च ।  
औत्सुक्येन कृतत्वरा सहभुवा व्यावर्तमाना ह्रिया तैस्तैर्बन्धुवधूजनस्य वचनैर्नीताभिमुख्यं पुनः ।  
दृष्ट्वाग्रे वरमात्तसाध्वसरसा गौरी नवे सङ्गमे संरोहत्पुलका हरेण हसता श्लिष्टा शिवायास्तु वः ॥२॥  
अपि च ।  
क्रोधेद्धैर्दृष्टिपातैर्मुहुरुपशमिता वह्नयोऽमी त्रयोऽपि त्रासार्ता ऋत्विजोऽधश्चपलगणहृतोष्णीषपट्टाः पतन्ति ।  
दक्षः स्तौत्यस्य पत्नी विलपति करुणं विद्रुतं चापि देवैः शंसन्नित्यात्तहासो मखमथनविधौ पातु देव्यै शिवो वः ॥३॥  
किं च ।  
जितमुडुपतिना नमः सुरेभ्यो द्विजवृषभा निरुपद्रवा भवन्तु ।  
भवतु च पृथिवी समृद्धसस्या प्रतपतु चन्द्रवपुर्नरेन्द्रचन्द्रः ॥४॥  
(नान्द्यन्ते ।)  
सूत्रधारः - अलमतिविस्तरेण ।  
अद्याहं वसन्तोत्सवे सबहुमानमाहूय नानादिग्देशागतेन राज्ञः श्रीहर्षदेवस्य पादपद्मोपजीविना राजसमूहेनोक्तः ।  
यथा - "अस्मत्स्वामिना श्रीहर्षदेवेनापूर्ववस्तुरचनालङ्कृता रत्नावली नाम नाटिका कृतेत्यस्माभिः श्रोत्रपरम्परया श्रुता ।  
न तु प्रयोगतो दृष्टा ।  
तत्तस्यैव राज्ञः सकलजनहृदयाह्लादिनो बहुमानादस्मासु चानुग्रहबुध्द्या यथावत्प्रयोगेण त्वया नाटयितव्या" इति ।  
तद्यावदिदानीं नेपथ्यरचनां कृत्वा यथाभिलषितं सम्पादयामि ।  
अये, आवर्जितानि सकलसामाजिकानां मनांसीति मे निश्चयः ।  
यतः ।  
श्रीहर्षो निपुणः कविः परिषदप्येषा गुणग्राहिणी लोके हारि च वत्सराजचरितं नाट्ये च दक्षा वयम् ।  
वस्त्वैकैकमपीह वाञ्छितफलप्राप्तेः पदं किं पुनर्मद्भाग्योपचयादयं समुदितः सर्वो गुणानां गणः ॥५॥  
तद्यावद्गृहं गत्वा गृहिणीमाहूय सङ्गीतकमनुतिष्ठामि ।  
(परिक्रम्य नेपथ्याभिमुखमवलोक्य च ।)  
इदमस्मदीयं गृहम् ।  
यावत्प्रविशामि ।  
(प्रविश्य ।)  
आर्ये, इतस्तावत् ।  
(प्रविश्य ।)  
नटी - अज्जौत्त, इअह्मि ।  
आणवेदु अज्जो को णिओओ अणुचिट्ठीअदुत्ति ।  
सूत्रधारः - आर्ये, रत्नावलीदर्शनोत्सुकोऽयं राजलोकः ।  
तद्गृह्यतां नेपथ्यम् ।  
नटी - (सोद्वेगम् ।)  
अज्जौत्त, णिच्चिन्तो दाणिं सि तुमं ।  
ता कीस ण णच्चसि ।  
मह मन्दभाइणीए उण एक्कज्जेव्व दुहिदा ।  
सा वि तुए कहिं पि देसन्तरे दिण्णा ।  
कधं एव्वं दूरदेसठ्ठिदेण जामादुणा सह से पाणिग्गहणं भविस्सदित्ति इमाए चिन्ताए अप्पा वि मे ण पडिभादि ।  
किं उण णच्चिदव्वं ।  
सूत्रधारः - आर्ये, दूरस्थितेनेत्यलमुद्वेगेन ।  
पश्य ।  
द्वीपादन्यस्मादपि मध्यादपि जलनिधेर्दिशोऽप्यन्तात् ।  
आनीय झटिति घटयति विधिरभिमतमभिमुखीभूतः ॥६॥  
(नेपथ्ये ।)  
साधु ।  
भरतपुत्र, साधु ।  
एवमेतत् ।  
कः सन्देहः ।  
("द्वीपात्-" इत्यादि पठति ।)  
सूत्रधारः - (आकर्ण्य नेपथ्याभिमुखमवलोक्य च ।)  
आर्ये किमतःपरं विलम्बसे ।  
नन्वयं मम यवीयान्भ्राता गृहीतयौगन्धरायणभूमिकः प्राप्त एव ।  
तदेहि ।  
आवामपि नेपथ्यग्रहणाय सज्जीभवावः ।  
(इति निष्क्रान्तौ ।)  
इति प्रस्तावना ।  
(ततः प्रविशति यौगन्धरायणः ।)  
यौगन्धरायणः - एवमेतत् ।  
कः सन्देहः ।  
("द्वीपात्-" इति पुनः पठित्वा ।)  
अन्यथा क्व सिद्धादेशप्रत्ययप्रार्थितायाः सिंहलेश्वरदुहितुः समुद्रे प्रवहणभङ्गमग्नोत्थितायाः फलकासादनम् ।  
क्व च कौशाम्बीयेन वणिजा सिंहलेभ्यः प्रत्यागच्छता तदवस्थायाः सम्भावनम् ।  
रत्नमालाचिह्नायाः प्रत्यभिज्ञानादिहानयनं च ।  
(सहर्षम् ।)  
सर्वथा स्पृशन्ति नः स्वामिनमभ्युदयाः ।  
(विचिन्त्य ।)  
मयापि चैनां देवीहस्ते सगौरवं निक्षिपता युक्तमेवानुष्ठितम् ।  
श्रुतं च मया बाभ्रव्योऽपि कञ्चुकी सिंहलेश्वरामात्येन वसुभूतिना सह कथं कथमपि समुद्रादुत्तीर्य कोसलोच्छित्तये गतस्य रुमण्वतो मिलित इति ।  
तदेवं निष्पन्नप्रायमपि प्रभुप्रयोजनं न मे धृतिमावहतीति कष्टोऽयं खलु भृत्यभावः ।  
कुतः प्रारम्भेऽस्मिन्स्वामिनो वृद्धिहेतौ दैवेनेत्थं दत्तहस्तावलम्बे ।  
सिद्धेर्भ्रान्तिर्नास्ति सत्यं तथापि स्वेच्छाचारी भीत एवास्मि भर्तुः ॥७॥  
(नेपथ्ये कलकलः ।)  
यौगन्धरायणः - (आकर्ण्य ।)  
अये यथायमभिहन्यमानमृदुमृदङ्गानुगतसङ्गीतमधुरः पुरः पौराणां समुच्चरति चर्चरीध्वनिस्तथा तर्कयामि यदेनं मदनमहमहीयांसं पुरजनप्रमोदमवलोकयितुं प्रासादाभिमुखं प्रस्थितो देव इति ।  
(ऊर्ध्वमवलोक्य ।)  
अये कथमधिरूढ एव देवः प्रासादम् ।  
य एष विश्रान्तविग्रहकथो रतिमाञ्जनस्य चित्ते वसन्प्रियवसन्तक एव साक्षात् ।  
पर्युत्सुको निजमहोत्सवदर्शनाय वत्सेश्वरः कुसुमचाप इवाभ्युपैति ॥८॥  
तद्यावद्गृहं गत्वा कार्यशेषं चिन्तयामि ।  
(इति निष्क्रान्तः ।)  
इति विष्कम्भकः ।  
(ततः प्रविशत्यासनस्थो गृहीतवसन्तोत्सववषो राजा विदूषकश्च ।)  
राजा - (सहर्षमवलोक्य ।)  
सखे वसन्तक ।  
विदूषकः - आणवेदु भवं ।  
राजा - राज्यं निर्जितशत्रु योग्यसचिवे न्यस्तः समस्तो भरः सम्यक्पालनलालिताः प्रशमिताशेषोपसर्गाः प्रजाः ।  
प्रद्योतस्य सुता वसन्तसमयस्त्वं चेति नाम्ना धृतिं कामः काममुपैत्वयं मम पुनर्मन्ये महानुत्सवः ॥९॥  
विदूषकः - (सहर्षम् ।)  
भो वअस्स, एव्वं णेदं ।  
अहं उण जाणामि ण भवदो ण कामदेवस्स ममज्जेव्व एक्कस्स बम्हणस्स अअं मअणमहूसवो जेण पिअवअस्सेण एव्वं मन्तीअदि ।  
(विलोक्य ।)  
ता किं इमिणा ।  
पेक्ख दाव इमस्स महुमत्तकामिणीजणसअङ्गाहगहिदसिङ्गकजलप्पहारणच्चन्तणाअरजणजणिदकोदूहलस्स समन्तदो संवुत्तमद्दलोद्दामचच्चरीसद्दमुहररच्छामुहसोहिणो पैण्णपडवासपुञ्जपिञ्जरिज्जन्तदिसामुहस्स ससिरीअत्तणं मअणमहूसवस्स ।  
राजा - (सहर्षं समन्तादवलोक्य ।)  
अहो, परां कोटिमधिरोहति प्रमोदः पौराणाम् ।  
तथा हि ।  
कीर्णैः पिष्टातकौघैः कृतदिवसमुखैः कुङ्कुमक्षोदगौरैर्हेमालङ्कारभाभिर्भरनमितशिखैः शेखरैः कैङ्किरातैः ।  
एषा वेषाभिलक्ष्यस्वविभवविजिताशेषवित्तेशकोशा कौशाम्बी शातकुम्भद्रवखचितजनेवैकपीता विभाति ॥१०॥  
अपि च ।  
धारायन्त्रविमुक्तसन्ततपयःपूरप्लुते सर्वतः सद्यः सान्द्रविमर्दकर्दमकृतक्रीडे क्षणं प्राङ्गणे ।  
उद्दामप्रमदाकपोलनिपतत्सिन्दूररागारुणैः सैन्दूरीक्रियते जनेन चरणन्यासैः पुरः कुट्टिमम् ॥११॥  
विदूषकः - (विलोक्य ।)  
एदं पि दाव सुविअद्धजणापूरिदसिङ्गकजलप्पहारमुक्कसिक्कारमणोहरं वारविलासिणीजणविलसिदं आलोएदु पिअवअस्सो ।  
राजा - (विलोक्य ।)  
वयस्य, सम्यग् दृष्टं त्वया ।  
अस्मिन्प्रकीर्णपटवासकृतान्धकारे दृष्टो मनाङ्मणिविभूषणरश्मिजालैः ।  
पातालमुद्यतफणाकृतिशृङ्गकोऽयं मामद्य संस्मरयतीव भुजङ्गलोकः ॥१२॥  
विदूषकः - (विलोक्य ।)  
भो वअस्स, पेक्ख पेक्ख ।  
एसा क्खु मअणिआ मअणवसविसण्ठुलं वसन्ताभिणअं णच्चन्ती चूदलदिआए सह इदोज्जेव्व आअच्छदि ।  
(ततः प्रविशतो मदनलीलां नाटयन्त्यौ द्विपदीखण्डं गायन्त्यौ चेट्यौ ।)  
चेट्यौ - कुसुमाउहपिअदूअओ मौलाइअबहुचूअओ ।  
सिढिलिअमाणग्गहणओ वाऐ दाहिणपवणओ ॥१३॥  
विरहविवढ्ढिअसोअओ कङ्क्खिअपिअअणमेलओ ।  
पडिवालणअसमत्थओ तम्मै जुअईसत्थओ ॥१४॥  
इह पढमं महुमासो जणस्स हिअआइं कुणै मौआइं ।  
पच्छा विज्झै कामो लद्धप्पसरेहिं कुसुमबाणेहिं ॥१५॥  
राजा - (निर्वर्ण्य ।)  
अहो, मधुरोऽयमासां निर्भरः क्रीडारसः ।  
तथा हि ।  
स्रस्तः स्रग्दामशोभां त्यजति विरचितामाकुलः केशपाशः क्षीबाया नूपुरौ च द्विगुणतरमिमौ क्रन्दतः पादलग्नौ ।  
व्यस्तः कम्पानुबन्धादनवरतमुरो हन्ति हारोऽयमस्याः क्रीडन्त्याः पीडयेव स्तनभरविनमन्मध्यभङ्गानपेक्षम् ॥१६॥  
विदूषकः - भो वअस्स, अहं पि एदाणं बद्धपरिअराणं मज्झे णच्चन्तो मअणमहूसवं माणैस्सं ।  
राजा - (सस्मितम् ।)  
वयस्य, एवं क्रियताम् ।  
विदूषकः - जं भवं आणवेदि ।  
(इत्युत्थाय चेट्योर्मध्ये नृत्यति ।)  
भोदि मअणिए, भोदि चूदलदिए, मं पि एदं चच्चरिअं सिक्खावेध ।  
मदनिका - (विहस्य ।)  
अरे हदास, ण एसा चच्चरी ।  
विदूषकः - ता किं खु एदं ।  
भदनिका - हदास, दुवदीखण्डं खु एदं ।  
विदूषकः - (सहर्षम् ।)  
किं एदिणा खण्डेण मोदआ करीअन्ति ।  
भदनिका - (विहस्य ।)  
णहि णहि ।  
पढीअदिक्खु एदं ।  
विदूषकः - (सविषादम् ।)  
जै पढीअदि ता अलं एदिणा ।  
वरं पिअवअस्सस्सज्जेव्व सआसं गमिस्सं ।  
(इति गन्तुमुद्यतः ।)  
उभे - (हस्ते गृहीत्वा ।)  
हदास, कहिं गच्छसि ।  
इधज्जेव्व कीलम्ह ।  
(इति विदूषकं बहुविधमाकर्षतः ।)  
विदूषकः - (हस्तमाकृष्य प्रपलाय्य राजानमुपसृत्य ।)  
वअस्स, णच्चिदोम्हि ।  
णहि णहि कीलिअ पलाइदोम्हि ।  
राजा - साधु कृतम् ।  
चूतलतिका - हञ्जे मअणिए, चिरं खु अम्हेहिं कीलिदं ।  
ता एहि ।  
णिवेदेम्ह दाव भट्टिणीए सन्देसं महाराअस्स ।  
मदनिका - चूदलदिए सुट्ठुक्खु तुए सुमरिदं एदं ।  
एव्वं करेम्ह ।  
उभे - (परिक्रम्योपसृत्य च ।)  
जेदु जेदु भट्टा ।  
भट्टा, देवी आणवेदि (इत्यर्धोक्ते लज्जां नाटयन्त्यौ ।)  
णहि णहि ।  
विण्णवेदि ।  
राजा - (सहर्षं विहस्य सादरम् ।)  
मदनिके, नन्वाज्ञापयतीत्येव रमणीयम् ।  
विशेषतोऽद्य मदनमहोत्सवे ।  
तत्कथय किमाज्ञापयति देवी ।  
विदूषकः - आः दासीए धीए, किं देवी आणवेदि ।  
चेट्यौ - एव्वं भट्टिणी विण्णवेदि ।  
जधा क्खु अज्ज मए मअरन्दुज्जाणं गदुअ रत्तासोअपाअवदलसण्ठ्ठाविदस्स भअवदो कुसुमाउहस्स पूआ णिव्वत्तैदव्वा ।  
तहिं अज्जौत्तेण सण्णिहिदेण होदव्वन्त्ति ।  
राजा - (सानन्दम् ।)  
वयस्य ननु वक्तव्यमुत्सवादुत्सवान्तरमापतितमिति ।  
विदूषकः - भो वअस्स, ता उट्ठेहि ।  
तहिं जेव्व गच्छम्ह जेण तहिं गदस्स मम वि बम्हणबालअस्स सोत्थिवाअणं किम्पि भविस्सदि ।  
राजा - मदनिके, गम्यतां देव्यै निवेदयितुम् ।  
अयमहमागत एव मकरन्दोद्यानमिति ।  
चेट्यौ - जं भट्टा आणवेदि ।  
(इति निष्क्रान्ते ।)  
राजा - वयस्य एहि ।  
अवतरावः ।  
(इत्युभौ प्रासादावतरणं नाटयतः ।)  
वयस्य, आदेशय मकरन्दोद्यानस्य मार्गम् ।  
विदूषकः - एदु एदु भवं ।  
(इति परिक्रामतः ।)  
विदूषकः - (अग्रतोऽवलोक्य ।)  
भो एदं मअरन्दुज्जाणं ।  
ता एहि ।  
पविसह्म ।  
(इति प्रविशतः ।)  
विदूषकः - (दृष्ट्वा ।  
सविस्मयम् ।)  
भो वअस्स, पेक्ख पेक्ख ।  
एदं तं मलअमारुदान्दोलिदमौलन्तसहआरमञ्जरीरेणुपडलपडिबद्धपडविदाणं मत्तमहुअरणिअरमुक्कझङ्कारमिलिदमहुरकोइलालावसङ्गीदसुहावहं तुह आगमणदंसिदाअरं विअ मअरन्दुज्जाणं लक्खीअदि ।  
ता अवलोएदु पिअवअस्सो ।  
राजा - (समन्तादवलोक्य ।)  
अहो रम्यता मकरन्दोद्यानस्य ।  
इह हि उद्यद्विद्रुमकान्तिभिः किसलयैस्ताम्रां त्विषं बिभ्रतो भृङ्गालीविरुतैः कलैरविशदव्याहारलीलाभृतः ।  
घूर्णन्तो मलयानिलाहतिचलैः शाखासमूहैर्मुहुर्भ्रान्तिं प्राप्य मधुप्रसङ्गमधुना मत्ता इवामी द्रुमाः ॥१७॥  
अपि च ।  
मूले गण्डूषसेकासव इव बकुलैर्वास्यते पुष्पवृष्ट्या मध्वाताम्रे तरुण्या मुखशशिनि चिराच्चम्पकान्यद्य भान्ति ।  
आकर्ण्याशोकपादाहतिषु च रसितं निर्भरं नूपुराणां झङ्कारस्यानुगीतैरनुकरणमिवारभ्यते भृङ्गसार्थैः ॥१८॥  
विदूषकः - (आकर्ण्य ।)  
भो वअस्स, ण एदे महुअरा णेउरसद्दं अणुहरन्ति ।  
णेउरसद्दोज्जेव्व एसो देवीए परिअणस्स ।  
राजा - वयस्य, सम्यगवधारितम् ।  
(ततः प्रविशति वासवदत्ता, काञ्चनमाला, गृहीतपूजोपकरणा सागरिका, विभवतश्च परिवारः ।)  
वासवदत्ता - हञ्जे कञ्चणमाले, आदेसेहि मअरन्दुज्जाणस्स मग्गं ।  
काञ्चनमाला - एदु एदु भट्टिणी ।  
वासवदत्ता - (परिक्रम्य ।)  
हञ्जे कञ्चणमाले, अध केत्तिअदूरे दाणिं सो रत्तासोअपाअवो जहिं मए भअवदो कुसुमाउहस्स पूआ णिव्वत्तैदव्वा ।  
काञ्चनमाला - भट्टिणि, आसण्णोज्जेव्व ।  
किं ण पेक्खदि भट्टिणी ।  
इअं खु सा णिरन्तरुब्भिण्णकुसुमसोहिणी भट्टिणीए परिग्गहिदा माहवी लदा ।  
एसा विक्खु अवरा णोमालिआ लदा जाए अआलकुसुमसमुग्गमसद्धालुणा भट्टिणा अणुदिणं आआसीअदि अप्पा ।  
ता एदं अदिक्कमिअ दीसदिज्जेव्व सो रत्तासोअपाअवो जहिं देवी पूअं णिव्वत्तैस्सदि ।  
वासवदत्ता - ता एहि ।  
तहिञ्ज्जेव्व लहुं गच्छम्ह ।  
काञ्चनमाला - एदु एदु भट्टिणी ।  
(सर्वाः परिक्रामन्ति ।)  
वासवदत्ता - अअं सो रत्तासोअपाअवो जहिं अहं पूअं णिव्वत्तैस्सं ।  
तेण हि मे पूआणिमित्ताइं उवअरणाइं उवणेहि ।  
सागरिका - (उपसृत्य ।)  
भट्टिणि, एदं सव्वं सज्जं ।  
वासवदत्ता - (निरूप्यात्मगतम् ।)  
अहो पमादो परिअणस्स ।  
जस्स दंसणपधादो पअत्तेण रक्खीअदि तस्सज्जेव्व दिट्ठिगोअरे पडिदा भवे ।  
भोदु एव्वं दाव भणिस्सं ।  
(प्रकाशम् ।)  
हञ्जे साअरिए, कीस तुमं अज्ज मअणमहूसवपरिहीणे परिअणे सारिअं उज्झिअ इध आअदा ।  
ता तहिं जेव्व लहुं गच्छ ।  
एदं पि सव्वं पूओवअरणं कञ्चणमालाए हत्थे समप्पेहि ।  
सागरिका - जं भट्टिणी आणवेदि ।  
(तथा कृत्वा कतिचित्पदानि गत्वात्मगतम् ।)  
सारिआ उण मए सुसङ्गदाए हत्थे समप्पिदा ।  
एदं पि अत्थि मे पेक्खिदुं कोदूहलं, किं जधा तादस्स अन्तेउरे भअवं अणङ्गो अच्चीअदि, इध वि तहज्जेव्व आदु अण्णहत्ति ।  
ता अलक्खिदा भविअ पेक्खिस्सं ।  
(परिक्रम्यावलोक्य च ।)  
ता जाव इध पूआसमओ होदि ताव अहं पि भअवन्तं मअणं जेव्व पूइदुं कुसुमाइं अवचिणिस्सं ।  
(इति कुसुमावचयं नाटयति ।)  
वासवदत्ता - कञ्चणमाले, पडिट्ठावेहि असोअमूले भअवन्तं पज्जुण्णं ।  
काञ्चनमाला - जं भट्टिणी आणवेदि ।  
(इति तथा करोति ।)  
विदूषकः - (परिक्रम्यावलोक्य च ।)  
भो वअस्स, जधा वीसन्तो णेउरसद्दो तधा तक्केमि आअदा देवी असोअमूलन्त्ति ।  
राजा - वयस्य, सम्यगवधारितम् ।  
पश्येयं देवी ।  
या किलैषा कुसुमसुकुमारमूर्तिर्दधती नियमेन तनुतरं मध्यम् ।  
आभाति मकरकेतोः पार्श्वस्था चापयष्टिरिव ॥१९॥  
तदेहि ।  
उपसर्पावः ।  
(उपसृत्य ।)  
प्रिये वासवदत्ते ।  
वासवदत्ता - (विलोक्य ।)  
कधं अज्जौत्तो ।  
जअदु जअदु अज्जौत्तो ।  
अलङ्करेदु इमं देसं आसणपडिग्गहेण ।  
एदं आसणं ।  
एत्थ उवविसदु अज्जौत्तो ।  
(राजा नाट्येनोपविशति ।)  
काञ्चनमाला - भट्टिणि, सहत्थदिण्णेहिं कुसुमकुङ्कुमचन्दणथासएहिं सोहिदं कदुअ रत्तासोअपाअवं अच्चीअदु भअवं पज्जुण्णो ।  
वासवदत्ता - उवणेहि मे पूओवअरणाइं ।  
(काञ्चनमालोपनयति ।  
वासवदत्ता तथा करोति ।)  
राजा - प्रिये वासवदत्ते, प्रत्यग्रमज्जनविशेषविविक्तकान्तिः कौसुम्भरागरुचिरस्फुरदंशुकान्ता ।  
विभ्राजसे मकरकेतनमर्चयन्ती बालप्रवालविटपिप्रभवा लतेव ॥२०॥  
अपि च ।  
स्पृष्टस्त्वयैष दयिते स्मरपूजाव्यापृतेन हस्तेन ।  
उद्भिन्नापरमृदुतरकिसलय इव लक्ष्यतेऽशोकः ॥२१॥  
अपि च ।  
अनङ्गोऽयमनङ्गत्वमद्य निन्दिष्यति ध्रुवम् ।  
यदनेन न सम्प्राप्तः पाणिस्पर्शोत्सवस्तव ॥२२॥  
काञ्चनमाला - भट्टिणि, अच्चिदो भअवं पज्जुण्णो ।  
ता करेहि भट्टिणो उइदं पूआसक्कारं ।  
वासवदत्ता - तेण हि उवणेहि मे कुसुमाइं विलेवणं च ।  
काञ्चनमाला - भट्टिणि, एदं सव्वं सज्जं ।  
(वासवदत्ता नाट्येन राजानं पूजयति ।)  
सागरिका - (गृहीतकुसुमा ।)  
हद्धी हद्धी ।  
कधं कुसुमलोहाक्खित्तहिअआए मए अदिचिरं किदं ।  
ता इमिणा सिन्दुवारविडवेण ओवारिअसरीरा भविअ पेक्खिस्सं ।  
(विलोक्य सविस्मयम् ।)  
कधं पच्चक्खोज्जेव्व भअवं कसुमाउहो पूअं पडिच्छदि ।  
ता अहं पि इमेहिं कुसुमेहिं इधट्ठिदज्जेव्व भअवन्तं कुसुमाउहं पूऐस्सं ।  
(इति कुसुमानि प्रक्षिपति ।)  
णमो दे भअवं कुसुमाउह, अमोघदंसणो मे भविस्ससि ।  
दिट्ठं जं दट्ठव्वम् ।  
(इति प्रणमति ।)  
अच्छरीअं ।  
दिट्ठो वि पुणो पेक्खिदव्वो ।  
ता जाव ण को वि मं पेक्खदि दाव ज्जेव्व गमिस्सं ।  
(इति कतिचित्पदानि गच्छति ।)  
काञ्चनमाला - अज्ज वसन्तअ, एहि ।  
सम्पदं तुमं पि सोत्थिवाअणं पडिच्छ ।  
(विदूषक उपसर्पति ।)  
वासवदत्ता - (विलेपनकुसुमाभरणदानपूर्वकम् ।)  
अज्ज, एदं सोत्थिवाअणं ।  
(इत्यर्पयति ।)  
विदूषकः - (सहर्षं गृहीत्वा ।)  
सोत्थि भोदीए ।  
(नेपथ्ये वैतालिकः पठति ।)  
अस्तापास्तसमस्तभासि नभसः पारं प्रयाते रवावास्थानीं समये समं नृपजनः सायन्तने सम्पतन् ।  
सम्प्रत्येष सरोरुहद्युतिमुषः पादांस्तवासेवितुं प्रीत्युत्कर्षकृतो दृशामुदयनस्येन्दोरिवोद्वीक्षते ॥२३॥  
सागरिका - (श्रुत्वा सहर्षं परिवृत्य राजानं दृष्ट्वा सस्पृहम् ।)  
कधं अअं सो राआ उदअणो जस्स अहं तादेण दिण्णा ।  
(दीर्घं निश्वस्य ।)  
ता परपेसणदूसिदं वि मे सरीरं एदस्स दंसणेण अज्ज बहुमदं संवुत्तं ।  
राजा - कथमुत्सवापहृतचेतोभिः सन्ध्यातिक्रमोऽप्यस्माभिर्नोपलक्षितः ।  
देवि, पश्य ।  
उदयतटान्तरितमियं प्राची सूचयति दिङ्निशानाथम् ।  
परिपाण्डुना मुखेन प्रियमिव हृदयस्थितं रमणी ॥२४॥  
देवि तदुत्तिष्ठावः ।  
आवासाभ्यन्तरमेव प्रविशावः ।  
(सर्व उत्थाय परिक्रामन्ति ।)  
सागरिका - कधं पट्ठिदा देवी ।  
भोदु ।  
ता अहं वि तुरिदं गमिस्सं ।  
(राजानं सस्पृहं दृष्ट्वा निश्वस्य च ।)  
हद्धी हद्धी ।  
मए मन्दभाइणीए पेक्खिदुं वि चिरं ण पारिदो अअं जणो ।  
(इति निष्क्रान्ता ।)  
राजा - (परिक्रामन् ।)  
देवि त्वन्मुखपङ्कजेन शशिनः शोभातिरस्कारिणा पश्याब्जानि विनिर्जितानि सहसा गच्छन्ति विच्छायताम् ।  
श्रुत्वा ते परिवारवारवनितागीतानि भृङ्गाङ्गना लीयन्ते मुकुलान्तरेषु शनकैः सञ्जातलज्जा इव ॥२५॥  
(इति निष्क्रान्ताः सर्वे ।)  
इति मदनमहोत्सवो नाम प्रथमोऽङ्कः ।  
द्वितीयोऽङ्कः ।  
(ततः प्रविशति सारिकापञ्जरव्यग्रहस्ता सुसङ्गता ।)  
सुसङ्गता - हद्धी हद्धी ।  
अध कहिं दाणिं मम हत्थे इमं सारिअं णिक्खिविअ गदा मे पिअसही साअरिआ भविस्सदि ।  
(अन्यतो दृष्ट्वा ।)  
एसा क्खु णिउणिआ इधज्जेव्व आअच्छदि ।  
ता जाव एदं पुच्छिस्सं ।  
(ततः प्रविशति निपुणिका ।)  
निपुणिका - उअलद्धो क्खु मए भट्टिणो वुत्तन्तो ।  
ता जाव गदुअ भट्टिणीए णिवेदेमि ।  
(इति परिक्रामति ।)  
सुसङ्गता - हला णिउणिए, तुमं कहिं दाणिं विम्हआक्खित्तहिअआ विअ इधट्ठिदं मं अवहीरिअ कुदो अदिक्कामसि ।  
निपुणिका - कधं सुसङ्गदा ।  
हला सुसङ्गदे, सुट्ठु तुए जाणिदं ।  
एदं क्खु विम्हअस्स कारणं ।  
अज्ज किल भट्टा सिरिपव्वदादो आअदस्स सिरिखण्डदासणामहेअस्स धम्मिअस्स सआसादो अआलकुसुमसञ्जणणदोहलं सिक्खिअ अत्तणो परिग्गहिदं णोमालिअं कुसुमसमिद्धिसोहिअं करिस्सदि त्ति एदं वुत्तन्तं जाणिदुं देवीए पेसिदह्मि ।  
तुमं उण कहिं पट्ठिदा ।  
सुसङ्गता - पिअसहिं साअरिअं अण्णेसिदुं ।  
निपुणिका - दिट्ठा मए दे पिअसही साअरिआ गहिदसमुग्गअचित्तफलअवट्टिआ समुव्विग्गा विअ कअलीघरं पविसन्ती ।  
ता गच्छ पिअसहिं ।  
अहं वि देवीसआसं गमिस्सं ।  
(इति निष्क्रान्ते ।)  
इति प्रवेशकः ।  
(ततः प्रविशति गृहीतचित्रफलकवर्तिका मदनावस्थां नाटयन्ती सागरिका ।)  
सागरिका - (निःश्वस्य ।)  
हिअअ, पसीद पसीद ।  
किं इमिणा आआसमेत्तफलएण दुल्लहजणप्पत्थणाणुबन्धेण ।  
अण्णं च ।  
जेणज्जेव्व दिट्ठेण ईदिसो सन्दावो णं वड्ढदि पुणो वि तं जेव्व पेक्खिदुं अहिलससित्ति अहो दे मूढदा ।  
ऐ णिसंस हिअअ, जम्मदो पहुदि सह संव्वड्ढिदं इमं जणं परिच्चैअ क्खणमेत्तदंसणपरिचिदं जणं अणुगच्छन्तो ण लज्जेसि ।  
अधवा को तुह दोसो ।  
अनङ्गसरपडणभीदेण तुए एव्वं अज्झवसिदं ।  
भोदु ।  
अणङ्गं दाव उवालहिस्सं ।  
(सास्रम् ।)  
भअवं कुसुमाउह, णिज्जिदसअलसुरासुरो भविअ इत्थिआजणं पहरन्तो कधं ण लज्जेसि ।  
(विचिन्त्य ।)  
अहवा अणङ्गो सि ।  
सव्वधा मम मन्दभाइणीए इमिणा दुण्णिमित्तेण अवस्सं मरणं उवट्ठिदं ।  
(फलकमवलोक्य ।)  
ता जाव इध को वि ण आअच्छदि दाव आलेक्खसमप्पिदं तं अहिमदं जणं पेक्खिअ जधासमीहिदं करिस्सं ।  
(सावष्टम्भमेकमना भूत्वा नाट्येन फलकं गृहीत्वा निःश्वस्य ।)  
जै वि अदिसद्धसेण वेवदि अअं अदिमेत्तं मे अग्गहत्थो तधावि तस्स जणस्स अण्णो दंसणोवाओ णत्थित्ति जधातधा आलिहिअ णं पेक्खिस्सं ।  
(इति नाट्येन लिखति ।)  
(ततः प्रविशति सुसङ्गता ।)  
सुसङ्गता - एदं क्खु कअलीघरं ।  
ता जाव पविसामि ।  
(प्रविश्यावलोक्य च सविस्मयम् ।)  
एसा मे पिअसही साअरिआ ।  
किं उण एसा गरुआणुराआक्खित्तहिअआ किं पि आलिहन्ती ण मं पेक्खदि ।  
भोदु ।  
ता जाव दिट्ठिपधं से परिहरिअ णिरूवैस्सं ।  
(स्वैरं पृष्ठतोऽस्याः स्थित्वा दृष्ट्वा च सहर्षम् ।)  
कधं भट्टा आलिहिदो ।  
साहु साअरिए साहु ।  
अधवा ण कमलाअरं वज्जिअ राअहंसी अण्णस्सिं अहिरमदि ।  
सागरिका - (सबाष्पम् ।)  
आलिहिदो मए एसो ।  
किं उण णिवडन्तबाहसलिला मे दिट्ठी पेक्खिदुं ण प्पहवदि ।  
(मुखमुत्तानीकृत्याश्रूणि संहरन्ती सुसङ्गतां दृष्ट्वोत्तरीयेण फलकं प्रच्छादयन्ती स्मितं कृत्वा ।)  
कधं पिअसही सुसङ्गदा ।  
सहि सुसङ्गदे, इदो उवविस ।  
सुसङ्गता - (उपविश्य बलात्फलकमाकृष्य दृष्ट्वा च ।)  
सहि, को एसो तुए आलिहिदो ।  
सागरिका - (सलज्जम् ।)  
पौत्तमहूसवो भअवं अणङ्गो ।  
सुसङ्गता - (सस्मितम् ।)  
अहो दे णिउणत्तणं ।  
किं उण सुण्णं विअ चित्तं पडिभादि ।  
ता अहं पि आलिहिअ रदिसणाधं करिस्सं ।  
(वर्तिकां गृहीत्वा नाट्येन रतिव्यपदेशेन सागरिकामालिखति ।)  
सागरिका - (विलोक्य सक्रोधम् ।)  
सहि, कीस तुए एत्थ अहं आलिहिदा ।  
सुसङ्गता - (विहस्य ।)  
सहि, किं अआरणे कुप्पसि ।  
जादिसो तुए कामदेवो आलिहिदो तादिसी मए रदी आलिहिदा ।  
ता अण्णधासम्भाविणि, किं तुह एदिणा आलविदेण ।  
कधेहि सव्वं वुत्तन्तं ।  
सागरिका - (सलज्जा स्वगतम् ।)  
णं जाणिदह्मि पिअसहीए ।  
(प्रकाशम् ।)  
पिअसहि, महदी क्खु मे लज्जा ।  
ता तधा करेसु जधा ण को वि अवरो एदं वुत्तन्तं जाणादि त्ति ।  
सुसङ्गता - सहि, मा लज्ज ।  
ईदिसस्स कण्णारअणस्स अवस्सं जेव्व ईदिसे वरे अहिलासेण होदव्वं ।  
तधा वि जधा ण को वि अवरो एदं वुत्तन्तं जाणिस्सदि तधा करेमि ।  
एदाए उण मेधाविणीए सारिआए एत्थ कारणेण होदव्वं ।  
कदावि एसा इमस्स आलावस्स गहिदक्खरा कस्स वि पुरदो मन्तैस्सदि त्ति ।  
सागरिका - सहि, अदो वि मे अधिअदरं सन्दावो वट्टदि ।  
(इति मदनावस्थां नाटयति ।)  
सुसङ्गता - (सागरिकाया हृदये हस्तं दत्वा ।)  
सहि, समस्सस समस्सस ।  
जाव इमाए दिग्घिआए णलिणीवत्ताइं मुणालिआओ अ गेण्हिअ लहुं आअच्छामि ।  
(निष्क्रम्य पुनः प्रविश्य च नाट्येन नलिनीपत्रैः शयनीयं मृणालैर्वलयानि च रचयित्वा परिशिष्टानि नलिनीपत्राणि सागरिकाया हृदये निक्षिपति ।)  
सागरिका - सहि, अवणेहि इमाइं णलिणीवत्ताइं मुणालिआओ अ ।  
अलं एदिणा ।  
कीस अआरणे अत्ताणं आआसेसि ।  
णं भणामि ।  
दुल्लहजणअणुराओ लज्जा गरुई परव्वसो अप्पा ।  
पिअसहि विसमं प्पेम्मं मरणं सरणं णवरमेक्कं ॥१॥  
(इति मूर्च्छति ।)  
सुसङ्गता - (सकरुणम् ।)  
पिअसहि साअरिए, समस्सस समस्सस ।  
(नेपथ्ये कलकलः ।)  
कण्ठे कृत्वावशेषं कनकमयमधः शृङ्खलादाम कर्षन्क्रान्त्वा द्वाराणि हेलाचलचरणरणत्किङ्किणीचक्रवालः ।  
दत्तातङ्कोऽङ्गनानामनुसृतसरणिः सम्भ्रमादश्वपालैः प्रभ्रष्टोऽयं प्लवङ्गः प्रविशति नृपतेर्मन्दिरं मन्दुरायाः ॥२॥  
अपि च ।  
नष्टं वर्षधरैर्मनुष्यगणनाभावादपास्य त्रपामन्तः कञ्चुकिकञ्चुकस्य विशति त्रासादयं वामनः ।  
पर्यन्ताश्रयिभिर्निजस्य सदृशं नाम्नः किरातैः कृतं कुब्जा नीचतयैव यान्ति शनकैरात्मेक्षणाशङ्किनः ॥३॥  
सुसङ्गता - (आकर्ण्याग्रतोऽवलोक्य ससम्भ्रममुत्थाय सागरिकां हस्ते गृहीत्वा ।)  
सहि, उठ्ठेहि उठ्ठेहि ।  
एसो क्खु दुठ्ठवानरो इदोज्जेव्व आअच्छदि ।  
सागरिका - किं दाणिं करेम्ह ।  
सुसङ्गता - एहि ।  
इमस्सिं तमालविडवन्धआरे पविसिअ एदं अदिवाहेम्ह ।  
(परिक्रम्योभे सभयं पश्यन्त्यावेकान्ते पर्यवस्थिते ।)  
सागरिका - सुसङ्गदे, कधं तुए चित्तफलओ उज्झिदो ।  
कदावि को वि तं पेक्खदि ।  
सुसङ्गता - ऐ सुठ्ठिदे, किं अज्ज वि चित्तफलएण करिस्ससि ।  
एसो दधिभत्तलम्पडो एदं पञ्जरं उग्घाडिअ दुठ्ठवाणरो अदिक्कन्तो ।  
एसक्खु मेहाविणी उड्डीणा अण्णदो गच्छदि ।  
ता एहि ।  
लहुं अणुसरेम्ह ।  
इमस्स आलावस्स गहिदक्खरा कस्स वि पुरदो मन्तैस्सदि ।  
सागरिका - सहि, एव्वं करेम्ह ।  
(इति परिक्रामतः ।)  
(नेपथ्ये ।)  
ही ही अच्छरीअं अच्छरीअं ।  
सागरिका - (विलोक्य सभयम् ।)  
सुसङ्गदे, जाणीअदि पुणो वि दुठ्ठवाणरोज्जेव्व आअच्छदि त्ति ।  
सुसङ्गता - (दृष्ट्वा विहस्य ।)  
ऐ कादरे, मा भाआहि ।  
भट्टिणो परिवासवत्तिक्खु एसो अज्जवसन्तओ ।  
(ततः प्रविशति वसन्तकः ।)  
वसन्तकः - ही ही अच्छरीअं अच्छरीअं ।  
साहु रे सिरिखण्डदास धम्मिअ, साहु ।  
(सस्पृहमवलोकयति ।)  
सुसङ्गता - सहि, किं एदिणा दिठ्ठेण ।  
दूरीभूदा क्खु सारिआ ।  
ता एहि ।  
अणुसरेम्ह ।  
(इति निष्क्रान्ते ।)  
वसन्तकः - साहु रे सिरिखण्डदास, धम्मिअ, साहु ।  
जेण दिण्णमेत्तेणज्जेव्व तेण दोहलएण ईदिसी णोमालिआ संवुत्ता जेण णिरन्तरुब्भिण्णकुसुमगुच्छच्छादिदविडवा उवहसन्ती विअ लक्खीअदि देवीपरिगहिदं माहवीलदं ।  
ता जाव गदुअ पिअवअस्सस्स णिवेदेमि ।  
(परिक्रम्यावलोक्य च ।)  
एसोक्खु पिअवअस्सो तस्स दोहलअस्स लद्धप्पच्चअदाए परोक्खं वि तं णोमालिअं पच्चक्खं विअ कुसुमिदं पेक्खन्तो हरिसुप्फुल्ललोअणो इदोज्जेव्व आअच्छदि ।  
ता जाव णं उवसप्पामि ।  
(इति राजानं प्रति गतः ।)  
(ततः प्रविशति यथानिर्दिष्टो राजा ।)  
राजा - (सहर्षम् ।)  
उद्दामोत्कलिकां विपाण्डुररुचं प्रारब्धजृम्भां क्षणादायासं श्वसनोद्गमैरविरलैरातन्वतीमात्मनः ।  
अद्योद्यानलतामिमां समदनां नारीमिवान्यां ध्रुवं पश्यन्कोपविपाटलद्युति मुखं देव्याः करिष्याम्यहम् ॥४॥  
विदूषकः - (सहसोपसृत्य ।)  
जअदु जअदु पिअवअस्सो ।  
भो वअस्स दिठ्ठिआ वड्ढसि ।  
("जेण दिण्णमेत्तेण" इति पुनः पठति ।)  
राजा - वयस्य, कः सन्देहः ।  
अचिन्त्यो हि मणिमन्त्रौषधीनां प्रभावः ।  
तदादेशय मार्गम् ।  
येन वयमद्य तदवलोकनेन चक्षुषः फलमनुभवामः ।  
विदूषकः - (साटोपम् ।)  
एदु एदु भवं ।  
राजा - गच्छाग्रतः ।  
(उभौ परिक्रामतः ।)  
विदूषकः - (आकर्ण्य सभयं निवृत्य राजानं हस्ते गृहीत्वा ससम्भ्रमम् ।)  
भो वअस्स, एहि ।  
पलाअम्ह ।  
राजा - किमर्थम् ।  
विदूषकः - भो, एदस्सिं बौलपाअवे को वि भूदो पडिवसदि ।  
राजा - धिङ्मूर्ख, विस्रब्धं गम्यताम् ।  
कुत ईदृशानामत्र सम्भवः ।  
विदूषकः - फुडक्खरं जेव्व मन्तेदि ।  
जै मम वअणं ण पत्तिआअसि ता अग्गदो भविअ सअं जेव्व आअण्णेहि ।  
राजा - (तथा कृत्वा श्रुत्वा च ।)  
स्पष्टाक्षरमिदं तावन्मधुरं स्त्रीस्वभावतः ।  
अल्पाङ्गत्वादनिर्ह्रादि मन्ये वदति सारिका ॥५॥  
(ऊर्ध्वं निरूप्य निपुणमवलोक्य ।)  
सारिकैव ।  
विदूषकः - (विचार्य ।)  
कध ।  
सच्चं जेव्व सारिआ ।  
राजा - (विहस्य ।)  
वयस्य, एवम् ।  
विदूषकः - भो वअस्स, तुमं भआलुओ ।  
जेण सारिअं भूदेत्ति मन्तेसि ।  
राजा - धिङ्मूर्ख, यदात्मना कृतं तन्मयि सम्भावयसि ।  
विदूषकः - भो, जै एव्वं मक्खु मं णिवारेसु ।  
(सरोषं दण्डकाष्ठमुद्यम्य ।)  
आः दासीए धीए, तुमं जाणासि सच्चं जेव्व बम्हणो भाअदित्ति ।  
ता चिठ्ठ दाव ।  
इमिणा पिसुणजणहिअअकुडिलेण दण्डअठ्ठेण पडिपक्कं विअ कैत्थफलं इमादो बौलपाअवादो आहणिअ तुमं पाडैस्सं ।  
(इति हन्तुमुद्यतः ।)  
राजा - (निवारयन् ।)  
मूर्ख, किमप्येषा रमणीयं व्याहरति ।  
तत्किमेनां त्रासयसि ।  
शृणुवस्तावत् ।  
(उभावाकर्णयतः ।)  
विदूषकः - (आकर्ण्य ।)  
भो वअस्स, सुदं तुए जं एदाए मन्तिदं ।  
एसा भणादि ।  
सहि को एसो तुए आलिहिदो ।  
सहि, णं पौत्तमहूसवो भअवं अणङ्गो ।  
पुणो वि एसा भणादि ।  
"सहि, कीस तुए एत्थ अहं आलिहिदा" ।  
"सहि किं अआरणे कुप्पसि ।  
जादिसो तुए कामदेवो आलिहिदो तादिसी मए रदी आलिहिदा" ।  
ता अण्णधासम्भाविणि, किं तुह एदिणा आलविदेण ।  
कधेहि सव्वं वुत्तन्तं ।  
ता भो वअस्स, किं णेदं ।  
राजा - वयस्य, एवं तर्कयामि ।  
कयापि हृदयवल्लभोऽनुरागादभिलिख्य कामदेवव्यपदेशेन सखीपुरतोऽपह्नुतः ।  
तत्सख्यापि प्रत्यभिज्ञाय वैदग्ध्यादसावपि रतिव्यपदेशेन तत्रैवालिखितेति ।  
विदूषकः - (छोटिकां दत्त्वा ।)  
भो वअस्स, जुज्जदिक्खु एदं ।  
राजा - भो वयस्य, तूष्णीं भव ।  
पुनरपि व्याहरति ।  
तच्छृणुवस्तावत् ।  
(उभावपि शृणुतः ।)  
विदूषकः - भो वअस्स, एसा भणादि ।  
"सहि, मा लज्ज ।  
ईदिसस्स कण्णारअणस्स अवस्सं जेव्व ईदिसे वरे अहिलासेण होदव्वं" ।  
भो, जा एसा आलिहिदा साक्खु कण्णा दंसणीआ ।  
राजा - यद्येवं तदवहितौ शृणुवस्तावत् ।  
अस्त्यवकाशो नः कुतूहलस्य ।  
विदूषकः - (पुनराकर्ण्य ।)  
भो वअस्स, सुदं तुए जं एदाए मन्तिदं ।  
"सहि, अदो वि मे अधिअदरं सन्दावो वट्टदि" ।  
"सहि, अवणेहि इमाइं णलिणीवत्ताइं मुणालिआओ अ ।  
अलं एदिणा ।  
कीस अआरणे अत्ताणं आआसेसित्ति ।  
राजा - वयस्य, न केवलं श्रुतम् ।  
अभिप्रायोऽपि लक्षितः ।  
विदूषकः - भो वअस्स, मा पण्डिअगव्वं उव्वह ।  
अहं दे एदाए मुहादो सुणिअ सव्वं वक्खाणैस्सं ।  
अज्ज वि कुरकुराअदि जेव्व एसा सारिआ दासीए धीआ ।  
ता सव्वं सुणिअ वक्खाणैस्सं ।  
राजा - युक्तमभिहितम् ।  
(पुनराकर्णयतः ।)  
विदूषकः - भो वअस्स, एसा क्खु सारिआ दासीए धीआ चदुव्वेदी बम्हणो विअ रिचाइं पढिदुं पौत्ता ।  
राजा - वयस्य, कथय ।  
किमप्यन्यचेतसा मया नावधारितं किमनयोक्तमिति ।  
विदूषकः - भो वअस्स, एव्वं भणादि ।  
दुल्लहजणअणुराओ लज्जा गरुई परव्वसो अप्पा ।  
पिअसहि विसमं प्पेम्मं मरणं सरणं णवरमेक्कं ॥१॥  
राजा - (सस्मितम् ।)  
वयस्य, एवंविधं भवन्तं ब्राह्मणं मुक्त्वा कोऽन्य एवंविधानामृचामभिज्ञः ।  
विदूषकः - तदो किं णु क्खु एदं ।  
राजा - ननु गाथिकेयम् ।  
विदूषकः - किं गाधिआ ।  
तदो किं कहिअं ।  
राजा - वयस्य, कयापि श्लाघ्ययौवनया प्रियतममनासादयन्त्या जीवितनिरपेक्षयोक्तम् ।  
विदूषकः - (उच्चैर्विहस्य ।)  
किं एदेहिं वक्कभणिदेहिं ।  
उजुअं जेव्व किं ण भणासि जधा मं जेव्व अणासादअन्तीएत्ति ।  
अण्णधा को अण्णो कुसुमचावव्ववदेसेण णिह्णवीअदि ।  
(हस्ततालं दत्वोच्चैर्विहसति ।)  
राजा - (ऊर्ध्वमवलोक्य ।)  
धिङ्मूर्ख, किमुच्चैर्विहसता त्वयेयमुत्रासिता येनोड्डीयान्यत्र क्वापि गता ।  
(इति निरूपयतः ।)  
विदूषकः - (विलोक्य ।)  
भो वअस्स, एसक्खु कअलीघरं गदा ।  
ता एहि ।  
अणुसरेम्ह ।  
(इति परिक्रामतः ।)  
राजा - दुर्वारां कुसुमशरव्यथां वहन्त्या कामिन्या यदभिहितं पुरः सखीनाम् ।  
तद्भूयः शिशुशुकसारिकाभिरुक्तं धन्यानां श्रवणपथातिथित्वमेति ॥६॥  
विदूषकः - भो वअस्स, एदं क्खु कअलीघरं ।  
जाव पविसम्ह ।  
(इत्युभौ प्रविशतः ।)  
विदूषकः - किं एदाए दासीए धीआए सारिआए ।  
इध दाव मन्दमारुदुव्वेलन्तबालकअलीदलसीदले सिलादले उवविसिअ मुहुत्तअं वीसमम्ह ।  
राजा - यदभिरुचितं भवते ।  
(इत्युपविशतः ।  
राजा "दुर्वारां" इत्यादि पठति ।)  
विदूषकः - (पार्श्वतोऽवलोक्य ।)  
भो वअस्स, एदेण उग्घाडिददुवारेण ताए सारिआए पञ्जरेण होदव्वं ।  
राजा - वयस्य, निरूप्यताम् ।  
विदूषकः - जं भवं आणवेदि ।  
(परिक्रम्यावलोक्य च ।)  
एसो वि चित्तफलओ ।  
जाव णं गेह्णामि ।  
(गृहीत्वा निरूप्य च सहर्षम् ।)  
भो वअस्स दिट्ठिआ वड्ढसि ।  
राजा - (सकौतुकम् ।)  
वयस्य, किमेतत् ।  
विदूषकः - भो, एदं तं जं मए भणिदं ।  
तुमं जेव्व एत्थ आलिहिदो ।  
अण्णधा को अण्णो कुसुमचावव्ववदेसेण णिह्णवीअदि त्ति ।  
राजा - (सहर्षं हस्तौ प्रसार्य ।)  
सखे, दर्शय दर्शय ।  
विदूषकः - ण दे दंसैस्सं ।  
सावि कण्णआ इधज्जेव्व आलिहिदा ।  
ता किं पारितोसिएण विणा ईदिसं कण्णारअणं दंसीअदि ।  
राजा - (कटकमर्पयन्नेव बलाद्गृहीत्वा विलोक्य सविस्मयम् ।)  
वयस्य, पश्य ।  
लीलावधूतपद्मा कथयन्ती पक्षपातमधिकं नः ।  
मानसमुपैति केयं चित्रगता राजहंसीव ॥७॥  
अपि च ।  
विधायापूर्वपूर्णेन्दुमस्या मुखमभूद्ध्रुवम् ।  
धाता निजासनाम्भोजविनिमीलनदुःस्थितः ॥८॥  
(ततः प्रविशति सागरिका सुसङ्गता च ।)  
सागरिका - सहि सुसङ्गदे, ण समासादिदा अम्हेहिं सारिआ ।  
चित्तफलअं वि दाव इमादो कअलीघरादो गेण्हिअ लहुं गच्छम्ह ।  
सुसङ्गता - सहि, एव्वं करेम्ह ।  
(इत्युपसर्पतः ।)  
विदूषकः - भो वअस्स, कीस उण एसा ओणदमुही आलिहिदा ।  
सुसङ्गता - (आकर्ण्य ।)  
सहि, जधा वसन्तओ मन्तेदि तधा तक्केमि भट्टिणा वि इधज्जेव्व होदव्वं ।  
ता कअलीगुम्मन्तरिदाओ भविअ सुणम्ह ।  
(इत्युभ आकर्णयतः ।)  
राजा - वयस्य, पश्य पश्य ।  
("विधायापूर्वपूर्णेन्दुम्" इत्यादि पुनः पठति ।)  
सुसङ्गता - सहि, दिठ्ठिआ वड्ढसि ।  
एसो दे वल्लहो तुमञ्ज्जेव्व वण्णेदि ।  
सागरिका - (सलज्जम् ।)  
सहि, कीस परिहाससीलदाए इमं जणं लहुं करेसि ।  
विदूषकः - (राजानं चालयित्वा ।)  
णं भणामि ।  
कीस एसा ओणदमुही आलिहिदा ।  
राजा - वयस्य, ननु सारिकयैव सकलमावेदितम् ।  
सुसङ्गता - (विहस्य ।)  
सहि, दंसिदं क्खु मेहाविणीए अत्तणो मेहावत्तणं ।  
विदूषकः - अवि सुहअदि लोअणाइं ण वेत्ति सा ।  
सागरिका - (ससाध्वसं स्वतगम् ।)  
किं एसो भणिस्सदि त्ति जं सच्चं मरणजीविदाणं अन्तरे वट्टामि ।  
राजा - वयस्य, किमुच्यते सुखयतीति ।  
कृच्छ्रेणोरुयुगं व्यतीत्य सुचिरं भ्रान्त्वा नितम्बस्थले मध्येऽस्यास्त्रिवलीतरङ्गविषमे निष्पन्दतामागता ।  
मद्दृष्टिस्तृषितेव सम्प्रति शनैरारुह्य तुङ्गौ स्तनौ साकाङ्क्षं मुहुरीक्षते जललवप्रस्यन्दिनी लोचने ॥९॥  
सुसङ्गता - सहि, सुदं तुए ।  
सागरिका - (विहस्य ।)  
तुमं जेव्व सुणु ।  
जाए आलेक्खविण्णाणं वण्णीअदि ।  
विदूषकः - (फलकं निर्वर्ण्य ।)  
भो वअस्स, जस्स उण ईदिसीओ वि एव्वं पिअसमागमं बहु मण्णन्ति तस्स दे अत्तणो उवरि को परिहवो ।  
जेण एत्थ जेव्व ताए आलिहिदं अत्ताणअं ण पेक्खसि ।  
राजा - (निर्वर्ण्य ।)  
वयस्य, अनया लिखितोऽहमिति यत्सत्यमात्मन्येव बहुमानः ।  
तत्कथं न पश्यामि ।  
पश्य ।  
भाति पतितो लिखन्त्यास्तस्या बाष्पाम्बुसीकरकणौघः ।  
स्वेदोद्गम इव करतलसंस्पर्शादेष मे वपुषि ॥१०॥  
सागरिका - (श्रुत्वा स्वगतम् ।)  
हिअअ, समस्सस समस्सस ।  
मणोरधो वि दे दाणिं एत्तिअं भूमिं ण गदो ।  
सुसङ्गता - सहि तुमं जेव्व एक्का सलाहणीआ जाए भट्टा एव्वं सन्दोसीअदि ।  
विदूषकः - (पार्श्वतोऽवलोक्य ।)  
एदं अवरं सरसकमलिणीदलमुणालविरैदं ताए मअणावत्थासूअअं सअणीअं लक्खीअदि ।  
राजा - वयस्य, निपुणमभिलक्षितम् ।  
तथा हि ।  
परिम्लानं पीनस्तनजघनसङ्गादुभयतस्तनोर्मध्यस्यान्तः परिमिलनमप्राप्य हरितम् ।  
इदं व्यस्तन्यासं श्लथभुजलताक्षेपवलनैः कृशाङ्ग्याः सन्तापं वदति नलिनीपत्रशयनम् ॥११॥  
अपि च ।  
स्थितमुरसि विशालं पद्मिनीपत्रमेतत्कथयति न तथान्तर्मन्मथोत्थामवस्थाम् ।  
अतिशयपरितापम्लापिताङ्ग्या यथास्याः स्तनयुगपरिणाहं मण्डलाभ्यां ब्रवीति ॥१२॥  
विदूषकः - (नाट्येन मृणालिकां गृहीत्वा ।)  
भो वअस्स, अअं क्खु उवलद्धो अवरो ताएज्जेव्व पीणत्थणकिलिस्सन्तकोमलमुणालहरो ।  
ता पेक्खदु भवं ।  
राजा - (गृहीत्वोरसि विन्यस्य ।)  
अयि जडप्रकृते, परिच्युतस्तत्कुचकुम्भमध्यात्किं शोषमायासि मृणालहार ।  
न सूक्ष्मतन्तोरपि तावकस्य तत्रावकाशो भवतः कथं स्यात् ॥१३॥  
सुसङ्गता - (आत्मगतम् ।)  
हद्धी ।  
गरुआणुराआक्खित्तहिअओ भट्टा असम्बद्धं मन्तिदुं पौत्तो ।  
ता अदो अवरं उण ण जुत्तं उवेक्खिदुं दाव ।  
भोदु एव्वं दाव ।  
(प्रकाशम् ।)  
सहि, जस्स किदे तुमं आअदा सो अअं दे पुरदो चिठ्ठदि ।  
सागरिका - (सासूयम् ।)  
सहि, कस्स किदे अहं आअदा ।  
सुसङ्गता - (विहस्य ।)  
ऐ अण्णसङ्किदे, णं चित्तफलअस्स ।  
ता गेण्ह एदं ।  
सागरिका - (सरोषम् ।)  
औसलम्हि तुह ईदिसाणं आलावाणं ।  
ता अण्णदो गमिस्सं ।  
(इति गन्तुमिच्छति ।)  
सुसङ्गता - (सागरिकां गृहीत्वा ।)  
ऐ असहणे, इध दाव मुहुत्तअं चिट्ठ ।  
जाव इमादो कअलीघरादो चित्तफलअं गेण्हिअ आअच्छामि ।  
(सुसङ्गता कदलीगृहाभिमुखं परिक्रामति ।)  
विदूषकः - (सुसङ्गतां दृष्ट्वा ससम्भ्रमम् ।)  
भो वअस्स, पच्छादेहि एदं चित्तफलअं ।  
एसा क्खु देवीए परिचारिआ सुसङ्गदा आअदा ।  
(राजा पटान्तेन फलकमाच्छादयति ।)  
सुसङ्गता - (उपसृत्य ।)  
जअदु जअदु भट्टा ।  
(सुसङ्गतोपविशति ।)  
राजा - सुसङ्गते, कथमिहस्थोऽहं भवत्या ज्ञातः ।  
सुसङ्गता - (विहस्य ।)  
ण केवलं देवो ।  
चित्तफलएण सह सव्वो वुत्तन्तोवि मए विण्णादो ।  
ता देवीए गदुअ णिवेदैस्सं ।  
(इति गन्तुमिच्छति ।)  
विदूषकः - (अपवार्य सभयम् ।)  
भो वअस्स सव्वं सम्भावीअदि ।  
मुहरा क्खु एसा गब्भदासी ।  
ता परितोसेहि णं ।  
राजा - युक्तमुक्तं भवता ।  
(सुसङ्गतां हस्ते गृहीत्वा ।)  
सुसङ्गते, क्रीडामात्रमेतत् ।  
अकारणे त्वया देवी न व्यथयितव्या ।  
इदं ते पारितोषिकम् ।  
(इति कर्णाभरणं समर्पयति ।)  
सुसङ्गता - (प्रणम्य सस्मितम् ।)  
अलं सङ्काए ।  
मएवि भट्टिणो पसादेण कीलिदं जेव्व ।  
ता किं कण्णाहरणएण ।  
एसोज्जेव्व मे गरुओ पसाओ जं कीस तुए अहं एत्थ चित्तफलए आलिहिदत्ति कुविदा मे पिअसही साअरिआ ।  
ता एसज्जेव्व पसादीअदु ।  
राजा - (ससम्भ्रममुत्थाय ।)  
क्वासौ क्वासौ ।  
सुसङ्गता - एदु एदु भट्टा ।  
(सर्व उत्तिष्ठन्ति ।)  
विदूषकः - भो ।  
अहं गेण्हामि चित्तफलअं ।  
कदावि एदिणा पुणो वि कज्जं भविस्सदि ।  
(सर्वे कदलीगृहान्निष्क्रामन्ति ।)  
सागरिका - (राजानं दृष्ट्वा सहर्षं ससाध्वसं सकम्पं च स्वगतम् ।)  
एदं पेक्खिअ अदिसद्धसेण ण सक्कणोमि पदादो पदं वि गन्तुं ।  
ता किं दाणिं एत्थ करिस्सं ।  
विदूषकः - (सागरिकां दृष्ट्वा ।)  
ही ही भो, अच्छरीअं अच्छरीअं ।  
ईदिसं पि णाम कण्णआरअणं मणुस्सलोए दीसदि ।  
ता तक्केमि पआवदिणो वि एदं णिम्मिअ विम्हओ समुप्पण्णो त्ति ।  
राजा - वयस्य, ममाप्येवं मनसि वर्तते ।  
दृशः पृथुतरीकृता जितनिजाब्जपत्रत्विषश्चतुर्भिरपि साधु साध्विति मुखैः समं व्याहृतम् ।  
शिरांसि चलितानि विस्मयवशाद्ध्रुवं वेधसो विधाय ललनां जगत्त्रयललामभूतामिमाम् ॥१४॥  
सागरिका - (सासूयं सुसङ्गतामालोक्य ।)  
सहि, ईदिसो चित्तफलओ तुए आणीदो ।  
(इति गन्तुमिच्छति ।)  
राजा - दृष्टिं रुषा क्षिपसि भामिनि यद्यपीमां स्निग्धेयमेष्यति तथापि न रूक्षभावम् ।  
त्यक्त्वा त्वरां व्रज पदैः स्खलितैरयं ते खेदं गमिष्यति गुरुर्नितरां नितम्बः ॥१५॥  
सुसङ्गता - भट्टा, अदिकोवणा क्खु एसा ।  
ता हत्थे गेह्णिअ पसादेहि णं ।  
राजा - (सानन्दम् ।)  
यथाह भवती ।  
(सागरिकां हस्ते गृहीत्वा स्पर्शसुखं नाटयति ।)  
विदूषकः - भो, एसा क्खु तुए अपुव्वा सिरी समासादिदा ।  
राजा - वयस्य, सत्यम् ।  
श्रीरेषा पाणिरप्यस्याः पारिजातस्य पल्लवः ।  
कुतोऽन्यथा स्रवत्येष स्वेदच्छद्मामृतद्रवम् ॥१६॥  
सुसङ्गता - सहि, अदक्खिणा सि दाणिं तुमं ।  
जा एव्वं भट्टिणा हत्थे अवलम्बिदा अज्ज वि कोवं ण मुञ्चेसि ।  
सागरिका - (सभ्रूभङ्गम् ।)  
ऐ सुसङ्गदे, अज्ज वि ण विरमेसि ।  
राजा - अयि प्रसीद न खलु सखीजने युक्तमेवंविधं कोपानुबन्धं कर्तुम् ।  
विदूषकः - भोदि, बुभुक्खिदो बम्हणो विअ किं कुप्पसि ।  
सागरिका - सहि, तुए सह ण बोलैस्सं ।  
राजा - अयि कोपने, नैतद्युक्तं समानप्रतिपत्तिषु सखीषु ।  
विदूषकः - एसा क्खु अवरा देवी वासवदत्ता ।  
(राजा सचकितं सागरिकाया हस्तं मुञ्चति ।)  
सागरिका - (ससम्भ्रमम् ।)  
सुसङ्गदे, किं दाणिं एत्थ करिस्सं ।  
सुसङ्गता - सहि एदाए तमालवीधिआए अन्तरिदाओ भविअ णिक्कमम्ह ।  
(इति निष्क्रान्ते ।)  
राजा - (पार्श्वतोऽवलोक्य सविस्मयम् ।)  
क्वासौ देवी वासवदत्ता ।  
विदूषकः - भो, ण जाणामि क्व सा ।  
मए एसा क्खु अवरा देवी वासवदत्ता अदिदीहरोसदाए त्ति भणिदं ।  
राजा - धिङ्मूर्ख, प्राप्ता कथमपि दैवात्कण्ठमनीतैव सा प्रकटरागा ।  
रत्नावलीव कान्ता मम हस्ताद्भ्रंशिता भवता ॥१७॥  
(ततः प्रविशति वासवदत्ता काञ्चनमाला च ।)  
वासवदत्ता - हञ्जे कञ्चणमाले, अध केत्तिअदूरे दाणिं सा अज्जौत्तेण परिगहिदा णोमालिआ ।  
काञ्चनमाला - एदं कअलीघरं अदिक्कमिअ दीसदिज्जेव्व ।  
ता एदु भट्टिणी ।  
(इति परिक्रामतः ।)  
राजा - वयस्य, क्वेदानीं प्रियतमा द्रष्टव्या ।  
काञ्चनमाला - भट्टिणि, जधा समीवे भट्टा मन्तेदि तधा तक्केमि भट्टिणीं जेव्व पडिवालअन्तो चिठ्ठदि ।  
ता उवसप्पदु भट्टिणी ।  
वासवदत्ता - (उपसृत्य ।)  
जअदु जअदु अज्जौत्तो ।  
राजा - (अपवार्य ।)  
वयस्य, प्रच्छादय चित्रफलकम् ।  
(विदूषको गृहीत्वा कक्षे निक्षिपति ।)  
वासवदत्ता - अज्जौत्त, कुसुमिदा णोमालिआ ।  
राजा - (सविस्मयम् ।)  
देवि, प्रथममप्यागतैरस्माभिस्त्वं चिरयसीति कृत्वा न दृष्टा ।  
तदेहि ।  
सहितावेव तां पश्यावः ।  
वासवदत्ता - (निर्वर्ण्य ।)  
अज्जौत्तमुहरागादो जेव्व मए जाणिदं जधा कुसुमिदा णोमालिअत्ति ।  
ता ण गमिस्सं ।  
विदूषकः - भोदि, जै एव्वं ता जिदं अम्हेहिं ।  
(इति बाहू प्रसार्य नृत्यति ।  
कक्षात्पतितं फलकं दृष्ट्वा विषादं नाटयति ।)  
(राजापवार्याङ्गुल्या विदूषकं तर्जयति ।)  
विदूषकः - (अपवार्य ।)  
भो मा कुप्प ।  
अहं जेव्व एत्थ जाणिस्सं ।  
काञ्चनमाला - (फलकं गृहीत्वा ।)  
भट्टिणि, पेक्ख दाव किं एत्थ चित्तफलए आलिहिदं ।  
वासवदत्ता - (निर्वर्ण्य स्वगतम् ।)  
अअं अज्जौत्तो ।  
इअं उण साअरिआ ।  
(प्रकाशं राजानं प्रति ।)  
अज्जौत्त, किं णेदं ।  
राजा - (सवैलक्ष्यमपवार्य ।)  
वयस्य किं ब्रवीमि ।  
विदूषकः - भो मा चिन्तेहि ।  
अहं उत्तरं दाइस्सं ।  
(प्रकाशम् ।)  
भोदि, मा अण्णधा सम्भावेहि ।  
अप्पा किल दुक्खं आलिहीअदित्ति मम वअणं सुणिअ पिअवअस्सेण एदं आलेक्खविण्णाणं दंसिदं ।  
राजा - यथाह वसन्तकस्तथैव तत् ।  
वासवदत्ता - (फलकं निर्दिश्य ।)  
अज्जौत्त, एसा वि जा अवरा तुह समीवे आलिहिदा ता किं वसन्तअस्स विण्णाणं ।  
राजा - (सवैलक्ष्यस्मितम् ।)  
देवि, अलमन्यथाशङ्कया ।  
इयं हि कापि कन्यका स्वचेतसैव परिकल्प्य लिखिता ।  
न तु दृष्टपूर्वा ।  
विदूषकः - सच्चं ।  
सबामि बम्हसुत्तेण जै कदा वि अम्हेहिं ईदिसी दिट्ठपुव्वा ।  
काञ्चनमाला - (अपवार्य ।)  
भट्टिणि, घुणक्खरं पि कदावि संवददि ।  
ता अलं कोपेण ।  
वासवदत्ता - (अपवार्य ।)  
ऐ उजुए, एदस्स वक्कभणिदाइं ण जाणासि ।  
वसन्तओ क्खु एसो ।  
(प्रकाशम् ।)  
अज्जौत्त, मम उण एदं चित्तं पेक्खन्तीए सीसवेअणा समुप्पण्णा ।  
ता सुहं चिट्ठदु अज्जौत्तो ।  
अहं गमिस्सं ।  
(इत्युत्थाय गन्तुमिच्छति ।)  
राजा - (पटान्तेन गृहीत्वा ।)  
देवि, प्रसीदेति ब्रूयामिदमसति कोपे न घटते करिष्याम्येवं नो पुनरिति भवेदभ्युपगमः ।  
न मे दोषोऽस्तीति त्वमिदमपि च ज्ञास्यसि मृषा किमेतस्मिन्वक्तुं क्षममिति न वेद्मि प्रियतमे ॥१८॥  
वासवदत्ता - (सविनयं पटान्तमाकर्षन्ती ।)  
अज्जौत्त, मा अण्णधा सम्भावेहि ।  
सच्चं मं सीसवेअणा बाधेदि ।  
ता गमिस्सं ।  
(इति निष्क्रान्ते ।)  
विदूषकः - भो, दिट्ठिआ वड्ढसि ।  
क्खेमेण अम्हाणं अदिक्कन्ता अआलवादावली ।  
राजा - धिङ्मूर्ख, अलं परितोषेण ।  
आभिजात्यान्निगूढो न लक्षितस्त्वया देव्याः कोपानुबन्धः ।  
पश्य ।  
भ्रूभङ्गे सहसोद्गतेऽपि वदनं नीतं परां नम्रतामीषन्मां प्रति भेदकारि हसितं नोक्तं वचो निष्ठुरम् ।  
अन्तर्बाष्पजडीकृतं प्रभुतया चक्षुर्न विस्फारितं कोपश्च प्रकटीकृतो दयितया मुक्तश्च न प्रश्रयः ॥१९॥  
तदेहि ।  
देवीसकाशमेव गच्छावः ।  
(इति निष्क्रान्तौ ।)  
इति कदलीगृहं नाम द्वितीयोऽङ्कः ।  
तृतीयोऽङ्कः ।  
(ततः प्रविशति मदनिका ।)  
मदनिका - (आकाशे ।)  
कोसम्बिए, अवि दिट्ठा तुए भट्टिणो सआसे कञ्चणमाला ण वेत्ति ।  
(आकर्ण्य ।)  
किं भणासि "को वि कालो ताए आअच्छिअ गदाए" त्ति ।  
ता कहिं दाणिं पेक्खिस्सं ।  
(अग्रतोऽवलोक्य ।)  
कधं ।  
एसा क्खु कञ्चणमाला इदोज्जेव्व आअच्छदि ।  
ता जाव णं उवसप्पामि ।  
(ततः प्रविशति काञ्चनमाला ।)  
काञ्चनमाला - (सोत्प्रासम् ।)  
साहु रे वसन्तअ, साहु ।  
अदिसैदो तुए अमच्चजोअन्धराअणो वि इमाए सन्धिविग्गहचिन्ताए ।  
मदनिका - (सस्मितमुपसृत्य ।)  
हला कञ्चणमाले, किं अज्जवसन्तएण किदं जेण सो एव्वं सलाहीअदि ।  
काञ्चनमाला - हला मअणिए किं तुह एदिणा पुच्छिदेण पओअणं ।  
ण तुमं इमं रहस्सं रक्खिदुं पारेसि ।  
मदनिका - सवामि देवीए चरणेहिं जै कस्स वि पुरदो पआसेमि ।  
काञ्चनमाला - जै एव्वं ता सुणु ।  
अज्जक्खु मए राऔलादो पडिणिवत्तन्तीए चित्तसालिआदुवारे वसन्तअस्स सुसङ्गदाए समं आलावो सुदो ।  
मदनिका - (सकौतुकम् ।)  
सहि कीदिसो ।  
काञ्चनमाला - जधा "सुसङ्गदे, णहि साअरिअं वज्जिअ पिअवअस्सस्स अण्णं किं पि अस्सत्थदाए कारणं ।  
ता एत्थ पडिआरं चिन्तेहि" त्ति ।  
मदनिका - तदो सुसङ्गदाए किं भणिदं ।  
काञ्चनमाला - एव्वं भणिदं "अज्ज क्खु देवीए चित्तफलअवुत्तन्तसङ्किदाए साअरिअं मम हत्थे समप्पअन्तीए जं णेवत्थं मे पसादीकिदं तेण जेव्व विरैददेवीवेसं साअरिअं गेण्हिअ अहं पि कञ्चणमालावेसधारिणी भविअ पदोसे इध आगमिस्सं ।  
तुमं पि चित्तसालिआदुआरे मं पडिवालैस्ससि ।  
तदो माहवीलदामण्डवे ताए सह भट्टिणो समागमो भविस्सदि" त्ति ।  
मदनिका - सुसङ्गदे, हदासा क्खु तुमं जा एव्वं परिअणवच्छलं देविं वञ्चेसि ।  
काञ्चनमाला - हला तुमं दाणिं कहिं पट्ठिदा ।  
मदनिका - अस्सत्थसरीरस्स भट्टिणो कुसलवुत्तन्तं जाणिदुं गदा तुमं चिरअसित्ति उत्तम्मन्तीए देवीए पेसिदम्हि ।  
काञ्चनमाला - अदिउजुआ सा देवी जा एव्वं पत्तिआअदि ।  
(परिक्रम्यावलोक्य च ।)  
एसोक्खु भट्टा अस्सत्थदामिसेण अत्तणो मअणावत्थं पच्छादअन्तो दन्ततोरणवलहीए उवरि उवविठ्ठो चिट्ठदि ।  
ता एहि ।  
एदं वुत्तन्तं भट्टिणीए णिवेदेम्ह ।  
(इति निष्क्रान्ते ।)  
इति प्रवेशकः ।  
(ततः प्रविशति मदनावस्थां नाटयन्नुपविष्टो राजा ।)  
राजा - (निःश्वस्य ।)  
सन्तापो हृदय स्मरानलकृतः सम्प्रत्ययं सह्यतां नास्त्येवोपशमोऽस्य तां प्रति पुनः किं त्वं मुधा ताम्यसि ।  
यन्मूढेन मया तदा कथमपि प्राप्तो गृहीत्वा चिरं विन्यस्तस्त्वयि सान्द्रचन्दनरसस्पर्शो न तस्याः करः ॥१॥  
अहो महदाश्चर्यम् ।  
तथा हि ।  
मनश्चलं प्रकृत्यैव दुर्लक्ष्यं च तथापि मे ।  
कामेनैतत्कथं विद्धं समं सर्वैः शिलीमुखैः ॥२॥  
(ऊर्ध्वमवलोक्य ।)  
भोः कुसुमधन्वन्, बाणाः पञ्च मनोभवस्य नियतास्तेषामसङ्ख्यो जनः प्रायोऽस्मद्विध एव लक्ष्य इति यल्लोके प्रसिद्धिं गतम् ।  
दृष्टं तत्त्वयि विप्रतीपमधुना यस्मादसङ्ख्यैरयं विद्धः कामिजनः शरैरशरणो नीतस्त्वया पञ्चताम् ॥३॥  
(विचिन्त्य ।)  
न तथाहमेतदवस्थमात्मानमनुचिन्तयामि यथान्तर्गूढकोपसम्भाराया देव्या लोचनगोचरगतां तामेव तपस्विनीं सागरिकाम् ।  
तथाहि ।  
ह्रिया सर्वस्यासौ हरति विदितास्मीति वदनं द्वयोर्दृष्ट्वालापं कलयति कथामात्मविषयाम् ।  
सखीषु स्मेरासु प्रकटयति वैलक्ष्यमधिकं प्रिया प्रायेणास्ते हृदयनिहितातङ्कविधुरा ॥४॥  
कथं तद्वार्तान्वेषणाय गतश्चिरयति वसन्तकः ।  
(ततः प्रविशति हृष्टो वसन्तकः ।)  
वसन्तकः - (सपरितोषम् ।)  
ही ही भोः ।  
कोसम्बीरज्जलाहेण वि ण तादिसो पिअवअस्सस्स परितोसो आसि जादिसो मम सआसादो पिअवअणं सुणिअ भविस्सदित्ति तक्केमि ।  
ता जाव गदुअ पिअवअस्सस्स णिवेदैस्सं ।  
(परिक्रम्यावलोक्य च ।)  
कधं एसो पिअवअस्सो जधा इमं जेव्व दिसं अवलोअअन्तो चिट्ठदि तधा तक्केमि मं जेव्व पडिवालेदि ।  
ता जाव णं उवसप्पामि ।  
(इत्युपसृत्य ।)  
भो वअस्स, दिट्ठिआ वड्ढसि समीहिदकज्जसिद्धीए ।  
राजा - (सहर्षम् ।)  
वयस्य, अपि कुशलं प्रियायाः सागरिकायाः ।  
विदूषकः - (सगर्वम् ।)  
भो वअस्स, ऐरेण सअं जेव्व पेक्खिअ जाणिस्ससि ।  
राजा - (सपरितोषम् ।)  
वयस्य, दर्शनमपि भविष्यति प्रियायाः ।  
विदूषकः - (साहङ्कारम् ।)  
भोः, कीस ण भविस्सदि ।  
जस्स दे उवहसिदबिहप्फदिबुद्धिविभवो अअं अमच्चो ।  
राजा - (विहस्य ।)  
न खलु किञ्चिन्न सम्भाव्यते त्वयि ।  
तत्कथय ।  
विस्तरतः श्रोतुमिच्छामि ।  
विदूषकः - (कर्णे ।)  
एव्वं एव्वं ।  
राजा - (सपरितोषम् ।)  
साधु वयस्य साधु, इदं ते पारितोषिकम् ।  
(इति हस्तादवतार्य कटकं ददाति ।)  
विदूषकः - (कटकं परिधायात्मानं निर्वर्ण्य ।)  
भोदु ।  
एव्वं दाव ।  
इमं सुद्धसुवण्णकडअमण्डिदहत्थं अत्तणो बम्हणीए गदुअ दंसैस्सं ।  
राजा - (निवारयन् ।)  
सखे, पश्चाद्दर्शयिष्यसि ।  
ज्ञायतां तावत् किमवशिष्टमह्न इति ।  
विदूषकः - (विलोक्य ।)  
भोः, पेक्ख ।  
एसो क्खु गरुआणुराआक्खित्तहिअओ सञ्झावहूदिण्णसङ्केदो विअ अत्थगिरिसिहरकाणणं अणुसरदि भअवं सहस्सरस्सी ।  
राजा - (विलोक्य सहर्षम् ।)  
सखे, सम्यगुपलक्षितम् ।  
पर्यवसितमहः ।  
तथाहि ।  
अध्वानं नैकचक्रः प्रभवति भुवनभ्रान्तिदीर्घं विलङ्घ्य प्रातः प्राप्तुं रथो मे पुनरिति मनसि न्यस्तचिन्तातिभारः ।  
सङ्घ्यामृष्टावशिष्टस्वकरपरिकरस्पष्टहेमारपङ्क्तिर्व्याकृष्यावस्थितोऽस्तक्षितिभृति नयतीवैष दिक्चक्रमर्कः ॥५॥  
अपि च ।  
यातोऽस्मि पद्मनयने समयो ममैष सुप्ता मयैव भवती प्रतिबोधनीया ।  
प्रत्यायनामयमितीव सरोरुहिण्याः सूर्योऽस्तमस्तकनिविष्टकरः करोति ॥६॥  
तदुत्तिष्ठ ।  
तत्रैव माधवीलतामण्डपे गत्वा प्रियतमासङ्केतावसरं प्रतिपालयावः ।  
विदूषकः - सोभणं भणिदं ।  
(इत्युत्तिष्ठति ।  
विलोक्य ।)  
भो वअस्स, पेक्ख पेक्ख ।  
एसो क्खु बहलीकिदविरलवणराइसण्णिवेसो गहिदघणपङ्कपीवरवणवराहमहिसकसणच्छवी ओसरदि पुव्वदिसं पच्छादअन्तो तिमिरसङ्घादो ।  
राजा - (सहर्षं समन्ताद्विलोक्य ।)  
वयस्य, सम्यगुपलक्षितम् ।  
तथाहि ।  
पुरः पूर्वामेव स्थगयति ततोऽन्यामपि दिशं क्रमात्क्रामन्नद्रिद्रुमपुरविभागांस्तिरयति ।  
उपेतः पीनत्वं तदनु भुवनस्येक्षणपथं तमःसङ्घातोऽयं हरति हरकण्ठद्युतिहरः ॥७॥  
तदादेशय मार्गम् ।  
विदूषकः - एदु एदु पिअवअस्सो ।  
(इति परिक्रामतः ।)  
विदूषकः - (निरूप्य ।)  
भो वअस्स, एदं क्खु समासण्णं बहलपादवदाए पिण्डीकदन्धआरं विअ मअरन्दुज्जाणं ।  
ता कधं एत्थ मग्गो लक्खीअदि ।  
राजा - (गन्धमाघ्राय ।)  
वयस्य, गच्छाग्रतः ।  
ननु सुपरिज्ञात एवात्र मार्गः ।  
तथाहि ।  
पालीयं चम्पकानां नियतमयमसौ सुन्दरः सिन्दुवारः सान्द्रा वीथी तथेयं बकुलविटपिनां पाटला पङ्क्तिरेषा ।  
आघ्रायाघ्राय गन्धं विविधमधिगतैः पादपैरेवमस्मिन्व्यक्तिं पन्थाः प्रयाति द्विगुणतरतमोनिह्नुतोऽप्येष चिह्नैः ॥८॥  
(इति परिक्रामतः ।)  
विदूषकः - भो वअस्स, एदं क्खु निवडन्तमत्तमहुअरबहलकुसुमामोदवासिददिसामुहं मसिणमरअदमणिसिलाकुट्टिमसुहाअन्तचरणसञ्चारसूइदं तं जेव्व माहवीलदामण्डवं सम्पत्तम्ह ।  
ता इधज्जेव्व चिठ्ठदु भवं जाव अहं देवीवेसधारिणिं साअरिअं गेह्णिअ लहुं आअच्छामि ।  
राजा - वयस्य, तेन हि त्वर्यताम् ।  
विदूषकः - वअस्स, मा उत्तम्म ।  
एसो आअदोम्हि ।  
(इति निष्क्रान्तः ।)  
राजा - यावदहमप्यस्यां मरकतशिलावेदिकायामुपविश्य प्रियायाः सङ्केतसमयं प्रतिपालयामि ।  
(उपविश्य सचिन्तम् ।)  
अहो, कोऽपि कामिजनस्य स्वगृहिणीसमागमपरिभाविनो जनमभिनवं प्रति पक्षपातः ।  
तथाहि ।  
प्रणयविशदां दृष्टिं वक्त्रे ददाति न शङ्किता घटयति घनं कण्ठाश्लेषे रसान्न पयोधरौ ।  
वदति बहुशो गच्छामीति प्रयत्नधृताप्यहो रमयतितरां सङ्केतस्था तथापि हि कामिनी ॥९॥  
अये, कथं चिरयति वसन्तकः ।  
तत्किं नु खलु विदितः स्यादयं वृत्तान्तो देव्या ।  
(ततः प्रविशति वासवदत्ता काञ्चनमाला च ।)  
वासवदत्ता - हञ्जे कञ्चणमाले, सच्चञ्ज्जेव्व मम वेसं कदुअ साअरिआ अज्जौत्तं अहिसरिस्सदि ।  
काञ्चनमाला - कधं अण्णधा भट्टिणीए णिवेदीअदि ।  
अधवा चित्तसालिआदुवारे ठ्ठिदो वसन्तओ जेव्व दे पच्चअं उप्पादैस्सदि ।  
वासवदत्ता - तेण हि तहिं जेव्व गच्छम्ह ।  
काञ्चनमाला - एदु भट्टिणी ।  
(इति परिक्रामतः ।)  
(ततः प्रविशति कृतावगुण्ठनो वसन्तकः ।)  
विदूषकः - (कर्णं दत्त्वा ।)  
जधा चित्तसालिआदुवारे पदसद्दो सुणीअदि तधा तक्केमि आअदा साअरिअत्ति ।  
काञ्चनमाला - भट्टिणि, इयं सा चित्तसालिआ ।  
ता जाव वसन्तअस्स सण्णं देमि ।  
(इति छोटिकां ददाति ।)  
विदूषकः - (सहर्षमुपसृत्य सस्मितम् ।)  
सुसङ्गदे, सरिसो क्खु तुए किदो कञ्चणमालाए वेसो ।  
अध साअरिआ दाणिं कहिं ।  
काञ्चनमाला - (अङ्गुल्या दर्शयन्ती ।)  
णं एसा ।  
विदूषकः - (दृष्ट्वा सविस्मयम् ।)  
एसा फुडं जेव्व देवी वासवदत्ता ।  
वासवदत्ता - (साशङ्कमात्मगतम् ।)  
कधं जाणिदम्हि ।  
विदूषकः - भोदि साअरिए, इदो एहि ।  
(वासवदत्ता विहस्य काञ्चनमालामवलोकयति ।)  
काञ्चनमाला - (अपवार्याङ्गुल्या विदूषकं तर्जयन्ती ।)  
हदास, सुमरिस्ससि एदं वअणं ।  
विदूषकः - तुवरदु तुवरदु साअरिआ ।  
एसोक्खु पुव्वदिसादो उग्गच्छदि भअवं मिअलञ्छणो ।  
(सर्वे परिक्रामन्ति ।)  
राजा - (सोत्कण्ठमात्मगतम् ।)  
अये, उपस्थितप्रियासमागमस्यापि किमिदमत्यर्थमुत्ताम्यति मे मनः ।  
अथवा ।  
तीव्रः स्मरसन्तापो न तथादौ बाधते यथासन्ने ।  
तपति प्रावृषि नितरामभ्यर्णजलागमो दिवसः ॥१०॥  
विदूषकः - (आकर्ण्य ।)  
भोदि साअरिए, एसो क्खु पिअवअस्सो तुमञ्ज्जेव्व उद्दिसिअ उक्कण्ठाणिब्भरं मन्तेदि ।  
ता णिवेदेमि से तुह आगमणं ।  
(वासवदत्ता शिरःसञ्ज्ञां ददाति ।)  
विदूषकः - (राजानमुपसृत्य ।)  
भो वअस्स, एसा क्खु मए आणीदा साअरिआ ।  
राजा - (सहर्षं सहसोत्थाय ।)  
वयस्य, क्वासौ क्वासौ ।  
विदूषकः - (सभ्रूभङ्गम् ।)  
णं एसा ।  
राजा - (उपसृत्य ।)  
प्रिये सागरिके, शीतांशुर्मुखमुत्पले तव दृशौ पद्मानुकारौ करौ रम्भागर्भनिभं तवोरुयुगलं बाहू मृणालोपमौ ।  
इत्याह्लादकराखिलाङ्गि रभसान्निःशङ्कमालिङ्ग्य मामङ्गानि त्वमनङ्गतापविधुराण्येह्येहि निर्वापय ॥११॥  
वासवदत्ता - (अपवार्य ।)  
कञ्चणमाले, एव्वं सअं मन्तेदि अज्जौत्तो ।  
पुणो वि मं कहं आलविस्सदित्ति अहो अच्छरीअं ।  
काञ्चनमाला - (अपवार्य ।)  
भट्टिणि, एव्वं णेदं ।  
किं उण साहसिआणं पुरिसाणं ण सम्भावीअदि ।  
विदूषकः - भोदि साअरिए, वीसद्धा भविअ पिअवअस्सं आलवेहि ।  
अज्ज दाव ताए णिच्चरुठ्ठाए देवीए वासवदत्ताए दुव्वअणेहिं कडुइदा कण्णा सम्पदं सुहावीअन्तु तुह मौमहुरवअणेहिं ।  
वासवदत्ता - (अपवार्य सरोषस्मितम् ।)  
हञ्जे कञ्चणमाले, अहं ईदिसी कडुभासिणी ।  
अज्जवसन्तओ उण पिअंवदो ।  
काञ्चनमाला - (अपवार्याङ्गुल्या तर्जयन्ती ।)  
हदास, सुमरिस्ससि एदं वअणं ।  
विदूषकः - (विलोक्य ।)  
भो वअस्स, पेक्ख पेक्ख ।  
एसोक्खु कुविदकामिणीकवोलसण्णिहो सव्वं जेव्व दिसं पआसअन्तो उदिदो भअवं मिअलञ्छणो ।  
राजा - (निरूप्य सस्पृहम् ।)  
प्रिये, पश्य पश्य ।  
आरुह्य शैलशिखरं त्वद्वदनापहृतकान्तिसर्वस्वः ।  
प्रतिकर्तुमिवोर्ध्वकरः स्थितः पुरस्तान्निशानाथः ॥१२॥  
ननु प्रिये, दर्शितमनेनोद्गच्छता जडत्वम् ।  
कुतः ।  
किं पद्मस्य रुचं न हन्ति नयनानन्दं विधत्ते न किं वृद्धिं वा झषकेतनस्य कुरुते नालोकमात्रेण किम् ।  
वक्त्रेन्दौ तव सत्ययं यदपरः शीतांशुरुज्जृम्भते दर्पः स्यादमृतेन चेदिह तवाप्यस्त्येव बिम्बाधरे ॥१३॥  
वासवदत्ता - (सरोषमवगुण्ठनपटमपनीय ।)  
अज्जौत्त, सच्चं जेव्व अहं साअरिआ ।  
तुमं उण साअरिआक्खित्तहिअओ सव्वं जेव्व साअरिआमअं पेक्खसि ।  
राजा - (दृष्ट्वा सवैलक्ष्यमपवार्य ।)  
कथं देवी वासवदत्ता ।  
वयस्य, किमेतत् ।  
विदूषकः - (सविषादम् ।)  
भोः किं अवरं ।  
अम्हाणं जीविदसंसओ जादो एसो ।  
राजा - (उपविश्याञ्जलिं बद्ध्वा ।)  
प्रिये वासवदत्ते, प्रसीद प्रसीद ।  
वासवदत्ता - (अश्रूणि विधारयन्ती ।)  
अज्जौत्त, मा एव्वं भण ।  
अण्णगदक्खु एदे अक्खरा ।  
विदूषकः - (आत्मगतम् ।)  
किं दाणिं एत्थ करिस्सं ।  
भोदु ।  
एव्वं दाव ।  
(प्रकाशम् ।)  
भोदि, महाणुभावा खु तुमं ।  
ता खमीअदु दाव एक्को अवराहो पिअवअस्सस्स ।  
वासवदत्ता - अज्ज वसन्तअ, णं पढमसङ्गमे विग्घं करन्तीए मएज्जेव्व एदस्स अवरद्धं ।  
राजा - एवं प्रत्यक्षदृष्टव्यलीकः किं विज्ञापयामि ।  
आताम्रतामपनयामि विलक्ष एव लाक्षाकृतां चरणयोस्तव देवि मूर्ध्ना ।  
कोपोपरागजनितां तु मुखेन्दुबिम्बे हर्तुं क्षमो यदि परं करुणा मयि स्यात् ॥१४॥  
(इति पादयोः पतति ।)  
वासवदत्ता - (हस्तेन वारयन्ती ।)  
अज्जौत्त, उट्ठेहि उट्ठेहि ।  
णिल्लज्जो क्खु सो जणो जो अज्जौत्तस्स ईदिसं हिअअं जाणिअ पुणोवि कुप्पदि ।  
ता सुहं चिट्ठदु अज्जौत्तो ।  
अहं गमिस्सं ।  
(इति गन्तुमिच्छति ।)  
काञ्चनमाला - भट्टिणि, करेहि पसादं ।  
एवं चरणपडिदं महाराअं उज्झिअ गदाए देवीए पच्छादावेण होदव्वं ।  
वासवदत्ता - अवेहि अपण्डिदे, किं एत्थ पसादस्स पच्छादावस्स वा कारणं ।  
ता गमिस्सं ।  
(इति निष्क्रान्ते ।)  
राजा - देवि, प्रसीद प्रसीद ।  
विदूषकः - भो, उट्ठेहि ।  
गदा देवी ।  
ता कीस एत्थ अरण्णरुदिदं करेसि ।  
राजा - (मुखमुन्नमय्य ।)  
कथमकृत्वैव प्रसादं गता देवी ।  
विदूषकः - कधं ण किदो पसादो ।  
अज्जवि अक्खदसरीरा चिट्ठम्ह ।  
राजा - धिङ्मूर्ख, किमेवमुपहससि माम् ।  
ननु त्वत्कृत एवायमापतितोऽस्माकमनर्थः ।  
कुतः ।  
समारूढा प्रीतिः प्रणयबहुमानादनुदिनं व्यलीकं वीक्ष्येदं कृतमकृतपूर्वं खलु मया ।  
प्रिया मुञ्चत्यद्य स्फुटमसहना जीवितमसौ प्रकृष्टस्य प्रेम्णः स्खलितमविषह्यं हि भवति ॥१५॥  
विदूषकः - भो, रुट्ठा देवी ण जाणीअदि किं करिस्सदित्ति ।  
साअरिआए उण दुक्करं जीविदत्ति तक्केमि ।  
राजा - वयस्य, अहमप्येवं चिन्तयामि ।  
हा प्रिये सागरिके ।  
(ततः प्रविशति वासवदत्तावेषधारिणी सागरिका ।)  
सागरिका - (सोद्वेगम् ।)  
दिट्ठिआ इमिणा विरैददेवीवेसेण इमादो चित्तसालादो णिक्कमन्ती केणावि ण लक्खिदम्हि ।  
ता किं दाणिं करिस्सं ।  
(इति सास्रं चिन्तयति ।)  
विदूषकः - भोः किं मूढो भविअ चिट्ठसि ।  
चिन्तेहि दाव एत्थ पडिआरं ।  
राजा - वयस्य, तदेव चिन्तयामि ।  
देवीप्रसादं मुक्त्वा नान्यमुपायं पश्यामि ।  
तदेहि ।  
तत्रैव गच्छावः ।  
(इति परिक्रामतः ।)  
सागरिका - (सास्रं विमृश्य ।)  
वरं दाणिं सअं जेव्व अत्ताणअं उब्बन्धिअ उवरदा भविस्सं ण उण जाणिदसङ्केदवुत्तन्ताए देवीए सुसङ्गदाए सह परिभूदम्हि ।  
ता जाव अहं असोअपादवं गदुअ जधासमीहिदं करिस्सं ।  
(इति परिक्रामति ।)  
विदूषकः - (आकर्ण्य ।)  
चिट्ठ दाव चिट्ठ ।  
पदसद्दो सुणीअदि ।  
जाणामि कदावि गहिदपच्छादावा पुणोवि देवी आअदा भवे ।  
राजा - वयस्य, महानुभावा खलु देवी ।  
कदाचिदेवमपि स्यात् ।  
तत्त्वरितं निरूपय ।  
विदूषकः - जं भवं आणवेदि ।  
(इति निष्क्रामति ।)  
सागरिका - (उपसृत्य ।)  
ता जाव इमाए माहवीलदाए पासं विरैअ असोअपादवे अप्पाणअं उब्बन्धिअ वावादेमि ।  
(इति लतापाशं रचयन्ती ।)  
हा ताद, हा अम्ब, एसा दाणिं अहं अणाधा असरणा विवज्जामि मन्दभाइणी ।  
(इति कण्ठे लतापाशमर्पयति ।)  
विदूषकः - (विलोक्य ।)  
का उण एसा ।  
कधं देवी वासवदत्ता ।  
(ससम्भ्रममुच्चैः ।)  
भो वअस्स, परित्ताहि परित्ताहि ।  
एसाक्खु देवी वासवदत्ता अप्पाणअं उब्बन्धिअ वावादेदि ।  
राजा - (ससम्भ्रममुपसृत्य ।)  
क्वासौ क्वासौ ।  
विदूषकः - भो, णं एसा ।  
राजा - (उपसृत्य कण्ठात्पाशमपनयन् ।)  
अयि साहसकारिणि, किमिदमकार्यं क्रियते ।  
मम कण्ठगताः प्राणाः पाशे कण्ठगते तव ।  
अतः स्वार्थप्रयत्नोऽयं त्यज्यतां साहसं प्रिये ॥१६॥  
सागरिका - (राजानं दृष्ट्वा ।)  
अयि कधं एसो भट्टा ।  
(सहर्षमात्मगतम् ।)  
जं सच्चं एणं पेक्खिअ पुणोवि मे जीविदाहिलासो संवुत्तो ।  
अधवा एणं पेक्खिअ कदत्था भविअ सुहेण विअ जीविदं परिच्चैस्सं ।  
(प्रकाशम् ।)  
मुञ्चदु भट्टा ।  
पराहीणो क्खु अअं जणो ।  
ण उण ईदिसं अवसरं मरिदुं पावेदि ।  
(इति पुनः कण्ठे पाशं दातुमिच्छति ।)  
राजा - (निरूप्य सहर्षम् ।)  
कथं प्रिया मे सागरिका ।  
(इति कण्ठात्पाशमाक्षिप्य ।)  
अलमलमतिमात्रं साहसेनामुना ते त्वरितमयि विमुञ्च त्वं लतापाशमेनम् ।  
चलितमपि निरोद्धुं जीवितं जीवितेशे क्षणमिह मम कण्ठे बाहुपाशं निधेहि ॥१७॥  
(इति कण्ठे बाहुं कृत्वा स्पर्शं नाटयन् ।)  
सखे, इयमनभ्रा वृष्टिः ।  
विदूषकः - भो, एव्वं णेदं ।  
जै अआलवादावली विअ देवी आअच्छिअ अण्णधा ण करिस्सदि ।  
(ततः प्रविशति वासवदत्ता काञ्चनमाला च ।)  
वासवदत्ता - कञ्चणमाले, तं तधा चरणणिवडिदं अज्जौत्तं अवधीरिअ आअच्छन्तीए मए अदिणिट्ठुरं किदं ।  
ता दाणिं सअं जेव्व गदुअ अज्जौत्तं अणुणैस्सं ।  
काञ्चनमाला - को अण्णो देविं वज्जिअ एव्वं भणिदुं जाणादि ।  
वरं सो एव्व देवो दुज्जणो होदु ।  
ण उण देवी ।  
ता एदु देवी ।  
(इति परिक्रामतः ।)  
राजा - अयि मुग्धे, किमद्यापि मध्यस्थतया वयं विफलमनोरथाः क्रियामहे ।  
काञ्चनमाला - (कर्णं दत्त्वा ।)  
भट्टिणि, जधा समीवे भट्टा मन्तेदि तधा तक्केमि तुमञ्ज्जेव्व अणुणेदुं आअच्छदित्ति ।  
वासवदत्ता - (सहर्षम् ।)  
ता अलक्खिदा जेव्व पिठ्ठदो गदुअ कण्ठे गेह्णिअ पसादैस्सं ।  
विदूषकः - भोदि साअरिए, वीसद्धा भविअ पिअवअस्सं आलवेहि ।  
वासवदत्ता - (आकर्ण्य सविषादम् ।)  
कञ्चणमाले, साअरिआ वि एत्थ चिठ्ठदि ।  
ता सुणम्ह दाव ।  
पच्छा उवसप्पिस्सं ।  
(इति तथा करोति ।)  
सागरिका - भट्टा, किं एदिणा अलिअदाक्खिण्णेण ।  
जीविदादोवि अधिअवल्लहाए देवीए पुणोवि अत्ताणअं अवराहिणं करेसि ।  
राजा - अयि, मिथ्यावादिनी खल्वसि ।  
कुतः ।  
श्वासोत्कम्पिनि कम्पितं कुचयुगे मौने प्रियं भाषितं वक्त्रेऽस्याः कुटिलीकृतभ्रुणि तथा यातं मया पादयोः ।  
इत्थं नः सहजाभिजात्यजनिता सेवैव देव्याः परं प्रेमाबन्धविवर्धिताधिकरसा प्रीतिस्तु या सा त्वयि ॥१८॥  
वासवदत्ता - (सहसोपसृत्य सरोषम् ।)  
अज्जौत्त, जुत्तं एदं ।  
सरिसं एदं ।  
राजा - (दृष्ट्वा सवैलक्ष्यम् ।)  
देवि, न खल्वकारणे मामुपालब्धुमर्हसि ।  
त्वामेव मत्वा वेषसादृश्याद्विप्रलब्धा वयमिहागताः ।  
तत्क्षम्यताम् ।  
(इति पादयोः पतति ।)  
वासवदत्ता - (सरोषम् ।)  
अज्जौत्त, उट्ठेहि उट्ठेहि ।  
किं अज्जवि सहजाभिजादाए सेवाए दुक्खं अणुभवीअदि ।  
राजा - (स्वगतम् ।)  
किमेतदपि श्रुतं देव्या ।  
तत्सर्वथा देवीप्रसादनं प्रति निराशीभूताः स्मः ।  
(इत्यधोमुखस्तिष्ठति ।)  
विदूषकः - भोदि, तुमं किल अत्ताणअं उब्बन्धिअ वावादेसित्ति वेससारिस्समोहिदेण मए पिअवअस्सो एत्थ आणीदो ।  
जै मम वअणं ण पत्तिआअसि ता पेक्ख इमं लदापासं ।  
(इति लतापाशं दर्शयति ।)  
वासवदत्ता - (सकोपम् ।)  
हञ्जे कञ्चणमाले, एदेणज्जेव्व लदापासेण बन्धिअ गेह्ण एणं बम्हणं ।  
एदं अ दुठ्ठकण्णअं अग्गदो करेहि ।  
काञ्चनमाला - जं भट्टिणी आणवेदि ।  
(लतापाशेन वसन्तकं बद्ध्वा ।)  
हदास, अणुभव दाव अत्तणो दुण्णअस्स फलं ।  
साअरिए, तुमम्पि अग्गदो होहि ।  
सागरिका - (स्वगतम् ।)  
हद्धी अकिदपुण्णाए मए मरिदुं वि अत्तणो इच्छाए ण पारिदं ।  
विदूषकः - (सविषादम् ।  
राजानमवलोक्य ।)  
भो वअस्स, सुमरेहि मं अणाधं देवीए बन्धणादो विवज्जन्तं ।  
(इति राजानमालोकयति ।)  
(सर्वानादाय निष्क्रान्ता वासवदत्ता ।)  
राजा - (सखेदम् ।)  
कष्टं भोः, कष्टम् ।  
किं देव्याः कृतदीर्घरोषमुषितस्निग्धस्मितं तन्मुखं त्रस्तां सागरिकां सुसम्भृतरुषा किं तर्ज्यमानां तथा ।  
बद्ध्वा नीतमितो वसन्तकमहं किं चिन्तयामीत्यहो सर्वाकारकृतव्यथः क्षणमपि प्राप्नोमि नो निर्वृतिम् ॥१९॥  
तत्किमिदानीमिह स्थितेन प्रयोजनम् ।  
देवीं प्रसादयितुमभ्यन्तरं प्रविशामि ।  
(इति निष्क्रान्तः ।)  
इति सङ्केतकं नाम तृतीयोऽङ्कः ।  
चतुर्थोऽङ्कः ।  
(ततः प्रविशति रत्नमालामादाय सास्रा सुसङ्गता ।)  
सुसङ्गता - (सकरुणम् ।)  
हा पिअसहि साअरिए, हा लज्जालुए, हा सहीजणवच्छले, हा उदारसीले, हा सोम्मदंसणे, कहिं दाणिं तुमं मए पेक्खिदव्वा ।  
(इति रोदिति ।  
ऊर्ध्वमवलोक्य निश्वस्य च ।)  
अयि देव्वहदअ, जै सा असामण्णरूवसोहा तादिसी तुए णिम्मिदा ता कीस उण ईदिसं अवत्थन्तरं पाविदा ।  
इयं अ रअणमाला जीविदणिरासाए ताए कस्सवि बम्हणस्स हत्थे पडिवादेसुत्ति भणिअ मम हत्थे समप्पिदा ।  
ता जाव कम्पि बम्हणं अण्णेसामि ।  
(परिक्रम्यावलोक्य च ।)  
एसोक्खु अज्जवसन्तओ इदो जेव्व आअच्छदि ।  
ता जाव एदस्स जेव्व पडिवादैस्सं ।  
(ततः प्रविशति हृष्टो वसन्तकः ।)  
विदूषकः - ही ही भो अज्जक्खु पिअवअस्सेण पसादिदाए तत्तभोदीए वासवदत्ताए बन्धणादो मोआविअ सहत्थदिण्णेहिं मोदएहिं उदरं मे पूरिदं ।  
अण्णं च ।  
एदं पट्टंसुअजुअलं कण्णाभरणं अ दिण्णं ।  
ता जाव पिअवअस्सं पेक्खामि ।  
(इति परिक्रामति ।)  
सुसङ्गता - (रुदती सहसोपसृत्य ।)  
अज्ज वसन्तअ, चिट्ठ दाव तुमं मुहुत्तअं ।  
विदूषकः - (दृष्ट्वा ।)  
कधं सुसङ्गदा ।  
सुसङ्गदे, एत्थ किण्णिमित्तं रोदीअदि ।  
णक्खु साअरिआए अच्चाहिदं किम्पि संवुत्तं ।  
सुसङ्गता - एदञ्ज्जेव्व णिवेदैस्सं ।  
सक्खु तवस्सिणी देवीए उज्जैणिं पेसिदत्ति प्पवादं कदुअ उवठ्ठिदे अद्धरत्ते ण जाणीअदि कहिं णीदत्ति ।  
विदूषकः - (सोद्वेगम् ।)  
हा भोदि साअरिए, अदिणिग्घिणं देवीए किदं ।  
तदो तदो ।  
सुसङ्गता - इयं च रअणमाला ताए जीविदणिरासाए अज्जवसन्तअस्स हत्थे पडिवादेसुत्ति भणिअ मम हत्थे समप्पिदा ।  
ता गेण्हदु अज्जो एदं ।  
विदूषकः - (सकरुणम् ।)  
भोदि, ण मे ईदिसे पत्थावे हत्थो एदं गेह्णिदुं पसरदि ।  
(इत्युभौ रुदतः ।)  
सुसङ्गता - (अञ्जलिं बद्ध्वा ।)  
ताए जेव्व अणुग्गहं करन्तो अङ्गीकरेदु एदं अज्जो ।  
विदूषकः - (विचिन्त्य ।)  
अधवा ।  
उवणेहि ।  
जेण इमाएज्जेव्व साअरिआविरहदुक्खिदं पिअवअस्सं विणोदैस्सं ।  
(सुसङ्गतोपनयति ।)  
विदूषकः - (गृहीत्वा निरूप्य सविस्मयम् ।)  
सुसङ्गदे, कुदो उण ताए ईदिसस्स अलङ्कारस्स समागमो ।  
सुसङ्गता - अज्ज मएवि कोदूहलेण सा पुच्छिदा जेव्व आसी ।  
विदूषकः - तदो ताए किं भणिदं ।  
सुसङ्गता - तदो सा उद्धं पेक्खिअ दीहं णिस्ससिअ "सुसङ्गदे, किं तुह इमाए कधाए" त्ति भणिअ रोदिदुं पौत्ता ।  
विदूषकः - णं कधिदं जेव्व सामण्णजणदुल्लहेण इमिणा परिच्छदेण ।  
सव्वधा महाहिजणसम्भवाए ताए होदव्वं ।  
सुसङ्गदे, पिअवअस्सो दाणिं कहिं ।  
सुसङ्गता - अज्ज एसो क्खु भट्टा देवीभवणादो णिक्कमिअ फडिअसिलामण्डवं गदो ।  
ता गच्छदु अज्जो ।  
अहंवि देवीए वासवदत्ताए पासवत्तिणी भविस्सं ।  
(इति निष्क्रान्तौ ।)  
इति प्रवेशकः ।  
(ततः प्रविशत्यासनस्थो राजा ।)  
राजा - (विचिन्त्य ।)  
सव्याजैः शपथैः प्रियेण वचसा चित्तानुवृत्याधिकं वैलक्ष्येण परेण पादपतनैर्वाक्यैः सखीनां मुहुः ।  
प्रत्यासत्तिमुपागता न हि तथा देवी रुदत्या यथा प्रक्षाल्यैव तयैव बाष्पसलिलैः कोपोऽपनीतः स्वयम् ॥१॥  
(सोत्कण्ठं निश्वस्य ।)  
इदानीं देव्यां प्रसादितायां सागरिकाचिन्तैव केवलं मां बाधते ।  
कुतः ।  
अम्भोजगर्भसुकुमारतनुस्तदासौ कण्ठग्रहे प्रथमरागघने विलीय ।  
सद्यःपतन्मदनमार्गणरन्ध्रमार्गैर्मन्ये मम प्रियतमा हृदयं प्रविष्टा ॥२॥  
(विचिन्त्य ।)  
योऽपि मे विश्वासस्थानं वसन्तकः सोऽपि देव्या संयतः ।  
तत्कस्याग्रतो बाष्पमोक्षं करिष्ये ।  
(इति निश्वसिति ।)  
(ततः प्रविशति वसन्तकः ।)  
विदूषकः - (राजानं दृष्ट्वा ।)  
एसो क्खु प्पिअवअस्सो णिरन्तरुक्कण्ठापरिक्खामं पि सलाहणिअं तणुं समुव्वहन्तो उदिदो दुदिआचन्दो विअ अधिअदरं सोहदि ।  
ता जाव णं उवसप्पामि ।  
(उपसृत्य ।)  
सोत्थि भवदे ।  
भो, दिट्ठिआ वड्ढसि ।  
देवीहत्थगदेणवि मए पुणोवि एदेहिं अच्छीहिं जं दिट्ठोसि ।  
राजा - (दृष्ट्वा सहर्षम् ।)  
अये, वसन्तकः प्राप्तः ।  
सखे, परिष्वजस्व माम् ।  
(विदूषकः परिष्वजते ।)  
वेषेणैव निवेदितस्ते देव्याः प्रसादः ।  
तत्कथ्यतामिदानीं सागरिकायाः का वार्तेति ।  
(विदूषकः सवैलक्ष्यमधोमुखस्तिष्ठति ।)  
राजा - वयस्य, किं न कथयसि ।  
विदूषकः - अप्पिअन्त्ति णिवेदिदुं ण पारेमि ।  
राजा - (सोद्वेगं ससम्भ्रमम् ।)  
वयस्य, कथमप्रियम् ।  
व्यक्तमेवोत्सृष्टं जीवितं तया ।  
हा प्रिये सागरिके ।  
(इति मोहं नाटयति ।)  
विदूषकः - (ससम्भ्रमम् ।)  
समस्ससदु समस्ससदु पिअवअस्सो ।  
राजा - (समाश्वस्य सास्रम् ।)  
प्राणाः परित्यजत काममदक्षिणं मां रे दक्षिणा भवत मद्वचनं शृणुध्वम् ।  
शीघ्रं न यात यदि तन्मुषिताः स्थ मूढा याता सुदूरमधुना गजगामिनी सा ॥३॥  
विदूषकः - भो, मा अण्णधा सम्भावेहि ।  
सक्खु देवीए उज्जैणिं पेसिदत्ति सुणीअदि ।  
अदो मए अप्पिअन्त्ति भणिदं ।  
राजा - अहो निरनुरोधा मयि देवी ।  
वयस्य, केन तवैतदाख्यातम् ।  
विदूषकः - भो, सुसङ्गदाए ।  
अण्णं च ।  
मम हत्थे ताए केणवि कज्जेण इअं रअणमाला पेसिदा ।  
राजा - किमपरं मां समाश्वासयितुम् ।  
तद्वयस्य, उपनय ।  
(विदूषक उपनयति ।)  
राजा - (गृहीत्वा रत्नमालां निर्वर्ण्य हृदये निधाय ।)  
अहह ।  
कण्ठाश्लेषं समासाद्य तस्याः प्रभ्रष्टयानया ।  
तुल्यावस्था सखीवेयं तनुराश्वास्यते मम ॥४॥  
वयस्य, त्वमेव परिधत्स्व ।  
येन वयमेनामपि तावद्दृष्ट्वा धृतिं करिष्यामः ।  
विदूषकः - भो, जं भवं आणवेदि ।  
(इति कण्ठे परिदधाति ।)  
राजा - (सास्रं निश्वस्य ।)  
वयस्य, दुर्लभं पुनर्दर्शनं प्रियायाः ।  
विदूषकः - (सभयं दिशोऽवलोक्य ।)  
भो, मा एव्वं एत्थ उच्चं मन्तेहि ।  
कदावि कोवि इध सञ्चरदि ।  
(ततः प्रविशति खड्गहस्ता वसुन्धरा ।)  
वसुन्धरा - (उपसृत्य ।)  
जअदु जअदु भट्टा ।  
एसोक्खु रुमण्णदो भाइणेओ विजअवम्मा पिअं किम्पि णिवेदिदुकामो दुआरे चिट्ठदि ।  
राजा - वसुन्धरे, अविलम्बितं प्रवेशय ।  
वसुन्धरा - जं देवो आणवेदि ।  
(निष्क्रम्य विजयवर्मणा सह पुनः प्रविश्य च ।)  
विजअवम्म, एसक्खु भट्टा ।  
उवसप्पदु अज्जो णं ।  
विजयवर्मा - (उपसृत्य ।)  
जयतु जयतु देवः ।  
देव, दिष्ट्या वर्धसे रुमण्वतो विजयेन ।  
राजा - (सपरितोषम् ।)  
विजयवर्मन्, अपि जिताः कोसलाः ।  
विजयवर्मा - देवस्य प्रभावेण ।  
राजा - साधु रुमण्वन्, साधु ।  
अचिरान्महत्प्रयोजनमनुष्ठितम् ।  
विजयवर्मन्, तत्कथय कथाम् ।  
अतिविस्तरतः श्रोतुमिच्छामि ।  
विजयवर्मा - देव, श्रूयताम् ।  
इतो देवादेशात्कतिपयैरेवाहोभिरनेककरितुरगपत्तिदुर्निवारेण महता बलसमूहेन गत्वा रुमण्वान् विन्ध्यदुर्गावस्थितस्य कोसलनृपतेर्द्वारमवष्टभ्य सेनाः समावेशयितुमारब्धवान् ।  
राजा - ततस्ततः ।  
विजयवर्मा - ततः कोसलेश्वरोऽप्यतिदर्पात्परिभवमसहमानो हास्तिकप्रायमशेषमात्मसैन्यं सज्जीकृतवान् ।  
विदूषकः - भो, लहुं आचक्ख ।  
वेवदि मे हिअअं ।  
राजा - ततस्ततः ।  
विजयवर्मा - देव, कृतनिश्चयश्चासौ योद्धुं निर्गत्य विन्ध्यादभवदभिमुखस्तत्क्षणं दिग्विभागान्विन्ध्येनेवापरेण द्विपपतिपृतनापीडबन्धेन रुन्धन् ।  
वेगाद्बाणान्विमुञ्चन्समदगजघटोत्पिष्टपत्तिर्निपत्य प्रत्यैच्छद्वाञ्छिताप्तिद्विगुणितरभसस्तं रुमण्वान्क्षणेन ॥५॥  
अपि च ।  
अस्त्रव्यस्तशिरस्त्रशस्त्रकषणैः कृत्तोत्तमाङ्गे क्षणं व्यूढासृक्सरिति स्वनत्प्रहरणे वर्मोद्वमद्वह्निनि ।  
आहूयाजिमुखे स कोसलपतिर्भग्ने प्रधाने बले एकेनैव रुमण्वता शरशतैर्मत्तद्विपस्थो हतः ॥६॥  
विदूषकः - जअदु भवं ।  
जिदं अम्हेहिं ।  
(इति नृत्यति ।)  
राजा - साधु कोसलपते, साधु ।  
मृत्युरपि ते श्लाघ्यः ।  
यस्य हि रिपवोऽपि पुरुषकारमेवं वर्णयन्ति ।  
ततस्ततः ।  
विजयवर्मा - देव, ततो रुमण्वानपि कोसलेषु मद्भ्रातरं ज्यायांसं जयवर्माणं स्थापयित्वा प्रहारव्रणितहास्तिकप्रायमशेषसैन्यमनुवर्तमानः शनैःशनैरागच्छत्येव ।  
राजा - वसुन्धरे, उच्यतां यौगन्धरायणः ।  
प्रदर्श्यतां मत्प्रसादस्य विभव इति ।  
वसुन्धरा - जं देवो आणवेदि ।  
(इति विजयवर्मणा सह निष्क्रान्ता ।)  
(ततः प्रविशति काञ्चनमाला ।)  
काञ्चनमाला - आणत्तम्हि देवीए ।  
जधा हञ्जे कञ्चणमाले गच्छ ।  
एदं इन्दजालिअं अज्जौत्तस्स दंसेहित्ति ।  
(परिक्रम्यावलोक्य च ।)  
एसक्खु भट्टा ।  
ता जाव णं उवसप्पामि ।  
(उपसृत्य ।)  
जअदु जअदु भट्टा ।  
भट्टा, देवी विण्णवेदि ।  
एसक्खु उज्जैणीदो सम्बरसिद्धि णाम इन्दजालिओ आअदो ।  
ता पेक्खदु णं अज्जौत्तोत्ति ।  
राजा - अस्ति नः कौतुकमैन्द्रजालिके ।  
तच्छीघ्रं प्रवेशय ।  
काञ्चनमाला - जं भट्टा आणवेदि ।  
(इति निष्क्रम्य पिच्छिकाहस्तेनैन्द्रजालिकेन सह प्रविश्य ।)  
एदु एदु अज्जो ।  
(ऐन्द्रजालिकः परिक्रामति ।)  
एसो भट्टा ।  
ता उवसप्पदु अज्जो ।  
ऐन्द्रजालिकः - (उपसृत्य पिच्छिकां भ्रमयन् ।)  
पणमह चलणे इन्दस्स इन्दआलम्मि लद्धणामस्य ।  
तह जेव्व सम्बरस्स माआसुपरिट्ठिदजसस्स ॥७॥  
देव, किं धरणिए मिअङ्को आआसे महिअरो जले जलणो ।  
मज्झह्णम्हिं पओसो दाविज्जौ देहि आणत्तिं ॥८॥  
विदूषकः - भो वअस्स, अवहिदो होहि ।  
भो, ईदिसो से अवट्ठम्भो जेण सव्वं सम्भावीअदि ।  
ऐन्द्रजालिकः - देव, किं जप्पिएण बहुणा जं जं हिअएण महसि सन्दट्ठुं ।  
तं तं दंसेमि अहं गुरुणो मन्तप्पहावेण ॥९॥  
राजा - भद्र, तिष्ठ तावत् ।  
काञ्चनमाले, उच्यतां देवी ।  
युष्मदीय एवायमैन्द्रजालिकः ।  
विजनीकृतश्चायमुद्देशः ।  
तदागच्छ ।  
सहितावेव पश्याव इति ।  
काञ्चनमाला - जं भट्टा आणवेदि ।  
(इति निष्क्रम्य वासवदत्तया सह प्रविशति ।)  
वासवदत्ता - कञ्चणमाले, उज्जैणीदो आअदोत्ति अत्थि मे तस्सिं इन्दजालिए पक्खवादो ।  
काञ्चनमाला - णादिउलबहुमाणो क्खु एसो देवीए ।  
ता एदु भट्टिणी ।  
(इति परिक्रामतः ।)  
काञ्चनमाला - भट्टिणि, एसो भट्टा ।  
ता उवसप्पदु देवी ।  
वासवदत्ता - (उपसृत्य ।)  
जेदु अज्जौत्तो ।  
राजा - देवि, बहुतरमनेन गर्जितम् ।  
तदिहस्थावेव पश्यावस्तावत् ।  
(वासवदत्तोपविशति ।)  
राजा - भद्र, प्रस्तूयतां बहुविधमिन्द्रजालम् ।  
ऐन्द्रजालिकः - जं देवो आणवेदि ।  
(इति बहुविधं नाट्यं कृत्वा पिच्छिकां भ्रामयन् ।)  
हरिहरबम्हप्पमुहे देवे दंसेमि देवराअं अ ।  
गअणम्मि सिद्धविज्जाहरवहुसत्थं अ णच्चन्तं ॥१०॥  
(सर्वे सविस्मयं पश्यन्ति ।)  
राजा - (ऊर्ध्वं दृष्ट्वासनादवतरन् ।)  
आश्चर्यमाश्चर्यम् ।  
विदूषकः - अच्छरीअं अच्छरीअं ।  
राजा - देवि, पश्य ।  
एष ब्रह्मा सरोजे रजनिकरकलाशेखरः शङ्करोऽयं दोर्भिर्दैत्यान्तकोऽसौ सधनुरसिगदाचक्रचिह्नैश्चतुर्भिः ।  
एषोऽप्यैरावतस्थस्त्रिदशपतिरमी देवि देवास्तथान्ये नृत्यन्ति व्योम्नि चैताश्चलचरणरणन्नूपुरा दिव्यनार्यः ॥११॥  
वासवदत्ता - अच्छरीअं अच्छरीअं ।  
विदूषकः - (अपवार्य ।)  
हा दासीए पुत्त इन्दजालिअ, किं एदेहिं देवेहिं अच्छराहिं च दंसिदाहिं ।  
जै दे इमिणा परितुट्ठेण कज्जं ता दंसेहि साअरिअं ।  
(ततः प्रविशति वसुन्धरा ।)  
वसुन्धरा - (राजानमुपसृत्य ।)  
जअदु जअदु भट्टा ।  
अमच्चो जोअन्धराअणो विण्णवेदि ।  
एसक्खु विक्कमबाहुणा पधाणो अमच्चो वसुभूदी कञ्चुइणा सह अणुप्पेसिदो ।  
ता अरिहदि देवो इमस्सिं जेव्व सुन्दरमुहुत्तए पेक्खिदुं ।  
अहम्पि कज्जसेसं समाविअ आअदोज्जेवत्ति ।  
वासवदत्ता - अज्जौत्त, चिट्ठदु दाव पेक्खणं ।  
अअं माउलकुलादो अज्ज प्पधाणो अमच्चो वसुभूदी आअदो ।  
तं दाव पेक्खदु अज्जौत्तो ।  
राजा - यथाह देवी ।  
(ऐन्द्रजालिकं प्रति ।)  
भद्र, विश्रम्यतामिदानीम् ।  
ऐन्द्रजालिकः - जं देवो आणवेदि ।  
(निष्क्रामन् ।)  
एक्को उण खेडणओ अवस्सं जेव्व देवेण पेक्खिदव्वो ।  
राजा - भद्र, एवं द्रक्ष्यामः ।  
(इति निष्क्रान्त ऐन्द्रजालिकः ।)  
वासवदत्ता - कञ्चणमाले, देहि से पारितोसिअं ।  
काञ्चनमाला - जं देवी आणवेदि ।  
(निष्क्रान्ता ।)  
राजा - वसन्तक, प्रत्युद्गम्य प्रवेश्यतां वसुभूतिः ।  
विदूषकः - जं भट्टा आणवेदि ।  
(इति निष्क्रान्तः ।)  
(ततः प्रविशति वसन्तकेनानुगम्यमानो वसुभूतिर्बाभ्रव्यश्च ।)  
वसुभूतिः - (समन्तादवलोक्य ।)  
अहो वत्सेश्वरस्यानुभावः ।  
तथाहि ।  
आक्षिप्तो जयकुञ्जरेण तुरगान्निर्वर्णयन्वल्लभान् सङ्गीतध्वनिना हृतः क्षितिभृतां गोष्ठीषु तिष्ठन्क्षणम् ।  
सद्योविस्मृतसिंहलेन्द्रविभवः कक्षाप्रदेशेऽप्यहो द्वाःस्थेनैव कुतूहलेन महता ग्राम्यो यथाहं कृतः ॥१२॥  
बाभ्रव्यः - वसुभूते, अद्य खलु चिरात्स्वामिनं द्रक्ष्यामीति यत्सत्यमानन्दातिशयेन किमप्यवस्थान्तरमनुभवामि ।  
कुतः ।  
विवृद्धिं कम्पस्य प्रथयतितरां साध्वसवशादविस्पष्टां दृष्टिं तिरयति पुनर्बाष्पपटलैः ।  
स्खलद्वर्णां वाणीं जडयतितरां गद्गदतया जरायाः साहाय्यं मम हि परितोषोऽद्य कुरुते ॥१३॥  
विदूषकः - (अग्रे भूत्वा ।)  
एदु एदु अमच्चो ।  
वसुभूतिः - (विदूषकस्य कण्ठे रत्नमालां दृष्ट्वापवार्य ।)  
बाभ्रव्य, जाने सैवेयं रत्नमाला या देवेन राजपुत्र्यै प्रस्थानसमये दत्तेति ।  
बाभ्रव्यः - अमात्य, अस्ति सादृश्यम् ।  
तत्किं वसन्तकादवगच्छामि प्रभवमस्याः ।  
वसुभूतिः - बाभ्रव्य, मा मैवम् ।  
महति राजकुले रत्नबाहुल्यान्न दुर्लभो भूषणानां संवादः ।  
विदूषकः - (राजानमुद्दिश्य ।)  
एसो क्खु महाराओ ।  
ता उवसप्पदु अमच्चो ।  
वसुभूतिः - (उपसृत्य ।)  
जयतु जयतु देवः ।  
राजा - (उत्थाय ।)  
आर्य, अभिवादये ।  
वसुभूतिः - आयुष्मान् भव ।  
राजा - आसनमासनमार्याय ।  
विदूषकः - (आसनमादाय ।)  
भो, एदमासणं ।  
ता उवविसदु अमच्चो ।  
(वसुभूतिरुपविशति ।)  
बाभ्रव्यः - देव, बाभ्रव्यः प्रणमति ।  
राजा - (पृष्ठे हस्तं दत्त्वा ।)  
बाभ्रव्य, इत आस्यताम् ।  
विदूषकः - अमच्च, एसा देवी वासवदत्ता पणमदि ।  
वासवदत्ता - अज्ज, पणमामि ।  
वसुभूतिः - आयुष्मति, वत्सराजसदृशं पुत्रमाप्नुहि ।  
(सर्व उपविशन्ति ।)  
राजा - आर्य वसुभूते, अपि कुशलं तत्रभवतः सिंहलेश्वरस्य ।  
वसुभूतिः - (ऊर्ध्वमवलोक्य निःश्वस्य च ।)  
देव, न जाने किं विज्ञापयामि मन्दभाग्यः ।  
(अधोमुखस्तिष्ठति ।)  
वासवदत्ता - (सविषादमात्मगतम् ।)  
हद्धी हद्धी ।  
किं दाणिं वसुभूदी कधैस्सदि ।  
राजा - वसुभूते, कथय ।  
किमेवं मां पर्याकुलयसि ।  
बाभ्रव्यः - (अपवार्य ।)  
अमात्य, चिरमपि स्थित्वा यत्कथनीयं तदिदानीमेव कथ्यताम् ।  
वसुभूतिः - (सास्रम् ।)  
देव, न शक्यं निवेदयितुम् ।  
तथाप्येष कथयामि मन्दभाग्यः ।  
यासौ सिंहलेश्वरेण स्वदुहिता रत्नावली नामायुष्मती वासवदत्तां दग्धामुपश्रुत्य देवाय पूर्वप्रार्थिता सती दत्ता ।  
राजा - (अपवार्य ।)  
देवि, किमिदमलीकं त्वन्मातुलामात्यः कथयति ।  
वासवदत्ता - अज्जौत्त, अहं पि ण जाणामि को एत्थ अलिअं मन्तेदित्ति ।  
विदूषकः - तदो ताए किं संवुत्तं ।  
वसुभूतिः - सा च युष्मदन्तिकमानीयमाना यानभङ्गात् सागरे निमग्ना ।  
(इति रुदन्नधोमुखस्तिष्ठति ।)  
वासवदत्ता - (सास्रम् ।)  
हा हदम्हि मन्दभाइणी ।  
हा बहिणिए रअणावलि, कहिं दाणिं सि ।  
देहि मे पडिवअणं ।  
राजा - समाश्वसिहि समाश्वसिहि ।  
दुरवगाहा गतिर्दैवस्य ।  
यानभङ्गपतितोत्थितौ नन्वेतावेव ते निदर्शनम् ।  
(इति वसुभूतिबाभ्रव्यौ दर्शयति ।)  
वासवदत्ता - अज्जौत्त, जुज्जदि एदं ।  
परं कुदो मम एत्तिअं भाअधेअं ।  
(नेपथ्ये महान्कलकलः ।)  
हर्म्याणां हेमशृङ्गश्रियमिव निचयैरर्चिषामादधानः सान्द्रोद्यानद्रुमाग्रग्लपनपिशुनितात्यन्ततीव्राभितापः ।  
कुर्वन्क्रीडामहीध्रं सजलजलधरश्यामलं धूमपातैरेष प्लोषार्तयोषिज्जन इह सहसैवोत्थितोऽन्तःपुरेऽग्निः ॥१४॥  
अपिच ।  
देवीदाहप्रवादोऽयं योऽभृल्लावाणके पुरा ।  
करिष्यन्निव तं सत्यं मन्ये वह्निः समुत्थितः ॥१५॥  
(सर्वे सम्भ्रान्ताः पश्यन्ति ।)  
राजा - कथमन्तःपुरेऽग्निः ।  
(ससम्भ्रममुत्थाय ।)  
कष्टम् ।  
देवी वासवदत्ता दग्धा ।  
हा प्रिये वासवदत्ते ।  
वासवदत्ता - अज्जौत्त, परित्ताअदु, परित्ताअदु ।  
राजा - अये, कथमतिसम्भ्रमादिहस्थापि देवी नोपलक्षिता ।  
(देव्याः पाणिं गृहीत्वालिङ्ग्य ।)  
देवि, समाश्वसिहि समाश्वसिहि ।  
वासवदत्ता - अज्जौत्त, मए अत्तणो किदे ण भणिदं ।  
किं उण एसक्खु मए णिग्धिणाए इध सञ्जमिदा साअरिआ विवज्जदि ।  
ता परित्ताअदु अज्जौत्तो ।  
राजा - कथं देवि, सागरिका विपद्यते ।  
एष गच्छामि ।  
वसुभूतिः - देव, किमकारणमेव पतङ्गवृत्तिः क्रियते ।  
बाभ्रव्यः - देव, युक्तमाह वसुभूतिः ।  
विदूषकः - (राजानमुत्तरीये गृहीत्वा ।)  
भो मक्खु साहसं करेहि ।  
राजा - (उत्तरीयमाकर्षन् ।)  
अरे धिङ्मूर्ख, सागरिका विपद्यते किमद्यापि प्राणा धार्यन्ते ।  
(ज्वलनप्रवेशं नाटयित्वा धूमाभिभवं नाटयन् ।)  
विरम विरम वह्ने मुञ्च धूमानुबन्धं प्रकटयसि किमुच्चैरर्चिषां चक्रवालम् ।  
विरहहुतभुजाहं यो न दग्धः प्रियायाः प्रलयदहनभासा तस्य किं त्वं करोषि ॥१६॥  
वासवदत्ता - कधं मम दुक्खकारिणीए वअणादो एव्वं अज्झवसिदं अज्जौत्तेण ।  
ता अहम्पि अज्जौत्तं जेव्व अणुगमिस्सं ।  
विदूषकः - (परिक्रामन्नग्रतो भूत्वा ।)  
भोदि, अहंवि दे पधोवदेसओ होमि ।  
वसुभूतिः - कथं प्रविष्ट एव ज्वलनं वत्सराजः ।  
तन्ममापि दृष्टराजपुत्रीविपत्तेर्युक्तमिहैवात्मानमाहुतीकर्तुम् ।  
बाभ्रव्यः - (सास्रम् ।)  
हा महाराज, किमिदमकारणमेव भरतकुलं संशयतुलामारोपितम् ।  
अथवा किं प्रलापेन ।  
अहमपि भक्तिसदृशमाचरामि ।  
(इति सर्वेऽग्निप्रवेशं नाटयन्ति ।)  
(ततः प्रविशति निगडसंयता सागरिका ।)  
सागरिका - (समन्तादवलोक्य ।)  
हद्धी हद्धी ।  
आसमन्तदो प्पज्जलिदो हुदवहो ।  
अज्ज हुदवहो दिट्ठिआ करिस्सदि मे दुक्खावसाणं ।  
राजा - अये, इयमासन्नहुतवहा सागरिका वर्तते ।  
तत्त्वरितमेनां सम्भावयामि ।  
(त्वरितमुपसृत्य ।)  
अयि प्रिये, किमद्यापि मध्यस्थतया वर्तसे ।  
सागरिका - (राजानं दृष्ट्वात्मगतम् ।)  
कधं अज्जौत्तो ।  
ता एदं पेक्खिअ पुणोवि मे जीविदासा संवुत्ता ।  
(प्रकाशम् ।)  
परित्ताअदु परित्ताअदु भट्टा ।  
राजा - भीरु, अलं भयेन ।  
मुहूर्तमपि सह्यतां बहुल एष धूमोद्गमो हहा धिगिदमंशुकं ज्वलति ते स्तनात्प्रच्युतम् ।  
मुहुः स्खलसि किं कथं निगडसंयतासि द्रुतं नयामि भवतीमितः प्रियतमेऽवलम्बस्व माम् ॥१७॥  
(कण्ठे गृहीत्वा निमीलिताक्षः स्पर्शसुखं नाटयन् ।)  
अहो, क्षणादपगतोऽयं मे सन्तापः ।  
प्रिये, समाश्वसिहि समाश्वसिहि ।  
व्यक्तं लग्नोऽपि भवतीं न धक्ष्यति हुताशनः ।  
यतः सन्तापमेवायं स्पर्शस्ते हरति प्रिये ॥१८॥  
(अक्षिणी समुन्मील्य दिशोऽवलोक्य च ।)  
अहो महदाश्चर्यम् ।  
क्वासौ गतो हुतवहस्तदवस्थमेतदन्तःपुरम् (वासवदत्तां दृष्ट्वा ।)  
कथमवन्तिनृपात्मजेयम् ।  
वासवदत्ता - (राज्ञः शरीरं परामृशन्ती सहर्षम् ।)  
दिट्ठिआ अक्खदसरीरो अज्जौत्तो ।  
राजा - बाभ्रव्य एष ।  
बाभ्रव्यः - देव, इदानीं प्रत्युज्जीवितोऽस्मि ।  
राजा - वसुभूतिरयम् ।  
वसुभूतिः - विजयतां महाराजः ।  
राजा - वयस्यः ।  
विदूषकः - जअदु जअदु भवं ।  
राजा - (विचिन्त्य सवितर्कम् ।)  
स्वप्ने मतिर्भ्रमति किं न्विदमिन्द्रजालम् ॥१९॥  
विदूषकः - भो, मा सन्देहं करेहि ।  
इन्दजालं क्खु एदं ।  
भणिदं तेण दासीए पुत्तेण इन्दजालिएण जह अवस्सं जेव्व एक्को मे खेडणओ देवेण पेक्खिदव्वोत्ति ।  
तं जेव्व एदं ।  
राजा - देवि, त्वद्वचनादियमस्माभिरिहानीता सागरिका ।  
वासवदत्ता - (सस्मितम् ।)  
अज्जौत्त, जाणिदं मए ।  
वसुभूतिः - (सागरिकां दृष्ट्वापवार्य ।)  
बाभ्रव्य, सदृशीयं राजपुत्र्या ।  
बाभ्रव्यः - अमात्य, ममाप्येतदेव मनसि वर्तते ।  
वसुभूतिः - (राजानमुद्दिश्य ।)  
देव, कुत इयं कन्यका ।  
राजा - देवी जानाति ।  
वसुभूतिः - देवि, कुतः पुनरियं कन्यका ।  
वासवदत्ता - अमच्च एसाक्खु साअरादो पाविदत्ति भणिअ अमच्चजोअन्धराअणेण मम हत्थे णिक्खित्ता ।  
अदोज्जेव्व साअरिअत्ति सद्दावीअदि ।  
राजा - (स्वगतम् ।)  
यौगन्धरायणेन न्यस्तेयम् ।  
कथमसौ मामनिवेद्य किञ्चित्करिष्यति ।  
वसुभूतिः - (अपवार्य ।)  
बाभ्रव्य, यथा सुसदृशी वसन्तकस्य कण्ठे रत्नमाला अस्याश्च सागरात्प्राप्तिः, तथा व्यक्तं सिंहलेश्वरस्य दुहिता रत्नावलीयम् ।  
(इत्युपसृत्य प्रकाशम् ।)  
आयुष्मति रत्नावलि, त्वमीदृशीमवस्थां गतासि ।  
सागरिका - (वसुभूतिं दृष्ट्वा सास्रम् ।)  
कधं अमच्चो वसुभूदी ।  
वसुभूतिः - हा हतोऽस्मि मन्दभाग्यः ।  
(इति भूमौ पतति ।)  
सागरिका - हा ताद, हा अम्ब, कहिं सि ।  
देहि मे पडिवअणं ।  
(इति वसुभूतेरुपरि पतन्ती मोहमुपगता ।)  
वासवदत्ता - (ससम्भ्रमम् ।)  
अज्ज कञ्चुइ, इयं सा मे बहिणिआ रअणावली ।  
बाभ्रव्यः - देवि, इयमेव सा ।  
वासवदत्ता - (रत्नावलीमालिङ्ग्य ।)  
बहिणिए समस्सस समस्सस ।  
राजा - कथमुदात्तवंशप्रभवस्य सिंहलेश्वरस्य विक्रमबाहोरात्मजेयम् ।  
विदूषकः - (स्वगतम् ।  
रत्नमालां स्पृशन् ।)  
पढमं जेव्व मए भणिदं णक्खु ईदिसो सामण्णजणस्स परिच्छदो भोदित्ति ।  
वसुभूतिः - (उत्थाय ।)  
राजपुत्रि, समाश्वसिहि समाश्वसिहि ।  
नन्वियं ज्यायसी ते भगिनी दुःखमास्ते ।  
तत्परिष्वजस्वेनाम् ।  
रत्नावली - (समाश्वस्य वासवदत्तां दृष्ट्वा स्वगतम् ।)  
कदावराहक्खु अहं देवीए ण सक्कणोमि मुहं दंसिदुं ।  
(इत्यधोमुखी तिष्ठति ।)  
वासवदत्ता - (सास्रं बाहू प्रसार्य ।)  
एहि अदिणिट्ठुरे, दाणिं पि दाव सिणेहं दंसेहि ।  
(इति कण्ठे गृह्णाति ।)  
(रत्नावली स्खलितं नाटयति ।)  
वासवदत्ता - (अपवार्य ।)  
अज्जौत्त, लज्जेमि अहं इमिणा अत्तणो णिसंसत्तणेण ।  
ता अवणेहि से बन्धणं ।  
राजा - (सपरितोषम् ।)  
यथाह देवी ।  
(इति सागरिकाया बन्धनमपयनति ।)  
वासवदत्ता - अज्जौत्त, अमच्चजोअन्धराअणेण एत्तिअं कालं दुज्जणीकिदम्हि ।  
जेण जाणन्तेणवि ण मे णिवेदिदं ।  
(ततः प्रविशति यौगन्धरायणः ।)  
यौगन्धरायणः - देव्या मद्वचनाद्यदाभ्युपगतः पत्युर्वियोगस्तदा सा देवस्य कलत्रसङ्घटनया दुःखं मया स्थापिता ।  
तस्याः प्रीतिमयं करिष्यति जगत्स्वामित्वलाभः प्रभोः सत्यं दर्शयितुं तथापि वदनं शक्नोमि नो लज्जया ॥२०॥  
अथवा किं क्रियते ।  
ईदृशमत्यन्तमाननीयेष्वपि निरनुरोधवृत्ति स्वामिभक्तिव्रतम् ।  
(निरूप्य ।)  
अयं देवः ।  
यावदुपसर्पामि ।  
(उपसृत्य ।)  
जयतु जयतु देवः ।  
देव, क्षम्यतां यन्मयानिवेद्य कृतम् ।  
राजा - कथय किमनिवेद्य कृतम् ।  
यौगन्धरायणः - करोत्वासनपरिग्रहं देवः ।  
सर्वं विज्ञापयामि ।  
(सर्व उपविशन्ति ।)  
यौगन्धरायणः - देव, श्रूयताम् ।  
येयं सिंहलेश्वरस्य दुहिता सा सिद्धेनादिष्टा ।  
यथा योऽस्याः पाणिग्रहणं करिष्यति स सार्वभौमो राजा भविष्यतीति ।  
ततस्तत्प्रत्ययादस्माभिः स्वामिनोऽर्थे बहुशः प्रार्थ्यमानेनापि सिंहलेश्वरेण देव्या वासवदत्तायाश्चित्तखेदं परिहरता यदा न दत्ता ।  
राजा - तदा किम् ।  
यौगन्धरायणः - तदा लावाणकेन वह्निना देवी दग्धेति प्रसिद्धिमुत्पाद्य तदन्तिकं बाभ्रव्यः प्रहितः ।  
राजा - यौगन्धरायण, ततः परं श्रुतं मया ।  
अथेयं देवीहस्ते किमित्यनुचिन्त्य स्थापिता ।  
विदूषकः - भो, अणाचक्खिदं वि एदं जाणीअदि जेव्व जधा अन्तेउरगदा सुहेण दे दंसणपधं गमिस्सदित्ति ।  
राजा - यौगन्धरायण, गृहीतस्तेऽभिप्रायो वसन्तकेन ।  
यौगन्धरायणः - यदाज्ञापयति देवः ।  
राजा - ऐन्द्रजालिकवृत्तान्तोऽपि मन्ये त्वत्प्रयोग एव ।  
यौगन्धरायणः - अन्यथान्तःपुरे बद्धाया अस्याः कुतो देवेन दर्शनम् ।  
अदृष्टायाश्च वसुभूतिना कुतः परिज्ञानम् ।  
(विहस्य ।)  
परिज्ञातायाश्च भगिन्याः सम्प्रति यथा करणीयं तत्र देवी प्रमाणम् ।  
वासवदत्ता - (सस्मितम् ।)  
अज्ज, फुडं जेव्व किं ण भणासि जधा पडिवादेहि से रअणावलिन्त्ति ।  
विदूषकः - भोदि, सुठ्ठ तए जाणिदो अमच्चस्स आसओ ।  
वासवदत्ता - (हस्तं प्रसार्य ।)  
एहि रअणावलि एहि ।  
एत्तिअम्पि दाव मम बहिणिआणुरूवं भोदु ।  
(इति रत्नावलीं स्वकीयैराभरणैरलङ्कृत्य हस्ते गृहीत्वा राजानमुपसृत्य ।)  
अज्जौत्त एदं रअणावलिं पडिच्छ ।  
राजा - (सहर्षं हस्तौ प्रसार्य ।)  
को देव्याः प्रसादं न बहु मन्यते ।  
(इति सागरिकां गृह्णाति ।)  
वासवदत्ता - अज्जौत्त, दूरेक्खु एदाए णादिकुलं ।  
ता तधा करेसु जधा बन्धुजणं ण सुमरेदि ।  
(इति समर्पयति ।)  
राजा - यथाज्ञापयति देवी ।  
विदूषकः - (सहर्षं नृत्यति ।)  
ही ही भो, जअदु जअदु भवं ।  
पुहविक्खु दाणिं हत्थगदा पिअवअस्सस्स ।  
वसुभूतिः - देवि, स्थाने देवीशब्दमुद्वहसि ।  
बाभ्रव्यः - इदानीं सफलपरिश्रमोऽस्मि संवृत्तः ।  
यौगन्धरायणः - देव, किं ते भूयः प्रियमुपकरोमि ।  
राजा - किमतःपरमपि प्रियमस्ति ।  
यतः ।  
नीतो विक्रमबाहुरात्मसमतां प्राप्तेयमुर्वीतले सारं सागरिका ससागरमहीप्राप्त्यैकहेतुः प्रिया ।  
देवी प्रीतिमुपागता च भगिनीलाभाज्जिताः कोसलाः किं नास्ति त्वयि सत्यमात्यवृषभे यस्मै करोमि स्पृहाम् ॥२१॥  
तथापीदमस्तु ।  
(भरतवाक्यम् ।)  
उर्वीमुद्दामसस्यां जनयतु विसृजन्वासवो वृष्टिमिष्टामिष्टैस्त्रैविष्टपानां विदधतु विधिवत्प्रीणनं विप्रमुख्याः ।  
आकल्पान्तं च भूयात्समुपचितसुखः सङ्गमः सज्जनानां निःशेषं यान्तु शान्तिं पिशुनजनगिरो दुर्जया वज्रलेपाः ॥२२॥  
(इति निष्क्रान्ताः सर्वे ।)  
  
