---
title: श्रीमहावीरवैभवम्

---
जयत्याश्रितसन्त्रासध्वान्तविध्वंसनोदयः ।  
प्रभावान् सीतया देव्या परमव्योमभास्करः ॥ 20.1 ॥

जय जय महावीर ॥ 20.2 ॥

महाधीर धौरेय ॥ 20.3 ॥

देवासुर समर समय समुदित निखिल निर्जर निर्धारित निरवधिक माहात्म्य ॥ 20.4 ॥

दशवदन दमित दैवत परिषदभ्यर्थित दाशरथिभाव ॥ 20.5 ॥

दिनकर कुल कमल दिवाकर ॥ 20.6 ॥

दिविषदधिपति रण सहचरण चतुर दशरथ चरमऋण विमोचन ॥ 20.7 ॥

कोसलसुता कुमार भाव कञ्चुकित कारणाकार ॥ 20.8 ॥

कौमार केळि गोपायित कौशिकाध्वर ॥ 20.9 ॥

रणाध्वर धुर्य भव्य दिव्यास्त्र बृन्द वन्दित ॥ 20.10 ॥

प्रणत जन विमत विमथन दुर्लळित दोर्लळित ॥ 20.11 ॥

तनुतर विशिख विताडन विघटित विशरारु शरारु ताटका ताटकेय ॥ 20.12 ॥

जडकिरण शकलधर जटिल नट पति मकुटतट नटनपटु विबुधसरिदतिबहुळ मधुगळन ललित पद नळिनरज उपमृदित निजवृजिन जहदुपल तनुरुचिर  
परममुनिवर युवति नुत ॥ 20.13 ॥

कुशिकसुत कथित विदित नव विविध कथ ॥ 20.14 ॥

मैथिल नगर सुलोचना लोचन चकोर चन्द्र ॥ 20.15 ॥

खण्डपरशु कोदण्ड प्रकाण्ड खण्डन शौण्ड भुजदण्ड ॥ 20.16 ॥

चण्डकर किरण मण्डल बोधित पुण्डरीक वन रुचि लुण्टाक लोचन ॥ 20.17 ॥

मोचित जनक हृदय शङ्कातङ्क ॥ 20.18 ॥

परिहृत निखिल नरपति वरण जनकदुहितृकुचतट विहरण समुचित करतल ॥ 20.19 ॥

शतकोटि शतगुण कठिन परशुधर मुनिवर करधृत दुरवनमतम निज धनुराकर्षण प्रकाशित पारमेष्ठ्य ॥ 20.20 ॥

क्रतुहरशिखरि कन्तुक विहृत्युन्मुख जगदरुन्तुद जितहरि दन्ति दन्त दन्तुर दशवदन दमन कुशल दशशतभुज मुख नृपतिकुल रुधिर झर भरित पृथुतर तटाक तर्पित पितृक भृगुपति सुगति विहतिकर नत परुडिषु परिघ ॥ 20.21 ॥

अनृत भय मुषित हृदय पितृवचन पालन प्रतिज्ञाऽवज्ञात यौवराज्य ॥ 20.22 ॥

निषाद राज सौहृद सूचित सौशील्य सागर ॥ 20.23 ॥

भरद्वाज शासन परिगृहीत विचित्र चित्रकूट गिरि कटक तट रम्यावसथ ॥ 20.24 ॥

अनन्यशासनीय ॥ 20.25 ॥

प्रणत भरत मकुटतट सुघटित पादुकाग्र्याभिषेक निर्वर्तित सर्वलोक योगक्षेम ॥ 20.26 ॥

पिशित रुचि विहित दुरित वलमथन तनय बलिभुगनुगति सरभस शयन तृण शकल परिपतन भयचकित सकल सुर मुनिवर बहुमत महास्त्र सामर्थ्य ॥ 20.27 ॥

द्रुहिण हर वलमथन दुरारक्ष शरलक्ष्य ॥ 20.28 ॥

दण्डका तपोवन जङ्गम पारिजात ॥ 20.29 ॥

विराध हरिण शार्दूल ॥ 20.30 ॥

विलुळित बहुफल मख कलम रजनिचर मृग मृगयारम्भ सम्भृत चीरभृदनुरोध ॥ 20.31 ॥

त्रिशिरः शिरस्त्रितय तिमिर निरास वासरकर ॥ 20.32 ॥

दूषण जलनिधि शोषण तोषित ऋषिगण घोषित विजय घोषण ॥ 20.33 ॥

खरतर खर तरु खण्डन चण्ड पवन ॥ 20.34 ॥

द्विसप्त रक्षः सहस्र नळवन विलोलन महाकलभ ॥ 20.35 ॥

असहाय शूर ॥ 20.36 ॥

अनपाय साहस ॥ 20.37 ॥

महित महामृध दर्शन मुदित मैथिली दृढतर परिरम्भण विभव विरोपित विकट वीरव्रण ॥ 20.38 ॥

मारीच माया मृग चर्म परिकर्मित निर्भर दर्भास्तरण ॥ 20.39 ॥

विक्रम यशो लाभ विक्रीत जीवित गृध्रराज देह दिधक्षा लक्षित भक्तजन दाक्षिण्य ॥ 20.40 ॥

कल्पित विबुधभाव कबन्धाभिनन्दित ॥ 20.41 ॥

अवन्ध्य महिम मुनिजन भजन मुषित हृदय कलुष शबरी मोक्ष साक्षिभूत ॥ 20.42 ॥

प्रभञ्जन तनय भावुक भाषित रञ्जित हृदय ॥ 20.43 ॥

तरणिसुत शरणागति परतन्त्रीकृत स्वातन्त्र्य ॥ 20.44 ॥

दृढघटित कैलास कोटि विकट दुन्दुभि कङ्काळ कूट दूर विक्षेप दक्ष दक्षिणेतर पादाङ्गुष्ठ दरचलन विश्वस्त सुहृदाशय ॥ 20.45 ॥

अतिपृथुल बहु विटपि गिरि धरणि विवर युगपदुदय विवृत चित्रपुङ्ख वैचित्र्य ॥ 20.46 ॥

विपुल भुज शैलमूल निबिड निपीडित रावण रणरणक जनक चतुरुदधि विहरण चतुर कपिकुलपति हृदय विशाल शिलातल दारण दारुण शिलीमुख ॥ 20.47 ॥

अपार पारावार परिखा परिवृत परपुर परिसृत दवदहन जवन पवनभव कपिवर परिष्वङ्ग भावित सर्वस्व दान ॥ 20.48 ॥

अहित सहोदर रक्षः परिग्रह विसंवादि विविध सचिव विस्रम्भण समय संरम्भ समुज्जृम्भित सर्वेश्वर भाव ॥ 20.49 ॥

सकृत् प्रपन्न जन संरक्षण दीक्षित ॥ 20.50 ॥

वीर ॥ 20.51 ॥

सत्यव्रत ॥ 20.52 ॥

प्रतिशयन भूमिका भूषित पयोधि पुळिन ॥ 20.53 ॥

प्रळय शिखि परुष विशिख शिखा शोषिताकूपार वारिपूर ॥ 20.54 ॥

प्रबल रिपु कलह कुतुक चटुल कपिकुल करतल तूलित हृत गिरि निकर साधित सेतुपथ सीमा सीमन्तित समुद्र ॥ 20.55 ॥

द्रुतगति तरुमृग वरूथिनी निरुद्ध लङ्कावरोध वेपथु लास्य लीलोपदेश देशिक धनुर्ज्याघोष ॥ 20.56 ॥

गगन चर कनक गिरि गरिम धर निगममय निज गरुड गरुदनिल लव गळित विष वदन शर कदन ॥ 20.57 ॥

अकृतचर वनचर रणकरण वैलक्ष्य कूणिताक्ष बहुविध रक्षो बलाध्यक्ष वक्षःकवाट पाटन पटिम साटोप कोपावलेप ॥ 20.58 ॥

कटुरटदटनि टङ्कृति चटुल कठोर कार्मुक विनिर्गत विशङ्कट विशिख विताडन विघटित मकुट विह्वल विश्रवस्तनय विश्रम समय विश्राणन विख्यात विक्रम ॥ 20.59 ॥

कुम्भकर्ण कुलगिरि विदळन दम्भोळि भूत निः शङ्क कङ्कपत्र ॥ 20.60 ॥

अभिचरण हुतवह परिचरण विघटन सरभस परिपतद् अपरिमित कपिबल जलधि लहरि कलकलरव कुपित मघवजिदभिहननकृदनुज साक्षिक राक्षस द्वन्द्वयुद्ध ॥ 20.61 ॥

अप्रतिद्वन्द्व पौरुष ॥ 20.62 ॥

त्र्यम्बक समधिक घोरास्त्राडम्बर ॥ 20.63 ॥

सारथि हृत रथ सत्रप शात्रव सत्यापित प्रताप ॥ 20.64 ॥

शित शर कृत लवन दशमुख मुख दशक निपतन पुनरुदय दर गळित जनित दर तरळ हरिहय नयन नळिनवन रुचि खचित खतल निपतित सुरतरु कुसुम वितति सुरभित रथ पथ ॥ 20.65 ॥

अखिल जगदधिक भुजबल वरबल दशलपन लपनदशक लवन जनित कदन परवश रजनिचरयुवति विलपनवचन समविषय निगमशिखर निकर मुखर मुख मुनिवर परिपणित ॥ 20.66 ॥

अभिगत शतमख हुतवह पितृपति निरृति वरुण पवन धनद गिरिश मुख सुरपति नुति मुदित ॥ 20.67 ॥

अमित मति विधि विदित कथित निज विभव जलधि पृषतलव ॥ 20.68 ॥

विगत भय विबुध परिबृढ विबोधित वीरशयन शायित वानर पृतनौघ ॥ 20.69 ॥

स्वसमय विघटित सुघटित सहृदय सहधर्मचारिणीक ॥ 20.70 ॥

विभीषण वशंवदीकृत लङ्कैश्वर्य ॥ 20.71 ॥

निष्पन्न कृत्य ॥ 20.72 ॥

ख पुष्पित रिपु पक्ष ॥ 20.73 ॥

पुष्पक रभस गति गोष्पदीकृत गगनार्णव ॥ 20.74 ॥

प्रतिज्ञार्णव तरण कृत क्षण भरत मनोरथ संहित सिंहासनाधिरूढ ॥ 20.75 ॥

स्वामिन् ॥ 20.76 ॥

राघव सिंह ॥ 20.77 ॥

हाटकगिरि कटक लडह पादपीठ निकट तट परिलुठित निखिल नृपति किरीट कोटि विविध मणि गण किरण निकर नीराजित चरण राजीव ॥ 20.78 ॥

दिव्य भौमायोध्याधिदैवत ॥ 20.79 ॥

पितृवध कुपित परशुधर मुनि विहित नृपहनन कदन पूर्व काल प्रभव शतगुण प्रतिष्ठापित  
धार्मिक राजवंश ॥ 20.80 ॥

शुभ चरित रत भरत खर्वित गर्व गन्धर्वयूथ गीत विजय गाथा शत ॥ 20.81 ॥

शासित मधुसुत शत्रुघ्न सेवित ॥ 20.82 ॥

कुश लव परिगृहीत कुल गाथा विशेष ॥ 20.83 ॥

विधिवश परिणमदमर भणिति कविवर रचित निज चरित निबन्धन निशमन निर्वृत ॥ 20.84 ॥

सर्व जन सम्मानित ॥ 20.85 ॥

पुनरुपस्थापित विमानवर विश्राणन प्रीणित वैश्रवण विश्रावित यशःप्रपञ्च ॥ 20.86 ॥

पञ्चतापन्न मुनिकुमार सञ्जीवनामृत ॥ 20.87 ॥

त्रेतायुग प्रवर्तित कार्तयुग वृत्तान्त ॥ 20.88 ॥

अविकल बहुसुवर्ण हयमख सहस्र निर्वहण निर्वर्तित निज वर्णाश्रमधर्म ॥ 20.89 ॥

सर्व कर्म समाराध्य ॥ 20.90 ॥

सनातन धर्म ॥ 20.91 ॥

साकेत जनपद जनि धनिक जङ्गम तदितर जन्तुजात दिव्यगति दान दर्शित नित्य निःसीमवैभव ॥ 20.92 ॥

भव तपन तापित भक्तजन भद्राराम ॥ 20.93 ॥

श्रीरामभद्र ॥ 20.94 ॥

नमस्ते पुनस्ते नमः ॥ 20.95 ॥

चतुर्मुखेश्वरमुखैः पुत्रपौत्रादिशालिने ।  
नमः सीतासमेताय रामाय गृहमेधिने ॥ 20.96 ॥

कविकथक सिंहकथितं कठोरसुकुमारगुम्भगम्भीरम् ।  
भवभयभेषजमेतत् पठत महावीरवैभवं सुधियः ॥ 20.97 ॥