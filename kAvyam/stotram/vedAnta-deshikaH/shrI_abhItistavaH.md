---
title: श्री अभीतिस्तवः

---
अभीतिरिह यज्जुषां यदवधीरितानां भयं  
भयाभयविधायिनो जगति यन्निदेशे स्थिताः ।  
तदेतदतिलङ्घितद्रुहिणशम्भुशक्रादिकं  
रमासखमधीमहे किमपि रङ्गधुर्यं महः ॥ 1.1 ॥

दयाशिशिरिताशया मनसि मे सदा जागृयुः  
श्रियाऽध्युषितवक्षसः श्रितमरुद्वृधासैकताः ।  
जगद्दुरितघस्मरा जलधिडिम्भडम्भस्पृशः  
सकृत्प्रणतरक्षणप्रथितसंविदः संविदः ॥ 1.2 ॥

यदद्य मितबुद्धिना बहुळमोहभाजा मया  
गुणग्रथितकायवाङ्मनसवृत्तिवैचित्र्यतः ।  
अतर्कितहिताहितक्रमविशेषमारभ्यते  
तदप्युचितमर्चनं परिगृहाण रङ्गेश्वर ॥ 1.3 ॥

मरुत्तरणिपावकत्रिदशनाथकालादयः  
स्वकृत्यमधिकुर्वते त्वदपराधतो बिभ्यतः ।  
महत् किमपि वज्रमुद्यतमिवेति यच्छ्रूयते  
तरत्यनघ तद्भयं य इह तावकः स्तावकः ॥ 1.4 ॥

भवन्तमिह यः स्वधीनियतचेतनाचेतनं  
पनायति नमस्यति स्मरति वक्ति पर्येति वा ।  
गुणं कमपि वेत्ति वा तव गुणेश गोपायितुः  
कदाचन कुतश्चन क्वचन तस्य न स्यात् भयम् ॥ 1.5 ॥

स्थिते मनसि विग्रहे गुणिनि धातुसाम्ये सति  
स्मरेदखिलदेहिनं य इह जातुचित् त्वामजम् ।  
तयैव खलु संधया तमथ दीर्घनिद्रावशं  
स्वयं विहितसंस्मृतिर्नयसि धाम नैःश्रेयसम् ॥ 1.6 ॥

रमादयित रङ्गभूरमण कृष्ण विष्णो हरे  
त्रिविक्रम जनार्दन त्रियुग नाथ नारायण ।  
इतीव शुभदानि यः पठति नामधेयानि ते  
न तस्य यमवश्यता नरकपातभीतिः कुतः ॥ 1.7 ॥

कदाचिदपि रङ्गभूरसिक यत्र देशे वशी  
त्वदेकनियताशयस्त्रिदशवन्दितो वर्तते ।  
तदक्षततपोवनं तव च राजधानी स्थिरा  
सुखस्य सुखमास्पदं सुचरितस्य दुर्गं महत् ॥ 1.8 ॥

त्रिवर्गपथवर्तिनां त्रिगुणलङ्घनोद्योगिनां  
द्विषत्प्रमथनार्थिनामपि च रङ्गदृश्योदयाः ।  
स्खलत्समयकातरीहरणजागरूकाः प्रभो  
करग्रहणदीक्षिताः क इव ते न दिव्या गुणाः ॥ 1.9 ॥

बिभेति भवभृत्प्रभो त्वदुपदेशतीव्रौषधात्  
कदध्वरसदुर्विषे बळिशभक्षवत्प्रीयते ।  
अपथ्यपरिहारधीविमुखमित्थमाकस्मिकी  
तमप्यवसरे क्रमादवति वत्सला त्वद्दया ॥ 1.10 ॥

अपार्थ इति निश्चितः प्रहरणादियोगस्तव  
स्वयं वहसि निर्भयस्तदपि रङ्गपृथ्वीधर ।  
स्वरक्षणमिवाभवत्प्रणतरक्षणं तावकं  
यदात्थ परमार्थविन्नियतमन्तरात्मेति ते ॥ 1.11 ॥

लघिष्ठसुखसङ्गदैः स्वकृतकर्मनिर्वर्तितैः  
कलत्रसुतसोदरानुचरबन्धुसंबन्धिभिः ।  
धनप्रभृतिकैरपि प्रचुरभीतिभेदोत्तरैः  
न बिभ्रति धृतिं प्रभो त्वदनुभूतिभोगार्थिनः ॥ 1.12 ॥

न वक्तुमपि शक्यते नरकगर्भवासादिकं  
वपुश्च बहुधातुकं निपुणचिन्तने तादृशम् ।  
त्रिविष्टपमुखं तथा तव पदस्य देदीपतः  
किमत्र न भयास्पदं भवति रङ्गपृथ्वीपते ॥ 1.13 ॥

भवन्ति मुखभेदतो भयनिदानमेव प्रभो  
शुभाशुभविकल्पिता जगति देशकालादयः ।  
इति प्रचुरसाध्वसे मयि दयिष्यसे त्वं न चेत्  
क इत्थमनुकम्पिता त्वदनुकम्पनीयश्च कः ॥ 1.14 ॥

सकृत्प्रपदनस्पृशामभयदाननित्यव्रती  
न च द्विरभिभाषसे त्वमिति विश्रुतः स्वोक्तितः ।  
यथोक्तकरणं विदुस्तव तु यातुधानादयः  
कथं वितथमस्तु तत्कृपणसार्वभौमे मयि ॥ 1.15 ॥

अनुक्षणसमुत्थिते दुरितवारिधौ दुस्तरे  
यदि क्वचन निष्कृतिर्भवति साऽपि दोषाविला ।  
तदित्थमगतौ मयि प्रतिविधानमाधीयतां  
स्वबुद्धिपरिकल्पितं किमपि रङ्गधुर्य त्वया ॥ 1.16 ॥

विषादबहुलादहं विषयवर्गतो दुर्जयात्  
बिभेमि वृजिनोत्तरस्त्वदनुभूतिविच्छेदतः ।  
मया नियतनाथवानयमिति त्वमर्थापयन्  
दयाधन जगत्पते दयितरङ्ग संरक्ष माम् ॥ 1.17 ॥

निसर्गनिरनिष्टता तव निरंहसः श्रूयते  
ततस्त्रियुग सृष्टिवद्भवति संहृतिः क्रीडितम् ।  
तथाऽपि शरणागतप्रणयभङ्गभीतो भवान्  
मदिष्टमिह यद्भवेत्किमपि मा स्म तज्जीहपत् ॥ 1.18 ॥

कयाधुसुतवायसद्विरदपुङ्गवद्रौपदीविभीषणभुजङ्गमव्रजगणाम्बरीषादयः ।  
भवत्पदसमाश्रिता भयविमुक्तिमापुर्यथा लभेमहि तथा वयं सपदि रङ्गनाथ त्वया ॥ 1.19 ॥

भयं शमय रङ्गधाम्न्यनितराभिलाषस्पृशां  
श्रियं बहुलय प्रभो श्रितविपक्षमुन्मूलय ।  
स्वयं समुदितं वपुस्तव निशामयन्तः सदा  
वयं त्रिदशनिर्वृतिं भुवि मुकुन्द विन्देमहि ॥ 1.20 ॥

श्रियः परिबृढे त्वयि श्रितजनस्य संरक्षके  
सदद्भुतगुणोदधाविति समर्पितोऽयं भरः ।  
प्रतिक्षणमतः परं प्रथय रङ्गधामादिषु  
प्रभुत्वमनुपाधिकं प्रथितहेतिभिर्हेतिभिः ॥ 1.21 ॥

कलिप्रणिधिलक्षणैः कलितशाक्यलोकायतैः  
तुरुष्कयवनादिभिर्जगति जृम्भमाणं भयम् ।  
प्रकृष्टनिजशक्तिभिः प्रसभमायुधैः पञ्चभिः  
क्षितित्रिदशरक्षकैः क्षपय रङ्गनाथ क्षणात् ॥ 1.22 ॥

दितिप्रभवदेहभिद्दहनसोमसूर्यात्मकं  
तमःप्रमथनं प्रभो समुदितास्त्रबृन्दं स्वतः ।  
स्ववृत्तिवशवर्तितत्रिदशवृत्ति चक्रं पुनः  
प्रवर्तयतु धाम्नि ते महति धर्मचक्रस्थितिम् ॥ 1.23 ॥

मनुप्रभृतिमानिते महति रङ्गधामादिके  
दनुप्रभवदारुणैर्दरमुदीर्यमाणं परैः ।  
प्रकृष्टगुणक श्रिया वसुधया च सन्धुक्षितः  
प्रयुक्तकरुणोदधिः प्रशमय स्वशक्त्या स्वयम् ॥ 1.24 ॥

भुजङ्गमविहङ्गमप्रवरसैन्यनाथाः प्रभो  
तथैव कुमुदादयो नगरगोपुरद्वारपाः ।  
अचिन्त्यबलविक्रमास्त्वमिव रङ्ग संरक्षकाः  
जितं त इति वादिनो जगदनुग्रहे जाग्रतु ॥ 1.25 ॥

विधिस्त्रिपुरमर्दनस्त्रिदशपुङ्गवः पावकः  
यमप्रभृतयोऽपि यद्विमतरक्षणे न क्षमाः ।  
रिरक्षिषति यत्र च प्रतिभयं न किञ्चित्क्वचित्  
स नः प्रतिभटान्प्रभो शमय रङ्गधामादिषु ॥ 1.26 ॥

स कैटभतमोरविर्मधुपरागझञ्झामरुद्धिरण्यगिरिदारणस्त्रुटितकालनेमिद्रुमः ।  
किमत्र बहुना भजद्भवपयोधिमुष्टिन्धयः त्रिविक्रम भवत्क्रमः क्षिपतु मङ्क्षु रङ्गद्विषः ॥ 1.27 ॥

यतिप्रवरभारतीरसभरेण नीतं वयः  
प्रफुल्लपलितं शिरः परमिह क्षमं प्रार्थये ।  
निरस्तरिपुसंभवे क्वचन रङ्गमुख्ये विभो  
परस्परहितैषिणां परिसरेषु मां वर्तय ॥ 1.28 ॥

प्रबुद्धगुरुवीक्षणप्रथितवेङ्कटेशोद्भवाम्  
इमामभयसिद्धये पठत रङ्गभर्तुः स्तुतिम् ।  
भयं त्यजत भद्रमित्यभिदधत्स वः केशवः  
स्वयं घनघृणानिधिर्गुणगणेन गोपायति ॥ 1.29 ॥