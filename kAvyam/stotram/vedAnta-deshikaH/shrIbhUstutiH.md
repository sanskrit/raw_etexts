---
title: श्रीभूस्तुतिः

---
सङ्कल्प कल्प लतिकामवधिं क्षमायाः  
स्वेच्छा वराह महिषीं सुलभानुकम्पाम् ।  
विश्वस्य मातरमकिं चन कामधेनुं  
विश्वं भरामशरणः शरणं प्रपद्ये ॥ 5.1 ॥

त्वां व्याहृतिः प्रथमतः प्रणवः प्रियं ते  
सं वेदयत्यखिल मन्त्र गणस्तमेव ।  
इत्थं प्रतीत विभवामितरेष्विदानीं  
स्तोतुं यथावदवने क इवार्हति त्वाम् ॥ 5.2 ॥

नित्यं हिताहित विपर्यय बद्ध भावे  
त्वद्वीक्षणैक विनिवर्त्य बहु व्यपाये ।  
मुग्धाक्षरैरखिल धारिणि मोदमाना  
मातः स्तनन्धय धियं मयि वर्तयेथाः ॥ 5.3 ॥

सङ्कल्प किं कर चराचर चक्रवाळं  
सर्वातिशायिनमनन्त शयस्य पुं सः ।  
भूमानमात्म विभवैः पुनरुक्तयन्ती  
वाचामभूमिरपि भूमिरसि त्वमेका ॥ 5.4 ॥

वेधस्तृणावधि विहार परिच्छदं ते  
विश्वं चराचरतया व्यतिभिद्यमानम् ।  
अम्ब त्वदाश्रिततया परिपोषयन्ती  
विश्वं भरस्य दयिताऽसि तदेक नामा ॥ 5.5 ॥

सर्वं सहेत्यवनिरित्यचलेति मातः  
विश्वं भरेति विपुलेति वसुन्धरेति ।  
अन्यानि चान्यविमुखान्यभिधान वृत्त्या  
नामान्यमूनि कथयन्ति तवानुभावम् ॥ 5.6 ॥

तापान् क्षिपन् प्रसविता सुमनो गणानां  
प्रच्छाय शीतळ तलः प्रदिशन् फलानि ।  
त्वत्सङ्गमात् भवति माधवि लब्ध पोषः  
शाखा शतैरधिगतो हरि चन्दनोऽसौ ॥ 5.7 ॥

स्मेरेण वर्धित रसस्य मुखेन्दुना ते  
निस्पन्दतां विजहतो निजया प्रकृत्या ।  
विश्रान्ति भूमिरसि तत्त्व तरङ्ग पङ्क्तेः  
वेलेव विष्णु जलधेरपृथग्भवन्ती ॥ 5.8 ॥

स्वाभाविके वसुमति श्रुतिभिर्विभाव्ये  
पत्युर्महिम्नि भवतीं प्रतिपन्न वासाम् ।  
शङ्के विमान वहन प्रतिमा समानाः  
स्तम्बेरम प्रभृतयोऽपि वहन्ति सत्त्वाः ॥ 5.9 ॥

सं भावयन् मधुरिपुः प्रणयानुरोधात्  
वक्षः स्थलेन वरुणालय राजकन्याम् ।  
विश्वं भरे बहुमुख प्रतिपन्न भोगः  
शेषात्मना तु भवतीं शिरसा दधाति ॥ 5.10 ॥

क्रीडा वराह दयिते कृतिनः क्षितीन्द्राः  
सं क्रन्दनस्तदितरेऽपि दिशामधीशाः ।  
आमोदयन्ति भुवनान्यळिकाश्रितानाम्  
अम्ब त्वदङ्घ्रि रजसां परिणाम भेदैः ॥ 5.11 ॥

भूतेषु यत् त्वदभिमान विशेष पात्रं  
पोषं तदेव भजतीति विभावयन्तः ।  
भूतं प्रभूतगुण पञ्चकमाद्यमेतत्  
प्रायो निदर्शनतया प्रतिपादयन्ति ॥ 5.12 ॥

कान्तस्तवैष करुणा जलधिः प्रजानाम्  
आज्ञातिलङ्घन वशादुपजात रोषः ।  
अह्नाय विश्व जननि क्षमया भवत्या  
सर्वावगाहन सहामुपयात्यवस्थाम् ॥ 5.13 ॥

आश्वासनाय जगतां पुरुषे परस्मिन्  
आपन्न रक्षण दशामभिनेतुकामे ।  
अन्तर्हितेतर गुणादबला स्वभावात्  
औदन्वते पयसि मज्जनमभ्यनैषीः ॥ 5.14 ॥

पूर्वं वराह वपुषा पुरुषोत्तमेन  
प्रीतेन भोगि सदने समुदीक्षितायाः ।  
पादाहताः प्रळय वारिधयस्तवासन्  
उद्वाह मङ्गळ विधेरुचिता मृदङ्गाः ॥ 5.15 ॥

व्योमातिलङ्घिनि विभोः प्रळयाम्बु राशौ  
वेशन्त लेश इव मातुमशक्य मूर्तेः ।  
सद्यः समुद्र वसने सरसैरकार्षीः  
आनन्द सागरमपारमपाङ्ग पातैः ॥ 5.16 ॥

दं ष्ट्रा विदारित महासुर शोणिताङ्कैः  
अङ्गैः प्रियस्तव दधे परिरम्भ लीलाम् ।  
सा ते पयोधि जल केळि समुत्थितायाः  
सैरन्ध्रिकेव विदधे नवमङ्गरागम् ॥ 5.17 ॥

अन्योन्य सं वलन जृम्भित तूर्य घोषैः  
सं वर्त सिन्धु सलिलैर्विहिताभिषेका ।  
एकातपत्रयसि विश्वमिदं गुणैः स्वैः  
अध्यास्य भर्तुरधिकोन्नतमं स पीठम् ॥ 5.18 ॥

भर्तुस्तमाल रुचिरे भुज मध्य भागे  
पर्याय मौक्तिकवती पृषतैः पयोधेः ।  
तापानुबन्ध शमनी जगतां त्रयाणां  
तारापथे स्फुरसि तारकिता निशेव ॥ 5.19 ॥

आसक्त वासव शरासन पल्लवैस्त्वां  
सं वृद्धये शुभ तटिद्गुण जाल रम्यैः ।  
देवेश दिव्य महिषीं धृत सिन्धु तोयैः  
जीमूत रत्न कलशैरभिषिञ्चति द्यौः ॥ 5.20 ॥

आविर्मदैरमर दन्तिभिरुह्यमानां  
रत्नाकरेण रुचिरां रशना गुणेन ।  
मातस्त्रिलोक जननीं वन मालिनीं त्वां  
माया वराह महिषीमवयन्ति सन्तः ॥ 5.21 ॥

निष्कण्टक प्रशम योग निषेवणीयां  
छाया विशेष परिभूतसमस्त तापाम् ।  
स्वर्गापवर्गसरणिं भवतीमुशन्ति  
स्वच्छन्द सूकरवधूमवधूत पङ्काम् ॥ 5.22 ॥

गण्डोज्ज्वलां गहन कुन्तळ दर्शनीयां  
शैलस्तनीं तरळ निर्झर लम्ब हाराम् ।  
श्यामां स्वतस्त्रियुग सूकर गेहिनि त्वं  
व्यक्तिं समुद्र वसनामुभयीं बिभर्षि ॥ 5.23 ॥

निः सं शयैर्निगम सीमनि विष्णुपत्नि  
प्रख्यापितं भृगु मुखैर्मुनिभिः प्रतीतैः ।  
पश्यन्त्यनन्य पर धी रस सं स्कृतेन  
सन्तः समाधि नयनेन तवानुभावम् ॥ 5.24 ॥

सं चोदिता करुणया चतुरः पुमर्थान्  
व्यातन्वती विविध मन्त्र गणोपगीता ।  
सं चिन्त्यसे वसुमति स्थिर भक्ति बन्धैः  
अन्तर्बहिश्च बहुधा प्रणिधान दक्षैः ॥ 5.25 ॥

क्रीडा गृहीत कमलादि विशेष चिह्नां  
विश्राणिताभयकरां वसुधे सभूतिम् ।  
दौर्गत्य दुर्विष विनाश सुधा नदीं त्वां  
सं चिन्तयन् हि लभते धनदाधिकारम् ॥ 5.26 ॥

उद्वेल कल्मष परम्परितादमर्षात्  
उत्तं सितेन हरिमञ्जलिनाऽप्यधृष्यम् ।  
आकस्मिकोऽयमधिगम्ययति प्रजानाम्  
अम्ब त्वदीय करुणा परिणाम एव ॥ 5.27 ॥

प्रत्येकमब्द नियुतैरपि दुर्व्यपोहात्  
प्राप्ते विपाकसमये जनितानुतापात् ।  
नित्यापराध निवहाच्चकितस्य जन्तोः  
गन्तुं मुकुन्द चरणौ शरणं क्षमे त्वम् ॥ 5.28 ॥

त्राणाभिसं धिसुभगेऽपि सदा मुकुन्दे  
सं सार तन्त्र वहनेन विळम्बमाने ।  
रक्षा विधौ तनुभृतामनघानुकम्पा  
मातः स्वयं वितनुषे महतीमपेक्षाम् ॥ 5.29 ॥

धर्म द्रुहं सकल दुष्कृति सार्वभौमम्  
आत्मानभिज्ञमनुतापलवोज्झितं माम् ।  
वैतान सूकरपतेश्चरणारविन्दे  
सर्वं सहे ननु समर्पयितुं क्षमा त्वम् ॥ 5.30 ॥

ताप त्रयीं निरवधिं भवती दयार्द्राः  
सं सार घर्म जनितां सपदि क्षिपन्तः ।  
मातर्भजन्तु मधुरामृत वर्ष मैत्रीं  
माया वराह दयिते मयि ते कटाक्षाः ॥ 5.31 ॥

पत्युर्दक्षिण पाणि पङ्कज पुटे  
विन्यस्त पादाम्बुजा  
वामं पन्नग सार्वभौम सदृशं  
पर्यङ्कयन्ती भुजम् ।  
पोत्र स्पर्श लसत्कपोल फलका  
फुल्लारविन्देक्षणा  
सा मे पुष्यतु मङ्गळान्यनुदिनं  
सर्वाणि सर्वं सहा ॥ 5.32 ॥

अस्येशाना जगत इति या  
श्रूयते विष्णुपत्नी  
तस्याः स्तोत्रं विरचितमिदं  
वेङ्कटेशेन भक्त्या ।  
श्रद्धा भक्ति प्रचय गुरुणा  
चेतसा सं स्तुवानः  
यद्यत् काम्यं सपदि लभते  
तत्र तत्र प्रतिष्ठाम् ॥ 5.33 ॥