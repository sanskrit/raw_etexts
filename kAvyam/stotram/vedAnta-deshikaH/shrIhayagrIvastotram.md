---
title: श्रीहयग्रीवस्तोत्रम्

---
ज्ञानानन्दमयं देवं निर्मलस्फटिकाकृतिम् ।  
आधारं सर्वविद्यानां हयग्रीवमुपास्महे ।।

स्वतः सिद्धं शुद्धस्फटिकमणिभूभृत्प्रतिभटं  
सुधासध्रीचीभिर्द्युतिभिरवदातत्रिभुवनम् ।  
अनन्तैस्त्रय्यन्तैऱऩुविहितहेषाहलहलं  
हताशेषावद्यं हयवदनमीडीमहि महः ।।

समाहारः साम्नां प्रतिपदमृचां धाम यजुषां  
लयः प्रत्यूहानां लहरिविततिर्बोधजलधेः ।  
कथादर्पक्षुभ्यत्कथककुलकोलाहलभवं  
हरत्वन्तर्ध्वान्तं हयवदनहेषाहलहलः ।।

प्राची सन्ध्या काचिदन्तर्निशायाः  
प्रज्ञादृष्टेरञ्जनश्रीरपूर्वा ।  
वक्त्री वेदान् भातु मे वाजिवक्त्रा  
वागीशाख्या वासुदेवस्य मूर्तिः ।।

विशुद्धविज्ञानघनस्वरूपं  
विज्ञान विश्राणनबद्धदीक्षम् ।  
दयानिधिं देहभृतां शरण्यं  
देवं हयग्रीवमहं प्रपद्ये । ।

अपौरुषेयैरपि वाक्प्रपञ्चैः  
अद्यापि ते भूतिमदृष्टपाराम् ।   
स्तुवन्नहं मुग्ध इति त्वयैव  
कारुण्यतो नाथ! कटाक्षणीयः ।।

दाक्षिण्यरम्या गिरिशस्य मूर्तिः  
देवी सरोजासन धर्मपत्नी ।  
व्यासादयोऽपि व्यपदेश्यवाचः  
स्फुरन्ति सर्वे तव शक्तिलेशैः ।।

मन्दोऽभविष्यन्नियतं विरिञ्चो  
वाचां निधे वञ्चितभागधेयः ।  
दैत्यापनीतान् दययैव भूयोऽपि  
अध्यापयिष्यो निगमान् न चेत् त्वम् ।।

वितर्कडोलां व्यवधूय सत्वे  
बृहस्पतिं वर्तयसे यतस्त्वम् ।  
तेनैव देव त्रिदशेश्वराणाम्  
अस्पृष्टडोलायितमाधिराज्यम् ।।

अग्नौ समिद्धार्चिषि सप्ततन्तोः  
आतस्थिवान् मन्त्रमयं शरीरम् ।  
अखण्डसारैर्हविषा प्रदानैः  
आप्यायनं व्योमसदां विधत्से ।।

यन्मूलमीदृक् प्रतिभाति तत्त्वं  
या मूलमाम्नायमहाद्रुमाणाम् ।  
तत्त्वेन जानन्ति विशुद्ध सत्त्वाः  
त्वामक्षरामक्षरमातृकां ते ।।

अव्याकृताद्व्याकृतवानसि त्वं  
नामानि रूपाणि च यानि पूर्वम् ।  
शंसन्ति तेषां चरमां प्रतिष्ठां  
वागीश्वर त्वां त्वदुपज्ञवाचः ।।

मुग्धेन्दुनिष्यन्दविलोभनीयां  
मूर्तिं तवानन्दसुधाप्रसूतिम् ।  
विपश्चितश्चेतसि भावयन्ते  
वेलामुदारामिव दुग्धसिन्धोः ।।

मनोगतं पश्यति यः सदा त्वां  
मनीषिणां मानस राजहंसम् ।  
स्वयं पुरोभावविवादभाजः  
किंकुर्वते तस्य गिरो यथार्हम् ।।

अपि क्षणार्धं कलयन्ति ये त्वाम्  
आप्लावयन्तं विशदैर्मयूखैः ।  
वाचां प्रवाहैरनिवारितैस्ते  
मन्दाकिनीं मन्दयितुं क्षमन्ते ।।

स्वामिन् भवद्ध्यानसुधाभिषेकात्  
वहन्ति धन्याः पुलकानुबन्धम् ।  
अलक्षिते क्वापि निरूढमूलम्  
अङ्गेष्विवानन्दथुमङ्कुरन्तम् ।।

स्वामिन् प्रतीचा हृदयेन धन्याः  
त्वद्धयानचन्द्रोदयवर्धमानम् ।  
अमान्तमानन्दपयोधिमन्तः  
पयोभिरक्ष्णां परिवाहयन्ति ।।

स्वैरानुभावास्त्वदधीनभावाः  
समृद्धवीर्यास्त्वदनुग्रहेण ।  
विपश्चितो नाथ तरन्ति मायां  
वैहारिकीं मोहनपिञ्छिकां ते ।।

प्राङ्निर्मितानां तपसां विपाकाः  
प्रत्यग्रनिःश्रेयस संपदो मे ।  
समेधिषीरंस्तव पादपद्मे  
संकल्पचिन्तामणयः प्रणामाः ।।

विलुप्तमूर्धन्यलिपिक्रमाणां  
सुरेन्द्रचूडापदलालितानाम् ।  
त्वदंघ्रिराजीवरजःकणानां  
भूयान् प्रसादो मयि नाथ! भूयात् ।।

परिस्फुरन्नूपुरचित्रभानु  
प्रकाशनिर्धूततमोनुषङ्गाम् ।  
पदद्वयीं ते परिचिन्महेऽन्तः  
प्रबोधराजीवविभातसन्ध्याम् ।।

त्वत्किङ्करालंकरणोचितानां  
त्वयैव कल्पान्तरपालितानाम् ।  
मञ्जुप्रणादं मणिनूपुरं ते  
मञ्जूषिकां वदेगिरां प्रतीमः ।।

संचिन्तयामि प्रतिभादशास्थान्  
संधुक्षयन्तं समयप्रदीपान् ।  
विज्ञानकल्पद्रुमपल्लवाभं  
व्याख्यानमुद्रामधुरं करं ते ।।

चित्ते करोमि स्फुरिताक्षमालं  
सव्येतरं नाथ करं त्वदीयम् ।  
ज्ञानामृतोदञ्चनलम्पटानां  
लीलाघटीयन्त्रमिवाश्रितानाम् ।।

प्रबोधसिन्धोररुणैः प्रकाशैः  
प्रवालसङ्घातमिवोद्वहन्तम् ।  
विभावये देव सपुस्तकं ते  
वामं करं दक्षिणमाश्रितानाम् ।।

तमांसि भित्त्वा विशदैर्मयूखैः  
संप्रीणयन्तं विदुषश्चकोरान् ।  
निशामये त्वां नवपुण्डरीके  
शरद्धने चन्द्रमिवस्फुरन्तम् ।।

दिशन्तु मे देव सदा त्वदीयाः  
दयातरङ्गानुचराः कटाक्षाः ।  
श्रोत्रेषु पुंसाममृतं क्षरन्तीं  
सरस्वतीं संश्रितकामधेनुम् ।।

विशेषवित्पारिषदेषु नाथ  
विदग्धगोष्ठीसमराङ्गणेषु ।  
जिगीषतो मे कवितार्किकेर्न्द्रान्  
जिह्वाग्रसिंहासनमभ्युपेयाः ।।

त्वां चिन्तयन् त्वन्मयतां प्रपन्नः  
त्वामुद्गृणन् शब्दमयेन धाम्ना ।  
स्वामिन् समाजेषु समेधिषीय  
स्वच्छन्दवादाहवबद्धशूरः ।।

नानाविधानामगतिः कलानां  
न चापि तीर्थेषु कृतावतारः ।  
धृवं तवानाथपरिग्रहायाः  
नवं नवं पात्रमहं दयायाः ।।

अकम्पनीयान्यपनीति भेदैः  
अलंकृषीरन् हृदयं मदीयम् ।  
शङ्काकलङ्कापगमोज्ज्वलानि  
तत्त्वानि सम्यञ्चि तव प्रसादात् ।।

व्याख्यामुद्रां करसरसिजैः पुस्तकं शङ्खचक्रे  
बिभ्रद्भिन्नस्फटिकरुचिरे पुण्डरीके निषण्णः ।  
अम्लानश्रीरमृतविशदैरंशुभिः प्लावयन् मां  
आविर्भूयादनघमहिमा मानसे वागधीशः ।।

वागर्थसिद्धिहेतोः  
पठत हयग्रीवसंस्तुतिं भक्त्या ।  
कवितार्किककेसरिणा  
वेङ्कटनाथेन विरचितामेताम्।।