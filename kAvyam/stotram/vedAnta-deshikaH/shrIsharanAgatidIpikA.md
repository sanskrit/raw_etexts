---
title: श्रीशरनागतिदीपिका

---
पद्मा पतेः स्तुति पदेन विपच्यमानं  
पश्यन्त्विह प्रपदन प्रवणा महान्तः ।  
मद्वाक्य सं वलितमप्यजहत्स्वभावं  
मान्यं यतीश्वर महानस सं प्रदायम् ॥ 21.1 ॥

नित्यं श्रिया वसुधया च निषेव्यमाणं  
निर्व्याज निर्भर दया भरितं विभाति ।  
वेदान्त वेद्यमिह वेगवती समीपे  
दीप प्रकाश इति दैवतमद्वितीयम् ॥ 21.2 ॥

दीपस्त्वमेव जगतां दयिता रुचिस्ते  
दीर्घं तमः प्रतिनिवर्त्यमिदं युवाभ्याम् ।  
स्तव्यं स्तव प्रियमतः शरणोक्ति वश्यं  
स्तोतुं भवन्तमभिलष्यति जन्तुरेषः ॥ 21.3 ॥

पद्माकरादुपगता परिषस्वजे त्वां  
वेगा सरिद्विहरणा कलशाब्धि कन्या ।  
आहुस्तदा प्रभृति दीप समावभासम्  
आजानतो मरकत प्रतिमं वपुस्ते ॥ 21.4 ॥

स्वामिन् गभीर सुभगं श्रम हारि पुं सां  
माधुर्य रम्यमनघं मणि भङ्ग दृश्यम् ।  
वेगान्तरे वितनुते प्रतिबिम्ब शोभां  
लक्ष्मी सरः सरसिजाश्रयमङ्गकं ते ॥ 21.5 ॥

आविश्य धारयसि विश्वममुष्य यन्ता  
शेषी श्रियः पतिरशेष तनुर्निदानम् ।  
इत्यादि लक्षण गणैः पुरुषोत्तमं त्वां  
जानाति यो जगति सर्वविदेष गीतः ॥ 21.6 ॥

विश्वं शुभाश्रयवदीश वपुस्त्वदीयं  
सर्वा गिरस्त्वयि पतन्ति ततोऽसि सर्वः ।  
सर्वे च वेद विधयस्त्वदनुग्रहार्थाः  
सर्वाधिकस्त्वमिति तत्त्व विदस्तदाहुः ॥ 21.7 ॥

ज्ञानं बलं नियमन क्षमताऽथ वीर्यं  
शक्तिश्च तेज इति ते गुण षट्कमाद्यम् ।  
सर्वातिशायिनि हिमोपवनेश यस्मिन्  
अन्तर्गतो जगदिव त्वयि सद्गुणौघः ॥ 21.8 ॥

दीपावभास दयया विधि पूर्वमेतत्  
विश्वं विधाय निगमानपि दत्तवन्तम् ।  
शिष्यायिताः शरणयन्ति मुमुक्षवस्त्वाम्  
आद्यं गुरुं गुरुपरं परयाऽधिगम्यम् ॥ 21.9 ॥

सत्ता स्थिति प्रयतन प्रमुखैरुपात्तं  
स्वार्थं सदैव भवता स्वयमेव विश्वम् ।  
दीप प्रकाश तदिह त्वदवाप्तये त्वाम्  
अव्याज सिद्धमनपायं उपायमाहुः ॥ 21.10 ॥

भोग्यं मुकुन्द गुण भेदमचेतनेषु  
भोक्तृत्वमात्मनि निवेश्य निजेच्छयैव ।  
पाञ्चालिका शुक विभूषण भोग दायी  
सम्राडिवात्मसमया सह मोदसे त्वम् ॥ 21.11 ॥

त्वां मातरं च पितरं सहजं निवासं  
सन्तः समेत्य शरणं सुहृदं गतिं च ।  
निः सीम नित्य निरवद्य सुख प्रकाशं  
दीप प्रकाश सविभूति गुणं विशन्ति ॥ 21.12 ॥

जन्तोरमुष्य जनने विधि शम्भु दृष्टौ  
रागादिनेव रजसा तमसा च योगः ।  
द्वैपायन प्रभृतयस्त्वदवेक्षितानां  
सत्त्वं विमुक्ति नियतं भवतीत्युशन्ति ॥ 21.13 ॥

कर्मस्वनादि विषमेषु समो दयाळुः  
स्वेनैव कॢप्त मपदेश मवेक्षमाणः ।  
स्वप्राप्तये तनुभृतां त्वरसे मुकुन्द  
स्वाभाविकं तव सुहृत्त्वमिदं गृणन्ति ॥ 21.14 ॥

निद्रायितान् निगम वर्त्मनि चारु दर्शी  
प्रस्थान शक्ति रहितान् प्रतिबोध्य जन्तून् ।  
जीर्ण स्तनन्धय जडान्धमुखानिवास्मान्  
नेतुं मुकुन्द यतसे दयया सह त्वम् ॥ 21.15 ॥

भक्तिः प्रपत्तिरथ वा भगवन् तदुक्तिः  
तन्निष्ठ सं श्रय इतीव विकल्प्यमानम् ।  
यं कं चिदेक मुपपादयता त्वयैव  
त्रातास्तरन्त्यवसरे भविनो भवाब्धिम् ॥ 21.16 ॥

नाना विधै रकपटै रजहत्स्वभावैः  
अप्राकृतैर्निज विहार वशेन सिद्धैः ।  
आत्मीय रक्षण विपक्षविनाशनार्थैः  
सं स्थापयस्यनघ जन्मभिराद्य धर्मम् ॥ 21.17 ॥

निम्नोन्नतानि निखिलानि पदानि गाढं  
मज्जन्ति ते महिम सागर शीकरेषु ।  
नीरन्ध्रमाश्रयसि नीचजनान् तथाऽपि  
शीलेन हन्त शिशिरोपवनेश्वर त्वम् ॥ 21.18 ॥

काशी वृकान्धक शरासन बाण गङ्गा-  
सं भूति नामकृतिसं वदनाद्युदन्तैः ।  
स्वोक्त्यम्बरीष भय शाप मुखैश्च शम्भुं  
त्वन्निघ्नमीक्षितवतामिह कः शरण्यः ॥ 21.19 ॥

क्वासौ विभुः क्व वयमित्युपसत्ति भीतान्  
जन्तून् क्षणात् त्वदनुवृत्तिषु योग्ययन्ती ।  
सं प्राप्त सद्गुरु तनोः समये दयाळोः  
आत्मावधिर्भवति सं स्कृतधीः क्षणं ते ॥ 21.20 ॥

योग्यं यमैश्च नियमैश्च विधाय चित्तं  
सन्तो जितासनतया स्ववशासु वर्गाः ।  
प्रत्याहृतेन्द्रिय गणाः स्थिर धारणास्त्वां  
ध्यात्वा समाधि युगळेन विलोकयन्ति ॥ 21.21 ॥

पद्माभिराम वदनेक्षण पाणि पादं  
दिव्यायुधाभरण माल्य विलेपनं त्वाम् ।  
योगेन नाथ शुभमाश्रय मात्मवन्तः  
सालम्बनेन परिचिन्त्य न यान्ति तृप्तिम् ॥ 21.22 ॥

मानातिलङ्घि सुख बोध महाम्बुराशौ  
मग्नास्त्रिसीम रहिते भवतः स्वरूपे ।  
ताप त्रयेण विहतिं न भजन्ति सन्तः  
सं सार घर्म जनितेन समाधिमन्तः ॥ 21.23 ॥

धी सं स्कृतान् विदधतामिह कर्म भेदान्  
शुद्धं जिते मनसि चिन्तयतां स्वमेकम् ।  
त्वत्कर्म सक्त मनसामपि चापरेषां  
सूते फलान्यभिमतानि भवान् प्रसन्नः ॥ 21.24 ॥

उद्बाहु भावमपहाय यथैव खर्वः  
प्रां शुं फलार्थ मभियाचति योगि चिन्त्य ।  
एवं सदुष्करमुपाय गणं विहाय  
स्थाने निवेशयति तस्य विचक्षणस्त्वाम् ॥ 21.25 ॥

नित्यालसार्हमभयं निरपेक्षमन्यैः  
विश्वाधिकार मखिलाभिमत प्रसूतिम् ।  
शिक्षाविशेषसुभगं व्यवसाय सिद्धाः  
सत्कुर्वते त्वयि मुकुन्द षडङ्ग योगम् ॥ 21.26 ॥

त्वत्प्रातिकूल्य विमुखाः स्फुरदानुकूल्याः  
कृत्वा पुनः कृपणतां विगतातिशङ्काः ।  
स्वामिन् भव स्वयमुपाय इतीरयन्तः  
त्वय्यर्पयन्ति निज भारमपार शक्तौ ॥ 21.27 ॥

अर्थान्तरेषु विमुखान् अधिकार हानेः  
श्रद्धाधनान् त्वदनुभूति विळम्ब भीतान् ।  
दीप प्रकाश लभसे सुचिरात् कृतीव  
न्यस्तात्मनस्तव पदे निभृतान् प्रपन्नान् ॥ 21.28 ॥

मन्त्रैरनुश्रव मुखेष्वधिगम्यमानैः  
स्वाधि क्रिया समुचितैर्यदि वाऽन्यवाक्यैः ।  
नाथ त्वदीय चरणौ शरणं गतानां  
नैवायुतायुत कलाऽप्यपरैरवाप्या ॥ 21.29 ॥

दत्ताः प्रजा जनकवत् तव देशिकेन्द्रैः  
पत्याऽभिनन्द्य भवता परिणीयमानाः ।  
मध्ये सतां महितभोग विशेष सिद्ध्यै  
माङ्गल्य सूत्रमिव बिभ्रति किङ्करत्वम् ॥ 21.30 ॥

दिव्ये पदे नियत किङ्करताधिराज्यं  
दातुं त्वदीय दयया विहिताभिषेकाः ।  
आदेहपातमनघाः परिचर्यया ते  
युञ्जानचिन्त्य युवराज पदं भजन्ति ॥ 21.31 ॥

त्वां पाञ्चरात्रिक नयेन पृथग्विधेन  
वैखानसेन च पथा नियताधिकाराः ।  
सं ज्ञा विशेष नियमेन समर्चयन्तः  
प्रीत्या नयन्ति फलवन्ति दिनानि धन्याः ॥ 21.32 ॥

वर्णाश्रमादि नियत क्रम सूत्र बद्धा  
भक्त्या यथार्ह विनिवेशित पत्र पुष्पा ।  
मालेव काल विहिता हृदयङ्गमा त्वाम्  
आमोदयत्यनुपराग धियां सपर्या ॥ 21.33 ॥

ब्रह्मा गिरीश इतरेऽप्यमरा य एते  
निर्धूय तान् निरय तुल्य फल प्रसूतीन् ।  
प्राप्तुं तवैव पद पद्म युगं प्रतीताः  
पातिव्रतीं त्वयि वहन्ति परावरज्ञाः ॥ 21.34 ॥

नाथ त्वदिष्ट विनियोग निशेष सिद्धं  
शेषत्व सारमनपेक्ष्य निजं गुणज्ञाः ।  
भक्तेषु ते वर गुणार्णव पारतन्त्र्यात्  
दास्यं भजन्ति विपणि व्यवहार योग्यम् ॥ 21.35 ॥

सद्भिस्त्वदेक शरणैर्नियतं सनाथाः  
सर्पादिवत् त्वदपराधिषु दूर याताः ।  
धीरास्तृणीकृत विरिञ्च पुरन्दराद्याः  
कालं क्षिपन्ति भगवन् करणैरवन्ध्यैः ॥ 21.36 ॥

वागादिकं मनसि तत् पवने स जीवे  
भूतेष्वयं पुनरसौ त्वयि तैः समेति ।  
साधारणोत्क्रमण कर्म समाश्रितानां  
यन्त्रा मुकुन्द भवतैव यथा यमादेः ॥ 21.37 ॥

सव्यान्ययो रयनयोर्निशि वासरे वा  
सङ्कल्पितायु रवधीन् सपदि प्रपन्नान् ।  
हार्दः स्वयं निजपदे विनिवेशयिष्यन्  
नाडीं प्रवेशयसि नाथ शताधिकां त्वम् ॥ 21.38 ॥

अर्चिर्दिनं विशदपक्ष उदक्प्रयाणं  
सं वत्सरो मरुदशीतकरः शशाङ्कः ।  
सौदामनी जलपतिर्वलजित् प्रजेशः  
इत्यातिवाहिक सखो नयसि स्वकीयान् ॥ 21.39 ॥

त्वच्छेष वृत्त्यनुगुणैर्महितैर्गुणौघैः  
आविर्भवत्ययुतसिद्ध निज स्वरूपे ।  
त्वल्लक्षणेषु नियतेष्वपि भोगमात्रे  
साम्यं भजन्ति परमं भवता विमुक्ताः ॥ 21.40 ॥

इत्थं त्वदेक शरणैरनघैरवाप्ये  
त्वत्किङ्करत्व विभवे स्पृहयाऽपराध्यन् ।  
आत्मा ममेति भगवन् भवतैव गीताः  
वाचो निरीक्ष्य भरणीय इह त्वयाऽहम् ॥ 21.41 ॥

पद्मा मही प्रभृतिभिः परिभुक्त भूम्नः  
का हानिरत्र मयि भोक्तरि ते भवित्री ।  
दुष्येत् किमङ्घ्रि तटिनी तव देव सेव्या  
दुर्वार तर्ष चपलेन शुनाऽवलीढा ॥ 21.42 ॥

सत्वानि नाथ विविधान्यभिसञ्जिघृक्षोः  
सं सार नाट्य रसिकस्य तवास्तु तृप्त्यै ।  
प्रत्यक्पराङ्मुख मतेरसमीक्ष्य कर्तुः  
प्राचीन सज्जन विडम्बन भूमिका मे ॥ 21.43 ॥

कर्तव्यमित्यनुकलं कलयाम्यकृत्यं  
स्वामिन्नकृत्यमिति कृत्यमपि त्यजामि ।  
अन्यद् व्यतिक्रमण जातमनन्तमर्थ-  
स्थाने दया भवतु ते मयि सार्वभौमी ॥ 21.44 ॥

यं पूर्वमाश्रित जनेषु भवान् यथावत्  
धर्मं परं प्रणिजगौ स्वयमानृशं स्यम् ।  
सं स्मारितस्त्वमसि तस्य शरण्य भावात्  
नाथ त्वदात्त समया ननु मादृशार्थम् ॥ 21.45 ॥

त्राणं भवेति सकृदुक्ति समुद्यतानां  
तैस्तैरसह्य वृजिनैरुदरं भरिस्ते ।  
सत्यापिता शतमखात्मज शङ्करादौ  
नाथ क्षमा न खलु जन्तुषु मद्विवर्जम् ॥ 21.46 ॥

कर्मादिषु त्रिषु कथां कथमप्यजानन्  
कामादि मेदुरतया कलुष प्रवृत्तिः ।  
साकेत सं भव चराचरजन्तु नीत्या  
वीक्ष्यः प्रभो विषय वासितयाऽप्यहं ते ॥ 21.47 ॥

ब्रह्माण्ड लक्ष शत कोटि गणाननन्तान्  
एक क्षणे विपरिवर्त्य विलज्जमानाम् ।  
मत्पाप राशि मथने मधुदर्प हन्त्रीं  
शक्तिं नियुङ्क्ष्व शरणागतवत्सल त्वम् ॥ 21.48 ॥

आस्तां प्रपत्तिरिह देशिकसाक्षिका मे  
सिद्धा तदुक्तिरनघा त्वदवेक्षितार्था ।  
न्यस्तस्य पूर्वनिपुणैस्त्वयि नन्विदानीं  
पूर्णे मुकुन्द पुनरुक्त उपाय एषः ॥ 21.49 ॥

यद्वा मदर्थ परिचिन्तनया तवालं  
सं ज्ञा प्रपन्न इति साहसिको बिभर्मि ।  
एवं स्थिते त्वदपवाद निवृत्तये मां  
पात्रीकुरुष्व भगवन् भवतः कृपायाः ॥ 21.50 ॥

त्यागे गुणेश शरणागत सं ज्ञिनो मे  
स्त्यानागसोऽपि सहसैव परिग्रहे वा ।  
किं नाम कुत्र भवतीति कृपादिभिस्ते  
गूढं निरूपय गुणेतर तारतम्यम् ॥ 21.51 ॥

स्वामी दया जलनिधिर्मधुरः क्षमावान्  
शीलाधिकः श्रित वशः शुचिरत्युदारः ।  
एतानि हातुमनघो न किलार्हसि त्वं  
विख्यातिमन्ति बिरुदानि मया सहैव ॥ 21.52 ॥

वेला धनञ्जय रथादिषु वाचिकैः स्वैः  
आघोषितामखिलजन्तु शरण्यतां ते ।  
जानन् दशानन शतादधिकागसोऽपि  
पश्यामि दत्तमभयं स्वकृते त्वया मे ॥ 21.53 ॥

रक्ष्यस्त्वया तव भरोऽस्म्यहमित्यपूर्वान्  
वर्णानिमा नहृदयानपि वाचयित्वा ।  
मद्दोष निर्जित गुणो महिषी समक्षं  
मा भूस्त्वदन्य इव मोघ परिश्रमस्त्वम् ॥ 21.54 ॥

मुख्यं च यत्प्रपदनं स्वयमेव साध्यं  
दातव्यमीश कृपया तदपि त्वयैव ।  
तन्मे भवच्चरण सङ्गवती मवस्थां  
पश्यन्नुपाय फलयोरुचितं विधेयाः ॥ 21.55 ॥

अल्पास्थिरै रसुखजै रसुखावसानैः  
दुः खान्वितैरनुचितै रभिमान मूलैः ।  
प्रत्यक्परागनुभवैः परिघूर्णितं मां  
त्वय्येव नाथ चरितार्थय निर्विविक्षुम् ॥ 21.56 ॥

तत्त्वावबोध शमित प्रतिकूल वृत्तिं  
कैङ्कर्य लब्ध करण त्रय सामरस्यम् ।  
कृत्वा त्वदन्य विमुखं कृपया स्वयं मां  
स्फातिं दृशोः प्रतिलभस्व जगज्जनन्याः ॥ 21.57 ॥

इत्थं स्तुति प्रभृतयो यदि सं मताः स्युः  
यद्वाऽपराध पदवीष्वभिसं विशन्ति ।  
स्तोकानुकूल्य कणिका वश वर्तिनस्ते  
प्रीति क्षमा प्रसरयोरहमस्मि लक्ष्यम् ॥ 21.58 ॥

स्नेहोपपन्न विषयः स्व दशा विशेषात्  
भूयस्तमिस्र शमनीं भुवि वेङ्कटेशः ।  
दिव्यां स्तुतिं निरमिमीत सतां नियोगात्  
दीपप्रकाश शरणागति दीपिकाख्याम् ॥ 21.59 ॥