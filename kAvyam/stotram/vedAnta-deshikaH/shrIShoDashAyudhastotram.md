---
title: श्रीषोडशायुधस्तोत्रम्

---
स्वसङ्कल्पकलाकल्पैरायुधैरायुधेश्वरः ।  
जुष्टः षोडशभिर्दिव्यैर्जुषतां वः परः पुमान् ॥ 22.1 ॥

यदायत्तं जगच्चक्रं कालचक्रं च शाश्वतम् ।  
पातु वस्तत्परं चक्रं चक्ररूपस्य चक्रिणः ॥ 22.2 ॥

यत्प्रसूतिशतैरासन् रुद्राः परशुलाञ्छनाः ।  
स दिव्यो हेतिराजस्य परशुः परिपातु वः ॥ 22.3 ॥

हेलया हेतिराजेन यस्मिन् दैत्याः समुद्धृते ।  
शकुन्ता इव धावन्ति स कुन्तः पालयेत वः ॥ 22.4 ॥

दैत्यदानवमुख्यानां दण्ड्यानां येन दण्डनम् ।  
हेतिदण्डेशदण्डोऽसौ भवतां दण्डयेद्द्विषः ॥ 22.5 ॥

अनन्यान्वयभक्तानां रुन्धन्नाशामतङ्गजान् ।  
अनङ्कुशविहारो वः पातु हेतीश्वराङ्कुशः ॥ 22.6 ॥

सम्भूय शलभायन्ते यत्र पापानि देहिनाम् ।  
स पातु शतवक्त्राग्निहेतिर्हेतीश्वरस्य वः ॥ 22.7 ॥

अविद्यां स्वप्रकाशेन विद्यारूपश्छिनत्ति यः ।  
स सुदर्शननिस्त्रिंशः सौतु वस्तत्त्वदर्शनम् ॥ 22.8 ॥

क्रियाशक्तिगुणो विष्णोर्यो भवत्यतिशक्तिमान् ।  
अकुण्ठशक्तिः सा शक्तिरशक्तिं वारयेत वः ॥ 22.9 ॥

तारत्वं यस्य संस्थाने शब्दे च परिदृश्यते ।  
प्रभोः प्रहरणेन्द्रस्य पाञ्चजन्यः स पातु वः ॥ 22.10 ॥

यं सात्त्विकमहङ्कारमामनन्त्यक्षसायकम् ।  
अव्याद्वश्चक्ररूपस्य तद्धनुः शार्ङ्गधन्वनः ॥ 22.11 ॥

आयुधेन्द्रेण येनैव विश्वसर्गो विरच्यते ।  
स वः सौदर्शनः कुर्यात् पाशः पाशविमोचनम् ॥ 22.12 ॥

विहारो येन देवस्य विश्वक्षेत्रकृषीवलः ।  
व्यज्यते तेन सीरेण नासीरविजयोऽस्तु वः ॥ 22.13 ॥

आयुधानामहं वज्रमित्यगीयत यः स वः ।  
अव्याद्धेतीशवज्रोऽसावदधीच्यस्थिसम्भवः ॥ 22.14 ॥

विश्वसंहृतिशक्तिर्या विश्रुता बुद्धिरूपिणी ।  
सा वः सौदर्शनी भूयात् गदप्रशमनी गदा ॥ 22.15 ॥

यात्यतिक्षोदशालित्वं मुसलो येन तेन वः ।  
हेतीशमुसलेनाशु भिद्यतां मोहमौसलम् ॥ 22.16 ॥

शूलिदृष्टमनोर्वाच्यो येन शूलयति द्विषः ।  
भवतां तेन भवतात् त्रिशूलेन विशूलता ॥ 22.17 ॥

अस्त्रग्रामस्य कृत्स्नस्य प्रसूतिं यं प्रचक्षते ।  
सोऽव्यात् सुदर्शनो विश्वम् आयुधैः षोडशायुधः ॥ 22.18 ॥

श्रीमद्वेङ्कटनाथेन श्रेयसे भूयसे सताम् ।  
कृतेयमायुधेन्द्रस्य षोडशायुधसंस्तुतिः ॥ 22.19 ॥