---
title: श्रीगरुडदण्डकः

---
नमः पन्नगनद्धाय वैकुण्ठवशवर्तिने ।  
श्रुतिसिन्धुसुधोत्पादमन्दराय गरुत्मते ॥ 10.1 ॥

गरुडमखिल-वेद-नीडाधिरूढं द्विषत्पीडनोत्कण्ठिताकुण्ठ-वैकुण्ठपीठीकृतस्कन्धमीडे स्वनीडागति-प्रीत-रुद्रा-सुकीर्तिस्तनाभोग-गाढोपगूढस्फुरत्कण्टकव्रात-वेध-व्यथा-वेपमान-द्विजिह्वाधिपाकल्प-विष्फार्यमाण-स्फटावाटिका-रत्नरोचिश्छटा-राजि-नीराजितं कान्ति-कल्लोलिनी-राजितम् ॥ 10.2 ॥

जय गरुड सुपर्ण दर्वीकराहार देवाधिपाहारहारिन् दिवौकस्पति-क्षिप्त-दम्भोळिधारा-किणाकल्प कल्पान्तवातूलकल्पोदयानल्पवीरायितोद्यच्चमत्कार दैत्यारि-जैत्रध्वजारोह-निर्धारितोत्कर्ष संकर्षणात्मन् गरुत्मन् मरुत्पञ्चकाधीश सत्यादिमूर्ते न कश्चित् समस्ते नमस्ते पुनस्ते नमः ॥ 10.3 ॥

नम इदमजहत्सपर्याय पर्याय-निर्यात-पक्षानिलास्फालनोद्वेल-पाथोधिवीची-चपेटाहतागाध-पाताळ-भांकार-संक्रुद्ध-नागेन्द्रपीडासृणीभाव-भास्वन्नखश्रेणये चण्डतुण्डाय नृत्यद्भुजङ्गभ्रुवे वज्रिणे दंष्ट्रया तुभ्यम् अध्यात्मविद्या विधेया विधेया भवद्दास्यमापादयेथा दयेथाश्च मे ॥ 10.4 ॥

मनुरनुगत-पक्षि-वक्त्र-स्फुरत्तारकस्तावकश्चित्रभानुप्रियाशेखरस्त्रायतां नस्त्रिवर्गापवर्गप्रसूतिः परव्योमधामन् वलद्वेषिदर्पज्वलद्वालखिल्यप्रतिज्ञावतीर्ण स्थिरां तत्त्वबुद्धिं परां भक्तिधेनुं जगन्मूलकन्दे मुकुन्दे महानन्ददोग्ध्रीं दधीथा मुधाकामहीनाम् अहीनामहीनान्तक ॥ 10.5 ॥

षट्त्रिंशद्गणचरणो नरपरिपाटीनवीनगुम्भगणः ।  
विष्णुरथदण्डकोऽयं विघटयतु विपक्षवाहिनीव्यूहम् ॥ 10.6 ॥

विचित्रसिद्धिदः सोऽयं वेङ्कटेशविपश्चिता ।  
गरुडध्वजतोषाय गीतो गरुडदण्डकः ॥ 10.7 ॥