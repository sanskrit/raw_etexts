---
title: श्रीदयाशतकम्

---
प्रपद्ये तं गिरिं प्रायः श्रीनिवासानुकम्पया ।  
इक्षु सार स्रवन्त्येव यन्मूर्त्या शर्करायितम् ॥ 7.1 ॥

विगाहे तीर्थ बहुळां शीतळां गुरु सन्ततिम् ।  
श्रीनिवास दयाम्भोधि परीवाह परम्पराम् ॥ 7.2 ॥

कृतिनः कमलावास कारुण्यैकान्तिनो भजे ।  
धत्ते यत्सूक्ति रूपेण त्रिवेदी सर्वयोग्यताम् ॥ 7.3 ॥

पराशर मुखान् वन्दे भगीरथ नये स्थितान् ।  
कमला कान्त कारुण्य गङ्गाप्लावित मद्विधान् ॥ 7.4 ॥

अशेष विघ्न शमनं अनीकेश्वरमाश्रये ।  
श्रीमतः करुणाम्भोधौ शिक्षा स्रोत इवोत्थितम् ॥ 7.5 ॥

समस्त जननीं वन्दे चैतन्य स्तन्य दायिनीम् ।  
श्रेयसीं श्रीनिवासस्य करुणामिव रूपिणीम् ॥ 7.6 ॥

वन्दे वृषगिरीशस्य महिषीं विश्व धारिणीम् ।  
तत्कृपा प्रतिघातानां क्षमया वारणं यया ॥ 7.7 ॥

निशामयतु मां नीळा यद्भोग पटलैर्ध्रुवम् ।  
भावितं श्रीनिवासस्य भक्त दोषेष्वदर्शनम् ॥ 7.8 ॥

कमप्यनवधिं वन्दे करुणा वरुणालयम् ।  
वृषशैल तटस्थानां स्वयं व्यक्तिमुपागतम् ॥ 7.9 ॥

अकिञ्चन निधिं सूतिं अपवर्ग त्रिवर्गयोः ।  
अञ्जनाद्रीश्वर दयां अभिष्टौमि निरञ्जनाम् ॥ 7.10 ॥

अनुचर शक्त्यादि गुणाम्  
अग्रेसर बोध विरचितालोकाम् ।  
स्वाधीन वृषगिरीशां  
स्वयं प्रभूतां प्रमाणयामि दयाम् ॥ 7.11 ॥

अपि निखिल लोक सुचरित  
मुष्टिं धय दुरितमूर्च्छना जुष्टम् ।  
सं जीवयतु दये माम्  
अञ्जन गिरिनाथ रञ्जनी भवती ॥ 7.12 ॥

भगवति दये भवत्या  
वृषगिरि नाथे समाप्लुते तुङ्गे ।  
अप्रतिघ मज्जनानां  
हस्तालम्बो मदागसां मृग्यः ॥ 7.13 ॥

कृपण जन कल्प लतिकां  
कृतापराधस्य निष्क्रियामाद्याम् ।  
वृषगिरि नाथ दये त्वां  
विदन्ति सं सारतारिणीं विबुधाः ॥ 7.14 ॥

वृषगिरि गृहमेधि गुणाः  
बोध बलैश्वर्य वीर्य शक्ति मुखाः ।  
दोषा भवेयुरेते  
यदि नाम दये त्वया विनाभूताः ॥ 7.15 ॥

आसृष्टि सन्ततानाम्  
अपराधानां निरोधिनीं जगतः ।  
पद्मा सहाय करुणे  
प्रतिसञ्चर केळिमाचरसि ॥ 7.16 ॥

अचिदविशिष्ट् आन् प्रळये  
जन्तूनवलोक्य जात निर्वेदा ।  
करण कळेबर योगं  
वितरसि वृषशैल नाथ करुणे त्वम् ॥ 7.17 ॥

अनुगुण दशार्पितेन  
श्रीधर करुणे समाहित स्नेहा ।  
शमयसि तमः प्रजानां  
शास्त्रमयेन स्थिर प्रदीपेन ॥ 7.18 ॥

रूढा वृषाचल पतेः  
पादे मुख कान्ति पत्रळच्छाया ।  
करुणे सुखयसि विनतान्  
कटाक्ष विटपैः करापचेय फलैः ॥ 7.19 ॥

नयने वृषाचलेन्दोः  
तारा मैत्रीं दधानया करुणे ।  
दृष्टस्त्वयैव जनिमान्  
अपवर्गमकृष्टपच्यमनुभवति ॥ 7.20 ॥

समयोपनतैस्तव प्रवाहैः  
अनुकम्पे कृत सं प्लवा धरित्री ।  
शरणागतसस्य मालिनीयं  
वृषशैलेश कृषीवलं धिनोति ॥ 7.21 ॥

कलशोदधि सं पदो भवत्याः  
करुणे सन्मति मन्थ सं स्कृतायाः ।  
अमृतां शमवैमि दिव्य देहं  
मृत सञ्जीवन मञ्जनाचलेन्दोः ॥ 7.22 ॥

जलधेरिव शीतता दये त्वं  
वृषशैलाधिपतेः स्वभाव भूता ।  
प्रलयारभटी नट् ईं तदीक्षां  
प्रसभं ग्राहयसि प्रसत्ति लास्यम् ॥ 7.23 ॥

प्रणत प्रतिकूल मूल घाती  
प्रतिघः कोऽपि वृषाचलेश्वरस्य ।  
कळमे यवसापचाय नीत्या  
करुणे किं करतां तवोपयाति ॥ 7.24 ॥

अबहिष्कृत निग्रहान् विदन्तः  
कमलाकान्तगुणान् स्वतन्त्रतादीन् ।  
अविकल्पमनुग्रहं दुहानां  
भवतीमेव दये भजन्ति सन्तः ॥ 7.25 ॥

कमलानिलयस्त्वया दयाळुः  
करुणे निष्करुणा निरूपणे त्वम् ।  
अत एव हि तावकाश्रितानां  
दुरितानां भवति त्वदेव भीतिः ॥ 7.26 ॥

अतिलङ्घित शासनेष्वभीक्ष्णं  
वृषशैलाधिपतिर्विजृम्भितोष्मा ।  
पुनरेव दये क्षमा निदानैः  
भवतीमाद्रियते भवत्यधीनैः ॥ 7.27 ॥

करुणे दुरितेषु मामकेषु  
प्रतिकारान्तर दुर्जयेषु खिन्नः ।  
कवचायितया त्वयैव शार्ङ्गी  
विजयस्थानमुपाश्रितो वृषाद्रिम् ॥ 7.28 ॥

मयि तिष्ठति दुष्कृतां प्रधाने  
मितदोषानितरान् विचिन्वती त्वम् ।  
अपराधगणैरपूर्णकुक्षिः  
कमलाकान्त दये कथं भवित्री ॥ 7.29 ॥

अहमस्म्यपराध चक्रवर्ती  
करुणे त्वं च गुणेषु सार्वभौमी ।  
विदुषी स्थितिमीदृशीं स्वयं मां  
वृषशैलेश्वर पादसात्कुरु त्वम् ॥ 7.30 ॥

अशिथिल करणेऽस्मिन्नक्षत श्वास वृत्तौ  
वपुषि गमन योग्ये वासमासादयेयम् ।  
वृषगिरि कटकेषु व्यञ्जयत्सु प्रतीतैः  
मधुमथन दये त्वां वारि धारा विशेषैः ॥ 7.31 ॥

अविदित निज योग क्षेममात्मानभिज्ञं  
गुण लव रहितं मां गोप्तुकामा दये त्वम् ।  
परवति चतुरैस्ते विभ्रमैः श्रीनिवासे  
बहुमतिमनपायां विन्दसि श्री धरण्योः ॥ 7.32 ॥

फल वितरण दक्षं पक्षपातानभिज्ञं  
प्रगुण मनुविधेयं प्राप्य पद्मा सहायम् ।  
महति गुण समाजे मानपूर्वं दये त्वं  
प्रतिवदसि यथार्हं पाप्मनां मामकानाम् ॥ 7.33 ॥

अनुभवितुमघौघं नालमागामि कालः  
प्रशमयितुमशेषं निष्क्रियाभिर्न शक्यम् ।  
स्वयमिति हि दये त्वं स्वीकृत श्रीनिवासा  
शिथिलित भव भीतिः श्रेयसे जायसे नः ॥ 7.34 ॥

अवतरण विशेषैरात्म लीलापदेशैः  
अवमतिमनुकम्पे मन्द चित्तेषु विन्दन् ।  
वृषभ शिखरि नाथस्त्वन्निदेशेन नूनं  
भजति शरण भाजां भाविनो जन्म भेदान् ॥ 7.35 ॥

परहितमनुकम्पे भावयन्त्यां भवत्यां  
स्थिरमनुपधि हार्दं श्रीनिवासो दधानः ।  
ललित रुचिषु लक्ष्मी भूमिनीळासु नूनं  
प्रथयति बहुमानं त्वत्प्रतिच्छन्द बुद्ध्या ॥ 7.36 ॥

वृषगिरि सविधेषु व्याजतो वास भाजां  
दुरित कलुषितानां दूयमाना दये त्वम् ।  
करण विलय काले कान्दिशीक स्मृतीनां  
स्मरयसि बहुलीलं माधवं सावधाना ॥ 7.37 ॥

दिशि दिशि गति विद्भिर्देशिकैर्नीयमाना  
स्थिरतरमनुकम्पे स्त्यान लग्ना गुणैस्त्वम् ।  
परिगत वृषशैलं पारमारोपयन्ती  
भव जलधि गतानां पोत पात्री भवित्री ॥ 7.38 ॥

परिमित फल सङ्गात् प्राणिनः किं पचानाः  
निगम विपणि मध्ये नित्य मुक्तानुषक्तम् ।  
प्रसदनमनुकम्पे प्राप्तवत्या भवत्या  
वृषगिरि हरिनीलं व्यञ्जितं निर्विशन्ति ॥ 7.39 ॥

त्वयि बहुमति हीनः श्रीनिवासानुकम्पे  
जगति गतिमिहान्यां देवि सं मन्यते यः ।  
स खलु विबुध सिन्धौ सन्निकर्षे वहन्त्यां  
शमयति मृगतृष्णा वीचिकाभिः पिपासाम् ॥ 7.40 ॥

आज्ञां ख्यातिं धनमनुचरानाधिराज्यादिकं वा  
काले दृष्ट्वा कमल वसतेरप्यकिञ्चिर्कराणि ।  
पद्मा कान्तं प्रणिहितवतीं पालनेऽनन्य साध्ये  
साराभिज्ञा जगति कृतिनः सं श्रयन्ते दये त्वाम् ॥ 7.41 ॥

प्राजापत्य प्रभृति विभवं प्रेक्ष्य पर्याय दुः खं  
जन्माकाङ्क्षन् वृषगिरि वने जग्मुषां तस्थुषां वा ।  
आशासानाः कतिचन विभोस्त्वत्परिष्वङ्ग धन्यैः  
अङ्गीकारं क्षणमपि दये हार्द तुङ्गैरपाङ्गैः ॥ 7.42 ॥

नाभी पद्म स्फुरण सुभगा नव्य नीलोत्पलाभा  
क्रीडा शैलं कमपि करुणे वृण्वती वेङ्कटाख्यम् ।  
शीता नित्यं प्रसदनवती श्रद्दधानावगाह्या  
दिव्या काचिज्जयति महती दीर्घिका तावकीना ॥ 7.43 ॥

यस्मिन् दृष्टे तदितर सुखैर्-  
गम्यते गोष्पदत्वं  
सत्यं ज्ञानं त्रिभिरवधिभिर्-  
मुक्त मानन्द सिन्धुम् ।  
त्वत्स्वीकारात् तमिह कृतिनः  
सूरि बृन्दानुभाव्यम्  
नित्यापूर्वं निधिमिव दये  
निर्विशन्त्यञ्जनाद्रौ ॥ 7.44 ॥

सारं लब्ध्वा कमपि महतः श्रीनिवासाम्बुराशेः  
काले काले घन रसवती काळिकेवानुकम्पे ।  
व्यक्तोन्मेषा मृगपति गिरौ विश्वमाप्याययन्ती  
शीलोपज्ञं क्षरति भवती शीतळं सद्गुणौघम् ॥ 7.45 ॥

भीमे नित्यं भव जलनिधौ  
मज्जतां मानवानाम्  
आलम्बार्थं वृषगिरि पतिस्-  
त्वन्निदेशात् प्रयुङ्क्ते ।  
प्रज्ञासारं प्रकृति महता  
मूल भागेन जुष्टं  
शाखा भेदैः सुभगमनघं  
शाश्वतं शास्त्र पाणिम् ॥ 7.46 ॥

विद्वत्सेवा कतक निकषैर्वीत पङ्काशयानां  
पद्माकान्तः प्रणयति दये दर्पणं ते स्वशास्त्रम् ।  
लीला दक्षां त्वदनवसरे लालयन् विप्रलिप्सां  
माया शास्त्राण्यपि दमयितुं त्वत्प्रपन्न प्रतीपान् ॥ 7.47 ॥

दैवात् प्राप्ते वृषगिरि तटं देहिनि त्वन्निदानात्  
स्वामिन् पाहीत्यवश वचने विन्दति स्वापमन्त्यम् ।  
देवः श्रीमान् दिशति करुणे दृष्टिमिच्छं स्त्वदीयाम्  
उद्धातेन श्रुति परिषदामुत्तरेणाभिमुख्यम् ॥ 7.48 ॥

श्रेयः सूतिं सकृदपि दये  
सं मतां यः सखीं ते  
शीतोदारामलभत जनः  
श्रीनिवासस्य दृष्टिम् ।  
देवादीनामयमनृणतां  
देहवत्त्वेऽपि विन्दन्  
बन्धान्मुक्तो बलिभिरनघैः  
पूर्यते तत्प्रयुक्तैः ॥ 7.49 ॥

दिव्यापाङ्गं दिशसि करुणे येषु सद्देशिकात्मा  
क्षिप्रं प्राप्ता वृषगिरि पतिं क्षत्रबन्ध्वादयस्ते ।  
विश्वाचार्या विधि शिव मुखाः स्वाधिकारोपरुद्धाः  
मन्ये माता जड इव सुते वत्सला मादृशे त्वम् ॥ 7.50 ॥

अतिकृपणोऽपि जन्तुरधिगम्य दये भवतीम्  
अशिथिल धर्म सेतु पदवीं रुचिरामचिरात् ।  
अमित महोर्मिजालमतिलङ्घ्य भवाम्बु निधिं  
भवति वृषाचलेश पद पत्तन नित्य धनी ॥ 7.51 ॥

अभिमुक भाव सं पदभिसं भविनां भविनां  
क्वचिदुपलक्षिता क्वचिदभङ्गुर गूढ गतिः ।  
विमल रसावहा वृषगिरीश दये भवती  
सपदि सरस्वतीव शमयत्यघमप्रतिघम् ॥ 7.52 ॥

अपि करुणे जनस्य तरुणेन्दु विभूषणताम्  
अपि कमलासनत्वमपि धाम वृषाद्रि पतेः ।  
तरतमता वशेन तनुते ननु ते विततिः  
परहित वर्ष्मणा परिपचेळिम केळिमती ॥ 7.53 ॥

धृत भुवना दये त्रिविध गत्यनुकूलतरा  
वृषगिरि नाथ पाद परिरम्भवती भवती ।  
अविदित वैभवाऽपि सुर सिन्धुरिवातनुते  
सकृदवगाहमान मपतापमपापमपि ॥ 7.54 ॥

निगम समाश्रिता निखिल लोक समृद्धि करी  
भजदघ कूल मुद्रुज गतिः परितप्त हिता ।  
प्रकटित हं स मत्स्य कमठाद्यवतार शता  
विबुध सरिच्छ्रियं वृषगिरीश दये वहसि ॥ 7.55 ॥

जगति मितं पचा त्वदितरा तु दये तरळा  
फल नियमोज्झिता भवति सं तपनाय पुनः ।  
त्वमिह निरङ्कुश प्रशकनादि विभूतिमती  
वितरसि देहिनां निरवधिं वृषशैल निधिम् ॥ 7.56 ॥

सकरुण लौकिक प्रभु परिग्रह निग्रहयोः  
नियतिमुपाधि चक्र परिवृत्ति परम्परया ।  
वृषभ महीधरेश करुणे वितरङ्गयतां  
श्रुति मित सं पदि त्वयि कथं भविता विशयः ॥ 7.57 ॥

वृषगिरि कृष्ण मेघ जनितां जनितापहरां  
त्वदभिमतिं सुवृष्टिमुपजीव्य निवृत्त तृषः ।  
बहुषु जलाशयेषु बहुमानमपोह्य दये  
न जहति सत्पथं जगति चातकवत् कृतिनः ॥ 7.58 ॥

त्वदुदय तूलिकाभिरमुना वृषशैल जुषा  
स्थिर चर शिल्पिनैव परिकल्पित चित्र धियः ।  
यतिपति यामुन प्रभृतयः प्रथयन्ति दये  
जगति हितं न नस्त्वयि भरन्यसनादधिकम् ॥ 7.59 ॥

मृदुहृदये दये मृदित काम हिते महिते  
धृत विबुधे बुधेषु विततात्मधुरे मधुरे ।  
वृषगिरि सार्वभौम दयिते मयि ते महतीं  
भवुक निधे निधेहि भवमूल हरां लहरीम् ॥ 7.60 ॥

अकूपारैरेकोदक समय वैतण्डिक जवैः  
अनिर्वाप्यां क्षिप्रं क्षपयितुमविद्याख्य बडबाम् ।  
कृपे त्वं तत्तादृक्प्रथिम वृष पृथ्वीधर पति-  
स्वरूप द्वैगुण्य द्विगुण निज बिन्दुः प्रभवसि ॥ 7.61 ॥

विवित्सा वेताळी विगम परिशुद्धेऽपि हृदये  
पटु प्रत्याहार प्रभृति पुटपाक प्रचकिताः ।  
नमन्तस्त्वां नारायण शिखरि कूटस्थ करुणे  
निरुद्ध त्वद्द्रोहा नृपति सुत नीतिं न जहति ॥ 7.62 ॥

अनन्याधीनः सन् भवति परतन्त्रः प्रणमतां  
कृपे सर्वद्रष्टा न गणयति तेषामपकृतिम् ।  
पतिस्त्वत्पारार्थ्यं प्रथयति वृष क्ष्माधर पतिः  
व्यवस्थां वैयात्यादिति विघटयन्ती विहरसि ॥ 7.63 ॥

अपां पत्युः शत्रूनसहन मुनेर्धर्म निगळं  
कृपे काकस्यैकं हितमिति हिनस्ति स्म नयनम् ।  
विलीन स्वातन्त्र्यो वृषगिरि पतिस्त्वद्विहृतिभिः  
दिशत्येवं देवो जनित सुगतिं दण्डन गतिम् ॥ 7.64 ॥

निषादानां नेता कपि कुल पतिः कापि शबरी  
कुचेलः कुब्जा सा व्रज युवतयो माल्यकृदिति ।  
अमीषां निम्नत्वं वृषगिरि पतेरुन्नतिमपि  
प्रभूतैः स्रोतोभिः प्रसभमनुकम्पे समयसि ॥ 7.65 ॥

त्वया दृष्टस्तुष्टिं भजति परमेष्ठी निज पदे  
वहन् मूर्तीरष्टौ विहरति मृडानी परिबृढः ।  
बिभर्ति स्वाराज्यं वृषशिखरि शृङ्गारि करुणे  
शुनासीरो देवासुर समर नासीर सुभटः ॥ 7.66 ॥

दये दुग्धोदन्वद्व्यति युत सुधा सिन्धु नयतः  
त्वदाश्लेषान्नित्यं जनित मृत सञ्जीवन दशाः ।  
स्वदन्ते दान्तेभ्यः श्रुति वदन कर्पूर गुळिकाः  
विषुण्वन्तश्चित्तं वृषशिखरि विश्वं भर गुणाः ॥ 7.67 ॥

जगज्जन्म स्थेम प्रळय रचना केळि रसिकः  
विमुक्त्येक द्वारं विघटित कवाटं प्रणयिनाम् ।  
इति त्वय्यायत्तं द्वितयमुपधीकृत्य करुणे  
विशुद्धानां वाचां वृषशिखरि नाथः स्तुति पदम् ॥ 7.68 ॥

कलि क्षोभोन्मीलत्क्षिति कलुष कूलङ्कष जवैः  
अनुच्छेदैरेतैरवट तट वैषम्य रहितैः ।  
प्रवाहैस्ते पद्मा सहचरपरिष्कारिणि कृपे  
विकल्पन्तेऽनल्पा वृष शिखरिणो निर्झरगणाः ॥ 7.69 ॥

खिलं चेतो वृत्तेः किमिदमिति विस्मेर भुवनं  
कृपे सिं ह क्ष्माभृत्कृत मुख चमत्कार करणम् ।  
भरन्यासच्छन्न प्रबल वृजिन प्राभृत भृतां  
प्रतिप्रस्थानं ते श्रुति नगर शृङ्गाटक जुषः ॥ 7.70 ॥

त्रिविध चिदचित्सत्तास्थेम प्रवृत्ति नियामिका  
वृषगिरि विभोरिच्छा सा त्वं परैरपराहता ।  
कृपण भरभृत्किं कुर्वाण प्रभूत गुणान्तरा  
वहसि करुणे वैचक्षण्यं मदीक्षण साहसे ॥ 7.71 ॥

वृषगिरि पतेर्हृद्या विश्वावतार सहायिनी  
क्षपित निखिलावद्या देवि क्षमादि निषेविता ।  
भुवन जननी पुं सां भोगापवर्गविधायिनी  
वितमसि पदे व्यक्तिं नित्यां बिभर्षि दये स्वयम् ॥ 7.72 ॥

स्वयमुदयिनः सिद्धाद्याविष्कृताश्च शुभालयाः  
विविध विभव व्यूहावासाः परं च पदं विभोः ।  
वृषगिरि मुखेष्वेतेष्विच्छावधि प्रतिलब्धये  
दृढ विनिहिता निश्रेणिस्त्वं दये निज पर्वभिः ॥ 7.73 ॥

हितमिति जगद्दृष्ट्या कॢप्तैरकॢप्त फलान्तरैः  
अमति विहितैरन्यैर्धर्मायितैश्च यदृच्छया ।  
परिणत बहुच्छद्मा पद्मासहाय दये स्वयं  
प्रदिशसि निजाभिप्रेतं नः प्रशाम्यदपत्रपा ॥ 7.74 ॥

अतिविधि शिवैरैश्वर्यात्मानुभूति रसैर्जनान्  
अहृदयमिहोपच्छन्द्यैषामसङ्ग दशार्थिनी ।  
तृषित जनता तीर्थस्नान क्रम क्षपितैनसां  
वितरसि दये वीतातङ्का वृषाद्रि पतेः पदम् ॥ 7.75 ॥

वृषगिरि सुधा सिन्धौ जन्तुर्-  
दये निहितस्त्वया  
भव भय परीतापच्छित्त्यै  
भजन्नघमर्षणम् ।  
मुषित कलुषो मुक्तेरग्रे-  
सरैरभिपूर्यते  
स्वयमुपनतैः स्वात्मानन्द  
प्रभृत्यनुबन्धिभिः ॥ 7.76 ॥

अनितर जुषामन्तर्मूलेऽप्यपाय परिप्लवे  
कृतविदनघा विच्छिद्यैषां कृपे यम वश्यताम् ।  
प्रपदन फल प्रत्यादेश प्रसङ्ग विवर्जितं  
प्रतिविधिमुपाधत्से सार्धं वृषाद्रि हितैषिणा ॥ 7.77 ॥

क्षणविलयिनां शास्त्रार्थानां फलाय निवेशिते  
सुर पितृगणे निर्वेशात् प्रागपि प्रळयं गते ।  
अधिगत वृषक्ष्माभृन्नाथामकाल वशं वदां  
प्रतिभुवमिह व्याचख्युस्त्वां कृपे निरुपप्लवाम् ॥ 7.78 ॥

त्वदुपसदनादद्य श्वो वा महा प्रळयेऽपि वा  
वितरति निजं पादाम्भोजं वृषाचल शेखरः ।  
तदिह करुणे तत्तत्क्रीडा तरङ्ग परम्परा-  
तर तमतया जुष्टायास्ते दुरत्ययतां विदुः ॥ 7.79 ॥

प्रणिहित धियां त्वत्सं पृक्ते वृषाद्रि शिखामणौ  
प्रसृमर सुधा धाराकारा प्रसीदति भावना ।  
दृढमिति दये दत्तास्वादं विमुक्ति वलाहकं  
निभृत गरुतो निध्यायन्ति स्थिराशय चातकाः ॥ 7.80 ॥

कृपे विगतवेलया कृत समग्र पोषैस्त्वया  
कलिज्वलन दुर्गते जगति काळमेघायितम् ।  
वृष क्षिति धरादिषु स्थिति पदेषु सानुप्लवैः  
वृषाद्रिपति विग्रहैर्व्यपगताखिलावग्रहैः ॥ 7.81 ॥

प्रसूय विविधं जगत् तदभिवृद्धये त्वं दये  
समीक्षण विचिन्तन प्रभृतिभिः स्वयं तादृशैः ।  
विचित्र गुण चित्रितां विविध दोष वैदेशिकीं  
वृषाचल पतेस्तनुं विशसि मत्स्यकूर्मादिकाम् ॥ 7.82 ॥

युगान्त समयोचितं भजति योग निद्रारसं  
वृषक्षितिभृदीश्वरे विहरण क्रमाज्जाग्रति ।  
उदीर्ण चतुरर्णवी कदन वेदिनी मेदिनीं  
समुद्धृतवती दये तदभिजुष्टया दं ष्ट्रया ॥ 7.83 ॥

सटा पटल भीषणे सरभसाट्टहासोद्भटे  
स्फुरत्क्रुधि परिस्फुटद् भ्रुकुटिकेऽपि वक्त्रे कृते ।  
दये वृषगिरीशितुर्दनुज डिम्भ दत्त स्तना  
सरोज सदृशा दृशा समुदिताकृतिर्दृश्यसे ॥ 7.84 ॥

प्रसक्त मधुना विधि प्रणिहितैः सपर्योदकैः  
समस्त दुरितच्छिदा निगम गन्धिना त्वं दये ।  
अशेषमविशेषतस्त्रिजगदञ्जनाद्रीशितुः  
चराचरमचीकरश्चरण पङ्कजेनाङ्कितम् ॥ 7.85 ॥

परश्वथ तपोधन प्रथन सत्क्रतूपाकृत-  
क्षितीश्वर पशु क्षरत्क्षतज कुङ्कुम स्थासकैः ।  
वृषाचल दयाळुना ननु विहर्तुमालिप्यथाः  
निधाय हृदये दये निहत रक्षितानां हितम् ॥ 7.86 ॥

कृपे कृत जगद्धिते कृपण जन्तु चिन्तामणे  
रमा सहचरं तदा रघु धुरीणयन्त्या त्वया ।  
व्यभज्यत सरित्पतिः सकृदवेक्षणात् तत्क्षणात्  
प्रकृष्ट बहु पातक प्रशम हेतुना सेतुना ॥ 7.87 ॥

कृपे परवतस्त्वया वृष गिरीशितुः क्रीडितं  
जगद्धितमशेषतस्तदिदमित्थमर्थाप्यते ।  
मदच्छल परिच्युत प्रणत दुष्कृत प्रेक्षितैः  
हत प्रबल दानवैर्हलधरस्य हेला शतैः ॥ 7.88 ॥

प्रभूत विबुधद्विषद्भरण खिन्न विश्वं भरा-  
भरापनयनच्छलात् त्वमवतार्य लक्ष्मीधरम् ।  
निराकृतवती दये निगम सौध दीप श्रिया  
विपश्चिदविगीतया जगति गीतयाऽन्धं तमः ॥ 7.89 ॥

वृषाद्रि हय सादिनः प्रबल दोर्मरुत्प्रेङ्खितः  
त्विषा स्फुट तटिद्गुणस्त्वदवसेक सं स्कारवान् ।  
करिष्यति दये कलि प्रबलघर्मनिर्मूलनः  
पुनः कृत युगाङ्कुरं भुवि कृपाण धाराधरः ॥ 7.90 ॥

विश्वोपकारमिति नाम सदा दुहानाम्  
अद्यापि देवि भवतीमवधीरयन्तम् ।  
नाथे निवेशय वृषाद्रि पतेर्दये त्वं  
न्यस्त स्व रक्षण भरं त्वयि मां त्वयैव ॥ 7.91 ॥

नैसर्गिकेण तरसा करुणे नियुक्ता  
निम्नेतरेऽपि मयि ते विततिर्यदि स्यात् ।  
विस्मापयेद् वृषगिरीश्वरमप्यवार्या  
वेलातिलङ्घन दशेव महाम्बुराशेः ॥ 7.92 ॥

विज्ञात शासन गतिर्विपरीत वृत्त्या  
वृत्रादिभिः परिचितां पदवीं भजामि ।  
एवं विधे वृषगिरीश दये मयि त्वं  
दीने विभोः शमय दण्ड धरत्व लीलाम् ॥ 7.93 ॥

मा साहसोक्ति घन कञ्चुक वञ्चितान्यः  
पश्यत्सु तेषु विदधाम्यतिसाहसानि ।  
पद्मासहाय करुणे न रुणत्सि किं त्वं  
घोरं कुलिङ्ग शकुनेरिव चेष्टितं मे ॥ 7.94 ॥

विक्षेपमर्हसि दये विपलायितेऽपि  
व्याजं विभाव्य वृषशैल पतेर्विहारम् ।  
स्वाधीन सत्त्व सरणिः स्वयमत्र जन्तौ  
द्राघीयसी दृढतरा गुण वागुरा त्वम् ॥ 7.95 ॥

सन्तन्यमानमपराधगणं विचिन्त्य  
त्रस्यामि हन्त भवतीं च विभावयामि ।  
अह्नाय मे वृषगिरीश दये जहीमाम्  
आशीविष ग्रहण केळि निभामवस्थाम् ॥ 7.96 ॥

औत्सुक्य पूर्वमुपहृत्य महापराधान्  
मातः प्रसादयितुमिच्छति मे मनस्त्वाम् ।  
आलिह्य तान् निरवशेषमलब्ध तृप्तिः  
ताम्यस्यहो वृषगिरीश धृता दये त्वम् ॥ 7.97 ॥

जह्यात् वृषाचल पतिः प्रतिघेऽपि न त्वां  
घर्मोपतप्त इव शीतळतामुदन्वान् ।  
सा मामरुन्तुद भर न्यसनानुवृत्तिः  
तद्वीक्षणैः स्पृश दये तव केळि पद्मैः ॥ 7.98 ॥

दृष्टेऽपि दुर्बलधियं दमनेऽपि दृप्तं  
स्नात्वाऽपि धूळिरसिकं भजनेऽपि भीमम् ।  
बद्ध्वा गृहाण वृषशैल पतेर्दये मां  
त्वद्वारणं स्वयमनुग्रह शृङ्खलाभिः ॥ 7.99 ॥

नातः परं किमपि मे त्वयि नाथनीयं  
मातर्दये मयि कुरुष्व तथा प्रसादम् ।  
बद्धादरो वृषगिरि प्रणयी यथाऽसौ  
मुक्तानुभूतिमिह दास्यति मे मुकुन्दः ॥ 7.100 ॥

निः सीम वैभव जुषां मिषतां गुणानां  
स्तोतुर्दये वृषगिरीश गुणेश्वरीं त्वाम् ।  
तैरेव नूनमवशैरभिनन्दितं मे  
सत्यापितं तव बलादकुतो भयत्वम् ॥ 7.101 ॥

अद्यापि तद् वृषगिरीश दये भवत्याम्  
आरम्भ मात्रमनिदं प्रथम स्तुतीनाम् ।  
सं दर्शित स्व पर निर्वहणा सहेथाः  
मन्दस्य साहसमिदं त्वयि वन्दिनो मे ॥ 7.102 ॥

प्रायो दये त्वदनुभाव महाम्बुराशौ  
प्राचेतस प्रभृतयोऽपि परं तटस्थाः ।  
तत्रावतीर्णमतल स्पृशमाप्लुतं मां  
पद्मापतेः प्रहसनोचितमाद्रियेथाः ॥ 7.103 ॥

वेदान्त देशिक पदे विनिवेश्य बालं  
देवो दया शतकमेतदवादयन्माम् ।  
वैहारिकेण विधिना समये गृहीतं  
वीणा विशेषमिव वेङ्कटशैल नाथः ॥ 7.104 ॥

अनवधिमधिकृत्य श्रीनिवासानुकम्पाम्  
अवितथ विषयत्वात् विश्वमव्रीडयन्ती ।  
विविध कुशल नीवी वेङ्कटेश प्रसूता  
स्तुतिरियमनवद्या शोभते सत्त्व भाजाम् ॥ 7.105 ॥

शतकमिदमुदारं सम्यगभ्यस्यमानान्  
वृषगिरीमधिरुह्य व्यक्तमालोकयन्ती ।  
अनितर शरणानामाधिराज्येऽभिषिञ्चेत्  
शमित विमत पक्षा शार्ङ्ग धन्वानुकम्पा ॥ 7.106 ॥

विश्वानुग्रह मातरं व्यतिषजत्-  
स्वर्गापवर्गां सुधा-  
सध्रीचीमिति वेङ्कटेश्वर कविर्-  
भक्त्या दयामस्तुत ।  
पद्यानामिह यद्विधेय भगवत्-  
सङ्कल्प कल्प द्रुमात्  
झञ्झा मारुत धूत चूत नयतः  
सां पातिकोऽयं क्रमः ॥ 7.107 ॥

कामं सन्तु मिथः करम्बित गुणावद्यानि पद्यानि नः  
कस्यास्मिन् शतके सदम्बु कतके दोष श्रुतिं क्षाम्यति ।  
निष्प्रत्यूह वृषाद्रि निर्झरझरत्कारच्छलेनोच्चलन्  
दीनालम्बन दिव्य दम्पति दया कल्लोल कोलाहलः ॥ 7.108 ॥