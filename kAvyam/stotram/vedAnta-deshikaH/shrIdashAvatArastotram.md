---
title: श्रीदशावतारस्तोत्रम्

---
देवो नः शुभमातनोतु दशधा  
निर्वर्तयन् भूमिकां  
रङ्गे धामनि लब्ध निर्भर रसै-  
रध्यक्षितो भावुकैः ।  
यद्भावेषु पृथग्विधेष्वनुगुणान्  
भावान् स्वयं बिभ्रती  
यद्धर्मैरिह धर्मिणी विहरते  
नानाकृतिर्नायिका ॥ 6.1 ॥

निर्मग्न श्रुति जाल मार्गण दशा  
दत्त क्षणैर्वीक्षणैः  
अन्तस्तन्वदिवारविन्द गहनान्  
यौदन्वतीनामपाम् ।  
निष्प्रत्यूह तरङ्ग रिङ्गण मिथः  
प्रत्यूढ पाथश्छटा-  
डोलारोह सदोहळं भगवतो  
मात्स्यं वपुः पातु नः ॥ 6.2 ॥

अव्यासुर्भुवन त्रयीमनिभृतं  
कण्डूयनैरद्रिणा  
निद्राणस्य परस्य कूर्म वपुषो  
निः श्वास वातोर्मयः ।  
यद्विक्षेपण सं स्कृतो दधिपयः  
प्रेङ्खोळपर्यङ्किका-  
नित्यारोहण निर्वृतो विहरते  
देवः सहैव श्रिया ॥ 6.3 ॥

गोपायेदनिशं जगन्ति कुहना  
पोत्री पवित्री कृत-  
ब्रह्माण्डः प्रळयोर्मि घोष गुरुभिर्-  
घोणा रवैर्घुर्घुरैः ।  
यद्दं ष्ट्राङ्कुर कोटि गाढ घटना  
निष्कम्प नित्य स्थितिः  
ब्रह्म स्तम्बमसौदसौ भगवती  
मुस्तेव विश्वं भरा ॥ 6.4 ॥

प्रत्यादिष्ट पुरातन प्रहरण  
ग्रामः क्षणं पाणिजैः  
अव्यात् त्रीणि जगन्त्यकुण्ठ महिमा  
वैकुण्ठ कण्ठीरवः ।  
यत्प्रादुर्भवनादवन्ध्य जठरा  
यादृच्छिकाद् वेधसां  
या काचित् सहसा महासुर गृह  
स्थूणा पितामह्यभूत् ॥ 6.5 ॥

व्रीडा विद्ध वदान्य दानव यशो  
नासीर धाट् ई भटः  
त्रैयक्षं मकुटं पुनन्नवतु नस्-  
त्रैविक्रमो विक्रमः ।  
यत्प्रस्ताव समुच्छ्रित ध्वज पट् ई  
वृत्तान्त सिद्धान्तिभिः  
स्रोतोभिः सुरसिन्धुरष्टसु दिशा  
सौधेषु दोधूयते ॥ 6.6 ॥

क्रोधाग्निं जमदग्नि पीडन भवं  
सं तर्पयिष्यन् क्रमात्  
अक्षत्रामिह सन्ततक्ष य इमां  
त्रिः सप्त कृत्वः क्षितिम् ।  
दत्त्वा कर्मणि दक्षिणां क्वचन ताम्-  
आस्कन्द्य सिन्धुं वसन्  
अब्रह्मण्यमपाकरोतु भगवान्-  
आब्रह्म कीटं मुनिः ॥ 6.7 ॥

पारावार पयो विशोषण कला  
पारीण कालानल-  
ज्वाला जाल विहार हारि विशिख  
व्यापार घोर क्रमः ।  
सर्वावस्थ सकृत्प्रपन्न जनता  
सं रक्षणैक व्रती  
धर्मो विग्रहवानधर्म विरतिं  
धन्वी स तन्वीत नः ॥ 6.8 ॥

फक्कत्कौरव पट् टण प्रभृतयः  
प्रास्त प्रलम्बादयः  
तालाङ्कस्य तथाविधा विहृतयस्  
तन्वन्तु भद्राणि नः ।  
क्षीरं शर्करयेव याभिरपृथग्-  
भूताः प्रभूतैर्गुणैः  
आकौमारकमस्वदन्त जगते  
कृष्णस्य ताः केलयः ॥ 6.9 ॥

नाथायैव नमः पदं भवतु नश्-  
चित्रैश्चरित्र क्रमैः  
भूयोभिर्भुवनान्यमूनि कुहना  
गोपाय गोपायते ।  
काळिन्दी रसिकाय काळिय फणि  
स्फार स्फटा वाटिका-  
रङ्गोत्सङ्ग विशङ्क चं क्रम धुरा  
पर्याय चर्या यते ॥ 6.10 ॥

भाविन्या दशया भवन्निह भव  
ध्वं साय नः कल्पतां  
कल्की विष्णुयशस्सुतः कलि कथा  
कालुष्य कूलं कषः ।  
निः शेष क्षत कण्टके क्षितितले  
धारा जलौघैर्ध्रुवं  
धर्मं कार्तयुगं प्ररोहयति यन्-  
निस्त्रिं श धाराधरः ॥ 6.11 ॥

इच्छा मीन विहार कच्छप महा  
पोत्रिन् यदृच्छा हरे  
रक्षा वामन रोष राम करुणा  
काकुत्स्थ हेला हलिन् ।  
क्रीडा वल्लव कल्क वाहन दशा  
कल्किन्निति प्रत्यहं  
जल्पन्तः पुरुषाः पुनन्ति भुवनं  
पुण्यौघ पण्यापणाः ॥ 6.12 ॥

विद्योदन्वति वेङ्कटेश्वरकवौ  
जातं जगन्मङ्गळं  
देवेशस्य दशावतार विषयं  
स्तोत्रं विवक्षेत यः ।  
वक्त्रे तस्य सरस्वती बहु मुखी  
भक्तिः परा मानसे  
शुद्धिः कापि तनौ दिशासु दशसु  
ख्यातिः शुभा जृम्भते ॥ 6.13 ॥