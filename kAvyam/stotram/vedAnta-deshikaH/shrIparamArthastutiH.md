---
title: श्रीपरमार्थस्तुतिः

---
श्रीमद्गृध्रसरस्तीरपारिजातमुपास्महे ।  
यत्र तुङ्गैरतुङ्गैश्च प्रणतैर्गृह्यते फलम् ॥ 19.1 ॥

गुरुभिः त्वदनन्यसर्वभावैः  
गुणसिन्धौ कृतसंप्लवस्त्वदीये ।  
रणपुङ्गव वन्दिभावमिच्छन्  
अहमस्म्येकमनुग्रहास्पदं ते ॥ 19.2 ॥

भुवनाश्रयभूषणास्त्रवर्गं  
मनसि त्वन्मयतां ममातनोतु ।  
वपुराहवपुङ्गव त्वदीयं  
महिषीणामनिमेषदर्शनीयम् ॥ 19.3 ॥

अभिरक्षितुमग्रतः स्थितं त्वां  
प्रणवे पार्थरथे च भावयन्तः ।  
अहितप्रशमैरयत्नलभ्यैः  
कथयन्त्याहवपुङ्गवं गुणज्ञाः ॥ 19.4 ॥

कमला निरपायधर्मपत्नी  
करुणाद्याः स्वयमृत्विजो गुणास्ते ।  
अवनं श्रयतामहीनमाद्यं  
स च धर्मस्त्वदनन्यसेवनीयः ॥ 19.5 ॥

कृपणाः सुधियः कृपासहायं  
शरणं त्वां रणपुङ्गव प्रपन्नाः ।  
अपवर्गनयादनन्यभावाः  
वरिवस्यारसमेकमाद्रियन्ते ॥ 19.6 ॥

अवधीर्य चतुर्विधं पुमर्थं  
भवदर्थे विनियुक्तजीवितः सन् ।  
लभते भवतः फलानि जन्तुः  
निखिलान्यत्र निदर्शनं जटायुः ॥ 19.7 ॥

शरणागतरक्षणव्रती मां  
न विहातुं रणपुङ्गवार्हसि त्वम् ।  
विदितं भुवने विभीषणो वा  
यदि वा रावण इत्युदीरितं ते ॥ 19.8 ॥

भुजगेन्द्रगरुत्मदादिलभ्यैः  
त्वदनुज्ञानुभवप्रवाहभेदैः ।  
स्वपदे रणपुङ्गव स्वयं मे  
परिचर्याविभवैः परिष्क्रियेथाः ॥ 19.9 ॥

विमलाशयवेङ्कटेशजन्मा  
रमणीया रणपुङ्गवप्रसादात् ।  
अनसूयुभिरादरेण भाव्या  
परमार्थस्तुतिरन्वहं प्रपन्नैः ॥ 19.10 ॥