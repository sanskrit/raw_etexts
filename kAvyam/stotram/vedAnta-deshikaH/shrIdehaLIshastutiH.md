---
title: श्रीदेहळीशस्तुतिः

---
विक्रम्य येन विजितानि जगन्ति भूम्ना  
विश्वस्य यं परम कारणमामनन्ति ।  
विश्राणयन् प्रणयिनां विविधान् पुमर्थान्  
गोप्ता स मे भवतु गोपपुराधिराजः ॥ 8.1 ॥

देहळ्यधीश्वर तवेदृशमीश्वरत्वं  
तुष्ट् ऊषतां दिशति गद्गदिकानुबन्धम् ।  
वाचालयत्यथ च मां क्वचन क्षपायां  
क्षान्तेन दान्त कवि मुख्य विमर्दनेन ॥ 8.2 ॥

त्वच्चक्रवद् द्रुतमनेहसि घूर्णमाने  
निम्नोन्नत क्रम निदर्शित नेमि वृत्ताः ।  
आराध्य गोप नगरे कृपयोदितं त्वां  
स्वाराज्यमग्र्यमलभन्त सुरासुरेन्द्राः ॥ 8.3 ॥

आकल्प पुष्प सुभगोन्नत बाहु शाखः  
पादे सदा परिपचेळिम सत्फलस्त्वम् ।  
पण्णा तट स्पृशि मृकण्डु तपोवनेऽस्मिन्  
छाया निलीन भुवनोऽसि तमाल शाखी ॥ 8.4 ॥

चक्रस्य दैत्य दनुजादिषु वाम भावं  
शङ्खस्य चाश्रितजनेष्वपि दक्षिणत्वम् ।  
व्यक्तं प्रदर्शयसि गोपपुराधिराज  
व्यत्यस्य नूनमनयोः कर सं प्रयोगम् ॥ 8.5 ॥

दीपेन केनचिदशीत रुचा निशीथे  
स्नेहोपपन्न परिशुद्ध गुणार्पितेन ।  
दह्रावकाश निबिडं ददृशुर्भवन्तं  
स्वाध्याय योग नयनाः शुचयः कवीन्द्राः ॥ 8.6 ॥

कासार पूर्व कवि मुख्य विमर्दजन्मा  
पण्णा तटेक्षु सुभगस्य रसो बहुस्ते ।  
त्वत्पाद पद्म मधुनि त्वदनन्य भोग्ये  
नूनं समाश्रयति नूतन शर्करात्वम् ॥ 8.7 ॥

वैरोचनेः सदसि वामन भूमिकावान्  
विक्रान्ति ताण्डव रसेन विजृम्भमाणः ।  
चक्रे भवान् मकर कुण्डल कर्णपाशः  
श्यामैक मेघ भरितामिव सप्त लोकीम् ॥ 8.8 ॥

चित्रं न तत् त्रिषु मितानि पदेषु यत् ते  
विश्वान्यमूनि भुवनानि विशङ्कटेषु ।  
भक्तैः समं क्वचिदसौ भवनैकदेशे  
माति स्म मूर्तिरमिता तदिहाद्भुतं नः ॥ 8.9 ॥

भक्तप्रिय त्वयि तथा परिवर्धमाने  
मुक्ता वितान विततिस्तव पूर्वमासीत् ।  
हारावळिः परमथो रशना कलापः  
तारागणस्तदनु मौक्तिक नूपुर श्रीः ॥ 8.10 ॥

भिक्षोचितं प्रकटयन् प्रथमाश्रमं त्वं  
कृष्णाजिनं यवनिकां कृतवान् प्रियायाः ।  
व्यक्ताकृतेस्तव समीक्ष्य भुजान्तरे तां  
त्वामेव गोप नगरीश जना विदुस्त्वाम् ॥ 8.11 ॥

सत्कुर्वतां तव पदं चतुराननत्वं  
पादोदकं च शिरसा वहतां शिवत्वम् ।  
एकत्र विक्रमण कर्मणि तद् द्वयं ते  
देहल्यधीश युगपत् प्रथितं पृथिव्याम् ॥ 8.12 ॥

भक्तोपरोधसह पाद सरोजतस्ते  
मन्दाकिनी विगळिता मकरन्द धारा ।  
सद्यस्त्रिवर्गं अपवर्गमपि क्षरन्ती  
पुण्या बभूव पुर शासन मौळिमाला ॥ 8.13 ॥

विक्रान्ति केतु पटिका पद वाहिनी ते  
न्यञ्चन्त्युपैति नतजीवित शिं शुमारम् ।  
औत्तानपादिममृतां शुमशीत भानुं  
हेमाचलं पशुपतिं हिमवन्तमुर्वीम् ॥ 8.14 ॥

वेधः कमण्डलु जलैर्विहितार्चनं ते  
पादाम्बुजं प्रतिदिनं प्रतिपद्यमाना ।  
स्तोत्रप्रिय त्रिपथगादि सरिद्वराणां  
पण्णा बभूव भुवने बहुमान पात्रम् ॥ 8.15 ॥

स्वच्छन्द विक्रम समुन्नमितादमुष्मात्  
स्रोतस्त्रयं यदभवत् तव पाद पद्मात् ।  
वेताळ भूत सरसामपदिश्य वाचं  
प्रायेण तत् प्रसव भूमिमवाप भूयः ॥ 8.16 ॥

क्रीडापरेण भवता विहितोपरोधान्  
आराधकाननुपरोधमुदञ्चयिष्यन् ।  
ताम्रेण पाद नखरेण तदाऽण्डमध्ये  
घण्टापथं कमपि नूनमवर्तयस्त्वम् ॥ 8.17 ॥

कामाविलेऽपि करुणार्णव बिन्दुरेकः  
क्षिप्तः स्वकेळि तरसा तव देहळीश ।  
तत्सं ततेरुभयथा विततिं भजन्त्याः  
सं सार दाव दहनं शमयत्यशेषम् ॥ 8.18 ॥

नीडोदरान्निपतितस्य शुकार्भकस्य  
त्राणेन नाथ विहरन्निव सार्वभौमः ।  
आदाय गोप नगराधिपते स्वयं मां  
क्रीडा दया व्यतिकरेण कृतार्थय त्वम् ॥ 8.19 ॥

लीला शकुन्तमिव मां स्वपदोपलब्ध्यै  
स्वैरं क्षिपन् दुरित पञ्जरतो गुणस्थम् ।  
तत्तादृशं कमपि गोप पुरी विहारिन्  
सन्तोषमुल्लळय सागर सं भवायाः ॥ 8.20 ॥

वातूल कल्प वृजिन प्रभवैर्मदीयां  
वैयाकुलीं विषय सिन्धु तरङ्ग भङ्गैः ।  
दासोपमर्द सह दुर्निरसां त्वदन्यैः  
अन्वीक्ष्य गाढमनुकम्पितुमर्हसि त्वम् ॥ 8.21 ॥

एनस्विनीमिति सदा मयि जायमानां  
देहळ्यधीश दृषदोऽपि विलापयन्तीम् ।  
नाथे समग्र शकने त्वयि जागरूके  
किं ते सहेत करुणा करुणामवस्थाम् ॥ 8.22 ॥

आत्मोन्नतिं परनिकर्षमपीह वाञ्छन्  
निम्ने विमोहजलधौ निपतामि भूयः ।  
तन्मामुदञ्चय तवोन्नतपाद दघ्नं  
देहळ्यधीश गुणितेन दयागुणेन ॥ 8.23 ॥

अक्षीण कल्मष रसोऽपि तवानृशं स्यात्  
लक्ष्मी समक्षमपि विज्ञपयाम्यभीतः ।  
भक्तोपमर्दरसिक स्वयमल्प बुद्धेः  
यन्मन्यसे मम हितं तदुपाददीथाः ॥ 8.24 ॥

मन्ये दयार्द्र हृदयेन महा धनं मे  
दत्तं त्वयेदमनपायमकिञ्चनत्वम् ।  
येन स्तनं धयमिव स्वहितानभिज्ञं  
न्यासीकरोषि निज पाद सरोरुहे माम् ॥ 8.25 ॥

दुर्वार तीव्र दुरित प्रतिवावदूकैः  
औदार्यवद्भिरनघ स्मित दर्शनीयैः ।  
देहळ्यधीश्वर दया भरितैरपाङ्गैः  
वाचं विनापि वदसीव मयि प्रसादम् ॥ 8.26 ॥

अयमनवम सूक्तैरादिभक्तैर्यथावत्  
विशदित निज तत्त्वो विश्वमव्यादभव्यात् ।  
रथ चरण निरूढ व्यञ्जनानां जनानां  
दुरित मथन लीला दोहळी देहळीशः ॥ 8.27 ॥

इयमवितथ वर्णा वर्णनीय स्वभावात्  
विदित निगम सीम्ना वेङ्कटेशेन गीता ।  
भव मरु भुवि तृष्णालोभ पर्याकुलानां  
दिशतु फलमभीष्टं देहळीश स्तुतिर्नः ॥ 8.28 ॥