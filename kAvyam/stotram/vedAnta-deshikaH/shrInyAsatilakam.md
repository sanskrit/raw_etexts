---
title: श्रीन्यासतिलकम्

---
गुरुभ्यस्तद्गुरुभ्यश्च नमोवाकमधीमहे ।  
वृणीमहे च तत्राद्यौ दं पती जगतां पती ॥ 17.1 ॥

प्रायः प्रपदने पुं सां पौनः पुन्यं निवारयन् ।  
हस्तः श्रीरङ्ग भर्तुर्मां अव्यादभय मुद्रितः ॥ 17.2 ॥

अनादेर्निः सीम्नो दुरित जलधेर्यन्निरुपमं  
विदुः प्रायश्चित्तं यदु रघु धुरीणाशय विदः ।  
तदारम्भे तस्या गिरमवदधानेन मनसा  
प्रपद्ये तामेकां श्रियमखिल नाथस्य महिषीम् ॥ 17.3 ॥

महेन्द्राग्ना विष्णु प्रभृतिषु महत्त्व प्रभृतिवत्  
प्रपत्तव्ये तत्त्वे परिणमित वैशिष्ट्य विभवाम् ।  
अधृष्यत्वं धूत्वा कमितुरभिगम्यत्व जननीं  
श्रियं शीतापाङ्गामहमशरणो यामि शरणम् ॥ 17.4 ॥

स्वतः सिद्धः श्रीमानमित गुण भूमा करुणया  
विधाय ब्रह्मादीन् वितरति निजादेशमपि यः ।  
प्रपत्त्या साक्षाद् वा भजन शिरसा वाऽपि सुलभं  
मुमुक्षुर्देवेशं तमहमधिगच्छामि शरणम् ॥ 17.5 ॥

बृन्दानि यः स्व वशयन् व्रज सुन्दरीणां  
बृन्दा वनान्तर भुवां सुलभो बभूव ।  
श्रीमानशेष जन सं ग्रहणाय शेते  
रङ्गे भुजङ्ग शयने स महा भुजङ्गः ॥ 17.6 ॥

रङ्गास्तीर्ण भुजङ्ग पुङ्गव वपुः  
पर्यङ्कवर्यं गतौ  
सर्ग स्थित्यवसान केळि रसिकौ  
तौ दं पती नः पती ।  
नाभी पङ्कज शायिनः श्रुति सुखैर्-  
अन्योन्य बद्ध स्मितौ  
डिम्भस्याम्बुज सं भवस्य वचनैर्-  
ओं तत्सदित्यादिभिः ॥ 17.7 ॥

घन करुणा रसौघ भरितां परिताप हरां  
नयन महश्छटां मयि तरङ्गय रङ्गपते ।  
दुरित हुताशन स्फुरित दुर्दम दुः ख मषी-  
मलिनित विश्व सौध दुरपह्नव वर्ण सुधाम् ॥ 17.8 ॥

दुर्मोचोद्भट कर्म कोटि निबिडोऽप्यादेश वश्यः कृतः  
बाह्यैर्नैव विमोहितोऽस्मि कुदृशां पक्षैर्न विक्षोभितः ।  
यो माहानसिको महान् यतिपतेर्नीतश्च तत्पौत्रजान्  
आचार्यानिति रङ्गधुर्य मयि ते स्वल्पावशिष्टो भरः ॥ 17.9 ॥

आर्तेष्वाशुफला तदन्य विषयेऽप्युच्छिन्न देहान्तरा  
वह्न्यादेरनपेक्षणात् तनुभृतां सत्यादिवद् व्यापिनी ।  
श्रीरङ्गेश्वर यावदात्म नियत त्वत्पारतन्त्र्योचिता  
त्वय्येव त्वदुपाय धीरपिहित स्वोपाय भावाऽस्तु मे ॥ 17.10 ॥

त्वय्याचार्यैर्विनिहित भरास्तावका रङ्गनाथ  
त्वत्कैङ्कर्य प्रवण मनसस्त्वद्गुणास्वाद मत्ताः ।  
त्वय्येकस्मिन्नपि विजहतो मुक्तवत् साधनत्वं  
त्वच्छेषत्व स्वरस रसिकाः सूरयो मे स्वदन्ताम् ॥ 17.11 ॥

कल्प स्तोमेऽप्यपास्त त्वदितर गतयोऽ  
शक्ति धी भक्ति भूम्ना  
रङ्गेश प्रातिकूल्य क्षरण परिणमन्-  
निर्विघातानुकूल्याः ।  
त्रातारं त्वामभेद्याच्छरण वरणतो  
नाथ निर्विघ्नयन्तः  
त्वन्निक्षिप्तात्म रक्षां प्रति रभस जुषः  
स्व प्रवृत्तिं त्यजन्ति ॥ 17.12 ॥

त्यक्तोपाय व्यपायां स्तदुभय करणे  
सत्रपान् सानुतापान्  
भूयोऽपि त्वत्प्रपत्त्या प्रशमित कलुषान्  
हन्त सर्वं सहस्त्वम् ।  
रङ्गिन् न्यासान्तरङ्गाखिल जन हितता  
गोचर त्वन्निदेश-  
प्रीति प्राप्त स्ववर्णाश्रम शुभ चरितान्  
पासि धन्यान् अनन्यान् ॥ 17.13 ॥

शोकास्पदां श मथनः श्रयतां भवाब्धौ  
रागास्पदां श सहजं न रुणत्सि दुः खम् ।  
नो चेदमी जगति रङ्गधुरीण भूयः  
क्षोदिष्ठ भोग रसिकास्तव न स्मरेयुः ॥ 17.14 ॥

हेतुर्वैधे विमर्शे भजनवदितरत्  
किं त्वनुष्ठान काले  
वेद्य त्वद्रूप भेदो विविध इह स तू-  
पायतान्यानपेक्षा ।  
रङ्गिन् प्रारब्ध भङ्गात् फलमधिकमना-  
वृत्तिरुक्तेष्टिवत् स्यात्  
नाना शब्दादि भेदात् प्रपदन भजने  
सूचिते सूत्र कारैः ॥ 17.15 ॥

भक्तौ रङ्गपते यथा खलु पशुच्-  
छागादिवत् वेदन  
ध्यानोपासन दर्शनादि वचसा-  
मिच्छन्त्यभिन्नार्थताम् ।  
व्यक्त्यैक्याच्छरणागति प्रपदन  
त्यागात्म निक्षेपण-  
न्यासाद्येषु तथैव तन्त्र निपुणैः  
पर्यायता स्मर्यते ॥ 17.16 ॥

विश्वासायास भूम्नोर्न्यसन भजनयोर्-  
गौरवे को विशेषः  
तत्सद्भावेऽपि धर्मान्तर इव घटते  
कर्तृभेदाद् विकल्पः ।  
तद्भेदो रङ्गशायिन्ननितर गतिता-  
द्युत्थ शोकातिरेकात्  
सद्विद्यादौ विकल्पस्त्वभिमति भिदया  
तेन तत्रैकराश्यम् ॥ 17.17 ॥

ध्रुवमधिकृति भेदात् कर्मवत् रङ्गशायिन्  
फलति फलमनेकं त्वत्पदे भक्तिरेका ।  
शरण वरण वाणी सर्व हेतुस्तथाऽसौ  
कृपण भजन निष्ठा बुद्धि दौर्बल्य काष्ठा ॥ 17.18 ॥

कर्तव्यं सकृदेव हन्त कलुषं  
सर्वं ततो नश्यति  
ब्रह्मेशादि सुदुर्लभं पदमपि  
प्राप्यं मया द्रागिति ।  
विश्वास प्रतिबन्धिचिन्तनमिदं  
पर्यस्यति न्यस्यतां  
रङ्गाधीश रमापतित्व सुभगं  
नारायणत्वं तव ॥ 17.19 ॥

धी कर्म भक्ति रहितस्य कदाऽप्यशक्त्या  
रङ्गेश भाव कलुष प्रणति द्वयोक्तेः ।  
मन्ये बलं प्रबल दुष्कृत शालिनो मे  
त्वन्मूल देशिक कटाक्ष निपातमाद्यम् ॥ 17.20 ॥

अन्धोऽनन्ध ग्रहण वशगो याति रङ्गेश यद्वत्  
पङ्गुर्नौका कुहर निहितो नीयते नाविकेन ।  
भुङ्क्ते भोगानविदित नृपः सेवकस्यार्भकादिः  
त्वत्सं प्राप्तौ प्रभवति तथा देशिको मे दयाळुः ॥ 17.21 ॥

उक्त्या धनञ्जय विभीषण लक्ष्यया ते  
प्रत्याय्य लक्ष्मण मुनेर्भवता वितीर्णम् ।  
श्रुत्वा वरं तदनुबन्ध मदावलिप्ते  
नित्यं प्रसीद भगवन् मयि रङ्गनाथ ॥ 17.22 ॥

सकृदपि विनतानां सर्वदे सर्वदेहिनि  
उपनिषदभिधेये भागधेये विधेये ।  
विरमति न कदाचिन्मोहतो हा हतोऽहं  
विषम विषय चिन्ता मेदुरा मे दुराशा ॥ 17.23 ॥

यावज्जीवं जगति नियतं  
देह यात्रा भवित्री  
त्यक्ताः सर्वे त्रिचतुर दिन  
ग्लान भोगा नभोगाः ।  
दत्ते रङ्गी निजमपि पदं  
देशिकादेश काङ्क्षी  
किं ते चिन्ते परमभिमतं  
खिद्यसे यत् पुनस्त्वम् ॥ 17.24 ॥

अपि मुहुरपराधैरप्रकम्प्यानुकम्पे  
वहति महति योग क्षेम बृन्दं मुकुन्दे ।  
मद कलुष मनीषा वज्र लेपावलेपान्  
अनुगुणयितुमीहे न प्रभूनप्रभूतान् ॥ 17.25 ॥

मातर्भारति मुञ्च मानुष चटून्  
हे देह लब्धैरलं  
लुब्ध द्वार दुरासिका परिभवैस्-  
तोषं जुषेथा मनः ।  
वाचः सीमनि रङ्ग धामनि महा-  
नन्दोन्नमद्भूमनि  
स्वामिन्यात्मनि वेङ्कटेश्वर कवेः  
स्वेनार्पितोऽयं भरः ॥ 17.26 ॥

दास्यं लास्यवताऽनुमत्य मनसा  
रङ्गेश्वर त्वत्पदे  
नित्यं किं करवाण्यहं न तु पुनः  
कुर्यां कदर्याश्रयाम् ।  
मीलच्चक्षुषि वेल्लित भ्रुणि मुहुर्-  
दत्तावमानाक्षरे  
भीमे कस्यचिदाढ्यकस्य वदने  
भिक्षाविलक्षां दृशम् ॥ 17.27 ॥

त्वय्येकाञ्जलि किं करे तनुभृतां निर्व्याज सर्वं सहे  
कल्याणात्मनि रङ्गनाथ कमला कान्ते मुकुन्दे स्थिते ।  
स्वामिन् पाहि दयस्व देव कुशलिन् जीव प्रभो भावयेति  
आलापानवलेपिषु प्रलपितुं जिह्रेति जिह्वा मम ॥ 17.28 ॥

त्वयि सति रङ्गधुर्य शरणागत कामदुघे  
निरुपधिक प्रवाह करुणा परिणाहवति ।  
परिमित देश काल फलदान् फलदाकृतिकान्  
कथमधिकुर्महे विधि शिव प्रमुखानमुकान् ॥ 17.29 ॥

ओमित्यभ्युपगम्य रङ्गनृपतेऽनन्योचितां शेषतां  
स्वातन्त्र्यादिमयीमपोह्य महतीमाद्यामविद्यास्थितिम् ।  
नित्यासं ख्य विसीम भूति गुणयोर्यायामनायासतः  
सेवा सं पदमिन्दिरेश युवयोरैकान्तिकात्यन्तिकीम् ॥ 17.30 ॥

आचार्यात् रङ्गधुर्य द्वय समधिगमे  
लब्धसत्तं तदात्वे  
विश्लिष्टाश्लिष्ट पूर्वोत्तर दुरित भरं  
यापितारब्ध देहम् ।  
नीतं त्वत्कैस्त्वया वा निरवधिक  
दयोद्भूत बोधादिरूपं  
त्वद्भोगैक स्वभोगं दयितमनुचरं  
त्वत्कृते मां कुरुष्व ॥ 17.31 ॥

विधानं रङ्गेशादधिगतवतो वेङ्कट कवेः  
स्फुरद्वर्णं वक्त्रे परिकलयतां न्यास तिलकम् ।  
इहामुत्राप्येष प्रणत जन चिन्तामणि गिरिः  
स्व पर्यङ्के सेवां दिशति फणि पर्यङ्क रसिकः ॥ 17.32 ॥