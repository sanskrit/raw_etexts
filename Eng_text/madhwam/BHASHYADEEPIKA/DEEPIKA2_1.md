|| atha chaturthaH pAdaH ||
|| 1. AnumAnikAdhikaraNam ||
(1) shrutiliN^gAdibhiranyatraiva prasiddhAnAmapi shabdAnAM sAmastyena
visheShahetubhirviShNAveva pravR^ittiM darshayatyasmin pAde - 
(2) sU - OM || AnumAnikamapyekeShAmiti chenna sharIra
rUpakavinyastagR^ihIterdarshayati cha || OM || 1 ||
'tattu samanvayAt' iti sarvashabdAnAM parameshvare samanvaya uktaH |
tanna yujyate | yataH avyaktAtpuruShaH paraH (kaTha. 1.3.11.)
iti sAN^khyAnumAnaparikalpitaM pradhAnamapyekeShAM shAkhinAmuchyate iti chet - 
(3) na, tasyaiva pAratantryAchCharIrarUpake.avyakte vinyastasya 
paramAtmana evAvyaktashabdena gR^ihItiH | 
(4) kapratyayaH kutsane | 
(5) paramAtmana evAvyaktashabdastattantratvena tachCharIrarUpatvAditarasyApyavyaktashabdaH |
(6) 'tuchChyenAbhvapihitaM yadAsIt' (R^i. 10.129.3.) iti darshayati cha |
(7) avyaktamachalaM shAntaM niShkalaM niShkriyaM param |
yo veda harimAtmanaM sa bhayAdanumuchyate ||
iti pippalAdashAkhAyAm | akSharaM brahma paramam.h ityuktvA 
avyakto.akShara ityuktaH (gItA. 8.3.21.) iti vachanAchcha || 1 ||
(8) sU - OM || sUkShmaM tu tadarhatvAt || OM || 2 ||
sUkShmamevAvyaktashabdenochyate | taddhyavyaktatAmarhati |
(9) sUkShmatvaM cha mukhyaM tasyaiva |
(10) yattatsUkShmaM paramaM veditavyaM nityaM padaM vaiShNavaM hyAmananti | 
yattallokA navidurlokasAraM vindantyetatkavayo yoganiShThAH ||
iti cha pippalAdashAkhAyAm |
(11) mukhye cha vidyamAne nAmukhyaM yuktam || 2 ||
(12) sU - OM || tadadhInatvAdarthavat || OM || 3 ||
tadadhInatvAchchAvyaktatvAdInAM tasyaiva avyaktatvaparAvaratvAdikamarthavat |
(13) yadadhIno guNo yasya tadguNI so.abhidhIyate |
yathA jIvaH parAtmeti yathA rAjA jayItyapi | iti cha skAnde || 3 ||
(14) sU - OM || j~neyatvAvachanAchcha || OM || 4 ||
anyasya na vAchyatvaM yujyate || 4 ||
(15) sU - OM || vadatIti chenna prAj~no hi || OM || 5 ||
'mahataH paraM dhruvaM nichAyya taM mR^ityumukhAtpramuchyate' 
(kaTha. 1.3.15.) iti j~neyatvaM vadatIti chet - 
(16) na, prAj~naH paramAtmA hi tatrochyate | aNoraNIyAnmahato mahIyAn
(kaTha. 1.2.20.) iti tasyaiva hi mahato mahattvam |
sarvasmAtparasya mahato.api paratvaM yujyate || 5 ||
(17) sU - OM || prakaraNAt || OM || 6 || 
so.adhvanaH pAramApnoti tadviShNoH paramaM padam (kaTha. 1.3.1.) 
iti tasya hyetatprakaraNam || 6 ||
(18) sU - OM || trayANAmeva chaivamupanyAsaH prashnashcha || OM || 7 ||
trayANAmeva pitR^isaumanasyasvargyAgniparamAtmanAM prashna upanyAsashcha |
(19) avij~nAtaprArthanaM cha prashna ityabhidhIyate iti vachanAnna virodhaH || 7 ||
(20) sU - OM || mahadvachcha || OM || 8 ||
yathA mahachChabdo mahattatve prasiddho.api paramamahattvAtparamAtmana 
eva mukhyaH evamitare.api || 8 ||
(21) sU - OM || chamasavadavisheShAt || OM || 9 || 
yathA chamasashabdo.anyatra prasiddho.api idaM tachChira eSha 
hyarvAgbilashchamasa UrdhvabudhnaH (bR^i. 4.2.3.) iti shruteH shirovAchakaH,
evamavyaktAdishabdAH sarve.anyatra prasiddhA api nAmAni sarvANi
yamAvishanti taM vai viShNuM paramamudAhanti ityAdi shruteH 
paramAtmAbhidhAyakA eva | avisheShAchChruteH || 9 ||
|| iti AnumAnikAdhikaraNam || 1 ||
|| 2. jyotirupakramAdhikaraNam || 
(1) vasante vasante jyotiShA yajeta ityAdikarmAbhidhAyakasya
karmakramAdivirodhAnna yujyata iti |
(2) ata Aha -
sU - OM || jyotirupakramAttu tathA hyadhIyata eke || OM || 10||
jyotirAdikarmavAchakatvena prasiddhAbhidheyo.api sa eva |
eSha imaM lokamabhyArchat ityupakramya tA vA etAH 
sarvA R^ichaH sarve vedAssarve ghoShAH ekaiva vyAhR^itiH prANa eva 
prANa R^icha ityeva vidyAt (ai.A. 2.2.2.) iti hyadhIyata eke || 10 ||
(3) sU - OM || kalpanopadeshAchcha madhvAdivadavirodhaH || OM || 11 ||
madhuvidyAdhivatsarvashabdArthatvena parasya kalpanopadeshAchcha
na karmakramAdivirodhaH || 11 || 
|| iti jyotirupakramAdhikaraNam || 2 ||
|| 3. nasaN^khyopasaN^grahAdhikaraNam ||
(1) sU - OM || na saN^khyopasaN^grahAdapi nAnAbhAvA-
datirekAchcha || OM || 12 ||
yasmin paJNcha paJNchajanA AkAshashcha pratiShThitaH (bR^i. 6.4.17.)
ityAdiShu bahusaN^khyopasaN^grahe.api na virodhaH |
(2) tasyaivAkAshAdiShu nAnAbhAvAttadatiriktasvarUpatvAchcha || 12 ||
(3) paJNcha janAnAha - 
sU - OM || prANAdayo vAkyasheShAt || OM || 13 || 
prANasya prANamuta chakShuShashchakShuH shrotrasya shrotramannasyAnnaM 
manaso manaH iti vAkyasheShAt || 13 ||
(4) sU - OM || jyotiShaikeShAmasatyanne || OM || 14 ||
taddevA jyotiShAM jyotiH (bR^i. 6.4.16.) ityanena kANvAnAM paJNchakam || 14 ||
|| iti nasaN^khyopasaN^grahAdhikaraNam || 3 ||
|| 4. AkAshAdhikaraNam ||
(1) avAntarakAraNatvenApi sa evochyata iti vakti -
sU - OM || kAraNatvena chAkAshAdiShu yathA-
vyapadiShTokteH || OM || 15 ||
(2) AkAshAdiShvavAntarakAraNatvena sa eva sthitaH |
yathA vyapadiShTasyaiva parasya ya AkAshe tiShThan (bR^i. 5.7.12.) 
ityAdinA AkAshAdiShUkteH || 15 ||
|| iti AkAshAdhikaraNam ||
|| 5. samAkarShAdhikaraNam ||
(1) sarvashabdAnAM paramAtmavAchakatve kathamanyatra vyavahAra iti |
ato bravItI -
sU - OM || samAkarShAt || OM || 16 ||
(2) paramAtmavAchinaH shabdA anyatra samAkR^iShya vyavahriyante |
(3) parasya vAchakAshshabdAH samAkR^iShyetareShvapi |
vyavahriyante satataM lokavedAnusArataH || iti pAdme || 16 ||
(4) tarhi kathaM teShAM shabdAnAM jagati prasiddhiH -
(5) sU - OM || jagadvAchitvAt || OM || 17 ||
jagati vvahAro lokasya na tu paramAtmani tathA, 
ato jagati prasiddhiH shabdAnAm || 17 ||
(6) sU - OM || jIvamukhyaprANaliN^gAditichetta-
dvyAkhyAtam || OM || 18 ||
tadadhInatvAttachChabdavAchyatvamityuktaM tajjIvamukhyaprANayorliN^gam |
asya yadaikAM shAkhAM jIvo jahAtyatha sA shuShyati (ChAM. 6.11.2.)
vAyunA hi sarve lokA nenIyante ityAdishrutibhya iti chet -
(7) na, upAsAtraividhyAditi vyAkhyAtam || 18 || 
(8) sU - OM || anyArthaM tu jaiminiH prashnavyAkhyAnAbhyAmapi 
chaivameke || OM || 19 ||
paramAtmaj~nAnArthaM karmAdikamapi vadatIti jaiminiH |
(9) kasminnu bhagavo vij~nAte sarvamidaM vij~nAtaM bhavatIti |
tasmai sa hovAcha dve vidye veditavye (muM. 1.13.4.)
(10) kathaM nu bhagavasya Adesho bhavatIti | yathA somyaikena
mR^itpiNDena (ChAM. 6.1.3.4.) ityAdiprashnavyAkhyAnAbhyAm |
(11) evamapi chaike paThanti yastanna veda kimR^ichA kariShyati 
(R^i. 1.164.39.) iti || 19 ||
(12) sU - OM || vAkyAnvayAt || OM || 20 ||
vAkyasyApyevamanvayo yujyate pR^ithakpR^ithaksthitasyApi paramAtmanA || 20 ||
(13) sU - OM || pratij~nAsiddherliN^gamAshmarathyaH || OM || 21 ||
nAnyaH panthAH ayanAya vidyate (tai.A. 3.12.7.) iti
pratij~nAsiddherliN^gatvena karmAdikamuchyate ityAshmarathyaH | 
yasmAdevamanityaphalamanyattasmAnnAnyaH panthA iti || 21 ||
(14) sU - OM|| utkramiShyata evaM bhAvAdityauDulomiH || OM|| 
22||
utkramiShyato mumukShoH karmAdinA bhAvyaM sAdhanasAdhanatvena 
atastadvaktItyauDulomirmanyate || 22 ||
(15) sU - OM || avasthiteriti kAshakR^itsnaH || OM || 23 ||
sarvaM paramAtmanyavasthitamiti vaktuM tadvachanamiti kAshakR^itsnaH |
(16) kR^iShNadvaipAyanamatAdekadeshavidaH pare | 
vadanti te yathApraj~naM na virodhaH kathaJNchana || iti pAdme || 23 ||
|| iti samAkarShAdhikaraNam || 5 ||
|| 6. prakR^ityadhikaraNam ||
(1) strIshabdA api tasminnevetyAha - 
sU - OM || prakR^itishcha pratij~nAdR^iShTAntAnuparodhAt || OM || 24 ||
(2) hantaitameva puruShaM sarvANi nAnAnyabhivadanti yathA nadyassyandamAnAH
samudrAyaNAH samudramabhivishantyevamevaitAni nAmAni sarvANi
puruShamabhivishanti iti pratij~nAdR^iShTAntAnuparodhAtprakR^iti-
shabdavAchyo.api sa eva || 24 ||
(3) sU - OM || abhidhyopadeshAchcha || OM || 25 ||
mAyAM tu prakR^itiM vidyAnmAyinaM tu maheshvaram | (shve.4.10.)
mahAmAyetyavidyeti niyatarmohinIti cha |
prakR^itirvAsanetyevaM tavechChA.ananta kathyate |
iti vachanAttadabhidhyaiva prakR^itishabdenochyate |
(4) so.abhidhyA sa jUtiH sa praj~nA sa AnandaH iti 
shruterabhidhyA cha svarUpameva |
(5) dhyAyati dhyAnarUpo.asau sukhI sukhamatIva cha |
paramaishvaryayogena viruddhArthatayeShyate || iti brahmANDe || 25 ||
(6) sU - OM || sAkShAchchobhayAmnAyAt || OM || 26 ||
eSha stryeSha puruSha eSha prakR^itireSha AtmaiSha brahmaiSha loka
eSha Aloko yo.asau harirAdiranAdirananto.antaH paramaH 
parAdvishvarUpaH iti paiN^gIshrutau sAkShAdeva prakR^itipuruShatvAmnAnAt || 26 ||
(7) sU - OM || AtmakR^iteH pariNAmAt || OM || 27 ||
prakarSheNa karotIti prakR^itiriti yogAchcha |
(8) prakR^itAvanupravishya tAM pariNAmya tatpariNAmaniyAmakatayA
tatra sthitvA Atmano bahudhA karaNAt |
(9) atha haiSha AtmA prakR^itimanupravishyAtmAnaM bahudhA chakAra 
tasmAtprakR^itistasmAtprakR^itirityAchakShate iti bhAllaveyashrutiH |
(10) avikAro.api paramaH prakR^itiM tu vikAriNIm |
anupravishya govindaH prakR^itishchAbhidhIyate || iti nAradIye || 
(11) na chAnyatkalpyam, aprAmANikatvAt || 27 ||
(12) sU - OM || yonishcha hi gIyate || OM || 28 ||
avyavadhAnenotpattidvAratvaM cha prakR^ititvam | tachchAsyaiva
hi gIyate yadbhUtayoniM paripashyanti dhIrAH (muM. 1.1.6.) iti |
(13) vyavadhAnena sUtistu puMstvaM vidvadbhiruchyate |
sUtiravyavadhAnena prakR^ititvamiti sthitiH |
ubhayAtmakasUtitvAdvAsudevaH paraH pumAn |
prakR^itiH puruShashcheti shabdaireko.abhidhIyate || iti brahmANDe || 28 || 
|| iti prakR^ityadhikaraNam || 6 |||| 7. etenasarvevyAkhyAtAdhikaraNam ||
(1) sU - OM || etena sarve vyAkhyAt vyAkhyAtAH || OM || 29 ||
etena sarve shUnyAdishabdA api vyAkhyAtAH | eSha hyeva
shUnya eShahyeva tuchCha eSha hyevAbhAva eSha hyevAvyakto.a-
shyo.achintyo nirguNashcha iti mahopaniShadi |
(2) shamUnaM kurute viShNuradR^ishyassan parassvayam |
tasmAchChUnya iti proktastodanAttuchCha uchyate ||
naiSha bhAvayituM yogyaH kenachitpuruShottamaH |
ato.abhAvaM vadantyenaM nAshyatvAnnAsha ityapi ||
(3) sarvasya tadadhInatvAttattachChabdAbhidheyatA |
anyeShAM vyavahArArthamiShyata vyavahartR^ibhiH || iti mahAkaurme ||
(4) etena tadadhInatvAdyuktayuktisamudAyena |
(5) avadhAraNArthaM sarvasyApyuktasyAdhyAyamUlataH |
dviruktiM kurvate prAj~nA adhyAyAnte vinirNaye ||
iti vArAhasaMhitAyAm ||
|| iti etenasarvevyAkhyAtAdhikaraNam || 7 ||
iti shrImadAnandatIrthabhagavatpAdAchAryavirachite
brahmasUtrabhAShye prathamAdhyAyasya
chaturthaH pAdaH 
|| prathamAdhyAyassamAptaH ||
|| OM ||
|| atha chaturthaH pAdaH ||
|| 1. AnumAnikAdhikaraNam ||
(1) etatpAdapratipAdyaM darshayati - shrutIti | anyatraivetyevakAro.atrApi sambadhyate | shrutiliN^gAdibhireva, na lokaprasiddhyeti | anena prathamadvitIyapAdapratipAdyAdasya bhedo darshitaH | kvachidAnandamayAdyadhikaraNeShu shrutyAdibhirevAnyatraprasiddhAnAM samanvayakaraNAttadvyAvartanAya balavadityAdAvupaskAryam | evakAro vA balavattvadyotakaH | tathA cha pUrvapAdIyapratipakShashrutyAdyapekShayA etatpAdIyashrutyAdInAM prAbalyAnna tenAsya gatArthatetibhAvaH | anyatra viShNoritaratra prakR^itijIvAdAvevetyevakArashiraskatvoktyobhayatra prasiddhAnAM vyAvartanena tR^itIyapAdapratipAdyAdasya bhedo darshitaH | prasiddhAnAmiti | rUDhyAdinA.anyavAchakatvena pramitAnAmityarthaH | na kevalaM lokaprasiddhyA shrutyAdito vA.anyatra prasiddhAnAmubhayatraprasiddhAnAM cha viShNau samanvayam, kintu shrutiliN^gAdibhiranyatraiva prasiddhAnAmapItyaperarthaH | shabdAnAmiti | nAmaliN^gAtmakAnAmityarthaH | prakArAntareNAsya prathamapAdapratipAdyAdbhedaM darshayati - sAmastyeneti|| itthaMbhUtalakShaNe tR^itIyA | samanvetavyatprakAraM prAptAnAM shabdAnAM idaM visheShaNam | yadvA - sAmastyenaiva samanvayaM pratipAdayati, na tvekadeshenetyarthaH | prakAre tR^itIyA | prakAraprakAriNorabhedavivakShayA iyamuktiH | tathA cha tripAdyAM sraShTR^itvAdiguNAbhidhAyakAnAm 'Atmana AkAshassambhUtaH' ityAdisR^iShTyAdiprakaraNavyAkhyeyAnAM satyaj~nAnAdiguNavAchishabdAnAM tathA tatsaN^gatAnAmannamayAdiguNivAchakAnAM shabdAnAM sR^iShTyAdikartR^itvAbhidhAyiprakaraNagatAkAshendrAgnivajrAdishabdAnAM 'sadeva saumyedam' (ChAM. 6.2.1.) ityAdisR^iShTiprakaraNagatashabdAnAM cha samanvayo.abhihitaH | atra punaH svaravarNapadAtmanAM samastashabdAnAmityato.api pUrvapAdebhyo.asya bheda iti bhAvaH | nanu balavachChrutiliN^gAdibhiranyatraiva prasiddhAnAM kathaM samanvayaH, asambhavAdityata Aha - visheSheti || pUrvapakShyuktaliN^gAdibhyo.api prabalairheturityarthaH | tathA cha nAsambhava iti bhAvaH | nanu samastashabdanirUpaNAdavaiyarthyamiti parihAro na yuktaH aMshe vaiyyarthyApAtAdityato.apyAha - visheSheti | prAganuktahetubhirityarthaH | viShNAvevetyevakAro.anyatrapravR^ittinirAsArthaH | 'pravR^ittiM' samanvayaM 'darshayati' vakti sUtrakAra ityarthaH |
(2) saN^gatyAdikamAdAveva vAchyamiti niyamAbhAvAtpashchAttaddarshayiShyan anyatrApyevamevetyatideshAyAtra prathamaM sUtrameva paThati - AnumAnikamiti || shrutyAdisaN^gatiM viShayAdikaM cha sUchayan sautrapUrvapakShAMshaM tAvad.hyAchaShTe - tattviti || itItyanantaraM sUtra iti sheShaH | 'samanvayaH' mukhyataH paramAtmaparatvam | 'tat' paramAtmaparatvam | evamadhyAhAryapratij~nAMshaM pradarshya kuto na yujyata ityatastatra hetutayA AnumAnikamityAdi yojayati - yata iti || hetutvadyotako.ayaM shabdaH | avyaktashabdaghaTitavAkyodAharaNamupalakShaNam | ata 
eva sudhAyAmavyaktagrahaNamupalakShaNamityuktam | tena 
yonimanye prapadyante sharIratvAya dehinaH |
sthANumanye.anusaMyanti yathAkarma yathAshrutam || (kaTha. 2.2.7.)
iti kaThAnAM vAkyAntaram, 'jIvA eva tu duHkhinaH' iti shrutyantaravAkyam, 'kAryakAraNabaddhau tau so.avaraH' () ityAdikaM cha gR^ihyate | 'iti' shrutaiH shabdairiti sheShaH | itishabdaH AdyArthakaH | tathA cha evamAdishrutaiH shabdairityarthaH| AnumAnikamityasya vyAkhyA - sAN^khyetyAdi | mahadAdikaM svasadR^ishakAraNajanyaM kAryatvAdghaTavat ityAdisaN^khyopanyastAnumAnasiddhamityarthaH | 'pradhAnaM' pradhAnAdi | apIti sautrapadAnuvAdaH ekeShAmapItyanvayanivAraNArtho.avadhAraNArtho.ayaM, jIvAdisamuchchaye vA | 'ekeShAm' anyeShAmiti | asya visheShyapadaM shAkhinAmiti | shAkhA eShAM santIti shAkhinaH, teShAM shAkhAsUchyata iti sUtrasheShoktiH | tathA cha yat 'tattu samanvayAt' ityuktaM tanna yujyate | kutaH? yataH sAN^khyAnumAnAdiparikalpitaM pradhAnAdyeva ekeShAM shAkhinAM kaThAdInAM shAkhAsu 'avyaktAtpuruShaH' (kaTha. 1.3.11.) iti shrutairavyaktAdishabdairuchyate, na viShNuH | avyaktAdishabdAnAM pradhAnAdAveva prasiddheriti bhAva iti yojanA | anena samanvayasUtroktasya viShNau sarvashabdasamanvayasyehAkShepAttenAsyAkShepikI saN^gatiH avyaktajIvAdirUpo viShayaH pradhAnAdyeveti pUrvapakShashcha darshitaH | siddhAnte shrutyarthastu - 'mahataH' mahattattvAbhimAnichaturmukhAt 'avyaktam' avyaktashabditaM brahma shrItattvaM cha 'param' uttamam | tasmAdavyaktAchChriyaH pUrNaShaDguNatvAtpuruShashabdavAchyo bhagavAn paraH | tasmAchcha 'param' uttamaM na kiJNchidasti | 'anye' kechiddehinaH mR^itAH santaH 'sharIratvAya' sharIrAvayatvAya manuShyAdiyoniM prapadyante | anye kechit 'sthANuM' vR^ikShAdisharIraM 'anusaMyanti' prApnuvantIti | kuta eteShAmetadubhayaprAptirityata uktaM - yatheti | 'shrutaM' shravaNaM tattajj~nAnakarmAnusAreNa tattadbhAvaprAptisteShAM teShAM bhavatIti | idaM cha vAkyaM yonisthANuprAptipratipAdanadvArA baddhatvapratipAdakam |
(3) siddhAntAMshaM vyAchaShTe - neti | yatsarvashabdAnAM paramAtmaparatvaM na yujyate ityuktam, tannetyarthaH | kuto netyatastatra hetutayA gR^ihIteriti padaM tatsambandhidvayoktipUrvakaM yojayati - tasyaiveti || yasmin samanvayaH pratij~nAtastasyaivetyarthaH | sUtre.anuvR^ittasya tattvityasya vipariNAmAbhiprAyeNa prayuktaM tasyaiveti svapadaM vyAkhyAti - paramAtmana iti || na tu pradhAnAderityevArthaH | avyaktashabdenetyupalakShaNam | avyaktAdishabdaiH 'gR^ihIteH' grahaNAdvAchyatvopagamAdityarthaH | paramAtmana evAvyaktAdishabdairvAchyatvena grahaNe ko heturityatastatra hetutvena pUrvapakShyuktahetuviruddhaparanaJN.hsUchitArthabodhakaM paramAtmana evAvyaktashabda iti bhAvivAkyaM yato vAchaka ityaneka padAdhyAhAreNa paramAtmana evAvyaktashabdena gR^ihIterityanenApi saMyojyam | tatprakArastu - yataH 'paramAtmana eva avyaktashabdo vAchakaH' paramAtmaivAvyaktAdishabdamukhyavAchyo na pradhAnAdiriti yAvat | ataH paramAtmana eva avyaktAdishabdairvAchyatvena grahaNAditi | anena sUtre ukterityanuktvA 
gR^ihIteriti puruShavyApArokteH prayojanamuktaM bhavati | paramAtmana evAvyaktAdishabdavAchyatve kathaM tarhi pradhAnAdAvavyaktAdishabdavyavahAraH | na cha vAchyaM avAchakatve.apyanabhij~nAnAdinA tadvyavahAra iti 'sAkShAdapyavirodhaM jaiminiH' iti sUtroktarItyA sAkShAdityanenoktamiti | tathA sati avAchakatvAvisheShaNa ghaTAdishabdAnAM paTAdau vyavahAraprasaN^gAdityA- shaN^kAparihArAyoktam - sUtre sharIrarUpakavinyasteti || tadratharUpakavinyastasharIragR^ihIterityapavyAkhyAnirAsAya yathAvadvyAchaShTe - 'sharIrarUpake avyakte' pradhAnAdau 'vinyastasya' sthitasyeti | tathA cha paramAtmana evAvyaktAdishabdamukhyavAchyatve.api nAvyaktAdau tadvyavahArAyogaH | kutaH? avyaktAdau paramAtmano vinyastatvena tatsambanadhAdevAvyaktAdAvapi tachChabdapravR^itteriti sUtrakArAbhiprAya iti bhAvaH | nanvetadayuktam, brahmavatpradhAnAderapi mukhyavAchyatvasya vA pradhAnAdisambandhAdeva brahmaNo vAchyatvamiti vaiparItyasya vA vaktuM shakyatvAdityata uktam - sUtre sharIrarUpeti || tatra tattvapradIparItyA sharIrameva rUpamasyeti vA, tadvivaraNAtmakachandrikArItyA sharIrasya rUpamiva rUpaM dharmo yasyeti vA vigrahaH | tathA cha prasiddhasharIrasama ityarthaH | sAmye nimittamAha - pAratantryAditi || parAdhInatvAdityarthaH | tathA cha yathA loke sharIraM puruShatantraM tathA paramAtmatantratvena dharmeNa prasiddhasharIrAdisadR^ishaM pradhAnAdikaM bhavati sharIrarUpamiti bhAvaH |
(4) nanvatra sUtrakAraH pAratantryAbhiprAyeNa pradhAnAdeH paramAtmanaH sharIrarUpatvamasUtrayaditi kuto j~nAyate | mukhyasharIratvAbhiprAyeNaiva rUpashabdaM prayuktavAniti kiM na syAdityAshaN^kAvAraNAya sUtrakR^itprayuktaM kapratyayaM rUpashabdoktamukhyasharIratvAbhAve hetusamarpakatayA vyAchaShTe - kapratyaya iti || 'kutsane' nindane | vAchakatayA.astIti sheShaH | ata eva pANinirapi 'kutsane kaH' ityAha | tathA cha pradhAnAderjaDatvAdinA kutsitatvAnneshvaramukhyasharIratvaM, tasya chichCharIrakatvAt, kintu sharIratulyatvameva | tadeva sUtrakR^ito.abhipretamiti j~nAyate | kiJNcha - pradhAnAdeH paramAtmasharIratvameva sUtrakR^idabhipretaM chet sharIravinyastetyetAvatA pUrtau rUpapadavaiyyarthyam | jaDAvyaktasyeshvaratAdAtmyAyogena tasya svarUpArthatvAyogAt | ato.apyukta evAbhiprAya iti bhAvaH | anena - rUpashabdasyoktashaN^kAparihArakatvam uktAbhiprAyaj~nApakatvaM cheti prayojanadvayamuktaM bhavati |
(5) evaM sharIrarUpakavinyastapadaM vyAkhyAya kathamanenoktashaN^kAparihAra ityataH
evameva hi shabdAnAM prasiddhirapi laukikI |
vAchakatvaM pradhAnasya tvitarasya tadanvayAt ||
iti gAruDavachanoktaM sautrApishabdasUchitaM tadabhiprAyamAha - paramAtmana eveti || paramAtmana ityanena smR^itigatapradhAnashabdo mukhyArthaparamAtmapara ityuktaM bhavati | avyaktashabdo jIvAdishabdopalakShakaH | vAchaka iti sheShaH | itarasya tadanvayAdityanenoktAbhiprAyamAha - tattantratveneti || paramAtmAdhInatvena tadadhInavikR^ititveneti vA.arthaH | hetau tR^itIyA | tachCharIrarUpatvAditi | tasya paramAtmanaH prasiddhasharIrarUpatvena sharIratvAdityarthaH | 'itarasya' paramAtmAnyasya pradhAnAdeH 'avyaktashabdaH' avyaktAdishabdaH | atrApi pUrvava
chCheShaH | yadvA pUrvatrAtra cha vAchakatvaM ShaShThyarthaH | tathAtve sheShaM vinaivAnvayaH | na kevalaM paramAtmanaH, kintvitarasyApItyaperarthaH | yadyapi paramAtmana eva avyaktashabdo mukhyavAchakaH | tathApi tattantratvena tachCharIrarUpatvAttatsambandhAdamukhyata itarasyApyavyaktashabdo vAchako bhavatItyartha- dvaye.apishabdaH | anena sautrApishabdasyAnumAnikamapyuchyate iti samuchchayArthatvaM yadyapitathApItyarthakatvaM chetyarthAntaraM choktaM bhavati | tattantratvenetyanena avyaktashabda iti punaruktyA cha sUtre sharIrarUpakasyeti vAchye vinyastetyadhikoktiH brahmaNo na kevalaM tatra sattvamAtram, kintu niyAmakatayA sattvamiti darshayitum | tena svAtantryanimittAttasyaiva paramamukhyavAchyatetyuktaM bhavati | tathA cha itarasyApyavyaktashabda iti punarvachanena paramAtmana ivetarasya paramamukhyo.avyaktashabdaH, kintu tataH samAkR^iShya saN^ketita eva| ato nobhayoH sAmyaM vaiparItyaM vA shaN^kyamiti sUchitam| tarhyubhayormukhyavAchyatve vAkyabheda iti shaN^kA tu sharIrarUpakena pradhAnena vinyastasya visheShitasya vishiShTasya paramAtmano.avyaktAdishabdaiH gR^ihItervAchyatvAbhyupagamAditi sautrapadasyArthAntarAbhiprAyakeNa sUtre sharIrarUpakavinyastokterityanuktvA gR^ihIteriti puMvyApArokteH prayojanoktipareNa pradhAnavishiShTasyaiva paramAtmanaH shabdavAchyatvAbhyupagamAditi TIkAvAkyenaiva parihR^itA |
(6) nanu paramAtmana evAvyaktAdishabdAbhidheyatvaM, pradhAnAdestu tatsambandhAdityetattadA yujyate | yadi pradhAnAdeH pAratantryaM paramAtmanastu svAtantryaM, pradhAnAdivinyastatvaM cha bhavet, tadeva kutaH siddhamityatastatra pramANakathanaparatayA darshayatIti sUtrAMshaM vyAchaShTe - tuchChyeneti || iti shrutishcha darshayatItyanvayaH | chashabdo.ayam 'Atmani tiShThannAtmano.antaraH' (bR^i. mAdhyandinashAkhA.) ityAdivAjasaneyashrutigrAhI, yata ityartho vA | asyAtaH paramAtmanaH evetyAdinA uktaM yuktamiti adhyAhAreNAnvayaH | 'tuchChyena' paramAtmApekShayA guNato.alpenAsvatantreNa pradhAnena AsamantAdbhUmatvAtpUrNatvAt Abhu vibhu yatparamaM brahma 'apahitam' AchChAditamAsIt | tadeva 'tapaso' j~nAnasya 'mahinA' mahattayA 'ekaM' pradhAnam 'ajAyata' AsIdityarthaH | anena pradhAnasyAlpatvarUpaM pAratantryam, harerastu niyAmakatve sati tadAshrayatvaprayuktanIchatvAyogyatvarUpaM svatantryaM pradhAne sthitatvaM choktaM bhavati | yaH 'Atmani' jIve tiShThanniti | anena tu jIvasyAsvAtantryaM harerastu svAtantryaM jIvavinyastatvaM choktam |
(7) nanu paramAtmano.avyaktAdishabdavAchyatve siddhe bhavet 'paramAtmana evAvyaktAdishabdavAchyatve kathaM pradhAnAdau tadvyavahAraH, pradhAnAdau paramAtmano vinyastatvenA.avyaktAdishabdavAchyaparamAtmasambandhAttatrApi tachChabdapravR^ittiH' iti shaN^kAsamAdhAnAtmakaprAchInachintA | tadeva kuta ityataH pravR^ittAbhyAM darshayati chetishabdAbhyAM sUchite shrutismR^itI paThati - avyaktamiti || 'yaH' adhikArI j~nAtumashakyatvAnnimittAdavyaktashabdavAchyam, IshvarabhAvAdachalam, achaleshvaratAkamiti yAvat | achAlyaM vA | 'shAntaM' nirvikAram | shasya 
sukhasya antaM sukhotkarShasImAbhUmiM pUrNasukhamiti vA, 'niShkalam' nirgatAH kalAH yasmAttaM ShoDashakalArahitaM, 'niShkriyam' akliShTakAriNam, prAkR^itakriyArahitaM vA, pralaye prachuravyApArahInaM vA, niShkriyate nirNIyate iti niShkriyamiti vA, 'param' uttamam, 'AtmAnam' AdAnAdikartAraM hariM veda jAnAti | saH anu j~nAnAnantaraM 'bhayAt' saMsArabhayAt 'muchyate' mukto bhavediti pippalAdarShidR^iShTashrutyarthaH | shAkhAyAmityasya pippalAda uktArthaM darshayatItyadhyAhR^itAnuvR^ittAbhyAM vachanAdityAgAminA.anvayaH | gItAyAm 'ityuktvA vachanAt' ityasya 'akSharaM brahma' iti pUrvavAkyena yadakSharaM tatparamaM brahmeti yasyAkSharasya parabrahmatvamuktam, tasyaivAkSharasya 'avyakto.akShara ityuktaH' ityuttaravAkyenAvyaktatvokterityarthaH | asya paramAtmana evAvyaktashabda iti siddhamiti pUrvavAkyenAnvayaH | 'anena jIvena' iti ChAndogyavAkyasya 'jIvo vinayitA sAkShI' iti sahasranAmavAkyasya chopalakShakametat | tayorapi darshayati chetishabdAbhyAM sUchitatvAt, 'ahaM' prANAdhArakatvAnnimittAjjIvAkhyenAniruddharUpeNa 'imAH' tejobannAkhyAstisro devatA anupravishya 'nAmarUpe' shabdArthaprapaJNchau 'vyAkaravANi' samyaksR^ijAnItyarthaH | viShNuvAkyametat |
anena - yataH 'AnumAnikamapi' pradhAnAdyeva 'ekeShAM' shAkhinAM kaThAdInAM shAkhAsu 'avyaktAtpuruShaH' (kaTha. 1.3.11.) iti shrutairavyaktAdishabdairuchyate, na tu viShNuH, ato na tattu samanvayAdityuktaM yuktamiti chet - na kutaH? 'gR^ihIteH' paramAtmana evAvyaktAdishabdavAchyatvAN^gIkArAt | paramAtmana evAvyaktAdishabdavAchyatve kathaM tarhi pradhAnAdau tadvyavahAraH | tadavAchakena tadvyavahAre atiprasaN^gAdityata uktaM - sharIrarUpakavinyasteti || yathA prasiddhasharIraM puruShatantraM tathA paramAtmatantratvena nimittena prasiddhasharIrasame pradhAnAdau vinyastasya sthitasya paramAtmano.avyaktAdi shabdairvAchyatvenopagamAdityarthaH | na chAvyaktasya mukhyasharIratvameva kiM na syAditi vAchyam | yato.avyaktaM kapratyayoktaM kutsanArham, na hi kutsanArhaM jaDaM chichCharIriNo harermukhyasharIraM bhavati | prasiddhadeharUpatvAchchAsyAmukhyasharIratvam | tathA cha yadyapyavyaktAdishabdAH paramAtmanyeva mukhyAH, tathApi tairAnumAnikamapyuchyate.amukhyataH paramAtmasambandhAt | na cha sAmyaM vaiparItyam vA shaN^kyam | paramAtmano.avyaktAdau vinyastatvena niyAmakatayA vartamAnatvena tasya tattantratvenobhayormukhyavAchyatvasya viparyayasya vA ayogAt | na cha paramAtmanaH sharIrarUpakavinyastatvAdau mAnAbhAvaH | yataH 'tuchChyena' iti shrutiH 'ya Atmani tiShThan' (mAdhyandinashrutiH) ityAdi cha tathA 'darshayati' pratipAdayati ataH | na cha paramAtmano.avyaktAdishabdavAchyatve siddhe bhavetkathamanyatravyavahAra iti chintA | tadeva kutaH siddhamiti vAchyam | yataH 'avyaktamachalam' (pippalAdashAkhA) 'avyakto.akSharaH' iti shrutismR^itI tathA darshayataH, ataH | na chobhayormukhyavAchyatve vAkyabheda iti vAchyam | sharIrarUpake vinyastasya vishiShTasya paramAtmano vAchyatvena gR^ihIterabhyupagamAt | tathA chAnvayabhedAbhAvAnna vAkyabheda iti sUtrArtha ukto bhavati |
(8) nanvastvevaM shrautasmArtaprayogabalenAvyaktAdishabdAnAM bhagavadvAchitvam | tathApi tatra teShAM parama
mukhyatvaM kutaH? shrutismR^itiShu tatra tatprayogasyAmukhyavAchye.api kevalamukhye.api sambhavAdityAshaN^kAM pariharatsUtramupanyasyati - sUkShmamiti || atra tushabdo.avadhAraNArthaH | taditi vyastaM samAsAntargataM cha | tatra vyastamavyaktarUpoddeshyasamarpakam | sUkShmamiti cha vidheyAbhidhAyItyAshayena sautraM pratij~nAMshaM vyAchaShTe - sUkShmameveti | na tu rUDhyA pradhAnamityevArthaH | nanvavyaktatvasyaiva avyaktashabdapravR^ittinimittatvAdavyaktamevAvyaktashabdenochyata iti vAchye kathamavyaktashabdena sUkShmamevetyuktirityataH pravR^ittaM tadarhatvAditi hetvaMshaM vyAchaShTe - taddhIti | yasmAttatsUkShmaM paramANvAkAshAdirUpaM vastu avyaktatAM na vyajyata iti vyutpattyA.avyaktashabdapravR^ittinimittamavyaktatvaM prAptum 'arhati' yogyaM bhavati | tasmAdyadavyaktashabdenochyate, tatsUkShmameveti yuktamuktamityarthaH |
(9) astu sUkShmamevAvyaktatArhatvAdavyaktashabdavAchyam | tathApi prakR^ite kimAyAtamityataH sUkShmapadaM bhAvapradhAnaM kR^itvA samagraM sUtraM prakArAntareNa vyAchaShTe - sUkShmatvaM cheti || chastvarthaH, avyaktatvasamuchchaye cha, jIvAdipadapravR^ittinimittaprANAdhArakatvAdisamuchchaye cha | tathA cha yatastadavyaktashabdapravR^ittinimittAvyaktatvopayogisUkShmatvaM tu 'tasya' viShNorevArhaM mukhyamatishayitamasti | atastadavyaktatvamapi tasyaiva mukhyam | ato.atimukhyanimittatvAtsa eva paramamukhyataH tadavyaktaM 'tatpadenochyate' jIvAdishabdenochyate iti sUtrabhAShyayossambandhaH |
(10) kuto viShNormukhyasUkShmatvaM, yena tasya mukhyAvyaktatvaM syAdityatastasya viShNormukhyasUkShmatvasya pramANaviShayatArhatvAdevetyapi sUtravR^ittimabhipretya tatsUchitAM shrutimAha - yaditi | yat 'lokasAraM' lokottamaM 'vaiShNavaM padaM' viShNusvarUpaM 'tatparamaM sUkShmaM' mukhyaM sUkShmaM 'veditavyam' j~nAtavyamiti 'Amananti' 'eSho.aNurAtmA chetasA veditavyaH' (muM. 3.1.9.) ityAdyAtharvaNikAH paThanti | yachcha 'lokAH' pAmarAH na viduH, 'tadetat' viShNusvarUpaM 'yoganiShThAH' brahmaNi manoyoganiShThAH upAyasiddhAH 'kavayo' j~nAnino 'vindanti' sAkShAtkurvanti iti 'hi' prasiddhamiti shrutyarthaH | shAkhAyAmityasya yata uktamityadhyAhAreNa sUkShmatvaM chetyanenAnvayaH | evaM jIvAdishabdapravR^ittinimittaprANadhAraNAdInAM bhagavati mukhyatve - 
sa jIvanAmA bhagavAn prANAdhAraNahetutaH |
upachAreNa jIvAkhyA saMsAriNi nigadyate ||
iti gItAtAtparyodAhR^itapramANamanyachchodAhartavyam |
(11) nanvastu viShNau mukhyamavyaktAdishabdapravR^ittinimittaM, tathApi 'avyaktAtpuruShaH' ityAdau na tasya vAchyatA, kintvamukhyAvyaktatvAdimatpradhAnAderevetyatastatra pUrvasUtre ukterityanuktvA gR^ihIterityuktyA sUchitAM yuktimAha - mukhyecheti || cho.avadhAraNe | mukhyAsambhave tu gauNagrahaNaM yuktamiti vyatirekasUchako vA | 
tathA cha 'mukhye' viShNau mukhyapravR^ittinimittavati vidyamAne.avyaktAdishabdavAchyatayA sambhavati sati tatparityAgena 'amukhyam' amukhyapravR^ittinimittavatpradhAnAdyeva vAchyatayA gR^ihItuM na yuktamityarthaH |
(12) nanvastvevaM viShNAvevAvyaktAdiprAtipadikAnAM mukhyatA | tathApi 'avyaktAtpuruShaH paraH' ityAdAvavyaktAdishabdairna tasyA vAchyatvena gR^ihItiryuktA | tathA sati 'mahataH paramavyaktam' (kaTha. 1.3.11.) iti mahatparatvashruteH tathA 'avyaktAt' ityavaratvAkShepakAvadhitvavAchipaJNchamIshruteH, tathA 'so.avaraH' iti sAkShAdavaratvashruteH, tathA 'jIvA eva tu duHkhinaH' 'kAryakAraNabaddhau' (mAM. 2.11.) iti duHkhibaddhatvAdishrutInAM cha 'niraniShTo niravadyaH' ityAdipramANavirodhena paramAtmanyasambhavadarthakatvAt tAsAM nairarthyApAtAt | ato bAdhakAdavyaktAdishabdairamukhyamapi pradhAnAdyevAvashyaM vAchyatayA grAhyamityAshaN^kAM pariharatsUtraM paThati - tadadhInatvAditi || 'darshayati cha' ityatashchashabdAnuvR^ittiM tattvityasya vipariNatasyAnuvR^ittiM tadityasyAvR^ittiM tasminnadhInaM tadadhInaM tatsvAmikaM tasyAdhInamiti vA tasya bhAvastattvaM tasmAditi vigraha cha abhipretya vyachaShTe - tadadhInatvAditi || cho nimittasamuchchaye | Adishabdena paratvapuruShatvAvaratvAdInAM grahaNam | saptamyarthe ShaShThI | evakAro.arthavadityanenApi sambadhyate | avyaktatvAdikaM parAvaratvAdikamiti dvitIyAdishabdasya pratyekamanvayaH | atra prathamAdishabdena guNavAchisarvashabdo gR^ihyate | dvitIyAdishabdena doShavAchyasheShashabdaH | yadyapi doShavAchakashabdena ekasyaiva grahaNAt guNavAchakashabdenApyavyaktashabda eva grAhyo, na parashabdo.api guNAntarasya doShAntaravadAdishabdenaiva grahaNasambhavAt | tathApi nirUpakatvenaiva parashabdagrahaNAdavirodhaH | avyaktatvAdikamityAvartate | tatrachaikaM vAchakashabdopalakShakam | nAnyasyetyevashabdArthaH | tathA cha na kevalaM teShAmavyaktatvaparatvapuruShatvajIvatvAdInAM prakR^itijIvAdiniShThaguNApekShayA niravadhikAnAM tasminnatisUkShmatvasarvottamatvapuruShatvAdiguNopete paramAtmani sattvAdeva 'tadavyaktatvAdikam' avyaktatvAdiguNavAchishabdajAtam 'arthavat' guNini kiJNchidguNAbhidhAyakatvena abhidheyayuktam, kiM nAmAvyaktasthaM tadrUpam | avyaktasyAvyaktatvaM mahataH paramatvaM chApAdayatIti 'mahataH paramavyaktam' ityuchyate | tadeva tasyAvyaktasya puruShAdavaratvamApAdayatItyavarashabdArthaH | na tu svayamavaratvAditi | tattvapradIparItyA teShAM pradhAnAdigatadharmANAM tadadhInatvAdIshAdhInatvAchcha na kevalaM guNavAchishabdajAtamarthavat, kintu tatprAtipadikAdirUpaM vA paJNchamIvibhaktyAdirUpaM vA avaraduHkhibaddhatvAdidoShavAchye.api tasminnIshvare vAchyatayA gR^ihIte satyevArthavadeva na nirarthakam | na cha pravR^ittinimittAbhAvaH | tadadhInatvAtteShAm anyagatAvaratvAdidharmANAM paramAtmAdhInatvAt | svAmitAsambandhena teShAM tasmin sattvAdasyaiva mukhyanimittatvAdekenApi shabdapravR^ittinimittena shabdasyArthavattavopapatteriti yojanA | atrAvyaktatvagrahaNena avyaktatvaparAvaratvAdirUpaguNavAchishabdeShu anyagatapravR^ittinimittaniyantR^itvaM tadadhikaraNatvaM cheti nimittadvayam, avaraduHkhibaddhAdidoShavAchishabdeShu tu pravR^ittinimittaniyantR^itvarUpamekameva nimittamityuktaM bhavati | yadyapi TIkAyAmatrAvyaktatvagrahaNenAvyaktashabdasya paramAtmani dvedhA vR^ittiriti darshayati | ata eva bhAShye tadadhInatvAchcheti chashabda iti avyaktashabdamAtre nimittadvayamuktamiti bhAti | tathApi sattarkadIpAvalyAm avyaktatvaparatvapuruShatvAdInAmityuktatvAt chandrikAyAmapi duHkhyAdishabdAnAM svAtantryAdeveshe pravR^ittiH, avyaktAdishabdAnAM tu AshrayatvAdapItyuktatvAdavyaktashabdo guNashabdamAtraparo vyAkhyeyaH | kechittu - avarayatItyAdi vyutpattyupapatteshcha iti TIkAnusArAdavarA
dishabde.apyavarayatIti kartR^ivyutpattiH tadadhInatvena nimittena samuchchiteti guNadoShobhayavAchiShvapi shabdeShu nimittadvayamuktamityAhuH | tanna - anyagatashabdapravR^ittinimittaniyantaryavarAdishabdAnAM mukhyatve bahulaprayogAkhyamekaM hetumabhidhAya vyutpattyanupapattishaN^kAparihArAya hetvantarAbhidhAnArthaM pravR^ittaTIkAvAkyasyAvarAdishabdeShu nimittAntarapradarshakatvAbhAvena anyoktavyAkhyAsAdhakatvAt | kartR^ivyutpattipakShe pachAdyajantAnAmavarAdishabdAnAmavarayitR^itvAdinimittakatvena tasyAnyagatapravR^ittinimittaprerakatvAnatiriktatayA doShAbhidhAyakashabdeShu ekasyaiva nimittasya lAbhAdbhagavatyavaratvAdInAmAvyaktatvAdivatkathamapyavR^itterdoShavAchishabdeShUktanimittadvayAsambhavAt | anena pradhAnAderatisUkShmatvAbhAve.api nAvyaktAdishabdAmukhyArthatvam, alpapaN^kaje.api padme paN^kajashabdasyAmukhyatvAdarshanAditi shaN^kA cha nirastA bhavati | avyaktAdiguNashabdasya paramAtmani dvedhA pravR^ittinimittapradarshanena pradhAnAdInAmamukhyatAyAm anyAdhInapravR^ittinimittavattvasya hetutvAbhyupagamenAlpapravR^ittinimittavattvamAtrasya tatra hetutvAnabhyupagamAt | etena pravR^ittinimittAdhikyasya mukhyatAhetutve.atisahanavati puMsi siMhashabdasya sahanArthAt sicheH sahervA kani niShpannasya mukhyatA syAdityetadapi chodyaM nirastam | pravR^ittinimittasya anyAdhInatvasyApi mukhyatAhetutvena tadatishayamAtrasya tatrAhetutvAt | vastutastu - padmatvajAteH paN^kajashabdanimittatvena vivakShitatvAttasyAshchAlpapaN^kajAdadhikapaN^kaje.atishayAbhAvAt | evaM siMhatvajAteH siMhashabdapravR^ittinimittabhUtAyA atishayasya puMsyabhAvAchcha noktAtiprasaN^ga iti parihArAntaraM chandrikoktaM draShTavyam | 'mathanAnmithilo jAtaH sahanAtsiMha uchyate' iti bR^ihadaitareyabhAShyavachanaM tu amukhyArthAbhidhAyakam |
(13) nanu bhavedetatprAdhAnAdigatashabdapravR^ittinimittaprerakatvena IshvarasyAvarAdishabdavAchyatvam, yadyanyagatashabdapravR^ittinimittaprerake.asAvavarAdishabdo vartata iti siddhyet | tadeva kutaH siddhamityatastatra vyAptivachanamukhena anumAnamAha - yadadhIna iti || 'yasya' dharmiNo vAchakasya shabdasya pravR^ittinimittAkhyo 'guNo' 'yadadhInaH' pUrvavadvigrahaH | 'saH tadguNI' tadguNavAnityuchyate | tannimittakashabdenAbhidhIyate iti vyAptivachanasyArthaH | tatra vaidikalaukikobhayavidhaM dR^iShTAntamAha - yatheti | 'yathA paramAtmA' viShNuH 'anena jIvena' ityAdau jIvagataprANAdhAraNAkhyajIvashabdapravR^ittinimittasvAtantryAjjIvashabdenochyate | yathA cha bhR^ityagatajayasya jayishabdaprayoganimittasya rAjAdhInatvAdrAjA jayItyuchyate ityarthaH | abhidhIyata ityanena abhidhAkhyavR^ittyaivAyaM prayogaH, na tvamukhyavR^ittyetyuktaM bhavati | dR^iShTAntadvayasamuchchaye.apishabdaH | 'tameva mR^ityumamR^itaM tAta daivataM sarvAtmanA.avaihi paraM parAyaNam' iti nyAyavivaraNodAhR^itabhAgavatavachane yathA.amR^itatvApAdakatavAdbrahmAmR^itamityuchyate, mR^itishIlatvApAdakatvAchcha mR^ityuH iti tattvapradIpoktarItyA dR^iShTAntasamuchchaye vA | 'yathA mR^ityushabdo yamAdau mR^ityuprerake bahulaprayogavAn, ata evAtra mukhyaH' iti TIkoktodAharaNAntarasamuchchaye vA.apishabdaH | chashabdastu na kevalaM skAndavachane.abhihitatvAttanniyAmake tachChabdo.astIti siddhyati, kintu 
'sa baddhaH' () ityAdishrutisiddhAyAH avarayatItyAdivyutpatteshcheti samuchchaye | anena - na kevalam avyaktatvAdinimittAdhikyAdevAvyaktatvAdiguNavAchishabdajAtaM paramAtmanyarthavat, kiM nAma avyaktatvAdInAM 'tadadhInatvAt' IshAdhInatvAchcha tadavyaktatvAdikaM tasyaiva | atastasminneva tadavyaktatvAdiguNadoShobhayavAchishabdajAtamapi 'arthavat' pravR^ittinimittAkhyArthayuktam | na nirarthakamiti sUtrArtha ukto bhavati |
(14) evaM shrautasmArtaprayogapravR^ittinimittAtishayAbhyAM prathamadvitIyoktAbhyAM paramAtmanyevAvyaktAdishabdAnAM mukhyatvAt, bAdhakAbhAve cha mukhyArthasyaiva grAhyatvAt, avaratvAdishrutinairarthyabAdhakasya cha tR^itIye uddhR^itatvAnmukhyArthaH paramAtmaiva 'avyaktAtpuruShaH' ityAdAvavyaktAdishabdairuchyate, na pradhAnAdItyuktam | tadeva yuktyantareNopapAdayatsUtramupanyasya chashabdasyAnekahetusamuchchayArthatvamabhipretya tachCheShaM pratij~nArUpaM pUrayati - j~neyatveti | anyasya pradhAnAderavyaktAdishabdavAchyatvaM na yujyate, kintu viShNoreveti yojanA | sUtrArthastu - viShNoreva mumukShuj~neyatve 
tamevaikaM jAnatha AtmAnamanyA vAcho vimuJNchatha |
amR^itasyaiSha setuH || (muM. 2.2.5.)
iti vachanAtpradhAnAdestadabhAvAnmokShaphalakavedAnAM taddhetuj~nAnaviShayabrahmaj~nApana eva pravR^ittatvAtprativAkyaM tatparatvasya cha 'AdAvante cha madhye cha viShNussarvatra gIyate' ityAdivachanasiddhatvAt svataH prAptamukhyavR^ittityAge kAraNAbhAvAchcha viShNurevAvyaktAdishabdavAchyo, na pradhAnAdiriti |
(15) uktamAkShipya samAdadhatsUtramupanyasyAkShepAMshaM tAvadvyAchaShTe - vadatIti || nAnyasyetyanuvartate | tathA cha 'anyasya' pradhAnasya 'na j~neyatvAvachanaM' mokShArthaM j~neyatvavachanAbhAvaH | kutaH? yataH 'anAdyanantaM mahataH paraM dhruvam' (kaTha. 1.3.15.) iti vachanaM liN^gavyatyayena 'taM' 'mahataH paramavyaktam' iti pUrvavAkye mahattattvAtparatvenoktam avyaktamiti yojanAyAm anyasya mokShArthaM j~neyatvaM vadatyata iti vAkyayojanA | nanu vadateH shAbdapratItivAchitvAttatra chashabdasya karaNatvAtkathaM vadatIti vyapadeshaH? ittham - avAntaravyApAravato hi karaNasya kArakatvam, anyathAtiprasaN^gAt | tatra svasvakriyAM prati sarvasya prAdhAnyena kartR^itvAt karaNe.apishabde tadvivakShayA vadatIti vyapadesho yujyate |
(16) parihArAMshaM vyAchaShTe - neti | naitadvAkyabalena anyasya mokShArthaM j~neyatvaM mantavyamityarthaH | kuta ityata Aha - prAj~na iti | praj~na eva prAj~naH tasya vyAkhyA paramAtmeti | 'hi' yataH 'tatra' vAkye paramAtmai
vochyate, na pradhAnam ato neti yojanA | nanu mahataH paratvaliN^gAtpradhAnamatrochyata ityata Aha - aNoriti | 'hi' yataH 'aNoH' iti kaThashrutau 'tasyaiva' prakR^itaparamAtmana eva 'mahato' mahattatvAt 'mahattvaM' paratvamuchyate, na tvanyasya | ato na liN^gAdanyatrochyata ityadhyAhAreNa yojanA | liN^gasyAnyathAsiddhatvAditi bhAvaH | nanvastAM shrutau bhagavAnaNoH sUkShmAdapi sUkShmaH, mahato.aNupratiyogisthUlAtsthUla iti pratipAdanena bhagavataH sarvasthUlAtparatvoktAvapi na mahattattvaparatvamuchyate, ato na mahatparatvaliN^gaM viShNau sAvakAshamityata Aha - sarvasmAditi | idaM cha hetugarbhaM visheShaNam | tasyetyanuShajyate | apirbhinnakramo yadyapItyAdyarthe.api bhavati kaimutye cha | 'siddhyati yataH' iti sheShaH | tathA chAtra tasya viShNoH sarvasmAtparatvoktAvapi 'mahato' mahattattvAtparatvamapi siddhyati | na kevalaM sarvasthUlatvamityaperarthaH | kasmAt? yatassarvamAtsthUlAtparasya mahataH paratvaM kaimutyena yujyate ata iti yojanA | tathA chAyaM siddhAnte kaThavAkyArthassampadyate - anAdyanantamiti samastam | anAdirutpattishUnyashchAsAvananto guNadeshato.aparichChinnashchetivigrahaH | taM 'mahataH paraM' sarvasmAtsthUlAtparam | ata eva mahattattvAdapi paraM 'dhruvaM' nityaM nirvikAraM vA | 'tam' avyaktatattvAtparatvena pUrvaprakR^itaM puruShAkhyaM viShNuM 'nichAyya' sampUjya nishAmya vA saMsArAkhyamR^ityumukhAtpramuchyate.adhikArIti |
(17) nanu visheShato mahatparatvasya pradhAnaliN^gasya sarvasthUlaparatvarUpAmukhyArthatAM svIkR^ityAnAdyanantAdivAkyasya viShNuparatvagrahaNe kAraNAbhAvAtpradhAnamevAtrochyate ityAshaN^kAM pariharatsUtramupanyasya naJNanuvR^ittyabhiprAyeNa vyAchaShTe - prakaraNAditi || itItyanantaraM shruteriti sheShaH | hishabdo hetau | etat 'anAdyanantam' ityAdivAkyaM 'tasya' viShNoH 'prakaraNaM' prakaraNarUpamityavagatamiti sheShaH | tathA cha nAtra viShNugrahaNe kAraNAbhAvaH | kutaH? hi yasmAttasya prakaraNamasti | na chaitatprakaraNasya vaiShNavatvAsiddhiH | 'hi' yasmAdetat 'so.adhvanaH' iti kaThashrutestasya prakaraNamityavagataM tasmAditi yojanA | sUtrayojanA tu - asya prAj~naprakaraNatvAtprakaraNAtprAj~na evAtrochyate, nAnyaditi | sakalamidamahaM cheshAyattamiti yo vijAnAti sa saMsArAkhyasya vartmano vishrAntyavadhibhUtaM pAramApnoti, tatpAraM viShNoH paramaM padaM sthAnaM kShIrAbdhyAdau muktaprApyamiti shrutyarthaH sattarkadIpAvalyAmuktaH |
(18) hetvantareNAnAdyanantAdivAkye.anyasyApi pratipAdyatAM parAkurvatsUtramupanyasya vyAchaShTe - trayANAmeveti|| trayANAmevetyanuvAdaH sautraivaMshabdArthaprakAradharmipradarshanArthaH | trayANAM madhye pradhAnamekamastviti shaN^kAM nirasituM sUtre prayuktena evaMshabdena j~nApitaM shrutyuktaprakAratrayaM darshayati - pitR^isaumanasyeti | pitR^isaumanasyasvargyAgniparamAtmanAM trayANAmevetyanvayaH, nAnyasyetyevashabdArthaH | prashna iti prathamAntaM nimittasaptamyantaM cha | tena prashnanimittakatopanyAsashcha siddhyati | chaH prashnottarasamuchchaye, hetusamuchchaye vA | anena sautraM chashabdadvayaM tantreNAnUditaM bhavati | yata iti sheShaH| asyAto.apyatra prAj~na evochyate, nAnyaditi prakR^itasAdhyenAnvayaH | kechittu - sautrAdyachashabdasya yata iti hetvarthatvaM dvitIyasya prakaraNarUpahetusamuchchayArthatva
mAshritya yata iti sheSho na kArya ityAhuH | anena - na kevalametatprakaraNasya vaiShNavatvenAtra pradhAnasyApratipAdyatA siddhA, kintvetatprakaraNaghaTitAnekaprakaraNAtmakasthAnarUpAyAmasyAmupaniShadyapi 'cha' yataH 'evaM trayANAM' pitR^isaumanasyasvargyAgniparamAtmarUpANAM dharmiNAmeva 'upanyAsaH' prativachanamasti, na tvanyasya | 'atashcha' ato.api | kutaH trayANAmevopanyAsaH? yatastrayANAmeva prashno.ata iti sUtrArtha ukto bhavati |
(19) nanvevaM hi kAThakoktA AkhyAyikA - gautamagotrotpannasyauddAlikeH nachiketA nAma putra AsIt | tatra pitari nirarthakagodAnapare sati tannirAchikIrShurnachiketA nAma mama pitA mAM vA datvApyevaMvidhAH gA na prayachChatviti bhAvena mAM kasmai dAsyasIti pitaramaprAkShIt| tachChrutvA kruddhaH pitA tvAM yamAya dAsyAmi tvaM yamagR^ihaM gachChetyashapat | evaM shapto nachiketAH mR^ito yamapravAsakAle yamagR^ihaM prApa, tatra trirAtraM tatpatnyA pUjita upavasannevAvasat | atha yama AgatastaM namaskR^ityAtithistvaM yasmAnme gR^ihe tisro rAtrIranashnannavAtsIH | tasmAdasya pratIkArAya mattaH trIn varAn vR^iNIShvetyabravIt | evamuktaH R^iShiputraH Aha - idAnIM mama pitA mahyaM kruddha Aste, tatsaumanasyaM sauhArdamapekShitaM taddehIti bhAvena 'shAntasaMvitsumanAH yathA syAt' iti pitR^isaumanasyaM varaM prathamaM prArthayitvA athAhaM 'svargyaM' svargAdanapetaM svargasAdhanabhUtam 'agnim' agniShTomAdikarmAN^gabhUtAgnishabditeShTakachitisthaM tatsthitaM viShNuM vA.adhyemi tattvaM kathayeti bhAvena 'sa tvamagniM svargyamadhyeShi mR^ityo prabrUhi' (kaTha.1.1.13.) iti svargyAgniviShaye dvitIyaM varamavR^iNot | tathA mokShasAdhanaj~nAnaviShayIbhUtamR^itamuktajIvaniyAmakaparamAtmasvarUpaM mayA.avashyaM j~neyaM, tatkathayeti bhAvena 'yeyaM prete vichikitsA manuShye' (kaTha. 1.1.20.) iti paramAtmaviShaye tR^itIyaM varamavR^iNot | evaM nachiketasA prArthito yamo varatrayaM dadAnIti bhAvena 'vItamanyustvAM dadR^ishivAn' iti pitR^isaumanasyaviShaye pratyavochat | 'svargyamagniM nachiketaH prajAnan' (kaTha. 1.1.14.) iti svargyAgniviShaye dvitIyaM pratyavochat | 'devairatrApi vichikitsitaM kila' (kaTha. 1.1.22.) iti paramAtmaviShaye tR^itIyaM pratyavochaditi | evaM chetpitR^isaumanasyaM varatvena prArthyata eva na pR^ichChyate | ataH prArthanaM kathaM prashna ityata Aha - avij~nAteti || yatprApsyate na veti avij~nAtaM sandigdhaM tasya prArthanamapi tasya prashna iti prAmANikairabhidhIyate ityarthaH | 'iti vachanAt' ityabhidhAnAt trayANAM prashna iti prArthanasyApi prashnatvokteH 'na virodhaH' nAnupapattirityarthaH |
(20) yaduktamavyaktAdishabdAnAM viShNureva mukhyavAchya iti, tadayuktam, teShAM pradhAnAdAveva prasiddhatvAt | na chAvyaktAdishabdapravR^ittinimittasya bhagavati mukhyatvena tachChabdAnAM tatraiva mukhyatvamuktamiti vAchyam | yatra shabdasya prasiddhistatra tasya mukhyatA, yatra cha yasya mukhyaM pravR^ittinimittamasti tasya mukhyatvamitya
syArthasyAdR^iShTacharatvAdityAshaN^kAM pariharatsUtramupanyasya vyAchaShTe - mahadvachcheti || atra mahachChabdasya shabdaparatvaM mahattattvaparatvaM prathamAntAtsaptamyantAchcha bhavati | chashabdasya yadyapi tathApItyarthatvaM dArShTAntikasamuchchayArthatvaM chAshritya sUtraM vyAchaShTe - yatheti || na virodha ityanuvartate | mahatvAdityupalakShaNamavyaktatvAdeH | yojanA tu - yathA 'mahAntaM vibhumAtmAnam' (kaTha. 1.2.22.) iti kaThavallIshrutistho mahachChabdaH yadyapi mahattatve prasiddhaH, tathApi na prasiddhivirodhaH | kutaH? yataH paramAtmana eva paramamahatvAkhyamukhyapravR^ittinimittavattvAttasmin 'mukhyaH' mukhyavAchaka ityevopeyate | 'evaM' tathA 'itare' avyaktAdishabdAH yadyapyanyatra prasiddhAH | tathApi paramAtmana eva paramAvyaktatvAdipravR^ittinimittavattvAttasmin paramamukhya iti | spaShTaH sUtrArthaH |
(21) nanu bhavediyamavyaktAdishabdAnAM paramAtmani paramamukhyatvachintA | yadi teShAM tatra mukhyatvameva siddhaM bhavet | na cha tadyuktaM, teShAmanyatraiva prasiddhatvAt | na cha 'avyaktamachalam' ityAdishrautasmArtaprayogabalAtteShAM tatra shaktyavagamaH | vR^ittyantareNApi prayogopapatterityAshaN^kAM pariharatsUtramupanyasyati - chamasavaditi || atrApi pUrvavachChabdaparatvaM prathamAntAtsaptamyantAchcha vatiM chashabdAnuvR^ittiM tasya pUrvavadarthadvayaM shruterityadhyAhAraM chAbhipretya sUtraM vyAchaShTe - yatheti | 'anyatra' chatuShkoNayaj~napAtre punaH 'anyatra' pradhAnAdau avyaktAdishabdA ityanena prAchInam 'itare' iti svapadaM vyAkhyAtam | dR^iShTAntIbhUtamahachChabdasyApi saN^grahAya sarva ityuktiH | Adishabdena puruShAdishabdAnAM grahaNam | 'yo devAnAm' ityAdi dvitIyAdipadArthaH | tathA cha yathA chamasashabdo yadyapi anyatra prasiddhaH, tathApi 'idaM tachChiraH' ityanushAsanarUpashruteH shirovAchako.avagata eva | tathA sarve.avyaktapuruShAdishabdA yadyapyanyatra prasiddhAH, tathApi 'nAmAni' ityAdishruteH 'paramAtmAbhidhAyakAH' vAchakA eva, na lAkShaNikAH ityavagamyata iti yojanA | nanvidamityasyAbhidhAnarUpatve.api na 'nAmAni' (bhAllaveya.) ityasyAbhidhAnarUpatA | vR^ittyantareNApi evaMvachanasambhavAdityAshaN^kottaratvena pravR^ittamavisheShAditi sUtrakhaNDaM vyAchaShTe - avisheShAditi || shruterityAvartate | tathA cha 'nAmAni' iti shruteH 'idam' iti shruteH sakAshAdvisheShAbhAvAdityarthaH | atastadvadasyA apyanushAsanarUpatvAdanayA paramAtmavAchitvanishchayo bhavatyeveti bhAvaH | bR^ihadAraNyake hi 'tadeSha shloko bhavati' iti pratij~nAya 'arvAgbilashchamasa Urdhvabudhnastasmin yasho nihitaM vishvarUpam' iti mantramudAhR^itya 'arvAgbilashchamasa Urdhvabudhna iti' itivAkyena mantragataikapAdaM pratIkaM gR^ihItvA 'idaM tachChiraH' iti vAkyena sa mantro vyAkhyAtaH | tatprakArastu - 'arvAgbilashchamasa UrdhvabudhnaH' iti vyAkhyeyamantre yadvastUktam, tadidaM pratIyamAnaM 
shiraH | kathaM? 'hi' yasmAt 'eShaH' shirashchamasastadrUpaH | nanu kathaM shirashchamasa ityatastallakShaNayogAdityAha - arvAgbila iti | 'bilaM' mukhAdi | tathA chAdhobhAgasthitamukhAdimAnityarthaH | 'UrdhvabudhnaH' budhno vartulakaThinAkAraH, tathA choparibhAgasthitabudhnAkAravAnityarthaH | 'dakShiNA.annaM vanute yo na AtmA' (R^i. 10.107.7.) ityatra yathA AtmashabdApekShayA.anne pulliN^gayachChabdanirdeshaH, tadvat shirasyapi chamasashabdavivakShayA eSha iti pulliN^ganirdesho yukta iti | 'dakShiNA' lakShmIH 'vanute' bhajati | kimannamityata Aha - ya iti || 'naH' asmAkam 'AtmA' antaryAmItyarthaH | sUtrArthastu spaShTaH |
|| iti AnumAnikAdhikaraNam || 1 ||
|| 2. jyotirupakramAdhikaraNam ||
(1) atrAdhikaraNe karmatadaN^geShveva prasiddhAnAM jyotiShTomAdishabdAnAM bhagavati samanvayaH pratipAdyate | shrutyAdisaN^gatiM viShayAdikaM cha sUchayati - vasanta iti || 'tattu samanvayAt' ityuktaH sarvashabdAnAM parameshvare samanvaya iti pUrvAdhikaraNavAkyamatrApi sambadhyate | AdishabdaH ubhayAnvayI | karmetyAdau grAhyam | karmAbhidhAyakasyeti hetugarbham | tathA cha 'tattu samanvayAt' ityuktaH parameshvare sarvashabdAnAM samanvayo na yujyate | yataH 'vasante vasante' () ityAdyAdhAyakavAkyagatashabdajAtasya samanvayo na yujyate | so.api kutaH? tasya karmAdyabhidhAyakatvena prasiddhatvAt | tadatikrameNa samanvaye cha karmatatkramAderabhAvAkhyavirodhaprasaN^gAt | so.api kutaH? karmAdyabhidhAyakAbhAvAkhyavirodhAt | tathA cha vihitAnuShThAnalopAkhyavirodhApAtAditi yojanA | prathamAdishabdena 'jyotiShTomena' ityAdiphalavAkyam, 'vAjapeyeneShTvA bR^ihaspatisavane yajeta' () 'vedaM kR^itvA vediM kuryAt' () ityAdikramavAkyaM karmaNAM tAratamyabodhakam, yadvA - karmakramavAkyaM dIkShaNIyopasadAdyaN^gavAkyaM cha gR^ihyate | dvitIyAdishabdena kAlAdhikAriphalAdiprAdhAnyAdAdau karmagrahaH | tatra cha vasantashabdaH kAlavisheShavAchI sudhArItyA tatraiva vidhestAtparyam | jyotishshabdo jyotiShTomashabdashcha karmavAchI | tatrAdyaH samastashabdopalakShakaH | taddvArA jyotirnAmakastotrasamUhavato yAgasya lakShitalakShaNayA bodhakaH | svayaM tu shakyArthaH | vasantavAkyasya jyotiShTomAnuvAdena guNavidhAyakatvaM tu gItAbhAShyaprameyadIpakR^idbhyAM nAN^gIkR^itam | karmAntaravidhitvamiti tayorAshayaH | ata eva prathamaM tadevodAhR^itam | sUtre jyotirityekadeshakIrtanAt bhAShye.api tAdR^ishasyaivodAharaNam | svargakAmashabdo.adhikArivAchI, svargashabdaH phalavAchI, anena samanvayasUtroktasarvashabdasamanvayAkShepAttenAsyAkShepikI saN^gatiruktA | jyotiShTomAdishabdAkhyo viShayaH, anyavAchIti pUrvaH pakShaH, anyatra prasiddherviShNuvAchitve kAlakarmAdivirodhAchcheti yuktishcha 
sUchitA bhavati |
(2) siddhAntayatsUtramavatArya vyAchaShTe - ata iti | vasantAdirAdipadArthaH | yadyapyudAhR^itavAkye vasantashabdasya prathamaM shrutatvAdvasanta iti vaktavyam | tathApi jyotishshabdasya karmAntaraprakR^ititvaphalakaraNatvAdinA pradhAnabhUtajyotiShTomAkhyakarmavAchitvAjjyotirityuktaM sUtre, tadanusArAt atrApi | etachchAnyeShAmapyupalakShakamiti bhAvena jyotirAdItyAha | jyotirAdItyubhayAnvayI | jyotiriti shabdArthayorgrahaNam | tathA cha jyotiShTomAdikarmAdivAchitvena prasiddhajyotirAdishabdAbhidheyo.api 'sa eva' harireveti pratij~nArthaH | prasiddhetyanena pUrvapakShayuktissUchitA | na kevalaM siddharUpadevatAtatkramavAchakaiH 'indriyebhyaH parAH' (kaTha.1.3.10.) ityAdishabdaiH vAchyo hariH, kintu sAdhyabhUtakarmatatkramAdishabdavAchyashchetyapi shabdArthaH | anena jyotistvityanvitasautratushabdo.apyarthatayA vyAkhyAtaH | samanvayasUtrAdanuvR^ittaM vidheyasamarpakaM taditi padam 'eShaH' iti shrutyanusArAlliN^gavipariNAmena sa iti paThitaM, tata evAnuvR^ittasya tushabdasyArtha eveti | iti shabdAtparaM tathAshabdo yojyaH | hirhetau | tathA cha 'hi' yasmAt 'eke' shAkhinaH shrImanmahaitareyinaH 'tA vA etAH' (ai.A. 2.2.2.11.) iti 'tathA' sarvashabdAbhidheyatvena 'tattu' harimevAdhIyate tasmAditi hetvarthaH | nanu shabdAnAM viShNuparatve tatra vR^ittyabhAva ityataH pravR^ittamupakramAdityetat lyablopanimittapaJNchamIM matvA vyAchaShTe - eSha iti | upakramyeti sAvadhAraNam | tena sautratushabda evArthatayA.api vyAkhyAtaH | ata evAha TIkAkR^it 'tushabdaH evArthaH' iti | tattvapradIpakR^ichchAha - praghaTTakopakramAdeveti Arabhyeti cha | etachcha parameshvare shabdAnAmaj~narUDhimAtrApahArakavidvadrUDhisahitamahAyogaM darshayitumabhihitam | ata eva upakramyetyupalakShaNam - 'taM yachChatam' (ai.A.2.2.1.) ityAdinA nAmAni niruchya ityapi draShTavyam | asya hyadhIyata ityanenAnvayaH | tasmAnna parameshvare vR^ittyabhAvadoSha iti bhAvaH | 'eShaH' nArAyaNo devaH 'imaM lokaM' brahmAdisharIraM puruSharUpeNAntaryAmitayA 'abhyArchat' prAvishaditi shrutyarthaH | anyatsarvaM pAdAntyaprANanaye vyAkR^itam | sUtrArthastu - na kevalamavyaktAdishabdavAchyaM, kintu 'jyotistu' jyotirAdishabdavAchyaM tattu brahmaiva, na tvanyajjyotiShTomAdi | kutaH? 'hi' yasmAt 'eke' shAkhinaH 'tA vA etAH' iti 'tathA' sarvashabdavAchyatvena 'tattu' brahmaiva 'adhIyate' vadanti, tasmAt | na cha brahmaNi vR^ittyabhAva iti vAchyam | 'hi' yasmAt 'upakramAt' 'eSha imam' ityupakramyAdhItena 'taM yachChatam' ityAdinA nAmAni niruchya punaH sarvavedaprabhR^itayaH samudraghoShAntAH shabdA nArAyaNa eva vidyAditi satAtparyamaitareyino.adhIyate, tasmAt | tathA cha parabrahmaNi sarvashabdAnAM cha vidvadrUDhisahitamahAyogasya uktatvAnnoktadoSha iti bhAva iti |
(3) nanu kathaM jyotirAdishabdavAchyatvaM paramAtmanaH sambhavati | tathA sati karmakramAdivirodhApAtAt | jyotiShTomAdishabdAnAm anyaparatvAnabhyupagame paramAtmani teShAM vyutpattyasambhavAchchetyAshaN^kAmapanudatsUtramupanyasya vyAchaShTe kalpaneti | madhuvidyAdivaditi | madhuvidyAyAM madhvAdishabdavadityarthaH | madhuvidyA tu 
- 'asau vA Adityo devamadhu' (ChAM. 3.1.1.) ityAdyA | asyAM hi dvyAkhyaramAtirovaMshAshritAntarikShAkhyavAyumadhvarUpasthAdityamaNDalAntargatasya bhagavato vAsudevAdipaJNchamamUrteragnyAdipradhAnavasvAdisuramadhukaramukhasaMsparshena paJNchavibhinnaR^igAdisarvavedAkhyapuShpotthayashastejaindriyavIryAnnAdyAtmakamadhurasatvamuchyate | Adishabdena 'idaM tachChira eSha hyarvAgbilashchamasaH' (bR^i.4.2.3.) iti shirasashchamasashabdArthatvAnushAsakashrutirgR^ihyate | sarvashabdArthatvenetyanena sUtre pUrvasmAttathAshabdaH saMyojya iti sUchitam | parasyetyanena tadityasya vipariNatasyAtrAnuShaN^gaH sUchitaH | chaH samuchchaye.avadhAraNe cha, sa chobhayatrAnvetavyaH | tatrAvadhAraNArthasyAbAdhitvetyadhyAhR^itapadena saha hetAvanvayaH | samuchchayArthasya tu sAdhyena | avirodha ityasya virodhAbhAva ityarthamupetya karmAdItyanena virodhipratiyogI darshitaH | AdishabdArthastu prAgevoktaH | anena - na kevalaM paramAtmanaH sarvashabdavAchyatve tathA hyadhIyata ityuktaM sAdhakasadbhAvamAtram, kintu vAchakashabdAbhAvaprayukto yaH karmakramAdivirodhaH pUrvavAdinA bAdhakatvenAbhihitaH, so.api na | kutaH? tasya parasya 'kalpanopadeshAchcha' kalpanAklR^iptiH | tathA cha lokataH klR^iptaM tattadvAchakatvamabAdhitvaiva lokAklR^iptamahAyogavR^itteH kalpanayA vyutpAdanena cha parasya viShNoH tathA 'sarvashabdArthatvena' sarvashabdavAchyatvena 'upadeshAt' 'tA vA etAH' ityAdAvupadiShTatvAt | na chaivaM sarvAbhedApattirvaiyyarthyaM cheti vAchyam | kalpanopadeshAtparasya viShNoH sarvashabdArthatvena kalpanAyA upAsanAyA eva 'prANa R^ichaH' ityAdAvuktatvAt abhedasyAnabhidhAnAt | yadvA - 'kalpanAyaiva' tadarthamevopadeshAnnAbhedo na cha vaiyarthyaM prasajyate | asmin pakShadvaye buddhyA viviktena kalpanAshabdena chashabdArthaivakArAnvayaH | athavA - kalpanopadeshAdeveshvare shabdAnAM mahAyogavR^ittiH sidhyati, na tu tadarthaM hetvantaramanveShaNIyamityadhyAhAraM vinA yathAshruta evArthaH | chashabdasya hetAvanvayaH | aneneshvare shabdAnAM saN^ketamAtraM, na mahAyoga iti chodyaM nirastam | upAsanA hi sarvashabdArthaguNavattvaprakArikA | sA cha shabdAnAM saN^ketamAtre na yujyate, ato mahAyogavR^ittisiddhiH | nanu anyatrAdR^iShTametatkathaM kalpyate ityata uktaM - madhvAdivaditi | yathA khalu madhuvidyAyAm 'asau vA Adityo devamadhu' ityAdyAyAM tu madhuyashastejaAdipadArthatayA paramAtmana upAsanopadeshe.api tadarthaM madhvAdishabdAnAM paramAtmavAchitve.api na laukikakShaudrAdervAchakashabdAbhAvena abhAvAkhyo virodhaH, yathA cha 'idaM tachChiraH' iti shrutau chamasashabdavAchyatvena shirasa upadeshe.api na yaj~napAtrAbhAvAkhyo virodhaH tathAtrApi virodhAbhAvaH | kutaH? anyatra kShaudrAdau rUDhimanivAryaiva madhvAdishabdAnAM paramAtmatadguNavAchitA.abhyupagamAt | evaM sarvashabdavAchyatve paramAtmano.abhyupagate.api na karmakramAdivirodhaH | kutaH? jyotirAdishabdAnAmanyatra kevalarUDhyAdivR^ittimabhyupetya mahAyogavR^ittyA IshvaravAchitvAbhyupagamAditi sUtrArtha ukto bhavati |
|| iti jyotirupakramAdhikaraNam || 2 ||
|| 3. nasaN^khyopasaN^grahAdhikaraNam ||
(1) atrAdhikaraNe prAtipadikena pratyayamukhena bahutvasaN^khyavishiShTavastuvAchinAmAdhArAdheyavAchinAM cha shabdAnAM samanvayaH kriyate | atra 'tattu samanvayAt' ityuktaH sarvashabdasamanvayo na yujyate | kutaH? virodhAt - bahutvAdhAratvAdivAchishabdavAchyatvAbhAvAt | so.api kutaH? virodhAt - bahutvasaN^khyopasaN^grahavirodhAt | ekasyaivAdhArAdheyatvavirodhAchcheti pUrvAdhikaraNIyavAkyasaMyojanena shiShyAH saN^gativiShayAdikaM j~nAsyantIti bhAvena siddhAntayatsUtramupanyasya vyAchaShTe - neti | 'ityAdiShu' vAkyeShu 'bahusaN^khyopasaN^grahe.api' bahusaN^khyAkAnAM vastUnAM 'paJNcha' iti prAtipadikena vA 'paJNchajanAH' iti bahuvachanAntena vA ekena padenopasaN^grahe.api saN^kShipya vachane.apItyarthaH | nimittasaptamIyam | anena saN^khyopasaN^grahAditi virodhanimittasamarpakaM padaM vyAkhyAtaM bhavati | na kevalaM saN^khyopasaN^grahAt, kintu ekasminnanupapadyamAnasya 'yasmin' ityAdyAdhArAdheyabhAvasya vachanAdapIti samuchchayArtho.apishabdaH pUrvasUtrAdbuddhyA vivekena virodhapadAkarShako.api bhavatItyAshayena - virodha ityAha | anena tasyetyAkR^iShyate | neti sheShaH | tathA cha 'yasmin' ityAdau bahutvAdhAratvAdeH shravaNAt yaH tena tasya bhagavataH paJNchajanAkAshashabdavAchyatvasya 'virodhaH' anupapattiH sa neti yojanA | anenApi pUrvapakShe yuktidvayAnuvAdAtpaJNchajanAdishabdavAchyA anye ShaShThInirdiShTA eva, na dvitIyAnirdiShTo viShNuriti sayuktikapUrvapakSho darshitaH | tasya paJNchajanAdishabdavAchyasya 'na virodho' nAnupapattirityanena siddhAntapratij~nA cha sUchitA |
(2) kuto na virodha ityataH pravR^ittaM sautraM nAnAbhAvAditi hetuM vyAchaShTe - tasyaiveti | ekasyaivetyarthaH | parasyeti vartate | evakAro.apyarthakaH | anena apiH yadyapItyAdyarthatayA.api vyAkhyeya iti sUchitam | tathA cha tasyaikasya svagatabhedashUnyasyApi parasya bhagavato 'nAnAbhAvAt' pratisharIraM nAnArUpatvAdityarthaH | tathA cha rUpabAhulyAdbahuvachanopapattiriti bhAvaH | na cha pratisharIraM paramAtmano bahurUpatvamaprAmANikamityAha - AkAshAdiShviti | niyAmakatveneti sheShaH | nAnAbhAvAdityatrApi sambadhyate | tathA cha tattachCharIrAntargateShu AkAshaprANAdipaJNchajaneShu niyamyeShu niyAmakatvena sthitasya bhagavato nAnAbhAvasya nyAyaprAptatvAdityarthaH | anenaikasmin bahutvasaN^khyAnupapattiH parihR^itA | atha 'yasmin' ityAdhArasya viShNutvAtpaJNchajanAnAm AdheyAnAmaviShNutvamityAshaN^kAM parihartuM pravR^ittam atirekAchchetyaMshaM vyAkhyAti - taditi | 'tasya' AdhArabhUtasya sharIraniyamakabhagavadrUpasya 'tebhyaH' AdheyabhUtAkAshAdigataShaDrUpebhyaH 'atiriktatvAt' adhikatvAt pathaktvAchchetyarthaH | tachChabdAsAhityena atiriktasvarUpatvAchcheti pAThe tasyetyanuShaN^geNa tasya tAdR^ishasvarUpatvAdityarthaH | tathA cha viShNorekatvepyAdheyasaN^khyAdhikasharIraniyAmakeshvararUpAshritAkAshaprANAdau bhagavato.avasthitimAtreNa tasyAdhArAdheyabhAvo yujyate iti na tadanupapattiriti bhAvaH | sattarkadIpA
valyAM tu svAdheyatvaM lIlayeti bhAva ityuktam | hetossamuchchaye chashabdaH | vAjasaneyaka udAhR^ito.ayaM mantraH 
yasmin paJNcha paJNchajanA AkAshashcha pratiShThitaH |
tamevaM manya AtmAnaM vidvAn brahmAmR^ito.amR^itam ||
iti | atara paJNchapaJNcheti vIpsA paJNchAnAM janAnAM sarvasharIreShvanuvR^ittij~nApanArthA | tathA cha 'yasmin' sarvasharIragate paramAtmani 'paJNchajanAH' pratipuruShaM sthitAnAM paJNchAnAM prANAdijanAnAM janayitR^itvAnnimittAttattachChabdavAchyAH tadAdhArAH paJNcha bhagavadrUpavisheShAH 'pratiShThitAH' tadAshritAH, tathA - AkAshAkhyo bhagavAMstadAkhyA prakR^itishcha yasminnAshritA, 'taM' paramAtmAnamahaM 'manye' jAnIyAmityarthaH| mantradraShTR^ivAkyametat | kiM tajj~nAnenetyata uktaM - vidvAniti | 'evam' uktaprakAreNa sarvashabdavAchayaM 'tam amR^itaM' paraM brahma 'vidvAn' tattvenopAsInaH svayaM chAnyaiH 'amR^ito bhavati' mukto bhavatItyarthaH | tameveti sAvadhAraNapAThastu sattarkadIpAvalIviruddhaH | yadyapi bR^ihadAraNyakabhAShye -
prANashchakShustathaivAnnaM manashshrotraM cha paJNchamam |
mUlaprakR^itisaMyuktaM tadgataM pratipUruSham ||
ityanena ShaShThyantanirdiShTAnAM niyamyaprANAdInAmeva paJNchajanashabdavAchyatvam, tathA teShAmAkAshAkhyamUlaprakR^iteshcha bhagavadAshritatvamuktam | na tu bhagavadrUpANAM paJNchajanashabdavAchyatvam, na vA svAshritatvaM bhagavataH | tathApi tatra sarvashabdasamanvayoktau tAtparyAbhAvAt yathAkathaMchidvAkyayojane tAtparyAdamukhyavAchyAbhiprAyeNa tatra tathoktAvapi atra bahusaN^khyAvAchinAm AdhArAdivAchinAM cha sarveShAM shabdAnAM samanvaye tAtparyAttasya cha tachChabdamukhyavAchyatAmantareNAyogAttadarthaM teShAmapi paramamukhyavR^ittyA bhagavatparatvoktiriti na virodha iti j~nAtavyam | anena - 'saN^khyopasaN^grahAt' 'yasmin' ityAdau bahutvasaN^khyAnAm upasaN^grahAt saN^kShepeNa bahutvasaN^khyAvishiShTavastuvachanAt, tathA 'yasmin' ityAdyAdhArAdheyabhAvashravaNAdapi prApto yo 'virodho' bhagavatastachChabdavAchyatvAyogAkhyaH saH na | kutaH? 'api' ekasyApi svagatabhedashUnyasyApi paramAtmanaH 'nAnAbhAvAt' anekarUpatvAt, tathA 'atirekAt' AdhArarUpasyAdheyarUpebhyaH ShaDbhyaH saN^khyeyebhyo.atiriktatvAchcheti sUtrArtha ukto bhavati |
(3) nanu bhavediyaM viShNau bahutvAdisambhavaviShayachintA, yadi paJNchajanAdishabdavAchyAnAM viShNutve bhavedvisheShahetuH | na chAsAvasti | 'sarve vedAH' (kaTha. 1.2.15.) ityAdishrutyantarANAM cha sAdhAraNatvAdato bahutvAdisambhave.api na paJNchajanAdishabdavAchyo harirityAshaN^kAM pariharatsUtramavatArayati - paJNcheti | ke te paJNchatvAshrayabhagavadrUpavisheShA ityAshaN^kAM mukhato dvitIyAntanirdiShTaprANAdipaJNchajanoktyA parihartuM, vAkyasheShagrahaNena paJNchajanaliN^goktyA.arthAtpaJNchajanashabdavAchyAnAM dvitIyAnirdiShTaviShNvanyatvashaN^kAM cha parihartuM paJNcha
janasvarUpamAha sUtrakAra ityarthaH| shrutyanusArAtpaJNcha paJNcheti dviruktiH | atha sUtraM paThitvA tatra prANAdaya iti virodhapadAnvayayogyoddeshyapadasya sambandhabhAShyeNa pradarshitatvAt, tat eva pratij~nAsiddheH, tatra hetutayoktaM vAkyasheShameva darshayati - prANasyeti | mAdhyandinAnAmayaM vAkyasheShaH | vyAkhyAteyaM kampanAdhikaraNe | anena sUtre paJNchajanA iti shrautapadadvayasya tattvityasya vA.anuShaN^geNa prANAdaya ityasyAvR^ityA vipariNAmena cha ete paJNchajanAstAvatprANAdInAM 'prANAdayaH' prANAdiShu sthitvA prANAdInAM prANatvAdipradAH tatprerakAstannAmakAshcha | kutaH? 'prANasya' iti vAkyasheShAt | 'te cha' prANAdInAM prANAdayaH 'ta eva' bhagavadrUpavisheShA eva, na tvanye | na cha visheShahetvabhAvaH | 'vAkyasheShAt' 'sa u prANasya prANaH' (kena. 1.2.) iti talavakAravAkyasheShAt | ato.atra viShNuliN^gatvena shrutyantarasiddhaniravakAshaprANAdiprANatvAdipradatvarUpaliN^gasya shravaNAtsa eva paJNchajanashabdavAchyaH, na ShaShThInirdiShTaprANAdaya iti choktasarvashabdasamanvayavirodha iti sUtrArtha ukto bhavati | mukhataH pratItaH sUtrArthastu - ete paJNchajanashabdavAchyA bhagavadrUpavisheShAstu prANAdInAM prANAdayaH | dvitIyAntanirdiShTaprANAdiprANatvAdipradAH prANachakShushshrotrAnnamanobhidhA j~neyA iti |
(4) nanu mAdhyandinavAkyasheShoktAnAM prANAdiprANatvAdipradAnAM viShNutve.api na paJNchajanAnAM viShNutvam | kutaH? kANvAnAM vAkyasheShe chaturNAmevoktatvena tasya tadgata 'yasmin' iti pUrvavAkyato bhinnArthatvAt | atrApi vAkyasheShasya 'yasmin' ityato bhinnArthatvAvashyaMbhAvAdityAshaN^kAM pariharatsUtraM paThitvA shrutyudAharaNapUrvakamapekShitapadAdhyAhAreNa vyAchaShTe - jyotiSheti || ityaneneti || iti vAkyenetyarthaH | ekeShAmityasya vyAkhyAnaM kANvAnAmiti| shAkhAyAmityuktamiti sheShaH | tathA cha kANvAnAM shAkhAyAmapi tadityanenoktena jyotiShA saha paJNchakamuktamiti yojanA | asyAto na virodha iti prathamasUtroktasAdhyenAnvayaH |
yasmAdarvAksaMvatsaro.ahobhiH parivartate |
taddevA jyotiShAM jyotirAyurhopAsate.amR^itam || (bR^i. 6.4.16.)
iti kANvavAkyasyAyamarthaH - ahobhiH saMvatsaro yasmAdarvAkparivartate | yasmin svavyApArAmAyurhAsAdikaM kartuM na samartha iti yAvat | 'tajjyotiShAm' AdityAdInAM jyotiShTvapradam 'AyuH' AyuHpradam achalam 'amR^itaM' nityamuktaM brahmasvarUpaM devA upAsate | 'ha' prasiddhamiti | sUtrArthastu - naikeShAM vAkyasheShe chaturNAmevoktyA tasya pUrvato bhinnArthatvAt 'virodhaH' ekavAkyatvAbhAvaH | kutaH? ekeShAM mAdhyandinAnAM shAkhAyAM paJNchAnAmapyukteH | na cha kANvashAkhAyAm anuktestatra vAkyabhedo.avashyaMbhAvIti vAchyam | yataH 'ekeShAM' kANvAnAM shAkhAyAm 'anne' annasyAnnatvapradAtR^irUpe tatraiva 'asati' akathite satyapi 'taddevAH' 
iti kiJNchiddUroktena vAkyena jyotiShAm AdityAdInAM jyotiShTvapradena jyotirAkhyena rUpeNa saha paJNchakamuktamiti | atra shAkhAdvaye.apyekavidhapaJNchakaparatvAya jyotirannashabdayorekArthatvam, tayorbhinnArthatvAya shAkhAbhedena paJNchakadvayaM vetyuktamupapannamiti TIkoktaprameyamanusandheyam|
|| iti nasaN^khyopasaN^grahAdhikaraNam || 3 ||
|| 4. AkAshAdhikaraNam ||
(1) atrAdhikaraNe.avAntarakAraNavAchyAkAshAdishabdasamanvayaH kriyata iti shAstrAdisaN^gatiH | atrApi 'tattu samanvayAt' ityuktaH sarvashabdasamanvayo na yujyate | yato.avAntarakAraNavAchyAkAshAdishabdairanyadevochyate, na viShNuH, tasmin kAryatvasya virodhAt svakAryatvasya sutarAM viruddhatvAditi pUrvAdhikaraNavAkyasaMyojanena shrutyAdisaN^gatiM viShayapUrvapakShAdIn shiShyA eva j~nAsyantItyAshayena siddhAntayatsUtramavatArayati - avAntareti || kAryatve sati kAraNatvam avAntarakAraNatvam, apissamuchchaye | tachChabdairiti sheShaH | 'saH' viShNuH | na bhUtAdInItyevashabdArthaH | 'uchyate' mukhyataH | tathA cha na kevalaM sa eva mUlakAraNavAchakAtmashabdenochyate, kintvavAntarakAraNatvena 'tachChabdaiH' avAntarakAraNavAchakAkAshAdishabdairapi sa evochyate iti sUtrakAro vaktIti yojanA | avAntarakAraNatvenetyanena sautrashchashabdaHkAryatvasamuchchayArthatayA apItyanena mUlakAraNatvasamuchchayArthatayA cha vyAkhyAtaH | na chAkAshAdishabdaiH kAraNatvAdiprakArakabodhAbhAvAdanupapannametaditi vAchyam | sambhUtashabdasamAnAdhikR^itAkAshAdishabdaistathA.avagamAt, tatra paJNchamyA kAraNatvasya sambhUtaprAtipadikena cha kAryatvasya chopasthiteH | yadvA - 'avAntarakAraNatvena' tanniyAmakatvena svayam avAntarakAraNIbhUta eva tachChabdairuchyate ityarthaH |
(2) sUtraM vyAchaShTe - AkAshAdiShviti || sUtre na kevalaM kAraNatvena, kintu kAryatvena cheti chashabdavyAkhyAnamabhipretya tallabdhArthamAha - avAntarakAraNatveneti | 'saH' viShNuriti | samanvayasUtrAdanuvR^ittatachChabdasya shrutyanusArAlliN^gavipariNAmaH kR^itaH | na tvanyadityevakArArthaH | TIkAyAM sambandhabhAShye 'tachChabdairuchyate' iti atra cha 'sthitaH' iti sheShoktyA sUtre sthitaH, sUchake sambandhabhAShye 'avAntarakAraNatvena saH' iti padadvayasya prayuktatvAttayoreva 'AkAshAdiShu sthitaH' iti hetuvAkye.anvetuM shakyatvAdAkAshAdiShu sthita ityeva vaktavyam | ata eva TIkAyAM sambandhabhAShyoktAM pratij~nAM 'na kevalam' ityAdinA vivR^itya na cha kAryakAraNabhAvavirodha ityadhyAhR^itasAdhye AkAshAdiShu sthitatvAdityeva hetuvAkyaM pradarshitam | tathApi avAntarakAraNatvenetyasya hetusAdhyayorubhayatrApyanvayasUchanArthaM, sthita ityasyAnyavisheShaNatvashaN^kAparihArArthaM cha tatpadayoH punaranuvAdaH kR^itaH | tathA cha na kevalaM mUlakAraNavAchinA.a.atmapadenaiva viShNuruchyate, kintu avAntarakAraNatvena rUpeNa tachChabdairavAntarakAraNavAchyAkAshAdishabdairapi sa 
evochyate | na cha tasyAvAntarakAraNatvena rUpeNoktau kAryatvakAraNatvayorApattiH, te cha viruddhe iti vAchyam | yata AkAshAdiShvavAntarakAraNatvena rUpeNa sa eva sthitaH | AkAshAdyutpattAvAkAshAdyantargatasya bhagavato.abhivyaktyA vAyvAdisvarUpAbhivyaktihetutvena cha tasya kAryatvakAraNatvayorupapatterna virodha iti bhAvaH | yena rUpeNa AkAshAdiShu sthito viShNuH sthitaH, tena rUpeNa tasya tachChabdavAchyateti j~nApanAyobhayatrAvAntarakAraNatvenetyuktiH atrApi padapAThaH prAmAdikaH | nanvAkAshAdiShu viShNoH sthitatvamasiddhamityatastatrAkAshAdiShvityasya buddhyA viviktenokterityanenApyanvayena labdhahetumAha - parasyeti | 'ityAdinA' vAjasaneyavAkyena AkAshAdiShu 'parasya paramAtmana ukteH' sattvokterityarthaH | parasyetyanena anuvR^ittatachChabdasya vibhaktivipariNAmAvR^ittI sUchite | Adishabdena 'yo vAyau tiShThan' (bR^i. 5.7.7.) ityAdi, 'yamAkAsho na veda' (bR^i. 5.7.12.) ityAdi cha gR^ihyate | nanu shrutAvapyAkAshastho viShNuriti kuta ityatastatra 'yathAvyapadiShTa' ityaMshasya 'AkAshAdiShUkteH' ityAbhyAM saMyojanena labdhaM hetumAha - yathAvyapadiShTasyeti || vyapadiShTaprakAramanatikrAnto yathAvyapadiShTa iti vigrahaH | tataShShaShThItatpuruSha ityAshayena ShaShThIprayogaH | yadvA - shrutyantaravyapadiShTAnurUpaM yathAvyapadiShTamiti nipAtanAtsAdR^ishye.avyayIbhAvaH | tathA chaitareye 'sayo.ato.ashrutaH' ityAdau paramAtmA 'yathA' yena prakAreNa 'vyapadiShTaH' shrutaH tAdR^ishasyaiva tasya parasya 'yamAkAsho na veda' ityAdinA vAkyenAkAshAdiShUktatvAdityarthaH | anena AkAshAdiShviti sautro heturAkAN^kShAkrameNa yathAyogyamapekShitapadAvR^ittyA yojanIya ityuktaM bhavati | sUtrArthastu - na kevalaM mUlakAraNavAchakAtmashabdenaiva, kintu 'kAraNatvena cha' avAntarakAraNatveneti yAvat | tena rUpeNa sambhUtashabdasamAnAdhikR^itaistachChabdairAkAshAdishabdairapi sa viShNureva uchyate, na bhUtAdIni | kutaH? 'ukteH' 'nAmAni' ityAdishrutereva | na cha kAryakAraNabhAvavirodhaH | yata AkAshAdiShu avAntarakAraNatvena sa eva sthitaH, AkAshAdyutpattau tatsthitasya bhagavatopyabhivyaktirUpotpattyavashyaMbhAvAt kAryatvasya, pUrvasya uttarAbhivyaktihetutvena kAraNatvasya chopapannatvAditi bhAvaH | na chAkAshAdigatatvAsiddhiH | 'yaH' iti shrutau AkAshAdiShu tasya parasyoktatvAt | na cha tatrApi viShNuH kuta iti vAchyam | 'yathAvyapadiShTo.akteH' 'sa yo.ataH' (ai.A. 3.2.4.) ityAdishrutyantare viShNuH yathA yena prakAreNa 'vyapadiShTaH' abhihitaH tenaivAviditatvAdinA prakAreNopetasya tasyehAkAshAdiShu 'yamAkAsho na veda' ityAdinokteriti |
|| iti AkAshAdhikaraNam || 4 ||
|| 5. samAkarShAdhikaraNam ||
(1) atrAdhikaraNe viShNau prakArAntareNa pUrvoktasarvashabdasamanvayAsambhavamAshaN^kya parihriyate | yadyapIdaM sUtrAShTakaM pUrvAdhikaraNasheShatayA vyAkhyAtuM yuktam, tattvapradIpe tathA vyAkhyAnAt, bhAShye.api pR^ithaksamanvetavyashabdAntarAnukteshcha | tathApyasya pR^ithaN^nyAyasUchakatvena TIkAyAmadhikaraNAntaratvenaiva tadvyAkhyAtam | ata eva pUrvatantre 'hetudarshanAchcha' (pU.mI. 1.3.4.) iti sUtraM virodhAdhikaraNasheShabhUtamapi pR^ithaN^nyAyasUchakatvAdhikaraNAntaratvenApi vyAkhyAtam | shrutyAdisaN^gatipradarshanAya sUtramavatArayati sarveti || 'tattu samanvayAt' ityuktarItyA sarvashabdAnAM mukhyataH paramAtmaikavAchitve kathaM tato.anyatra jagati shabdaprayogarUpo vA hAnAdirUpo vA vyavahAro yujyate, na kathamapItyarthaH | tathA cha tallopaprasaN^gAt, tasya chAniShTatvAt, paramAtmaiva mukhyataH sarvashabdavAchya ityavadhAraNA.anupapattiriti bhAvaH |
(2) jagadvAchitvAya samAkarShAjjagadvAchitvAdityAgAmipadAnvayAbhiprAyeNa sUtraM vyAchaShTe - paramAtmeti || 'anyatra' jagati | samAkR^iShyetyanena sUtre paJNchamI lyablopanimitteti sUchitam | vyavahriyanta ityanantaraM yata iti sheShaH | asyAto na virodha iti anuvR^ittasAdhyenAnvayaH | vyavahriyanta ityanenAnyatra samAkarShe prayojanamuktaM bhavati | anena - na sarvashabdAnAM paramAtmavAchitve.api anyatra vyavahAravirodhaH | kutaH? tatrApi rUDhyAdeH aN^gIkArAditi sheShaH | tathA sati ubhayormukhyavAchyatvena sAmyalakShaNavirodhaH prApta iti na vAchyam | ubhayatrAnyonyanirapekShavR^ittyabhAvAt | so.api kutaH? jagadvAchitvAya 'samAkarShAt' jagadvAchitvAt | yataH svato mukhyavR^ittyA paramAtmaikavAchinaH shabdAH anyatra vyavahriyante, ataH tadarthaM paramAtmasambandhAtsamAkR^iShya tatastAn saN^gR^ihya teShAm anyatra rUDhatvena saN^ketitatvAt paramamukhyavR^ittibhinnakevalamukhyavR^ittiyuktatvena aN^gIkR^itatvAt iti sUtrayojanA sUchitA bhavati |
(3) kuta etat mukhyavR^ittau dvaividhyaM kalpyate, ubhayatrAkShAdishabdavadanyonyanirapekShatayaiva kuto na shabdavR^ittiraN^gIkriyata ityataH smR^iterevetyAha parasyeti || satataM vAchakA iti sambandhaH | apiH samuchchaye | paramAtmashabdatvAvisheShAdagnyAdishabdAnAm udakAdau prayogApattirityata Aha - loketi | hAnAdisUktAdirUpalaukikavaidikavyavahArasiddhyanusArata ityarthaH | tathA cha 'satatam' anAdikAlato.avichChedena svabhAvataH 'parasya' paramAtmano 'vAchakAH' vAchakatayA sthitAH sarve shabdAH 'samAkR^iShya' paramAtmasambandhAttataH saN^gR^ihya laukikavaidikavyavahArasiddhimanusR^itya tadartham 'itareShu' padArtheShvapi vaidikaiH vyavahriyante kevalarUDhatvena aN^gIkriyanta iti smR^ityarthaH | pAdma ityanantaram uktatvAditi sheShaH | asyobhayatra nAnyonyanirapekShaiva shabdavR^ittirityavatArikAlabdhasAdhyenAnvayaH |
(4) shaN^kate - tarhIti | paramAtmavAchina ityAdyatrApi sambadhyate | yadIti labhyate | tathA cha yadi mukhyataH paramAtmavAchinaH shabdAH tato.anyatra samAkR^iShya prayujyante, tarhi teShAM mukhyArthe paramAtmanyeva vAchakatvaprasiddhissyAt | tathA cha teShAM shabdAnAM kathamamukhyArthe jagati vAchakatvaprasiddhiH syAt | na kathamapItyarthaH | tathA cha prasiddhyanyathA.anupapattyA.anyasyaiva mukhyavAchyatvaM kalpyamiti bhAvaH | prasiddhirityanantaraM 'syAdityata Aha' iti sheShaH | 
(5) etachChaN^kAparihAratvena sUtraM paThitvA vyAchaShTe - jagaditi | vyavahArapadaM shabdaprayogasya karaNavyutpattyA shabdashaktigrahasya cha vAchakam | anena jagadvAchitvAdityasya AvR^ittissUchitA | tushabdo.avadhAraNe | tathAshabda upamAyAm | ata ityukteryata iti labhyate | jagati prasiddhiriti sheShoktyA sAdhyaM sUchitam | jagadvAchitvamityasyArthAntaraM chaitat | tathA cha yato bAlAnAM chitralikhitasiMhAdAviva 'lokasya' lokAnAmanavagatamukhyArthAnAM janAnAM jagati vyavahAro bahulashshabdaprayogo.asti na tathA paramAtmani | ato 'jagadvAchitvaM' jagatyeva vyavahAraH vyutpattiH na paramAtmani | yata evamataH shabdAnAM 'jagadvAchitvaM' jagati vAchakatvaprasiddhiH jagadvAchitvavyavahAro yujyate iti yojanA | anena  - yato 'jagadvAchitvAt' jagati lokasya vyavahArAt 'jagadvAchitvAt' jagadvAchitvaj~nAnAt 'jagadvAchitvaM' jagati prasiddhiH shabdAnAM yujyate | ato na siddhAnte tadvirodha iti sUtrayojanA darshitA |
(6) viShNoreva mukhyataH shabdArthatvamAkShipya samAdadhatsUtramupanyasyAkShepAMshaM tAvadvyAchaShTe - jIveti | sarveShAmityanuvartate | tachChabdavAchyatvamityAvartate | tat liN^gamityanvayaH | jIvamukhyaprANayoriti ShaShThIsaptamyau tantreNopAtte | Adishabdena 'vAyunA vai gautama sUtreNa prabaddhaH' (bR^i. 5.7.2.) ityAdikaM gR^ihyate | tathA cha sarveShAM 'tadadhInatvAt' paramAtmAdhInatvAttasyaiva mukhyatastachChabdavAchyatvamiti 'tadadhInatvAt' iti sUtre viShNoravyaktAdishabdavAchyatve yatsarvasya tadadhInatvAkhyaM nimittamuktam, 'talliN^gaM' tannimittaM yato jIvamukhyaprANayorasti, ato jIvamukhyaprANayorapi mukhyatastachChabdavAchyatvaM syAt | na cha tayostasyAsiddhiH | yataH 'asya' ityAdishrutibhyo jIvamukhyaprANayostalliN^gamavagamyate.ata iti yojanA | 'jIvaH' aniruddhAkhyaH paramAtmA 'asya' jIvavR^ikShasya yadaikAM shAkhAM 'jahAti' tyajati | 'atha' tadA 'sA' shAkhA shuShyatIti ChandogashrutyarthaH | 'vAyunA' mukhyaprANena 'sarve lokAH' janAH 'nenIyante' svasvakarmasu bhR^isham atishayena preryante | UrdhvaM lokaM vA bhR^ishaM nIyante iti shrutyantarasyArthaH| pUrvapakShI tvAdyA shrutiH pR^ithivyAdyabhimAnijIvaparA | dvitIyA tu mukhyaprANaparetyAha | AdishabdopAttashrutyapekShayA bahuvachanam |
(7) naJNo.adhyAhAreNa parihArAMshaM vyAkhyAti - neti || noktaliN^gena tayormukhyatastachChabdavAchyatvaM kalpyamityarthaH | kuto netyatastatra hetutayA yatastaduktamityetadvyAchaShTe - upAseti || itItitrivAroktyA sUtre itishabda AvartanIya iti sUchitam | ata eva TIkAyAM 'yadyat' iti gItAsmR^itigrAhakatayA.apItishabdo yojitaH | vipariNatam 'ityAdi' ityetadatrApi saMyojyam | tathA cha 'upAsAtraividhyAt' ityanena 
sUtrakhaNDenAnyaliN^gAbhidhAyakatvena pratIyamAnAnAmityAdishrutInAM tadantaryAmibhagavatsambandhitayA vyAkhyAtatvAdityarthaH | yadvA - netyetadapi pUrvasUtrAntargatameva, natvadhyAhR^itam | tathAtve.asyeti sheShaH | tathA cha 'nopAsAtraividhyAt' ityanena 'asya' chodyasya sahetukaM pratyAkhyAtatvAdityarthaH | asya 'nedaM chodyaM yuktam' ityAvR^ittasAdhyenAnvayaH | tathA cha tannyAyena talliN^gavato.antaryAmiNa eva mukhyavAchyatvaM bhavediti bhAvaH | anena - 'asya' ityAdishrutibhyo.avagatAt 'jIvamukhyaprANaliN^gAt' sarvasya tadadhInatvAkhyAnnimittAjjIvamukhyaprANayorapi tattachChabdamukhyavAchyatvaM syAditi chet - na, kutaH? yataH 'upAsAtraividhyAt' ityanena tattaliN^gAbhidhAyi shrutijAtaM 'vyAkhyAtam' antaryAmibhagavadviShayatayA vyAkR^itam,
yadyadvibhUtimatsattvaM shrImadUrjitameva vA |
tattadevAvagachCha tvaM mama tejoMshasambhavam ||
iti smR^ityA cha 'vyAkhyAtam' tat liN^gajAtaM bhagavatsambandhitayA spaShTamabhihitam, ata iti sUtrArtha ukto bhavati |
(8) yaduktaM sarvashabdAH anyatra samAkR^iShya vyavahriyante iti, na tadyuktam | laukikAnAM shabdAnAm anyatra vyavahArArthaM samAkarShe.api vaidikAnAM karmAdau samAkarSha vAchakatayA saN^grahe prayojanAbhAvAt | na cha karmadevatAdisiddhireva prayojanam | vedAnAM jIvamokShArthameva pravR^ittatvena kAmyaphalArthamapravR^itteH | mokShasya cha vedAnuktAnantaguNavadbhagavatsarvotkarShaj~nAnAdeva siddheH, anyaj~nAnasya vyarthatvAt | ato vaidikAnAM shabdAnAM mumukShuM pratyanyatra samAkarShasya niShphalatvAnmukhyata evAnyavAchakatvaM teShAmautpattikamityAshaN^kAM pariharatsUtramupanyasya vyAchaShTe - anyArthamiti | paramAtmetyanenAnyapadaM jagadanyeshvaraparam | tena tajj~nAnaM grAhyamiti sUchitam | sUtre jagadvAchitvamiti vipariNatapadAnuvR^ittimabhipretya tattAtparyato vyAchaShTe - karmAdikamiti | 'karma' jyotiShTomAdi | ramAjashaN^karAdikamAdipadArthaH | vadati veda iti jaiminirmanyate iti sheShaH | na kevalaM paramAtmAnam, kintu karmAdikamapIti samuchchaye.apishabdaH | anena tushabdaH apyarthatayA vyAkhyAtaH |
(9) nanu vedoditakarmAdij~nAnasya paramAtmaj~nAnArthatvaM kuto j~nAyata ityataH pravR^ittaM prashnoti sUtrapadaM dvivachanagarbhadvandvasamAsarUpamanekaprashnaprativachanasUchakamityAshayena tAnyudAharati - kasminniti || 'kasmin' iti chAtharvaNe shrutam | asyArthaH - he 'bhagavaH' bhagavAn 'nu' idAnIM 'sarvamidaM' karmAdikaM kasmin vij~nAte vij~nAtaM bhavati karmAdij~nAnamAtrasya niShphalatvAt vij~nAtasya karmAdeH phalaM kasmin j~nAte sati bhavatIti prashnAshayaH | shrutigatetishabdasya iti prakAreNa shaunakenAN^girasaM prati prashne kR^ita ityarthaH | evaMpR^iShTo.aN^girAH aparavidyayA sarvaM karmAdi vij~nAtaM bhavati | vij~nAtaM cha paravidyAviShayaparamAtmaj~nAnena saphalaM bhavati ityuttaraM 'tadetat' ityAdinA.abhidhAsyan tadupodghAtatvena dvividhA vidyA prathamaM sarvairj~nAtavyetyAshayena pratyavochadityAha - tasmA iti | shaunakAyetyarthaH | 'saH' aN^girAH | heti harShe | pramANaprasiddhau vA |
(10) ChAndogye hi 'yenAshrutaM shrutaM bhavatyamataM mataM bhavatyavij~nAtaM vij~nAtaM bhavati' iti vAkyena 'yena' paramAtmanA j~nAtena yasmin paramAtmani j~nAte sati 'avij~nAtaM' karmAdikamapi vij~nAtaM bhavati, tajj~nAnaphalAvApteH | evaM yena pareNa yasmin paramAtmanyavij~nAte sati j~nAtamapi karmAdikamavij~nAtaM bhavati, tatphalAnavApteH | tasmAdyasmin j~nAta eva j~nAtaM tatsaphalaM bhavati | paramAtmaj~nAnAdau sati antadaj~nAtAdyapi 
j~nAtAdivadbhavatIti vA | tamAdeshaM bhagavantamaprAkShyaH? 'uta' kiM prAyo nAprAkShyaH? ityuddAlakenoktaH shvetaketurgUDhAbhisandhistaM pR^ichChati - kathamiti || he 'bhagavo' bhagavan pUjyoddAlaka yasmin paramAtmani j~nAta eva sarvaM karmAdikaM j~nAtamapi saphalaM syAnnAnyathA, 'sa AdeshaH' tadviShaya upadeshaH 'kathaM' kena prakAreNopapanno 'bhavati' syAt | taM prakAram ahaM 'nu' idAnIM kathaM vijAnIyAmityarthaH | atrApItishabdaH shrutistha eva prashnasamAptidyotakaH | iti pR^iShTaH pitoddAlakaH putrAshayaM jAnamAnaH svAshayodghATanena taM prativakti - yatheti || he 'somya' bhaktij~nAnAdilakShaNasomArha 'yathaikena mR^itpiNDena' j~nAtena tatsAdR^ishyanimittAdaj~nAtamapi 'sarvaM mR^iNmayaM' ghaTAdikaM 'vij~nAtaM syAt' j~nAtaphalaM bhavati | visheShaj~nAnAkhyaphalavadbhavatIti yAvat | katham? mR^ittvagandhavaddravyatvAdinA mR^itpiNDasAdR^ishyAkhyaprakAravisheShaj~nAnAt | evaM paramAtmani j~nAte sarvaM karmAdi j~nAtaphalaM bhavati tatsadR^ishatvena visheShaj~nAnAdityarthaH | asyAbhiprAyastu - yathA ghaTAdivyutpannamR^idAdishabdaiH puMbhiH mR^itpiNDAdau mR^idAdishabdArthatvena vij~nAte punarghaTAdisarvamR^iNmayAdi mR^itpiNDAdisadR^ishatvena visheSheNa j~nAtaM syAt, evaM jaDajIvAdivyutpannasachchidAdishabdaiH puMbhirbrahmaNi sachchidAdishabdamukhyArthatvena vij~nAte punaH jaDajIvAtmakaM jagadbrahmAtyalpasadR^ishatvena visheSheNa j~nAyate, na tvatisadR^ishatveneti sattarkadIpAvalIvAkyAdavagantavyaH | anenaikavij~nAnena sarvavij~nAnaM sAdR^ishyAkhyaprakAreNopapannamityuktaM bhavati | yadyapi 
yathA mR^itpiNDavij~nAnAtsAdR^ishyAdeva mR^iNmayAH |
vij~nAyante tathA viShNoH sAdR^ishyAjjagadeva cha ||
atyalpe.api hi vij~nAte sadR^ishe tAdR^ishaM bahu |
vij~nAyate ...........
iti ChAndogyabhAShye, tathA 'yenAshrutaM shrutaM bhavati' ityetatprAdhAnyasAdR^ishyAbhyAmityetatkuta iti chet evaM sAdR^ishyAdekagoj~nAnAdgavAntaraj~nAnamudAhartavyamiti tattvodyotaTIkAyAm, yathaikasyAM strIvyaktau strIshabdavAchyatvena rUpeNa j~nAtAyAM stanakeshavatI strI syAdityuktasAdR^ishyAdanyA.api strIvyaktirvinaivopadeshena yathA j~nAyate, tathA bhagavati satyatvena j~nAte prAmANikatvasAdR^ishyAjjagadapi yathA j~nAyate, j~nAnAnandarUpeNa j~nAte chetanatvasAdR^ishyAjjIvA api tathA j~nAyanta iti viShNutattvanirNayaTIkAyAM cha sAdR^ishyasyaikavij~nAnena sarvavij~nAne nimittatA pratIyate, na tu prakAratA | tathA gandhavaddravyatvAdinaikamR^itpiNDavij~nAnAdgandhavaddravyatvAdinA sAdR^ishyAtsarvemR^iNmayA j~nAyante tatheti vyAsatIrthIye.api nimittataiva pratIyate | tathApi taM prakAraM kathamahaM jAnIyAmiti TIkAyAM mR^itpiNDAdidR^iShTAntatrayaM sAdR^ishyaviShayamiti, sudhAyAM choktarItyA prakArabhUtasyApi nimittatvasambhavAnna teShAM virodhashshaN^kyaH | ata eva 
yathA chaikaikamR^itpiNDaj~nAnAdeH sadR^ishatvataH |
mR^iNmayaM tadakAryaM cha j~nAtaM mR^iditi vai bhavet ||
iti gItAtAtparyanirNaye nimittatA prakAratA choktA | na chAnenAnyaj~nAnasya paramAtmaj~nAnArthatvaM kathamuktamiti vAchyam | yatastatprakArashchandrikAyAm - ekavij~nAnena sarvavij~nAne shrutyukto mR^itpiNDamR^iNmayAdidR^iShTAntastu yathA.anekamR^iNmayaj~nAnaM tatkAraNatvena mR^itpiNDasya j~nAnArthaM chetsaphalam | kutaH? etAvatA mR^itpiNDena 
etAvanmR^inmayaM bhavatIti visheShaj~nAnAt apekShitamR^inmaya sampAdanasambhavAt, na tu svarUpeNa | evaM karmadevatAdivij~nAnamapi tadAshrayatvatatkAraNatvatanniyantR^itvAdiprakArairbhagavajj~nAnArthaM chetsaphalam, nAnyathetyabhiprAyeNetyanenoktaH | tathA mumukShuNA bhagavatsR^iShTamevaitatkarmAdItyAdirUpeNaiva j~nAtavyamiti viShNutattvanirNayaTIkAyAM choktaH | atra yadyapi sattarkadIpAvalyAM tattvapradIpe cha Adishyata ityAdeshaH paramAtmeti vyutpattimAshritya 'kathaM nu bhagavaH sa Adesho bhavati' (ChAM. 6.1.3.) iti prashno.api 'uta tamAdeshamaprAkShyo yenAshrutaM shrutaM bhavati' iti prAdhAnyenokta AdeshastachChabdena parAmR^ishyata ityuktvA sarvAn vedAnadhItavAneva kevalaM, na tvAdeshaM tanmukhyAdeshaM sakalakalyANaguNAkaraM taM pR^iShTavAn prAyo yataH stabdho.asi | yasmin shrute mate j~nAte vij~nAte.anyadashrutamamatamavij~nAtamapi tadadhInatvena shrutaM mataM vij~nAtaM dR^ishyamAnamatinIchatvena vij~nAyamAnaM tvadAdikamityuktaH shvetaketuH pitaraM pR^ichChati - kathaM nviti | ityavatArya karmAdiShu vedaikaikadeshairuchyamAneShu AsamantAtsa eva sarvavedAdeshyo bhavatIti kathaM kena prakAreNa jAnIyAmiti shrutyarthokteH, tathA 'prAyo nArAyaNaM devaM naiva tvaM pR^iShTavAnasi' iti gItAtAtparyodAhR^itashrutau, Adishyata ityAdesho nArAyaNa iti nyAyadIpikAyAM cha kriyAkarmaparatvokteH, TIkAyAM chAdeshashabdasyopadeshArthatvamAshritya yasmin paramAtmanItyAdinA yenAshrutamityanvayavyatirekoktyA labdhArthamanUdya atra yachChabdena uktapradhAnaparamAtmaparAmarshiprashnavAkyasthatachChabdasya tadvAkyasthAdeshashabdasAmAnAdhikaraNyAya tadviShayakatayA arthAbhidhAnAdvirodho bhAti | tathApi ubhayoH tAtparyata ekArthatvAdavirodhaH | ityAdItyAdishabdena 'sarvaM mR^inmayaM vij~nAtaM syAdyathA someyaikena lohamaNinA' ityAdivAkyaM gR^ihyate | ityAdiprashnavyAkhyAnAbhyAmityasya 'dve vidye veditavye' (muM. 1.1.4.) ityAdiprashnavyAkhyAnAbhyAM 'yathA somyaikena' ityAdiprashnavyAkhyAnAbhyAmityubhayatrAnvayaH | tatra pUrvAnvitAdishabdena 'iti ha sma yadbrahmavido vadanti' (muM. 1.1.4.) ityAdikaM gR^ihyate | anena sautraprashnavyAkhyAnashabdau anekaprashnaprativachanaparAviti sUchitaM bhavati |
(11) api cha na kevalamarthAtmakAtprashnavyAkhyAnarUpAt liN^gAdevamanyaj~nAnasya paramAtmaj~nAnArthatvasiddhiH, kintu spaShTaM mukhato.apyevameke R^igyajushshAkhinaH paThantIti pratipAdayantam 'api chaivameke' iti sUtrakhaNDaM vyAchaShTe - evamiti | apIti nipAtaH sAdhakAntarasamuchchaye anyaj~nAnasya paramAtmaj~nAnArthatvaprakArasya avyavahitaprakR^itasyaivaMshabdena parAmarsha iti sUchanAya sUtrApekShayA vyatyAsenAnuvAdaH kR^itaH | paThantIti sheShoktiH | tathA cha na kevalamarthAdeva siddhyati, kintu 'api' mukhato.apyevameke shAkhinaH paThantItyarthaH | chashabdo.anyasamuchchAyakaH | uktaM hi tattvapradIpe - chakArAdetadupasaMhartavyam | etadartham sR^iShTyAdikamapyadIyate 'saptArdhagarbhAH' (R^i. 1.134.36.) ityAdIti | 'etadartham' anyaj~nAnasya paramAtmaj~nAnArthatvopapAdakaprAdhAnyaj~nAnArthamityarthaH | kechittu api cheti TIkAnusArAtsUtrabhAShyayorapichetyakhaNDo nipAta ityAhuH | kAsAvekaiH paThitA shrutirityatastAmudAharati - ya iti | iti paThantIti sambandhaH | ato.apyuktaM yuktamiti vAkyasheSheNAsyAnvayaH | brahmayaj~naphalaM mahaduktvedamuchyate -
R^icho akShare parame vyoman yasmin devA adhi vishve niSheduH |
yastaM na veda kimR^ichA kariShyati yaittadvidusta ime samAsate ||
iti | akShara iti tAdarthye saptamI | sarve vadantIti sheShaH | R^icha ityasheShavedopalakShakam | akShara iti 
viShayeNa viShayi j~nAnamupalakShyate | tathA cha tadakSharaM viShNvAkhyaM brahma yaH sarvavedamukhyArthatvena na veda, kintu itarAmarasAdhAraNameva veda, saH 'R^ichA' karmAdiparairvedairbrahmayaj~nAdirUpeNAdhItaiH kiM kariShyati na kimapIti bhAvaH | adhItairityupalakShaNam | adhyApitairadhigatArthairniyamitArthairanuShThitArthairanuShThApitArthairveti tattvapradIpoktamapi grAhyam | kutaH? kevalamitaraviShayairadhItairvedaiH prayojanAbhAvo yataH | sarvA 'R^icho' brAhmaNatihAsAdisahitAH sarve vedAH 'parame' sarvottame 'vyoman' vyomni vyApte achChedyatvAdinA vyomanibhe vA chaturvidhanAsharAhityAt 'akShare' viShNau tajj~nAnArthameva sarvaM karmadevatAdikaM vadanti | tadvedanameva hi tatprayojanamutkR^iShTaphalatvAditi bhAvaH | etadapi kutaH? yasmAt 'yasmin' brahmaNi 'vishve' sarve devAH 'adhiniSheduH' tadAdhArA vartante | evaM vyatirekaM sahetukamuktvA.anvayamAha - ya iti | it eva yetveva punarevamuktaprakAreNa 'tat' akSharaM 'viduH' jAnanti 'ta ime' prakR^itA devAH 'samAsate' samyagAsate saN^kalpamAtrasiddhayatheShTabhogAH santaH paramAtmAnaM pravishantItyarthaH | sUtre tushabdo.apyarthaH | jagadvAchitvamiti samArShAditi chAnuvartate shabdAnAmiti sheShaH | tathA cha vaidikashabdAnAM na kevalaM paramAtmavAchitvam, api tu jagadvAchitvamapi | na cha tena mumukShoH prayojanAbhAvaH | yataH samAkarSheNa vedAnAM karmAdijagadvAchitvaM tajj~nAnadvArA.anyArthaM paramAtmaj~nAnArthaM bhavatIti jaiminirAchAryo manyate | na cha karmAdij~nAnasya paramAtmaj~nAnArthatvAsiddhiH | 'kasminnu bhagavo .. dve vidye' (muM. 1.1.3,4.) 'kathaM nu bhagavo .. yathA somya' ityAdiprashnavyAkhyAnarUpaliN^gAbhyAM tatsiddheH | api chaivamanyaj~nAnasya paramAtmaj~nAnArthatvameke shAkhinaH spaShTaM mukhataH paThanti 'yastaM na veda' ityato.apIti sUtrArthaH |
(12) na paramAtmaj~nAnArthaM karmAdikaM vedena vaktavyam | anyadanuktvA vedena paramAtmamAtrakathane.api tajj~nAnasambhavAt | na cha vyutpatyanupapattiH | jyotiShTomAdishabdAnAM viShNau rUDherabhAvAt | yogasya cha jyotiShTomeneti padAvayavAnAmapyanyaparatvAnabhyupagame.ayogAditi vAchyam | khaNDapadamAtrasya anyavAchakatvAbhyupagamAt | tathA chAnyakathane prayojanAbhAvAnna tatra samAkarSho yukta ityAshaN^kAM pariharatsUtramupanyasya vyAchaShTe - vAkyAnvayAditi || apyevamiti pUrvasUtrAdanuvR^ittepade | na kevalaM padanAmityaperarthaH | anyasyApi vAchyatvAbhyupagama evetyevaMshabdArthaH | 'anvayaH' saMsargaH | yujyata ityanena anvayapadaM tadyogopalakShakamityuktaM bhavati | anyAvachane kuto na vAkyAnvayo yujyata ityataH vAkyAnvayasvarUpaM vishadayati - pR^ithakpR^ithagiti | svArtheShu vAchakatayA sthitasyetyarthaH vAkyasyetyasya visheShaNamevatat | apiH yadyapitathApItyarthe | paramAtmanetyasyAnvayapadenAnvayaH | anyaparavAkyasyeshvarAnvayaM vinA mumukShuM prati nairAkAN^kShyalakShaNaparyavasAnasya asambhavena so.apyAvashyaka iti bhAvaH | yata iti visheShaNasya hetuvAkyasya shabdAnAm 
anyArthaM samAkarShAjjagadvAchitvaM yuktameveti prakR^itasAdhyenAnvayaH | anena - vaidikashabdAnAmanyArthaM jagadvAchitvaM yuktameva | kutaH? evaM satyanyasyApi vAchyatvAbhyupagame na kevalaM svaravarNapadAnAM brahmakANDasya cha, kintu pR^ithakpR^ithagartheShu svasvArtheShu vAchakatayA sthitasya anyaparatvena siddhasyApi karmadevatAdivedabhAgarUpavAkyasyApi paramAtnA.anvayAt | prayAjAdivAkyasya avAntaravAkyasyaiva sato darshapUrNamAsavAkyaikavAkyatAvatkarmAdau avAntaravAkyasyaiva sataH paramAtmaparavAkyaikavAkyatArUpAnvayayogAdantatastatparatvopapatteH | anyathA tadayogAt | ato vAkyAnvayAttamapekShya tatsiddhyArthaM shabdAnAmanyavAchitvaM yuktameveti sUtrArtha ukto bhavati | vistR^itashchAyaM pR^ithaksthitasyApi vedasya paramAtmano.anvayaprakAro viShNutattvanirNayaTIkAyAM sudhAyAM cha | athAnenaiShAM vedavAkyAnAM yojanAM sUchayati | yo hi sAtvikaprakR^itirlokapravAdAtkAryatvAdiliN^gAnusandhAnAdvA svatanubhavanAdeH kartAraM sAmAnyato jAnan snehamAhAtmyaj~nAnAbhyAM tadvisheShaj~nAnArthamutkaNThitamAnasastatsaMskAravashAchchAnyadagaNayan pravartate | taM pratyApto bandhurivAyaM vedastatsvarUpaM svapradhAnameva pratipAdayati 'vij~nAnamAnandaM brahma' (bR^i.u. 3.9.28.) ityAdiH | tato vAkyArthaj~nAnAt avAptaparamAnandaH tatsAkShAtkAraM kAmayate | taM prati tadupAsanA vidhIyate | sA cha prakShINAntaHkaraNamalasyaiva sambhavatIti tadarthaM karmavidhayaH pravartante | ityevaM samasto vedaH parameshvarasvarUpaj~nApana eva paryavasitaH | athavA - sharIrendriyAntaHkaraNAdisannidhAnena svAtmano vividhaduHkhaM pashyanniShkaNTakaM cha sukhamalabhamAno.ayaM saMshete kimidaM duHkhAdikaM sharIrAdisambandhanimittameva, uta svAbhAvikamiti | taM prati vedaH pravartate 'atattvamasi' ityAdiH | nirduHkhAnandasvabhAvaH sa eva, na tvamasi, kintvIshvarAdhInAvidyAdyupasthApitasharIrAdinimittenAnyathArUpeNopeta iti | atha punarasau jij~nAsate kenopAyenAhamidamasvAbhAvikaM rUpaM hitvA svarUpeNAvasthitassyAmiti | taM prati parameshvara eva prasannastadupAya iti tatsvarUpaM nirUpyate vedena | kathamasau prasIdatItyapekShAyAM tatsAkShAtkArastadarthaM shravaNAdikaM tadaN^gatayA karmAdikaM cha vidhIyate ityevaM samastasyApi vedasya parameshvarasvarUpa eva paryavasAnamiti | sattarkadIpAvalIrItyA bhAShyasya yojanAntaraM tu - evamapi ILe AyAhItyAdInAmarthAntaraparatve.api agnivAyvAdishabdAnAM yadA bhagavadvAchitvaM tadA pR^ithaksthitasyaiva 'agnimILe' 'vAyavAyAhi' ityAdivAkyasyApi paramAtmanA.anvayo yujyate, na kevalaM padAkSharAdeH | yadA tu teShAm agnivAyvAdivAchitvaM tadA pR^ithaksthitasyaiva vAkyasyApi paramAtmanA.anvayo yujyata iti | asmin pakShe apR^ithakpR^ithagiti bhAShye padachChedaH | tattvapradIparItyA yojanAnantaram - evamanyasyApi vAchyatvAN^gIkAre yadyapi padAnAmekaikasho nAnvayaH paramAtmanA | tathApi vAkyasyAnvayo yujyate | pR^ithakpR^ithaksthitasyApi svaM svamavAntarArthamuktvA sthitasya paripUrNasyApi apUrNaphalatvAnmishraphalatvAchcha aparakarmotpattyAdinA pAratantryAddevAdiprapaJNcho.apyapradhAnaH | tasmAtsarvataH paratvenAtmavij~nAnaM kartavyamiti vAkyAnvaya iti | asmin pakSha apishabdau yadyapitathApItyarthau | na cha paramAtmaj~nAnasyaiva prayojanatvAttasya cha padavR^ittyaiva sambhavAtkiM vAkyAnvayenApIti vAchyam | tasyottamAdhikArivyatiriktAdhikAriNaH prati sArthakatvAt 
| anyathA anyatra samAkarSheNa vAkyAnvayaM vinA pratipadaM pratyakSharaM cha vedanAM brahmamAtraparatve 'kashChandasAm' (R^i. 10.114.9.) iti shruteH padasamanvaye.anadhikAriNAmuttametarAdhikAriNAM vedAdbrahmaj~nAnasyaiva asambhavena tajjij~nAsAyAM vimukhatvaprasaN^gAt |
(13) yadanvayavachanasyApi paramAtmaj~nAnArthatvamuktaM tatkena prakAreNetyAkAN^kShAyAM tatpradarshanAya sUtramupanyasya vyAchaShTe - pratij~neti || siddheriti paJNchamI | vedena manyate iti sheShaH | itishabdo.adhyAhArya iti sUchanAya itItyuktiH | tathA cha 'nAnyaH panthAH' ityanena pratij~nAtasya j~nAnameva mokShasAdhanaM nAnyadityarthasya 'siddheH' siddhimapekShya tadarthaM 'liN^gatvena' kuto j~nAnameva mokShasAdhanaM nAnyadityAkAN^kShAyAM hetutvena savistaraM saparikaraM karmAdikamuchyate vedenetyAshmarathyAchAryo manyata iti yojanA | karmAdikamuchyate ityanena atrApi jagadvAchitvamanuShaJNjanIyamiti sUchitam | kathamuktapratij~nAyAM karmAdivachanaM heturityata Aha - yasmAditi | evamityanena sUtre 'apichaivam' ityataH shrutyuktaprakAraparamarshakaM evamiti padamanuvartanIyamiti sUchitam | tathA cha yasmAdevam 'amR^ito vAva somapo bhavati yAvadindro yAvanmanuH' ityAdyuktaprakAreNa anyatkarmAdyanityaphalaM vinAshi duHkhasambhinnaphalakaM tasmAnnatanmokShasAdhanam, mokShasya duHkhAsambhinnanityasukharUpatvAt | yata evamato.aparokShaj~nAnAnnAnyaH panthAH mokShAyeti pratij~nAsiddherliN^gatvena vedena karmAdikamuchyata iti evaMshabdAvR^ittyA yojanA | na chAnena na prakAro darshita iti vAchyam | kShudraphalArthinaM prati tattatphalAya tattatkarma vidadhato.api karmAdivAkyasya mumukShuM prati karmaNAM kShudraphalakatvAttaddhAnenAkShudraphalakaM j~nAnamevopAdeyamiti vairAgyajanakatvaM prakAreNa paramAtmaj~nAnArthatvamityuktyA prakArasya darshitatvAt | anena - yasmAdevaM shrutyuktaprakAraNa anyatkarmAdyevamanityaphalamiti siddham, tasmAnnatanmokShasAdhanam, tasya nityapumartharUpatvAt | yata evamato mokShasya j~nAnAnnAnyaH panthA ityevaM rUpeNa karmAdivachanaM mumukShuM prati vairAgyajananadvArA nAnyaH panthA iti pratij~nAtArthasiddherliN^gaM heturityevaM prakAreNa vedAnAM karmAdijagadvAchitvamityAshmarathyAchAryo manyate iti sUtrArtha ukto bhavati| 'nAnyaH panthAH' (tai.A.3.12.7.) iti shrutistu jij~nAsAnaye vyAkhyAtA |
(14) prakArAntareNa karmAdivachanasya bhagavajj~nAnopayogaM pradarshayatsUtramupanyasya vyAchaShTe - utkramiShyata iti|| kartari ShaShThyantapadamanUdya tasya tattvapradIparItyA eShyadutkramaNasya tadichChAdashAyAm abhAvAt lakShaNayA saMsArAdutkramaNechChorityartaityabhiprAyeNa mumukShorityAha | j~nAnAdvandhamokShamichChata iti tadarthaH | yadvA mumukShoriti visheShyapadenAdhyAhR^itena saMsArAdutkramiShyata iti visheShaNapadasya tAtparyArthamAha | sUtre karmAderityadhyAhArAbhiprAyeNa bhAvAdityetadvyAchaShTe - karmAdineti | bhAvyamityanantaraM yata iti sheShaH | sautraivaMshabdArthamAha - sAdanasAdhanatveneti | mokShasya sAdhanaM j~nAnaM, tatsAdhanatvenAntaHkaraNashuddhidvArA tadutpattau upayogitvenetyarthaH | asya bhAvyamityanena sambandhaH | sUtre jagadvAchitvamityasyAnuShaN^gamabhipretyAha - 
ata iti || mumukShuNA j~nAnasAdhanatvena karmAderapyavashyaM sampAdyatvAdityarthaH | tatkarmAdikaM vakti vedaH paramAtmaj~nAnArthamiti vartate | anena sUtre anyArthamityasyAnuvR^ittiH sUchitA | na cha karmAdeH phalashrutivirodhaH, tasyAH karmaNi ruchijananArthatvAt | 'rochanArthaM phalashrutiH' ityAderiti bhAvaH | anena - 'utkramiShyato' mumukShoH 'evaM' j~nAnasyeva karmAderapyantaHkaraNashuddhidvArA mokShasAdhanabhagavajj~nAnasAdhanatvena nimittena 'bhAvAt' sampAdyatvAdvedAnAM karmAdivAchitvam | evaM mokShasAdhanasAdhanatvena prakAreNAnyArthaM paramAtmaj~nAnArthamiti auDulomirAchAryo manyate iti sUtrArtha ukto bhavati |
(15) prakArAntareNa karmAdivachanasya brahmaj~nAnopayogitvaM pradarshayatsUtramupanyasya vyAchaShTe - avasthiteriti | sarvaM paramAtmanItyanena sUtre sarvasya jagataH paramAtmanIti padadvayAdhyAhAraH sUchitaH | iti vaktumityanena anyArthamityasyAnuvR^ittiH sUchitA | 'eSha seturvidharaNaH' (bR^i. 6.4.22.) ityAdAviti sheShaH | 'tadvachanaM' karmAdervachanamityanena sUtre jagadvAchitvamityasyAnuShaN^gaH sUchitaH | itishabdasya dvirgrahaNamAvR^ittiM sUchayati | kAshakR^itsna ityanantaraM manyata iti sheShaH | anena - 'eSha seturvidharaNaH' ityAdau sarvasya paramAtmani 'avasthiteH' avasthityukteH tasyAshcha sarvAdhAratvena j~nAtavyamiti j~nAnArthatvAt asya chAdheyaj~nAnaM vinA.ayogAt tadarthaM vedena karmAdikamuchyata iti sAkShAdeva kathaM brahma j~nAtavyamiti j~nAnyapekShitasvetarasarvAdhAratvarUpaprakArasamarpakatvena vedAnAM karmAdijagadvAchitvamanyArthaM paramAtmaj~nAnArthamiti kAshakR^itsnAchAryo manyate iti sUtrArtha ukto bhavati |
(16) evaM jaiminyAdimatAnyupanyasya svamataM kiM nochyate sUtrakAreNa | eteShAmeva svamatatve jaiminyAdigrahaNavaiyarthyam | viruddhAnAM cha naikamatatvam | ekasyaiva vedasyAnekAbhiprAyatA.ayogAt | avirodhe cha matabhedAyoga ityata Aha - kR^iShNeti || lyablopanimittA paJNchamI | vyAsamatamapekShyeti | yadvA - saptamyarthe paJNchamI | tathA cha vyAsAbhimatArthaikadeshaj~nAnina ityarthaH | yojanA tu ye pare.anye jaiminyAdyA yasmAt 'yathApraj~naM' yathAmati kR^iShNadvaipAyanamataikadeshavida eva, na tadanabhimatArthavidaH | yanmatAnAM bhagavanmatatvameveti yAvat | tasmAdvyAsashiShyA iti yAnvadanti, teShAM kathaJNchana parasparaM kR^iShNadvaipAyanaj~nAtArthairvA tAtparyato vA virodho nAstIti | na chaiteShAM bhagavanmatatve jaiminyAdigrahaNavaiyarthyamiti vAchyam.h | shiShyaprasiddhyarthatvAt | kathaJNchana na virodha ityanena anekeShAm ekAdhikArikatvaM viruddhamiti shaN^kA nirastA | 'vij~nAtaM tairjagAdAtra tAratamyaM nR^iNAM vadan' ityanuvyAkhyAne, nR^iNAmalpAdhikAriNAmavasthAtAratamyaM vadanniti sudhAyAM 
choktarItyA jaiminimatasya vAkyasamanvayArthatvAt tanmAtrayogyapadasamanvayAyogyamandAdhikAriviShayatvam, tatrApyAshmarathyamatasya, vairAgyasampattiprAkkAlInasvargAdyarthitvAvasthAvishiShTAdhikAriviShayatvam, auDulomimatasya tu j~nAnasampattiprAkkAlInajij~nAsutvAvasthAvishiShTAdhikAriviShayatvaM kAshakR^itsnamatasya tu j~nAnasampattyavasthAvishiShTAdhikAriviShayatvamiti matAnAmanekAdhikArikatvAt |
|| iti samAkarShAdhikaraNam || 5 ||
|| 6. prakR^ityadhikaraNam ||
(1) atrAdhikaraNe strIshabdAnAM samanvayaH kriyate | siddhAntayatsUtramavatArayati - strIshabdA iti | na prakR^ityAdistrIliN^gashabdavAchyo hariH | kutaH tatra strIliN^gAyogAditi pUrvapakShaM pratikSheptuM strIshabdA api tasmin paramAtmanyeva vartanta iti sAdhayati sUtrakAra ityarthaH | strIshabdA iti sAmAnyoktyA sautraprakR^itishabdo.anyasyApyupalakShaka iti sUchitam | tattu samanvayAditi sarvashabdAnAmityAnumAnikAdhikaraNavAkyamatrApi sambadhyate | tathA cha tattu samanvayAt ityatra samanvetavyatvenoktAnAM sarvashabdAnAM madhye ye kAmAditaratretyatrAparamamukhyavR^ittyA shrItattvaparatvamAshritya tadviShaye bhAShyodAhR^itavatsashrutau 'yA prANena saMvishatyaditirdevatAmayI' (kaTha. 2.1.7.) iti kAThake, anyatra cha shrutAH strIliN^gashabdAste.api tasminneva paramamukhyAvR^ittyA vAchakatayA santIti yojanA | na kevalamAnandamayendravaruNasUryAgnyAkAshaprANAdipulliN^gashabdAH nApi brahmAkSharajyotirAdinapuMsakashabdA ityapi shabdArthaH| anena saN^gativiShayAdikaM darshitam | 'tasminneva' na prakR^ityAdAvityavadhAraNAnvayena na prakR^ityAdistrIliN^gashabdavAchyo hariH tatra strIliN^gAyogAt, kintu prakR^ityAdaya eveti sayuktikapUrvapakSho.api sUchitaH | sarvamichChAdhInaM yasyAH sA sarvechChA | jaDaprakR^itivyAvartanAyAvikR^itiriti shrutyakSharArthastu tR^itIye kAmAdhikaraNaTIkAyAmabhihitaH | 'eShA hyeva' (vatsashrutiH) iti shruteH pAThAntaram | ata eva gItAbhAShye 'eShA hyeva prakR^itiH' iti vAkyamudAhR^itam | 'yA devatAmayI' devatottamA 'aditiH' tachChabdavAchyA bhagavattanuH 'prANena' mukhyavAyunA 'saM' saha 'vishati' tiShThati 'etadvaitat' yattvayA pR^iShTamityarthaH nachiketasaM prati yamavAkyametat |
(2) sUtre tadanukUlapratij~nAdR^iShTAntayorabhidhAnAdityabhipretahetoraprayojakatvashaN^kAvAraNAya vipakShe hetuchChittirUpabAdhakopanyAsAya pravR^ittaM pratij~netyAdyaMshaM kramaniyamAbhAvasUchanAya prathamaM vyAchaShTe - hanteti || hantetyAsvAdane | 'puruShaM' pUrNapravR^ittinimittakam 'imaM' prakR^itameva paramAtmAnaM 'sarvANi nAmAni' sarvashabdAH 'abhi' paramamukhyato vadantIti pratij~nAtArthaH | atra dR^iShTAntamAha - yatheti || 'syandamAnAH' prasravantyaH 
samudraH ayanaM yAsAM tAstathoktAH 'samudramabhivishanti' tadAbhimukhyena gatAstaM pravishantItyarthaH | uktaprakAraM dArShTAntike.apyatidishati - evameveti || 'etAni' pramitAni sarvANi nAmAni 'evaM' nadIvatsyandamAnAni madhye sthiracharavyavahArAn ghaTayantyapi puruShaikAyatanasvapravR^ittinimittadharmANyantatastameva 'puruShaM' paramAtmAnam 'abhi' sarvato.abhimukhato vishanti vAchakatayetyarthaH | itIti || evaMrUpayoH pratij~nAdR^iShTAntayoH 'anuparodhAt' anupahaterityarthaH evaMsatItyAdAvupaskAryam | prakR^ityAdistrIshabdavAchyatvAN^gIkAra iti tadarthaH | shrutitAtparyaviShayIbhUtasarvashabdavAchyatvasya prakR^ityAdikatipayashabdavAchyatvAbhAve.apyayogenAnyathA taduparodhaH syAditi bhAvaH | idAnIM prakR^itishcheti pratij~nAbhAgaM vyAchaShTe - prakR^itIti | atrApi prakR^itipadamanyopalakShakam | prakR^iteH lakShmyAH strIShu pradhAnatvAttannAmagrahaNam | tathA cha prakR^ityAdistrIshabdavAchyo.apItyarthaH | apiH na kevalaM pulliN^gapuruShAtmAdishabdavAchyo hariH, kintu prakR^ityupalakShitastrIliN^gashabdavAchyo.apIti samuchchaye | anena sautrachashabdo vyAkR^itaH | na kevalaM prakR^itishabdenaiva vAchya ityuchyate, kintu strIshabdAnAM sarveShAmapi vAchya eveti tattvapradIparItyA strIliN^gashabdAntarasamuchchaye vA apishabdaH | apinA ekatra strItvapuMstvayorvirodha ityapi na pramANadvayayorapyupapatteriti chashabdasya shaN^kAnirAsanAkhyaprayojanamapi sUchitam | sa harirevetyanena samanvayasUtrAt tattvityetat shrautapuruShapadAnusArAt liN^gavipariNAmenehAnuvartanIyamiti sUchitam | evakArastu yadA.apiH TIkAkArarItyA pulliN^gashabdasamuchchAyakaH, tadA visheShyasaN^gato.anyavyAvartakaH | yadA tu tattvapradIparItyA na kevalaM prakR^itishabdavAchya eva saH, kintu sarveShAM strIshabdAnAmiti strIliN^gAntarasamuchchAyakaH, tadA visheShaNasaN^gato vAchyatvAyogavyavachChedakaH | vastutastu strIshabdavAchyashcheti TIkAgatachashabdAdapi tattvapradIpAnusArAdavArtho vyAkhyeyaH | ata eva TIkAyAM na prakR^ityAdishabdavAchyo haririti pUrvapakShapratij~noktiH | spaShTassUtrArthaH |
(3) evaM sAmAnyapramANena prakR^ityAdishabdavAchyatAM hareH pratipAdya idAnIm asheShastrIshabdopalakShakaprakR^itishabdavAchyatva eva vishiShya pramANaM pratipAdayatsUtramupanyasya vyAchaShTe - abhidhyeti || vishiShyapramANAkhyayuktisamuchchaye chashabdaH | sUtrasyAbhidhyAyAH prakR^ititvopadeshAtparameshvaratvopadeshAchcheti vR^ittimAshrityopadeshapadoktapramANamAha - mAyAmiti || vachanAdityubhayAnvayi | tathA cha 'maheshvaram' iti shrutivachanAt 'kathyate' iti smR^itivachanAchchetyarthaH | sUtre prakR^itishchetyanuvR^ittim abhidhyeti buddhyA vivekaM chashabdasyAvadhAraNArthatvaM chAshritya Ahatya labdhAM pratij~nAM darshayati - tadabhidhyaiveti || tasyeshvarasyAbhidhyaiva ichChaiva prakR^itipadenochyate nAnyat | evaM yA prakR^itipadenAtrochyate sA tadabhidhyaiva nAnyasyetyarthaH | 'prakR^itiM' prakR^itipadavAchyam | tushabdau mAyAmAyinoruddeshyatvarUpavisheShadyotakau | tena yA prakR^itiH sA mAyA mithyeti paravyAkhyA 
nirastA | nanu shrutau mAyAyA eva prakR^itishabdavAchyatvaM j~nAyate nechChAyA ityato - mahAmAyeti pUrvArdhodAharaNam | chashabdassamuchchaye | uchyata ityanenopachAranivR^ittiH | shrutismR^ityoranushAsanarUpatvAt | ata eva tayorvidyAtkathyate itichoktiH | he ananta tava ichChaiva mahAmAyetyAdishabdairuchyate ityarthaH | niyatiH prakR^itirityatrApi itishabdo.anvetavyaH | ata evAnekavAroktiH |
(4) nanu ichChAyAH prakR^itishabdavAchyatvoktAvapi kathaM paramAtmanastatprAptirityata Aha - sa iti || 'saH' paramAtmA 'jUtiH' preraNA 'sarvaprerakarUpatvAjjUtirityabhidhIyate' ityaitareyabhAShyokteH | chashabdo hetvarthe | tushabdArtho vA | tathA cha itishruterabhidhyA brahmasvarUpameva na bhinneti j~nAyate | ato noktashaN^kA.avakAsha ityadhyAhAreNa vAkyayojanA | abhidhyA cha svarUpamevetyanenAbhidhyAyAH svarUpatvopadeshAdityapi sUtravR^ittirdarshitA | na cha shrutau brahmaNa evAbhidhyAdirUpatvamuchyate, nAbhidhyAyAstatsvarUpatvamiti vAchyam | samAnavittivedyatayA shrutau vyatirekeNAnvayena vA tasyApyuktaprAyatvAt | anena - abhidhyAyAH prakR^ititvopadeshAtsA prakR^itistachChabdavAchyA | evaM tasyAH pArameshvaratvopadeshAtsA tasyaiva | evaM brahmaNo.abhidhyAtvopadeshAtsiddhAdabhidhyAyA brahmatvopadeshAdabhidhyA tattu brahmaiva | tathA cha na kevalaM pUrvoktasAmAnyahetoH, kintu prakR^itishabdavAchyechChAtmakatvokteshcha prakR^itiH brahmaiveti sUtrArtha ukto bhavati |
(5) nanu nechChA bhagavatsvarUpaM, mAyinamitInipratyayena taveti ShaShTyA cha bhedasAdhakasambandhokterityata Aha - dhyAyatIti || chaH samuchchaye.avadhAraNe cha | atIveti nipAtasamudAyaH | tathA cha dhyAnarUpo.api bhagavAn dhyAyatIti dhyAnakartR^itayochyate | evam 'asau' hariH 'atIva' atyantaM sukharUpa eva 'sa AnandaH' iti shrutau sukharUpatvenokta eva sukhItyuchyate shrutismR^itiShvityarthaH | anena bhedAbhedaH kadAchidduHkhasvarUpatvaM vA nirastam | chashabdena so.abhidhyeti mAyArUpatvenokto mAyinamityAdau mAyItyuchyate iti prakR^itaM samuchchinoti | na chaitadatra viruddham, aishvaryayogAdityAha - parameti || yogaH upAyaH | 'viruddhArthatayA' viruddhadharmopetatayA ekasmin brahmaNi viruddhatvena pratItasukhatvasukhitvAdyarthapratyAyakashabdavAchyatayeti yAvat | 'iShyate' prAmANikairityarthaH | brahmANDapurANe ityasya uktatvAnna virodha ityadhyAhR^itavAkyenAnvayaH |
(6) nanUktapramANaiH sAmAnyenechChAdvArA vA prakR^itishabdavAchyatvaprAptAvapi na sAkShAdIshvarasya tadvAchyatvaprAptirityAshaN^kAM visheShapramANoktyA pariharatsUtramupanyasya vyAchaShTe - sAkShAditi || sAdhAraNyena vinA ichChAdvAramantareNa chetyarthaH | evashabdena sautrachashabdo.avadhAraNArthatayA vyAkhyAtaH | 'prakR^itipuruShatvAmnAnAt' strIpulliN^gashabdavAchyatvAbhidhAnAt | tasyeti vipariNAmenAnvayaH | anenobhayashabdo vyokR^itaH | yadyapi prakR^ititvAmnAnAdityeva vAchyam, na tUbhayeti | puruShatve vivAdAbhAvAt | tathApi AdyasUtre chashabdena tasya 
samuchchitatvAdevamuktam | AmnAnAdityasya prakR^itiH sa eveti pradhAnasAdhyenAnvayaH | 'eShaH' paramAtmA satataM ramaNAt strIshabdavAchyaH | yathoktaM tattvapradIpe satataM ramaNAt strIti | 'evameva puruShaH' AtmA tachChabdavAchyaH | 'eSha prakR^itiH' tachChabdavAchyaH | sUtre sAkShAdityuktAsAdhAraNyaj~nApanAyaiva prakR^itiriti vishiShyodAharaNam | 'eSha brahma' strIpuMdoSharAhityAttadupalakShitAsheShanapuMsakashabdavAchyaH | shrutAvAtmA puruSha iti strIprakR^itiritishabdadvayopAdAnamasheShastrIliN^gashabdasaN^grahArtham | hareH viruddhAnekashabdavAchyatve nimittamAha - loka ityAdinA || 'lokaH' AdhAraH | prakR^ityAderiti sheShaH | 'AlokaH' prakAsharUpaH | eShaH ka ityapekShAyAm Aha - yo.asau haririti || 'AdiH' kAraNaM jagajjanmAderiti sheShaH | stryAdau vishvasmin rUpANyasya stryAdivishvasya rUpamiva rUpamasyeti vA vishvarUpaH | anena harestachChabdavAchyatve sAmAnyatastattadAdhAratvatattatsthitatvatattatprakAshakatvatattatkAraNatvatattadAkAratvatattaniyAmakatvAdIni nimittAni, rUpabahulyAchcha viruddhAnekashabdavAchyatvopapattirityuktaM bhavati | tarhyAdhArabhUtavastUtpattinAshAbhyAm asyApyutpattinAshau syAtAmityata Aha - anAdirityAdi || anAdyanantapadAbhyAmutpattinAsharAhityamuchyate | atra hetuH - parAt | prakR^ityAdeH parama iti | 'antaH' antakaH | yadvA prakR^ityAderantassthita ityarthaH | yadvA - strIpuruShapadayoH prakR^ityAtmapadayorlokAlokapadayorAdyanAdipadayoranantAntapadayostrIpuruShajaDachetanaj~nAnAj~nAnarUpatvotpattyanutpattinAshA- nAshArUpaviruddhArthakayorapi harireva vAchyaH | ata eva brahmeti shrutyarthaH | sUtrArthastu - sAkShAchchAdyasUtroktaM sAmAnyarUpaM dvitIyasUtroktaM prakR^itishabdavAchyechChAtmakatvarUpaM vA dvAramanapekShya sAkShAdevobhayasya prakR^ityAdistrIshabdavAchyatvasya puruShAdipulliN^gavAchyatvasya chAmnAnAt 'eShaH' iti shrutAvuktatvAtprakR^itishcha sa eveti neshvarasya prakR^ityAdishabdavAchyatvAbhAvaH shaN^kya iti |
(7) nanvevaM strIshabdavAchyatvopalakShakaprakR^itishabdavAchyatvasya hareH shrutyuktatve.api kathaM tadyujyate, tatra tasya pravR^ittau nimittAbhAvAt | na hi saN^ketamAtraM siddhAntibhirabhyupagamyata ityAshaN^kAM pariharatsUtraM paThitvA tatphalitaM tAvadAha - Atmeti || prakarSheNa karotIti prakR^itiriti 'yogAt' mahAyogAnniratishayapravR^ittinimittavattvAchcha prakR^itissa viShNurityarthaH | na kevalaM shrutAvAmnAnAdbahulaprayogAkhyarUDhimAtrAditi chashabdArthaH | yadvA - yogasyaiva bhAvAnna viShNoH prakR^itishabdavAchyatve nimittAbhAva ityavadhAraNArthashchakAraH | yadyapi prakR^iShTA kR^itiryasyetyeva vigrahaH pradarshanIyo na prakarSheNa karotIti | tathAtve prakarteti vA prakR^iditi vAprakAruriti vA vR^ittissyAt | tathA karaNaviShaya eva prakR^iShTatvAnvayaH syAt na tu kR^itau | ata eva TIkAyAM prakR^iShTA kR^itiH yasyetyeva vigrahaH pradarshitaH | tathApi tasyaiva phalitoktirityadoShaH | atra prakarSheNa karotIti vigrahe prakR^itiriti vR^ittivAkyaM pradarshitam, na tUddeshyArpakaM tat, tasya prakR^itishchetyanenaiva prApteH |
(8) evaM phalitArthamabhidhAya kathaM prakR^iShTeshvarasya kR^itirityataH sUtraM vyAchaShTe - prakR^itAviti || anena pariNAmakatvopayuktaM tatpUrvabhAvivyApAramAha | anupravishyeti | 'anu' anukUlatayA 'tAM' prakR^itiM pariNA
myeti | anena sUtre pariNAmAditi lyablopanimittA paJNchamI | pariNAmyAtmakR^iterityanvayaH | lyapA cha pariNAmasyAtmakaraNAtpUrvabhAvitochyate ityuktaM bhavati | tathAchetthaM yojanA - prakR^itessvataH pariNAmAsAmarthyAttatpariNAmAnukUlatayA prakR^itau pravishya tAM 'pariNAmya' svayamavikAra eva tasyAM mahadAdirUpeNa vikAraM vidhAya atha tatpariNAmakatvena prakR^itipariNAmamahadAdiprerakatvena 'tatra' tatpariNAmeShu mahadAdiShu 'sthitvA' sthityarthamiti yAvat | 'AtmanaH' svasya rUpeNa 'bahudhAkaraNAt' vyaktIkaraNAt bhavatIshvarakR^itiH prakR^iShTA | ataH prakarSheNa karotIti yogAchcha prakR^itirviShNuriti | anena pradhAnasya svasya cha bahudhAkaraNameva prakR^iShTakaraNamiti prakR^itishabdanimittaM pradarshitaM bhavati |
(9) anAshvAsaparihArAya svoktasUtrArthe shrutismR^itI chAha - atheti || prameyAntarArambhArtho.athashabdaH | hishabdaH pramANaprasiddhau | tathA chaiShaH paramAtmA yasmAtprakR^iteH svataH pariNAmAsAmarthyAtpariNAmAnukUlatayA prakR^itiM pravishya tAM pariNAmya tatpariNAmaprerakatvena tatra sthityarthamAtmAnaM rUpeNa bahudhA chakAra | tasmAdbahudhAkaraNAt 'prakR^itiH' tachChabdavAchyaH | 'tasmAt' prakR^itivAchyatvAdenaM prakR^itirityAchakShate j~nAninaH iti shrutyarthaH | shrutirityanantaramuktArthe pramANamiti sheShaH |
(10) smR^itau yadyapitathApItyarthe.apiH | tushabdo visheShArthaH | 'anu' anukUlatayA AtmAnaM bahudhA chakAreti sheShaH | tathA cha yadyapi govindaH 'paramo.avikAraH' atyantaM nirvikAro, mAyAyAH prakR^iteH para iti vA | tathApi 'cho' yataH vikArAnukUlatayopachayAkhyavikArayuktAM 'prakR^itiM' pradhAnaM pravishya tAM pariNAmya tatpariNAmamahadAdiprerakatvena tatra sthityarthamAtmAnamapi bahudhA chakAra | ataH prakR^itistachChabdavAchyaH | yata evamato.ayaM kavibhiH prakR^itirityabhidhIyate iti smR^ityarthaH | na kevalaM puruSha iti vA chashabdArthaH | govinda ityanenAvikAratve 'nirvikAro.akSharashshuddhaH' () iti vedapratipAdyatvAkhyaheturuchyate | nAradIya ityanantaram uktamiti sheShaH | spaShTassUtrArthaH |
(11) apavyAkhyAM dUShayati - na cheti || chastvarthaH | 'anyat' brahmaNo jagadupAdAnatvaM na kalpyam, prakR^itishchetyAdisUtrArthatayeti sheShaH | kuta ityata Aha - aprAmANikatvAditi || tasyeti sheShaH | naJNastadviruddhatadabhAvArthatvaM, pramANena siddhaM tadaviruddhaM cha prAmANikam, tadbhinnamaprAmANikaM, tasya bhAvastattvaM tasmAt | tathA cha tasya brahmaNo jagadupAdAnatvasya pramANashUnyatvAt, 'avikAraH' ityAdipramANaviruddhatvAt samanvayapratipAdakapramANAdhyAyAsaN^gatatvAchchetyarthaH |
(12) nanu tathApi na prakR^itishabdavAchyatvaM paramAtmano yujyate, tachChabdasya strIliN^gatvAtparamAtmanashcha puMstvena tatra strIliN^gAbhAvAt | na kevalaM liN^gAnupapattimAtram, kintu shrautaprakR^itishabdopalakShitastrIshabdamAtre 
prakR^ityarthAnupapattirapi, tachChabdapravR^ittau nimittAbhAvAditi shaN^kAM pariharatsUtramupanyasya vyAchaShTe - yonishcheti || 'avyavadhAnena' stryAdivyavadhAnamantareNApatyotpattidvAratvaM tadvattvam | svadehAdevApatyotpAdakatvamiti yAvat | yadyapi 'yonirbhAryA tathA sthAnaM yoniH kAraNameva cha' iti gItAtAtparyanirNayodAhR^itAbhidhAnAdyonishabdo guhyasthAne.avadhAnena apatyotpAdanadvAre rUDhaH | yathA 'yoneshsharIram' ityatra tadvatyAM bhAryAyAM nirUDhalAkShaNikaH | tathA 'mama yonirmahadbrahma' ityatra | tathA cha naiva nirvaktuM shakyam | tathA.apyudAhR^itasthale.apyuktaniruktisambhavAt, prakR^itAnuguNyAya shrutisUtraprayogAnusAreNa cha mahAyogavidvadrUDhibhyAM brahmaNi pravR^ittiM darshayitumevaM niruktam | mArgapratIhAraparyAyadvArashabdaprayoge viShNorapatyanirgamanAvadhitvarUpApAdAnatvameva na tUpAdAnatvamiti sUchitam | prakR^ititvaM prakR^ityAdistrIshabdapravR^ittinimittam | na kevalamAtmakR^iterityatroktaM prakR^iShTakaraNameva prakR^itishabdapravR^ittinimittam, kintu niruktayonitvamapIti samuchchaye chashabdaH | tataH kimityata Aha - tachcheti || chastvarthaH | yadvA - chashabdaH pramANAntaroktastrIrUpatvAkhyanimittasamuchchAyakaH | 'tasya' paramAtmana ityanuvR^ittatachChabdArthoktiH | na tvanyasyetyevArthaH | 'hi' yataH 'gIyate' pratipAdyate mukhyataH ataH prakR^itishcha sa evetyanvayaH | 'bhUtayoniM' pralaye svodare niveshitasya brahmAdiprANijAtasya 'yoniM' svadehAdevotpAdakaM sUkShmadehakartAraM yaM 'dhIrAH' j~nAninaH paripashyanti, tadadR^ishyatvAdiguNakamiti muNDakashrutyarthaH | bhUtAnAmAkAshAdInAM brahmAdInAM vA keShAJNchit strIvyavadhAnena vinotpAdanAdbhatayonirityartha iti prAJNchaH |
(13) avyavadhAnenotpattidvAratvaM prakR^ityAdistrIliN^gashabdaprayoge nimittamiti kutaH? kutashcha tannimittaM strIliN^gashabdavAchyatvaM viShNorj~nAyata ityAshaN^kAM parihartuM sUtrArthe smR^itiM chAha - vyavadhAneneti || 'sUtiH' sUtikartR^itvam | tushabdaH prakR^ititvaM tvityanveti | tathA cha stryAdivyavadhAnena aptayotpAdakatvaM 'puMstvaM' pulliN^gashabdapravR^ittinimittaM 'prakR^ititvaM' tachChabdopalakShitAsheShastrIliN^gashabdapravR^ittinimittaM tu avyavadhAnena sUtikartR^itvamiti pravR^ittinimittasthitirvidvadbhiruchyata ityarthaH | 'strItvamAhurmanIShiNaH' iti pAThe vAkyabhedenAnvayaH | ubhayatretishabdAdhyAhArashcha kartavyaH | tataH kiM prakR^ita ityata Aha - ubhayeti || ubhayavidhaprasUtikartR^itvAdityarthaH | shabdasamuchchaye chaH itirAvartate | tatraika Adyarthe | nanu sUtikartR^itvamevAsiddham | sutarAmubhayAtmakasUtitvamityato - vAsudeva ityAha || anena -
vAnAtsUterdevanAdvAsudevaH
vAsAt dyuteH ChAdanAt krIDayA cha |
balAdasutvAddAtR^ito vartanAchcha 
taM vAsudevaM pravadanti vedAH ||
iti niruktasUchanAtsUtikartR^itvasiddhiH | nanu kathameka eva hariH prakR^itiH puruSha ityAdibhiranekairviruddhashabdai
rabhidhIyate, loke kvApyadarshanAdityata Aha - para iti || 'paro' lokavilakShaNaH pumAn yata iti | yadvA - eka evAbhidhIyate ityukte harermukhyataH sarvashabdavAchyatve paraH pumAniti heturuchyate, yataH pUrNapuruShaH | iti brahmANDa ityasya tatratyasyAnuShaN^geNoktamityadhyAhR^itenAnvayaH | na cha bhagavataH strIrUpatvAdapi tachChabdavAchyatvamityayuktam, 'nainaM vAchA striyaM bruvan' () iti niShedhavirodhAditi vAchyam | tasya kevalasya laukikasya vA strItvasya j~neyatAniShedhaparatvAt| anyathA 'nainamastrIpumAn' ityuttaravAkyavirodhAt | anena - 'hi' yato 'yadbhUtayonim' (muM. 1.1.6.) iti shrutau smR^itau cha sa viShNuryoniH svadehAdevotpAdako gIyate | yonishabdasyAvyavadhAnenotpattisthAnArthatvAdyonitvasyaiva strIshabdapravR^ittinimittatvAt | yatashcha pramANAntare strIrUpashcha 'gIyate' pratipAdyate.ataH | na kevalaM prakR^iShTakaraNanimittAtprakR^itiprAtipadikavAchya eva saH, kintu avyavadhAnenotpattidvAratvarUpayonitvanimittAt strIrUpatvAchcha strIliN^gashabdAbhidheyo.apIti na tasmin strIliN^gaprayogAyogaH | na vA prakR^itishabdopalakShitastryAdishabdAntare prakR^ityarthAnupapattiriti sUtrArtha ukto bhavati |
|| iti prakR^ityadhikaraNam || 6 ||
|| 7. etenasarvevyAkhyAtAdhikaraNam || 
(1) atrAdhikaraNe niShedhyaniShedhArthAH shabdAH samanvIyate | yadyapi bhAShye viShayavAkyaM nodAhR^itam | tathApi asadAdishabdaghaTitavakyAntaramudAhartavyamiti chandrikokteH, TIkArItyA asadeva ityAdivAkyaM viShayaH | asya siddhAnte sarvathA.anyaparatvAbhAve.api shaN^kAviShayatvamAtreNodAharaNaM yuktam | atrApi tattu samanvayAditi sarvashabdAnAM paramAtmani samanvaya uktaH | tanna yujyate | kutaH? yatastadasadAdishabdavAchyatvaM na yujyate  ityata Aha, ityAdyAdhikaraNavAkyasaMyojanena saN^gativiShayapUrvapakShAn shiShyAH j~nAsyantItyabhipretya siddhAntayatsUtramupanyasya vyAchaShTe - eteneti || sarvasamanvayasyAtra akaraNAtsarvapadaM saN^kuchadvR^ittitayA vyAkhyAti - sarva iti || pUrvasmAdatra cho.anuvartanIya ityAshayenApIti prayuktavAn | na kevalaM pUrvasamanvitAH, kintvavashiShTAH shUnyAdishabdA apItyarthaH | nanvasadAdishabdAnAM niShedhamukhavedyavastuvAchitvAtkathaM paramAtmanastadvAchyatvamityata Aha - eSha hyeveti || atra eSha hyevAsan ityapyAdAvupaskAryam | adR^ishya iti Cha ityasyArthaH | tudityapi grAhyam | achintyaH abhAvyo nirguNaH upAdAnashUnyo.aprAkR^ito vinAshashUnyashchetyabhAvashabdArthakathanam | hishabdaH prasiddhau | chastvartho yata ityarthe | tathA cha hi yataH eShaH bhagavAn durjanairavyakto.adR^ishyashcha tuchchAchintyashcha nirguNo.ataH sa eva mukhyato.asan tuchCho.abhAvashchetyuchyata ityarthaH | yadvA - 
shUnyashabdasya shUnyAdItyAdipadopAttAnAM cha shabdAnAM iha harau rUDhipradarshanapareyaM samagrA shrutiH | mahopaniShadItyasyAsadAdishabdAH durjanAvyaktatvAdinA nimittena rUDhyA vA brahmavAchitayA vyAkhyAtA ityanvayaH |
(2) eSha hyeva (mahopaniShat) ityanenaiva shUnyAdishabdAnAM rUDherdarshitatvAdidAnIM yogavR^ittimapi smR^ityA darshayati-shamUnamiti || yasmAdviShNuH paraH sanneva sarvottamatvena pUrNasukhatvena cha sanneva sham anyasukhaM svayam UnaM svasukhAdalpaM karoti, tasmAchChUnya iti prokta ityarthaH | sannevetyanena asattvAchChUnyashabdArtha ityAshaN^kA parihR^itA | sannevAdR^ishya ityasyottaratrAnvayaH | tuchCha ityAvartate | tatraikaM dvikhaNDam | anyadakhaNDam | tathA cha yatastodanAdduHkhakartR^itvAt tut, ChaH ChannaH sanneva durjanairadR^ishyo na tvasatvAdatastuchCha uchyate ityarthaH | sattarkadIpAvalyAM tu - loke.abhIShTaM vastu naShTamadR^ishyaM vA tadvataH shamUnaM kurute, tudate cha taM shamanubhavantam | na cha tadbhAvayituM yogyaM sukhAya nApi tenopabhogyam | viShNustu na naShTaH, kintu svayaM paraH sanneva sarvadA sarvatra sarvottamatvena sanneva durjanAdR^ishya eva tachChamUnaM karoti, tudate cha tam | bhAvayitumayogyastenAnupabhogyashcha | yathA ramAjashaN^karAdibhirityuktam | asmin pakShe yataH ChaH nityamadR^ishya eva tut duHkhayati anyAn durjanAn, ato.adR^ishyatve sati todanAt tuchCha uchyate iti | ChashabdArthasyAdR^ishyatvasya visheShaNatayA pUrvamanvayaH | pakShadvaye.apyekAnekapadatvaM samAnam | aikapadye tuchchAsau Chashcheti vigrahaH | yataH eShaH viShNuH kAraNatayA.a.anantyena cha puruShottamaH, ato na kenachit bhAvayitum utpAdayituM sAkalyena chintayituM vA na yogyaH | yata evaM ata enamabhAvaM vadanti kavaya ityarthaH | ashabhojana ityataH ashyamiti rUpaM, tasya bhAva adR^ishyatvaM, tasya naJNA sambandhe nAshyatvAdityasyAbhakShyatvAdityarthaH | sattarkadIpAvalIrItyA tu - nAkamiti vannAshaM paramasukhaM yApayatIti nAsha ityarthaH | uchyate ityanuShajyate | na kevalamabhAva ityAdirUpeNetyaperarthaH |
(3) niShedhamukhavedyavastuvAchishabdAnAM niShedhyaniShedhavAchitvena dvirUpatvAt tatra smR^itau niShedhyAsadvAchishUnyAdishabdAnAmeva yogavR^ittikathanAt, tadanyeShvavyaktAdiShu niShedharUpAbhAvavAchinirguNAdishabdeShu cha tadakathanAnna teShAM harau vR^ittiH syAdityAshaN^kyobhayasAdhAraNaM nimittamAha - sarvasyeti || etachchAsadvAchishabdeShvabhAvavAchishabdeShu cha sambadhyate | ata eva TIkAyAmubhayatretyuktiH | sudhAyAM cha niShedhanaM niShedho.abhAvaH | niShidhyata iti niShedho.asan tadubhayArthAH shabdA ityuktam | tathA cha sarvasya asachChUnyAdishabdapravR^ittinimittasya svagatasya paragatasya vA tadadhInatvAt bhagavatsvAmikatvAttattachChabdavAchyatA tasyaiva hareH sarvashabdAbhidheyatA | ata eva asachChUnyatuchChAbhAvanAshAdishabdaparamamukhyArthatA bhagavataH | anyeShAM tu tadadhInenaiva tattatpravR^ittinimittena hAnAdivyavahArArthaM vyavahartR^ibhiH tattachChabdaprayoktR^ibhistanmukhyavAchyAbhij~naistattachChabdArthatA iShyate abhyupagamyata ityarthaH | yadvA - sarvasyetyetat shamUnaM kurute ityAdyuktahetUpapAdakatvena pUrvatra tattachChabdAbhidheyatetyuktasAdhyasAdhakatvenottaratra cha sambadhyate | ata eva sattarkadIpAvalyAM svagatasya paragatasya vA shabdapravR^ittinimittasya bhagavadadhInatvAdityuktam | draShTurbhAvayiturbhakShakasya cheshvarAdhInatvena svagatAnAmadR^ishyatvAbhAvatvanAshatvAdInAM tadadhInatvaM siddham | paragataniShedhyatvashUnyatvAbhAvatvAdInAM tvIshAyattatvaM suprasiddhamevetyAshayaH | mahAkaurme ityasya shrUyamANA ityadhyAhAreNa mahopaniShadi anyatra cha shrUyamANAH shUnyAdishabdAH shamUnaM kurute ityAdiyogena svAtantryanimittena cha viShNuparatayA mahAkaurme 
vyAkhyAtA ityanvayaH |
(4) sUtre.avayavaprayogAniyamAbhiprAyeNa prathamaM prayuktasya hetupadasyAnuvAdamAtrasyAprakR^itatvAdekavachanArthasyAvivakShitatvAchchaitenetyanUditapadaparAmR^iShTameva hetuM darshayati - eteneti | tasminnadhInaM tadadhInaM tatsvAmikaM, yadvA - tasyAdhAnaM tadadhInaM tasya bhAvastadadhInatvaM tadadhInatvAdirUpA yA yuktayastatsamudAyenetyarthaH | Adipadena mahadvachcha | chamasavadavisheShAt | jyotirupakramAttu tathA hyadhIyata eke | pratij~nAdR^iShTAntAnuparodhAt ityAdikaM gR^ihyate |
(5) nanu sUtre.alpAkSharatvavirodhinI dviruktiH kimarthetyata Aha - avadhAraNArthamiti || adhyAyamUlataH adhyAyAdimArabhyAntaparyantamuktasya sarvasyArthasyAvadhAraNArthameveti nirNayAyAnte dviruktiM kurvate j~nAnina ityarthaH | bhAratAdiShu dvirukterakaraNAdAha - vinirNaya iti || vishiShTo nirNayo yastamAttasmin vinirNAyakagrantha ityarthaH | tathA cha teShAM nirNetavyatvena nirNAyakatvAbhAvAnnoktaniyamabhaN^ga iti bhAvaH | saMhitAyAm ityasyoktatvAdityadhyAhAreNa na dviruktivaiyyarthyam, na chAnyarItyA adhyAyasamAptidyotanArtha ityupaskR^itasAdhyenAnvayaH | anena - etena pUrvoktatadadhInatvAdihetunaiva sarve shUnyAdishabdAH tattu tasmin brahmaNyeva tadviShayA eveti vyAkhyAtAH pratipAditA iti sUtrArtha ukto bhavati || OM ||
|| iti etenasarvevyAkhyAtAdhikaraNam || 7 ||
iti shrImatparamahaMsaparivrAjakAchAryANAM sarvatantrasvatantrANAM
shrImadraghunAthatIrthapUjyapAdAnAM shiShyeNa 
shrImajjagannAthayatinA kR^itAyAM
shrImadbrahmasUtrabhAShyadIpikAyAM
prathamAdhyAyasya chaturthaH pAdaH 
|| prathamAdhyAyassamAptaH ||
|| OM ||
