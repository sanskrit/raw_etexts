|| brahmasUtrabhAShyam ||
|| atha dvitIyaH adhyAyaH ||
|| atha tR^itIyaH pAdaH ||
|| 1. viyadadhikaraNam ||
(1) jIvaparamAtmAdhibhUtAdhidaiveShu shrutInAM parasparavirodha-
mapAkarotyanena pAdena -|
(2) sU - OM || na viyadashruteH || OM || 1 ||
na viyadanutpattimat, tathA.ashruteH || 1 ||
(3) sU - OM || asti tu || OM || 2 || 
astyeva chotpattishrutiH, 'Atmana AkAshassambhUtaH' 
(tai.2.1.) ityAdi || 2 ||
(4) sU - OM || gauNyasambhavAt || OM || 3|| 
'shUnyo.alaukikaH' ityAdishrutirgauNI |
(5) anyathotpattishrutibAhulyAsambhavAt || 3||
(6) sU - OM || shabdAchcha|| OM || 4 ||
'atha ha vAva nityAni puruShaH prakR^itirAtmA kAla iti | atha
yAnyanityAni prANaH shraddhA bhUtAni bhautikAnIti | yAni ha 
vAva utpattimanti tAnyanityAni | yAni ha vA anutpattimanti
tAni nityAni, na hyetAni kadAchanotpadyante na vilIyante 
puruShaH prakR^itirAtmA kAla iti | athaitAnyutpattimanti cha
anutpattimanticha prANaH shraddhA.a.akAsha iti bhAgasho 
hyutpadyante' iti bhAllaveyashruteshcha || 4 ||
(7) sU - OM || syAchchaikasya brahmashabdavat || OM || 5|| 
syAdevAkasyotpattimattvamanutpattimattvaM cha gauNamukhyatvApekShayA |
(8) yathA brahmashabdaH | 'atha kasmAduchyate paraM brahmeti ... bR^ihati bR^iMhayati
cha' (atharvashiraH) iti shruteH | pare brahmaNi mukhyo.api gauNatvena 
viriJNchAdiShvapi vartate | ata evAbrahmatvaM cha teShAm | evamanyatrA-
pyanutpattimachChabdaH || 5 ||
(9) sU - OM || pratij~nAhAniravyatirekAchChabdebhyaH || OM || 6 ||
brahmaNo.anyasya nityatve 'sa idaM sarvamasR^ijata' (tai.2.3.) 
ityAdipratij~nAhAniH | AkAshasyApi sarvasmAdavyatirekAt |
(10) 'AtmA vA idameka evAgra AsIt' (ai.1.1.) 'sadeva
somyedamagra AsIdekamevAdvitIyam' (ChAM.6.2.1.) 'idaM vA 
agre naiva kiJNchanAsIt' (tai.brA.2.2.9.) ityAdishrutibhyaH || 6 ||
(11) sU - OM || yAvadvikAraM tu vibhAgo lokavat || OM || 7 ||
vibhaktatvAchcha vikAritvaM yuktam |
(12) vikAriNa eva hi vibhaktA loke dR^ishyante |
(13) eko.avibhaktaH paramaH puruSho viShNuruchyate |
prakR^itiH puruShaH kAlastrayaH ete vibhAgataH ||
(14) chaturthastu mahAn proktaH paJNchamA.ahaN^kR^itirmatA |
tadvibhAgena jAyanta AkAshAdyAH pR^ithakpR^ithak ||
(15) yo vibhAgI vikAraH sa so.avikAraH paro hariH |
avibhAgAtparAnando nityo nityaguNAtmakaH ||
vibhAgo hyalpashaktissyanna tadasti janArdane ||
iti bR^ihatsaMhitAyAm || 7 ||
|| iti viyadadhikaraNam || 1 ||
|| 2. mAtarishvAdhikaraNam ||
(1) 'atha ha nityAshchAnityAshcha tejo.abannAnyAkAsha iti
tAnyanityAni vAyurvA nityo vAyunA hi sarvANi bhUtAni
nenIyante' () |
(2) 'atha ha chetanAshchetanAshcha tejo.abannAnyAkAsha iti tAnya-
chetanAni vAyurvAva chetano vAyunA hi sarvANi bhUtAni
vij~nAyante' () | 
(3) 'kuvidaN^ga namasA ye vR^idhAsaH purA devA anavadyAsa Asan |
te vAyave manave bAdhitAyAvAsayannuShasaM sUryeNa' || (R^i.7.19.1.) 
(4) sA vA eShA devatA.anAdiryo.ayaM pavata iti ||
(5) 'yasya nAdirna madhyaM nAnto nodayo na nimlochaH' ()
ityAdishrutibhyo vAyoranutpattiriti ||
(6) ato bravIti - 
sU - OM || etena mAtarishvA vyAkhyAtaH || OM || 8 ||
etena mukhyAmukhyAnutpattivachanena vibhaktatvAchcha 
vAyvanutpattishrutirapi vyAkhyAtA ||
(7) nityaH paramanityashcha tathA nityaH parastathA |
chaturdhaitajjagatsarvaM parAnityaM tu pArthivam ||
anityAni tu bhUtAni nityo vAyurudAhR^itaH |
parastu nityaH puruShaH prakR^itiH kAla eva cha ||
(8) etachchatuShTayaM viShNuH svayaM nityaH parAtparaH |
prativyUhya vyUhya chAsAvatItya cha janArdanaH ||
dhArayatyanishaM devo nityAnandaikalakShaNaH || iti kaurme || 8 ||
|| iti mAtarishvAdhikaraNam || 2 ||
|| 3. asambhavAdhikaraNam ||
(1) sU - OM || asambhavastu sato.anupapatteH || OM || 9|| 
'asadvA idamagra AsIt | tato vai sadajAyata' (tai.2.7.) 
'asatassadajAyata' (R^i.10.72.2.) ityAdishrutibhyaH 
satopyutpattiriti chet - 
(2) na, anutpattireva sataH | tushabdenoktavyavasthAmapAkaroti | 
(3) na hyasataH sadutpadyate.adR^iShTatvAdanupapatteH | 
(4) 'tadvA etadbrahmAhurbR^ihati bR^iMhayati cheti | tadvA etadasadAhuH na 
hyAsAdayati kashchaneti | tadvA etatparamAhuH parato
hi tadudIkShyate' iti shruterasachChabdo brahmavAchI |
(5) 'devAnAM pUrve yuge.asataH sadajAyateti | brahma vA asat 
sadvAva prANaH prANaM vAva mahAn saha ojo balamityAchakShate'
iti paiN^gishrutiH ||
(6) tvaM deva shaktyAM guNakarmayonau retastvajAyAM kavirAdadhe.ajaH |
tato vayaM satpramukhA yadarthe babhUvimAtman karavAma kiM te ||
iti bhAgavate ||
(7) 'ajAyamAno bahudhA vijAyate' (tai. A.3.13.)iti cha |
(8) pratyakShatvaM harerjanma na vikAraH kathaJNchana |
puruShaH prakR^itiH kAlo mahAnityAdiShu kramAt ||
vikAra eva jananaM puruShe tadvisheShaNam |
paratantravisheSho hi vikAra iti kArtitaH || iti cha pAdme ||
(9) avikAro.api bhagavAn sarvashaktitvahetutaH |
vikArahetukaM sarvaM kurute nirvikAravAn ||
shaktishaktimatoshchApi na vibhedaH kathaJNchana |
avibhinnA.api sechChAdirbhedairapi vibhAShyate ||
iti bhAgavatantre || 9 ||
|| iti asambhavAdhikaraNam || 3 ||
|| 4. tejo.adhikaraNam ||
(1) sU - OM || tejo.atastathA hyAha || OM || 10 ||
'vAyoragniH' (tai.2.1.) ityAdernAnyata utpattirgrAryA | ata
eva parAttadapi jAyate | 'tattejo.asR^ijata' iti hyAha | 
(2) kAraNatvenetyukte.apyamukhyatayA.anyeShAmapi shabdoktatvAt 
punaruktirubhayakAraNatvanivR^ittyartham || 10||
|| iti tejo.adhikaraNam || 4 ||
|| 5. abadhikaraNam ||
(1) sU - OM || ApaH || OM || 11 || 
'brahmaivedamagra AsIttadapo.asR^ijata tadidaM sarvam' iti shruteH 
'agnerApaH' (tai.2.1.) ityukte.api brahmaNa evAbAdisR^iShTiH |
(2) etasmAjjAyate prANo manassarvendriyANi cha |
khaM vAyurjyotirApaH pR^ithivI vishvasya dhAriNI ||
(muM.2.1.3.) ityAdi cha |
(3) kartA sarvasya vai viShNuH eka eva na saMshayaH |
itareShAM tu sattAdyA yata eva tadAj~nayA || iti bhaviShyatpurANe |
(4) vAmane cha -
tatra tatra sthito viShNuH tattachChaktIH prabodhayan |
eka eva mahAshaktiH kurute sarvamaJNjasA || iti ||
(5) gharmAtsvedAdidR^iShTeH punaH pratiShedhaH || 11 ||
|| iti abadhikaraNam || 5 ||
|| 6. pR^ithivyadhikaraNam ||
(1) 'tA Apa aikShanta bahvyassyAma prajAyemahIti | tA annamasR^ijanta'
(ChAM. 6.2.) ityadbhyo.annasR^iShTiH shrUyate | 'adbhyaH pR^ithivI' (tai.2.1.) 
iti kutrachitpR^ithivIsR^iShTiH | ato viruddhatvAdaprAmANyamiti |
(2) ato vakti - 
sU - OM || pR^ithivyadhikArarUpashabdAntarAdibhyaH || OM || 12 ||
pR^ithivI tatrAnnashabdenochyate bhUtAdhikAratvAt |
(3) kArShNyaprachurA cha pR^ithivI nAnnasya tathA visheShaH | 
(4) 'Apashcha pR^ithivI chAnnam' (ai.A.2.3.1.) 'pR^ithivI vA annam'
(tai.3.9.) 'tA Apo.annamasR^ijanta pR^ithivI vA annam' ityAdishabdAntarAchcha |
(5) AdishabdAdyuktiH apauruSheyatvenAdoShasya vAkyasya 
nAprAmANyamityAdi | 
(6) kaurme cha - 
virodho vAkyayoryatra nAprAmANyaM tadeShyate |
yathA viruddhatA na syAttathArthaH kalpya etayoH || iti ||
(7) rakto़.agnirudakaM shuklaM kR^iShNaiva pR^ithivI svataH |
nAbhipadmAbhisambandhAtpItA setyabhidhIyate ||
kShatraraktAbhisambandhAdraktodakabahutvataH |
shuklatvametyevameva varNAntaragatirbhavet ||
viShNuvIryAbhiyogAchcha pItatvaM bhuva iShyate |
svarNavIryo hi bhagavAnanAdiH puruShottamaH ||
iti vyomasaMhitAyAm || 12 ||
|| iti pR^ithivyadhikaraNam || 6 ||
|| 7. tadabhidhyAnAdhikaraNam ||
(1) 'prANAnAM granthirasi rudro mA vishAntakastenAnnenApyAyasva'
(mahAnA.16.2.) ityAdinA.anyaH saMhartA pratIyata iti |
(2) ato brUte - 
sU - OM || tadabhidhyAnAdeva tu talliN^gAtsaH || OM || 13 ||
'tasyAbhidhyAnAdyojanAttatvabhAvAdbhUyashchAnte vishvamAyAnivR^ittiH'
(shve.1.10.) iti bandhalayasya tadabhidhyAnanimittatvaliN^gA-
ttatkartR^itvaM pratIyate, kimu sAderjagataH | ityetasmAdeva 
sarvasaMhArakartA viShNuriti pratIyate |
(3) kimu 'yamapyeti bhuvanaM sAmparAye sa no harirghR^itamihAyuShettu devaH' |
'ya idaM sarvaM vilApayati sa hariH paraH paramAtmA'
() ityAdishrutibhya ityevashabdaH |
(4) sraShTA pAtA cha saMhartA sa eko harirIshvaraH |
sraShTR^itvAdikamanyeShAM dAruyoShAvaduchyate ||
ekadeshakriyA chAtra na tu sarvAtmaneritam |
sR^iShTyAdikaM samastaM tu viShNoreva parAdbhavet || iti cha skAnde ||
(5) nimittamAtramIshasya vishvasarganirodhayoH |
hiraNyagarbhashsharvashcha kAlAkhyArUpiNastava || iti cha bhAgavate ||
(6) 'sa brahmaNA visR^ijati sa rudreNa vilApayati so.anutpattiralaya
eka eva hariH paraH parAnandaH' iti cha mahopaniShadi || 13 ||
|| iti tadabhidhyAnAdhikaraNam || 7 ||
|| 8. viparyayAdhikaraNam ||
(1) 'ata eva hIdaM parAtkramAdutpadyate kramAdvilIyate nAsAvudeti 
nAstameti' iti bhAllaveyashrutau kramAllayaH pratIyate |
akSharAtparamAdeva sarvamutpadyate kramAt |
vyutkramAdvilayashchaiva tasminneva parAtmani ||
iti chaturvedashikhAyAM vyutkramAllayaH pratIyate | 
(2) ata Aha - 
sU - OM || viparyayeNa tu kramo.ata upapadyate cha || OM || 14 ||
kramavachanamapi viparItakramApekShayA |
(3) kartA prANAdikasyAsya hantA bhUmyAdikasya cha |
yaH kramAdvyutkramAchchaiva sa hariH para uchyate ||
ityata eva bhAllaveyashrutivachanAt ||
(4) anurUpaH kramaH sR^iShTau pratirUpo laye kramaH |
iti krameNa bhagavAnsR^iShTisaMhArakR^idvibhuH || iti cha pAdme ||
(5) pUrveShAM pUrveShAM sAmarthyAdhikyAdupapadyate cha |
(6) vAmane cha - 
pUrve pUrve yato viShNoH sannidhAnaM kramAdhikam |
sAmarthyAdhikyameteShAM pashchAdeva layastathA |
vyaptishchAbhyadhikA teShAmata eva na saMshayaH || iti cha || 14 ||
|| iti viparyayAdhikaraNam || 8 ||
|| 9. antarAdhikaraNam ||
(1) sU - OM || antarA vij~nAnamanasI krameNa 
talliN^gAditi chennAvisheShAt || OM || 15|| 
'prANAtmano manasashcha vij~nAnam' 'yachChedvAN^manasI 
prAj~nastadyachChejj~nAna Atmani' (kaTha.3.13.) iti 
liN^gAdvij~nAnamanasI antarA viparItakrama iti chet -
(2) na, visheShapramANAbhAvAt || 15 ||
(3) sU - OM || charAcharavyapAshrayastu syAttadvyapadesho
bhAktastadbhAvabhAvitvAt || OM || 16 ||
'manasashcha vij~nAnam' iti vyapadeshashcharAchareShvAlochanAdvij~nAnaM 
bhavatIti bhAgApekShayA syAt na vij~nAnatattvApekShayA |
(4) skAnde cha - parAdavyaktamutpannamavyaktAttu mahAMstathA |
vij~nAnatattvaM mahataH samutpannaM chaturmukhAt ||
vij~nAnatattvAttu mano manastattvAchcha khAdikam |
evaM bAhyA parA sR^iShTirantastadvyaktyapekShayA ||
viparItakramo j~neyo yasmAdante harerdR^ishiH || iti || 16||
|| iti antarAdhikaraNam || 9 ||
|| 10. AtmAdhikaraNam ||
(1) sU - OM || nAtmA.ashruternityatvAchcha tAbhyaH || OM || 17||
'sa idaM sarvaM vilApyAntastamasi nilInastadvilApya vyuttiShThate
sa idaM sarvaM visR^ijati vilApayati visthApayati prasthApayatyA-
chChAdayati prakAshayati vimochayatyeka eva' () iti
shruteH paramAtmApi na lIyate ashrutatvAdbrahmalayasya |
(2) nilInashabdenApihitatvamuchyate | tuchChyenAbhvapihitaM yadAsIt,
(R^i.10.129.3.) iti shruteH |
'sa etasmiMstamasi nilInaH prakR^itiM puruShaM kAlaM chAnupashyati
nainaM pashyati kashchana' iti paiN^gishrutiH |
(3) 'nityo nityAnAM chetanashchetanAnAm' (kaTha.5.13.)
'sa nityo nirguNo vibhuH paraH paramAtmA' 'nityo vibhuH
kAraNo lokasAkShI paro guNaissarvadR^ik shAshvatashcha' ()
ityAdi shrutibhyo nityatvAchcha || 17 ||
|| iti AtmAdhikaraNam|| 10 ||
|| 11. j~nAdhikaraNam || 
(1) 'nityo nityAnAm' (kaTha.5.13.) iti jIvasyApi 
nityatvamuktam | 'sarva ete chidAtmano vyuchcharanti'
ityutpattiruchyate | ato virodha iti |
(2) ata Aha - 
sU - OM || j~no.ata eva || OM || 18 ||
jIvo.apyata eva parameshvarAdutpadyate, shabdAdeva | 'te vA ete 
chidAtmano.avinaShTAH paraM jyotirnivishantyavinaShTA evotpadyante
na vinashyanti kadAchana' iti kAShAyaNashrutiH || 18 ||
(3) sU - OM || yukteshcha || OM || 19||
nityasyApi hi jIvasyopAdhyapekShayotpattiryujyate |
(4) utpadyante chidAtmAno nityA nityAtparAtmanaH |
upAdhyapekShayA teShAM utpattirapi gIyate ||
iti cha vyomasaMhitAyAm || 19 ||
|| iti j~nAdhikaraNam || 11 ||
|| 12. utkrAntyadhikaraNam ||
(1) 'vyAptA hyAtmAnashchetanA nirguNashcha sarvAtmAnaH sarvarUpA
anantAH' iti kAShAyaNashrutau vyAptatvaM pratIyate | 'aNurhyeSha 
AtmA yaM vA ete sinItaH | puNyaM cha pApaM cha' iti 
gaupavanashrutAvaNutvamityato virodha iti ||
(2) ato bravIti - 
sU - OM || utkrAntigatyAgatInAm || OM || 20 ||
hetUnAM sakAshAdaNureva |
(3) 'so.asmAchCharIrAdutkramyAmuM lokamabhigachChatyamuShmAdimaM
lokamAgachChati sa garbhIbhavati sa prasUyate sa karma 
kurute' iti pauShyAyaNashruteH || 20 ||
(4) tatra svAtantryapratIteH,
ekaH prasUyate jantureka eva pramIyate |
eko.anubhuN^kte sukR^itameka eva cha duShkR^itam ||
ityAdeshcha svayameveti |
(5) ato vakti - 
sU - OM || svAtmanA chottarayoH || OM || 21 ||
'sa etenaiva svAtmanA pareNemaM garbhamanupravishati pareNa jAyate 
pareNa karma kurute pareNa nIyate pareNonnIyate taM vA etamabhivadanti
svAtmA' iti, 'eShahyAnandamAdatte eSha hyenaM jIvamabhijIvayatyeSha
udgamayatyeSha Agamayati' (pauShyAyaNa) ityuttarayorvAkyayoH 
paramAtmanaivotkrAntyAdayaH || 21 ||
(6) sU - OM || nANurataChruteriti chennetarAdhikArAt || OM || 22||
'vyAptA hyAtmAnashchetanA nirguNAshcha' iti vyAptishruternANurjIva
iti chet -
(7) na, 'sa AtmedaM sR^ijati sa dvidhedaM bibharti antarbahishcha |
sa bahudhedamanupravishyAtmano.abhinayati | sa AtmA sa AtmAnaH
sa IshaH sa viShNuH sa paraH parovarIyAn' iti paramAtmAdhikAratvAt |
(8) ekashabdairdvishabdaishcha bahushabdaishcha keshavaH |
eka evochyate vedaistAvatA nAsya bhinnatA || iti bhaviShyatpurANe ||
(9) 'tadayaM prANo.adhitiShThati | taduktamR^iShiNA - A tena yAtam'
(ai.A. 2.3.8.) ityAdi cha || 22 ||
(10) sU - OM || svashabdonmAnAbhyAM cha || OM|| 23 ||
eSho hyAtmA.adhyudgato mAnashaktestathA.apyasau pramitiM yAti vedaiH |
pUrNo.achintyaH sarvavedaikayoniH sarvAdhIshaH sarvavitsarvakartA ||
iti vAkyasheShe AtmashabdonmAnAbhyAM cha |
(11) AtmA.ameyaH paraMbrahma parAnandAdikAbhidhAH |
vadanti viShNumevaikaM nAnyatrAsAN^gatiH kvachit ||
iti cha kaurme || 23 ||
(12) sU - OM || avirodhashchandanavat || OM || 24 ||
aNorapi jIvasya sarvasharIravyAptiryujyate | yathA 
harichandanavipruSha ekadeshapatitAyAH sarvasharIravyAptiH |
(13) aNumAtro.apyayaM jIvaH svadehaM vyApya tiShThati |
yathA vyApya sharIrANi harichandanavipruShaH ||
iti cha brahmANDapurANe || 24 ||
(14) sU - OM || avasthitivaisheShyayAditi 
chennAbhyupagamAddhR^idi hi || OM || 25 ||
samyagasamyagavasthAnavisheShAdyujyate chandanasyeti chet -
(15) na, 'hR^idi hyeSha AtmA' (pra.3.6.) iti jIvasyApi
tathA.abhyupagamAt || 25 ||
(16) sU - OM || guNAdvA.a.alokavat || OM || 26 ||
yathA.a.alokasya prakAshaguNena vyAptirjyotIrUpeNAvyAptiH 
evaM chidguNena vyAptirjIvarUpeNAvyAptiriti vA |
(17) skAnde cha - 
asamyaksamyagiti cha vyavasthAbhedatassurAH |
vyAptyavyAptiyutAstvanye chidguNenaiva nAnyathA |
(18) chidguNasya svarUpatvAttadvyAptishcheti yujyate |
shaktiyogAtsurANAM tu vividhA cha vyavasthitiH || iti || 26 ||
|| ityutkrAntyadhikaraNam || 12 ||
|| 13. vyatirekAdhikaraNam ||
(1) 'sa nityo niravayavaH puNyayuk pApayuk cha sa imaM lokamamuM
chAvartate sa vimuchyate sa ekadhA na saptadhA na dashadhA na shatadhA'
iti gaupavanashrutAvekasyAbahutvaM pratIyate | 'sa paJNchadhA sa saptadhA
sa dashadhA bhavati sa shatadhA cha sahasradhA sa gachChati sa muchyate'
iti pArAsharyAyaNashrutau bahurUpatvaM pratIyate |
(2) ato virodhaM pariharati - 
sU - OM || vyatireko gandhavattathA cha darshayati || OM || 27||
yathApuShpAdgandhaH pR^ithaggachChatyevamaMshino jIvAdaMshAH pR^ithaggachChanti |
(3) 'athaika eva san gandhavadvyatirichyate | athaikIbhavati | atha
bahvIbhavati | taM yathA yatheshvaraH prakurute tathA tathA bhavati
so.achintyaH paramo garIyAn' iti shANDilyashrutiH |
(4) achintyayeshashaktyaiva hyeko.avayavavarjitaH |
AtmAnaM bahudhA kR^itvA krIDate yogasampadA || iti cha pAdme || 27 ||
|| iti vyatirekAdhikaraNam || 13 ||
|| 14. pR^ithagadhikaraNam ||
(1) 'tattvamasi' (ChAM. 6.8.7.) 'ahaM brahmAsmi' (bR^i.3.4.10.) 
ityAdiShu jIvasya pareNAbhedaH pratIyate | 'nityo nityAnAM 
chetanashchetanAnAM' (shve. 6.13.) 'dvA suparNA' (shve. 4.6.) 
ityAdiShu bhedaH |
(2) ata uchyate -
sU - OM || pR^ithagupadeshAt || OM || 28 ||
'bhinno.achintyaH paramo jIvasaN^ghAtpUrNaH paro jIvasaN^ghohyapUrNaH |
yatastvasau nityamuktau hyayaM cha bandhAnmokShaM tata evAbhivAJNChet'
iti sopapattikakaushikashruterbhinna eva jIvaH || 28 ||
(3) sU - OM || tadguNasAratvAttu 
tadvyapadeshaH prAj~navat || OM || 29 || 
j~nAnAnandAdibrahmaguNA evAsya yataH sAraH svarUpamato.abheda-
vyapadeshaH | yathA sarvaguNAtmakatvAtsarvAtmakatvaM brahmaNa uchyate
'sarvaM khalvidaM brahma' (ChAM. 3.14.1.) iti |
(4) bhaviShyatpurANe cha -
bhinnA jIvAH paro bhinnastathA.api j~nAnarUpataH |
prochyante brahmarUpeNa vedavAdeShu sarvashaH || iti || 29 ||
|| pR^ithagadhikaraNam || 14 ||
|| 15. yAvadadhikaNam ||
(1) jIvasyApyutpattiruktA | atastasya 'so.anAdinA puNyena
pApena chAnubaddhaH | pareNa nirmukta AnantyAya kalpyate' ()
ityanAdikarmasambandha AnantyAvAptishcha na yujyata iti |
(2) ata Aha - 
sU - OM || yAvadAtmabhAvitvAchcha na 
doShastaddarshanAt || OM || 30||
yAvatparamAtmA tiShThatyanAdyanantatvenaivaM jIvo.api |
(3) 'nityaH paro nityo jIvo.anityAstasya dhAtavaH | ata 
utpadyate cha mriyate cha vimuchyate cha' iti cha AgniveshyashrutiH |
(4) AtmA nityassukhaduHkhe tvanitye, jIvo nityo dhAturasya
tvanityaH | iti cha bhArate || 30 ||
|| iti yAvadadhikaraNam || 15 ||
|| 16. puMstvAdhikaraNam ||
(1) 'vij~nAnAtmA saha devaishcha sarvaiH' (pra. 4.11.) 'sa AnandaH 
sa pareNAmuM lokaM nIyate sa vimuchyate' iti jIvasya j~nAnAnandAdi-
rUpatvamuchyate | 'sa duHkhAdvimukta AnandI bhavati | so.aj~nAnA-
dvimukto j~nAnIbhavati | so.abalAdvimukto balIbhavati | sa nityo
nirAtaN^ko.avatiShThate' iti paiN^gishrutAvanAnandAdirUpatvaM pratIyate |
(2) ata Aha -
sU - OM || puMstvAdivattvasya 
sato.abhivyaktiyogAt || OM || 31||
yathA bAlasya sadeva puMstvaM yauvane.abhivyajyate evaM
satAmevAnandAdInAM vyaktyapekShayA taduktiH |
(3) balamAnanda ojashcha saho j~nAnamanAkulam |
svarUpANyeva jIvasya vyajyante paramAdvibhoH ||
iti gaupavanashrutiH || 31 ||
(4) sU - OM || nityopalabdhyanupalabdhiprasaN^go.a-
ntaraniyamo vA.anyathA || OM || 32 ||
vyaktyanaN^gIkAre devAnAM nityopalabdhirAnandAdInAmasurANAM 
nityAnupalabdhirmanuShyANAM cha nityopalabdhyanupalabdhI prasajyete ||
(5) 'nityAnando nityaj~nAno nityabalaH paramAtmA naivamasurA
evamanevaM cha manuShyAH' iti hyAgniveshyashrutiH |
(6) bhaviShyatpurANe cha -
nityAnandaj~nAnabalA devA naivaM tu dAnavAH |
duHkhopalabdhimAtrAste mAnuShAstUbhayAtmakAH ||
(7) teShAM yadanyathA dR^ishyaM tadupAdhikR^itaM matam |
vij~nAnenAtmayogyena nijarUpe vyavasthitiH ||
(8) samyagj~nAnaM tu devAnAM manuShyANAM vimishritam |
viparItaM tu daityAnAM j~nAnasyaivaM vyavasthitiH || iti || 32 ||
|| iti puMstvAdhikaraNam || 16 ||
|| 17. kartR^itvAdhikaraNam ||
(1) Ishvarasyaiva kartR^itvamuktaM 'yatkarma kurute tadabhisampadyate'
(bR^i. 6.4.5.) iti jIvasyopalabhyate |
(2) ata Aha -
sU - OM || kartA shAstrArthavattvAt || OM || 33 ||
jIvasya kartR^itvAbhAve shAstrasyAprayojakatvaprApte-
rjIvo.api kartA || 33 ||
(3) sU - OM || vihAropadeshAt || OM || 34 ||
'strIbhirvA yAnairvA j~nAtibhirvA.aj~nAtibhirvA' (ChAM. 8.12.3.)
ityAdi mokShe.api || 34||
(4) sU - OM || upAdAnAt || OM || 35 ||
sAdhanAdyupAdAnapratIteshcha || 35 ||
(5) sU - OM || vyapadeshAchcha kriyAyAM na 
chennirdeshaviparyayaH || OM || 36 ||
'AtmAnameva lokamupAsIta' (bR^i. 3.4.15.) 
iti kriyAyAM vyapadeshAchcha |
(6) anyathA.a.atmaiva lokamiti nirdeshaH syAt || 36 ||
(7) tarhi kathamIshvarasyaiva kartR^itvamityato vakti -
sU - OM || upalabdhivadaniyamaH || OM || 37 ||
j~nAne idaM j~nAsyAmItyaniyamaH pratIyate evaM karmaNyapi jIvasya |
(8) 'ya AtmAnamantaro yamayati' (mAdhyandinapAThaH)
iti cha shrutiH || 37 ||
(9) kutaH -
sU - OM || shaktiviparyayAt || OM || 38 ||
alpashaktitvAjjIvasya || 38 ||
(10) sU - OM || samAdhyabhAvAchcha || OM || 39 ||
samAdhAnAbhAvAchcha asvAtantryaM pratIyate ataH || 39 ||
(11) sU - OM || yathA cha takShobhayathA || OM || 40 ||
yathA takShNaH kArayitR^iniyatatvaM kartR^itvaM cha vidyate
evaM jIvasyApi || 40 ||
(12) sU - OM || parAttu tachChruteH || OM || 41 ||
sA cha kartR^itvashaktiH parAdeva |
(13) kartR^itvaM karaNatvaM cha svabhAvashchetanA dhR^itiH |
yatprasAdAdime santi na santi yadupekShayA ||
iti paiN^gishrutiH || 41 ||
(14) sU - OM || kR^itaprayatnApekShastu 
vihitapratiShedhAvaiyarthyAdibhyaH || OM || 42 ||
tato.aprayojakatvaM shAstrasya nApadyate kR^itaprayatnA-
pekShatvAttatprerakatvasya | AdishabdenAvaiShamyAdi |
(15) pUrvakarmaprayatnaM cha saMskAraM chApyapekShya tu |
IshvaraH kArayetsarvaM tachcheshvarakR^itaM matam ||
anAditvAdadoShashcha pUrNashaktitvato hareH | iti bhaviShyatparvaNi |
(16) etadevaM na chApyevametadasti na chAsti cha || iti mokShadharme || 42 ||
|| iti kartR^itvAdhikaraNam || 17 ||
|| 18. aMshAdhikaraNam ||
(1) aMshA eva hIme jIvAH aMshI hi parameshvaraH |
svayamaMshairidaM sarvaM kArayatyachalo hariH ||
iti gaupavanashrutau aMshatvaM jIvasyopalabhyate | 
(2) naivAMsho na sambandho nApekShyo jIvaH parasya |
tathApi tu yathAyogaM phaladaH prabhurekarAT ||
na niyamyassa kasyApi sa sarvasya niyAmakaH || iti bhAllaveyashrutau |
(3) ato bravIti -
sU - OM || aMsho nAnAvyapadeshAdanyathA chApi 
dAshakitavAditvamadhIyata eke || OM || 43||
mAM rakShatu vibhurnityaM putro.ahaM paramAtmanaH |
'avaH pareNa pitaraM yo asyAnuveda para enAvareNa' (R^i.1.164.18.) 
'yastadveda sapituShpitA.asat' (mahAnA. 2.4.) 
'yastA vijAnAtsa pituShpitA.asat' (R^i.1.164.16.) 
'dvA suparNA sayujA sakhAyA' (muM. 3.1.1.) 
ityAdinA nAnAvyapadeshAdaMsho jIvaH |
(4) tathA cha pArAsharyAyaNashrutiH -
aMsho hyeSha parasya yo़.ayaM pumAnutpadyate cha mriyate cha
nAnA hyenaM vyapadishanti | piteti putreti bhrAteti 
sakheti cha, iti |
(5) 'anyaH paro.anyo jIvo nAsAvasya kutashchana |
nAyaM tasyApi kashchana' ityanyathA cha kAShAyANashrutiH |
(6) 'brahma dAshA brahma kitavAH, brahmaiveme dAshAH'
ityabhedenApyeke.adhIyate |
(7) tathA chAgniveshyashrutiH - 'aMsho hyeSha parasya bhinnaM
hyenamadhIyire abhinnaM hyenamadhIyire' iti |
(8) vArAhe cha -
putrabhrAtR^isakhitvena svAmitvena yato hariH |
bahudhA gIyate vedairjIvoM.ashastasya tena tu ||
(9) yato bhedena tasyAyamabhedena cha gIyate |
atashchAMshatvamuddiShTaM bhedAbhedau na mukhyataH || iti || 43||
(10) sU - OM || mantravarNAt || OM || 44 ||
'pAdo.asya vishvA bhUtAni' (R^i.10.90.3.) iti || 44 ||
(11) sU - OM || api smaryate || OM || 45 ||
'mamaivAMsho jIvaloke jIvabhUtassanAtanaH' (gI.15.7.) iti || 45 ||
(12) anaMshatvashrutergatiM chAha - 
sU - OM || prakAshAdivannaivaM paraH || OM || 46 ||
anaMshatve.api na matsyAdirUpI para evaMvidhaH |
(13) yathA tejoM.ashasyaiva kAlAgneH khadyotasya cha naikaprakAratA |
yathA jalAMshasyAmR^itasamudrasya mUtrAdeshcha |
tathA cha pR^ithivyaMshasya merorviShThAdeshcha |
(14) abhimAnidevatApekShayaitat || 46 ||
(15) sU - OM || smaranti cha || OM || 47 ||
(16) ete svAMshakalAH puMsaH kR^iShNastu bhagavAn svayam |
indrArivyAkulaM lokaM mR^iDayanti yuge yuge ||
(17) ataH paraM yadavyaktamavyUDhaguNabR^iMhitam |
adR^iShTAshrutavastutvAtsa jIvo yaH punarbhavaH ||
(18) svAMshashchAtho vibhinnAMsha iti dvedhAMsha iShyate |
aMshino yattu sAmarthyaM yatsvarUpaM yathA sthitiH ||
tadeva nANumAtro.api bhedaH svAMshAMshino kvachit |
vibhinnAMsho.alpashaktissyAtkiJNchitsAdR^ishyamAtrayuk || iti vArAhe |
(19) na tvatsamo.astyabhyadhikaH kuto.anyaH | 
(gI.11.43.) iti cha || 47 ||
(20) sU - OM || anuj~nAparihArau deha-
sambandhAjjyotirAdivat || OM || 48 ||
parAnuj~nayA pravR^ittiH parato bandhanivR^ittishcha jIvasya
pratIyate, aMshatve.api dehasambandhAt |
(21) 'ya AtmAnamantaro yamayati' (mAdhyandinashA.) 'tameva
vidvAn' (tai.A.3.12.) ityAdinA | na tu parasya |
(22) 'vAsudevassaN^karShaNaH pradyumno.aniruddho.ahaM matsyaH kUrmo
varAho nArasiMho vAmano rAmo rAmaH kR^iShNo buddhaH kalkirahaM
shatadhA.ahaM sahasradhA.ahamamito.ahamananto.ahaM naivaite jAyante na
mriyante naiShAmanuj~nA na bandho na muktissarva eva hyete pUrNA
ajarA amR^itAH parAH parAnandAH' iti chaturvedashikhAyAm ||
(23) yujyate cha jyotirAdivat | yathA.a.adityo 
viyadgatastatprakAshashchaikaprakAraH |
(24) 'shuklaM kR^iShNaM kanInikA' (ai.A. 2.1.5.) iti
tadaMshasyApyakShNo dehasambandhAnna tAdR^ishI shaktiH | 
tadanugrAhyatvaM tenaivAvR^itiparihArashcha ||
(25) yathA bAhyAmR^itajalasyAmR^itasamudrasya chaikatvaM tadaMshasyApi 
shleShmaNastadanugrAhyatvaM tenaiva virodhinivR^ittishcha |
(26) mokShadharme cha -
yatkiJNchidiha loke.asmin dehabaddhaM vishAmyate |
sarvaM paJNchabhirAviShTaM bhUtairIshvarabuddhijaiH ||
Ishvaro hi mahadbhUtaM prabhurnArAyaNo virAT |
bhUtAntarAtmA varadaH saguNo nirguNo.api cha ||
bhUtapralayamavyaktaM shushrUShurnR^ipasattama || iti ||
(27) vArAhe cha -
aMshAshcha dehayogyatvAjjIvA bandhAdisaMyutAH |
anugrAhyAshcheshvareNa na tu matsyAdiko hariH ||
adehabandhayogyatvAdyathA sUryaprabhAkShiNI |
yathA.amR^itasamudrasya shleShmAdeshcha dvirUpatA ||
anugrAhyatvamanyasya tenaivAvR^ittirodhanam || iti || 48 ||
(28) sU - OM || asantateshchAvyatikaraH || OM || 49 ||
apUrNashaktitvAchcha jIvasya na matsyAdisAmyam |
(29) tathA cha chaturvedashikhAyAm -
'tasya ha vA etasya paramasya trINi rUpANi kR^iShNo rAmaH
kapila iti | tasya ha vA etasya paramasya paJNcharUpANi 
dasharUpANi sahasrarUpANyamitarUpANi | tAni ha vA etAni
sarvANi pUrNAni sarvANyanantAni sarvANyasammitAni 
sarvANyamitAni | athAvarAssarva evApUrNAH sarva eva badhyante 
atha muchyante cha kechana' iti || 49 ||
(30) sU - OM || AbhAsa eva cha || OM || 50 ||
'rUpaM rUpaM pratirUpo babhUva' (R^i.6.47.18.) iti 
pratibimbatvAchcha na sAmyam |
(31) vArAhe cha -
dvirUpAvaMshakau tasya paramasya harervibhoH |
pratibimbAMshakashchAtha svarUpAMshaka eva cha ||
pratibimbAMshakA jIvAH prAdurbhAvAH pare smR^itAH |
pratibimbeShvalpasAmyaM svarUpANItarANi tu || iti ||
(32) sopAdhiranupAdhishcha pratibimbo dvidheyate |
jIva IshasyAnupAdhirindrachApo yathA raveH ||
iti paiN^gishrutiH ||
(33) 'yathaiShA puruShe ChAyA etasminnetadAtatam' (pra.3.3.)
iti cha shrutiH || 50 ||
|| iti aMshAdhikaraNam || 18 ||
|| 19. adR^iShTAdhikaraNam ||
(1) pratibimbAnAM mitho vaichitrye kAraNamAha -
sU - OM || adR^iShTAniyamAt || OM || 51 ||
anAdividyAkarmAdivaichitryAdvaichitryam || 51 ||
(2) sU - OM || abhisandhyAdiShvapi chaivam || OM || 52 ||
ichChAdveShasukhaduHkhAdivaichitryaM chAdR^iShTAdeva |
chashabdena pratikShaNavaichitryaM cha || 52 ||
(3) sU - OM || pradeshAditi chennAntarbhAvAt || OM || 53 ||
na svarganarakabhUmyAdipradeshavisheShAdvaichitryam, tatprApte-
radR^iShTApekShatvAt | ekadeshasthitAnAmeva vaichitryadarshanAchcha || 53||
|| iti adR^iShTAdhikaraNam || 19||
iti shrImadAnandatIrthabhagavatpAdAchAryavirachite
brahmasUtrabhAShye dvitIyasyAdhyAyasya
tR^itIyaH pAdaH 
|| OM ||
|| 1. viyadadhikaraNam ||
(1) etatpAdArthaM darshayati - jIveti || avyayIbhAvagarbhatatpuruShagarbhadvandvasamAso.ayam | tathA cha jIvashcha paramAtmA cha adhibhUtaM cha adhidaivaM cha tAni tathoktAni, teShu tadutpattiviShaye shrutInAmanyonyavirodham anena tR^itIyapAdena nirAkaroti sUtrakR^idityarthaH | adhyAtmaviShayashrutivirodhaparihArastu jij~nAsoradhyAtmaviShayavichArasyAntimatvAchchaturthapAde kariShyatIti bhAvaH | yadyapi asmin pAde prathamamekaikasminnadhikaraNe ekaikAdhibhUtavichArasyAnantaram 'asambhavastu, nAtmA.ashruteH' ityadhikaraNadvaye paramAtmavichArasya, atha 'j~no.ata eva' ityArabhya ApAdaparisamApterjIvavichArasya cha karaNAttadanusAreNAdhibhUtAdhidaivaparamAtmajIveShviti nirdeShTavyam | tathApi jIvavichArasya bAhulyAttadvivakShayA kramollaN^ghanam | yadyapyatra pAde adhidaivashrutivirodhaparihAraH pR^ithaN^ na kriyate | tathApi bhUtavichAraparANyeva sUtrANyadhidaivaparANItyAshayenaivamuktam | etena ityadhidaivichAro.api kR^itaH | adhibhUtaM nAma bhUtamadhikR^itya vartamAnam | adhikartavyapradhAno adhiH adhikaraNe adhishabdaH | sakAryakAraNabhUtAni tachcha bhUtaM bhUtakAryaM brahmANDAdikaM tatkAraNamavyaktAdikaM tadekadeshashcha bhavati| uktaM cha sudhAyAm-adhibhUtAni kAryakAraNopetAni viyadAdibhUtAnIti | uktaM cha nyAyavivaraNaTIkAyAm - adhibhUtAdishabdaiH AkAshAdInyuchyante | samudAyaikadeshAshrayeNAdhikaraNAdhikartavyatopapatteriti | tattvapradIpakR^ichchAha - adhibhUteShu mahAbhUteShu AkAshIdiShu 'imAni paJNchabhUtAni pR^ithivIvAyvAkAshA- yojyotIMShi' (ai.3.3.) iti shrutiH | athavA - adhibhUteShviti bhUtatatsambandhivivakShayeti | adhibhUtAbhimAnidevatA adhidaivatam | adhigataM cha tat daivataM cheti vigrahaH | taduktaM tattvapradIpasudhayoH - adhidaiveShviti tadabhinitatsambandhivivakShayeti | adhidaivAni avyaktAbhimAnidevatA iti cha | evamadhibhUtashabda iva adhyAtmashabde.api AtmAnandehaM jIvaM cha adhikR^itya vartamAnam adhyAtmamiti vigraho j~nAtavyaH |
(2) na viyadityaMshavivaraNenaiva viShayapUrvapakShAdiH sUchito bhavatItyAshayena tamapradarshya siddhAntayatsUtramevopanayasyati - neti || atra 'utpattyasambhavAt' iti sUtraprakR^itAnutpattibodhakAnutpattimaditipadamanuvartya na viyaditi pratij~nAbhAgaM vyAchaShTe - neti | atra viyatpadena bhUtAvyAkR^itAkAshau tadabhimAnidaivataM chochyate | sudhATIkoktarItyA prakR^itijIvakAlamahadahaN^kArAdeH upalakShakametat | tattvapradIpe tu viyaditivisheShavyAptimattvAdahaN^kArAdikamapyuchyata ityuktam | tatrochyata ityasya pratipAdyata ityarthAshrayaNAnna virodhaH 
| kuto netyatastathAshabdAdhyAhAreNa ashruteriti hetvaMshaM vyAchaShTe - tatheti | 'tathA' tatrAnutpattau shrutyabhAvAdityarthaH |
(3) nanu na viyata utpattyabhAve pramANaM niyamena vaktavyam, utpattau pramANAbhAvenaiva tatsiddheH | na hi ghaTe pramANAbhAve punaH pramANApekShA syAdityAshaN^kAM pariharatsUtramupanyasya vyAchaShTe - astIti|| eveti tushabdArtha uktaH| cheti tushabdasya na kevalaM tathA.ashruteH, kintu yata utpattau shrutirastyeva cheti samuchchayarUpArthAntaraM yata ityarthatvaM chAha| yathoktaM tattvapradIpe - na kevalamanutpattirna shrUyate, kintu 'asti tu' astyeva chotpattivAdinI shrutiriti | ityAdishrutirityanvayaH | Adishabdena 'etasmAjjAyate .....svaM vAyuH' (muM.2.1.3.) 'nAbhyA AsIdantarikSham' (tai.A.3.12.6.) 'sandeho bahulaH' (ChAM. 5.18.2.) ityAdikaM gR^ihyate |
(4) nanu na viyato.anayA shrutyotpattiH sAdhayituM shakyA | 'anAdirvA' ityanAditvAbhidhAyakashrutivirodhAdityAshaN^kAM pariharatsUtramupanyasya vyAchaShTe - gauNIti || ityAdIti | evamAdirUpe vAkye anAditvashrutiH tadbodhakashabdo 'gauNI' bhUte ChatrivallAkShaNikI | AkAshashabdArthaikadeshAnAditvaparA | ekadeshanityatvaguNayoga iti tattvapradIpokteH | chirantanatvamAtreNa gauNI vetyarthaH | yadvA - 'ityAdishrutirgauNI' amukhyapadopetetyarthaH | tachchoktarItyA.anAdipadamAkAshapadaM vA | tasyApi bhUtetarasminnAkAshashabdabodhye lAkShaNikatvasambhavAditi bhAvaH | ityAdishrutirityanena sUtre.anutpattishrutiriti prakR^itamanuShajyate iti sUchitam | upalakShaNametat | utpattishrutistu mukhyArthA sarvaviShayiNItyapi draShTavyam | gauNItyanantaraM yata evaM vyavasthA yujyate, ato noktashrutestadvirodha iti vAkyasheShaH | shrutau ayamityavyAkR^itAkAsho grAhyaH | bhUte kathamapyavR^itteriti TIkAvirodhAt na bhUtAkAsho.api | AkAshAnAditve hetumAha - yataH 'shUnyaH' sUkShmaH apratigha iti | sUkShmatvaM vAyorapyastIti vyabhichAra ityato hetugarbhaM visheShaNAntaramAha - alaukika iti | atIndriya ityarthaH | nanvavyAkR^itasya sAkShivedyatvAtkathametat | na, tattvapradIparItyAsya laukikaprAkR^itendriyAgamya ityarthAshrayaNAt | nanu tathA.api vyabhichArAnuddhAraH, 'AkAshavAyU tvavyaktau' iti bhAgavatatAtparyokteH, tasya pratyakShApratyakShapaJNchamahAbhUtaviShayatvAditi sudhokteshcha vAyorapyatIndriyatvAditi chet - na, bhUtAkAshasya divyadR^iShTigocharatvena tadviShaye.avyaktashabdasya saN^koche.avashyaMbhAvini tadvat vAyorapi spArshanendriyagrAhyatvamaN^gIkR^itya avyaktashabdasyetarendriyAgrAhyArthakatayA saN^kochasambhavAt | ata eva sudhAvAkyasthApratyakShapadamapi bhUtAkAshamAtraparam | na cha paddhatau 'vAyusparsho.api tvacho viShayaH' iti vAyusparshamAtragrahaNavirodhaH | vAyustatsparsho.apItyarthAshrayaNAt | astu vA - tAtparyasudhAnusArAdvAyoratIndriya
tvam | tathA.api na vyabhichAraH | bhUtAkAshavat vAyorapi yogichAkShuShapratyakShaviShayatvena prAkR^itendriyagrAhyatayA tadagrAhyatvahetostatrAbhAvAt |
(5) nanu kimetayA vyavasthayA, anAditvashrutyanusAreNAnutpattireva kiM nAshrayata ityataH pravR^ittamasambhavAdityaMshaM vyAchaShTe - anyatheti || uktavyavasthAmanabhyupagamyAkAshasya sarvathA.anutpatterevAbhyupagame 'utpattishrutyasambhavAt' tatprAmANyAsambhavAttadaprAmANyaprasaN^gAdityarthaH | viShayAbhAvAditi bhAvaH | nanUtpattishruteranubhavAdyanusAribalavadanAditvashrutivirodhenAprAmANyaM yuktamiti nedamaniShTamityAshaN^kottaratvenApi pravR^ittamasambhavAdityetat bAhulyAsambhavaparatayApi vyAchaShTe - anyatheti || anAditvashrutivirodhenotpattishruteraprAmANyAN^gIkAre 'AtmAna AkAshassambhUtaH' ityutpattishruterbahuviShayatvarUpabAhulyena prabalatvAttadasambhavaprasaN^gAdityarthaH | bAhulyasya prAbalyahetutayA utpattishruterapi balavattvena aprAmANyasya vaktumashakyatayA shrutidvayaprAmANyAya uktavyavasthAyA eva AshrayaNIyatvAditi bhAvaH | yadvA - nanvanAditvashrutirmukhyA, utpattishrutistu gauNIti vaiparItyaM kiM na syAdityAshaN^kottaratvenApi pravR^ittam asambhavAdityetadbAhulyAsambhavaparatayA vyAchaShTe - anyatheti | utpattishruterevaikadeshaviShayatvarUpagauNArthAnabhyupagame tasyA bahuviShayatvarUpabAhulyAsambhavaprasaN^gAdityarthaH | ayaM bhAvaH - utpattivAkyasthAkAshashabdena hi AkAshAkhyabhUtaM tadabhimAnI vinAyakaH avyAkR^itAkAshaM tadabhimAnichitprakR^itishcheti chatvAro vAchyAH | utpattirapi abhUtvAbhavanarUpA dehasambandharUpA parAdhInavisheShAvAptirUpA cheti tridhA | tatrAdyA bhUtAkAshe | dvitIyA tadabhimAnini | tR^itIyA mUrtadravyasambandharUpaparAdhInavisheShavatyavyAkR^itAkAshe, tadabhimAnichitprakR^itau chAsti | tathA chotpattishruterbahuviShayatvam, anutpattishrutestvavakAshamAtraviShayatvenAlpaviShayatvaM siddham | evaM chotpattishrutereva gauNArthatve ekadeshaviShayatvApattyA bahuviShayatvAsambhavaprasaN^gAdbahvanugrahAyAnutpattishrutereva gauNatvam aN^gIkR^ityotpattishrutermukhyArthatA.aN^gIkAryetyuktavyavasthaiva yuktA, na vaiparItyamiti |
(6) na kevalamuktavyavasthA.asambhavayuktisiddhA, api tu shrutisiddhA chetyarthapratipAdakaM sUtramupanyasya tAM shrutimudAharati - shabdAchcheti || bhAllaveyashruteshchetyasya anutpattishrutirgauNIti vyavasthA siddheti pUrveNAnvayaH | na kevalamasambhavayuktyeti chashabdArthaH | shrutau atheti prameyAntarArambhe | vAveti nipAtau prasiddhau | hetyAsvAdane | havAveti nipAtasamudAyo vA prasiddhau | yAnItyubhayatra sambadhyate | tathA cha yAni puruShAdIni tAni nityAni, yAni cha prANAdIni prasiddhAni tAnyanityAnIti pratij~nAdvasyArthaH | ityetAnIti iti shabdadvayasyAnvayaH | 'puruSho' jIvachaitanyaM tadabhimAnI brahmA cha | 'prakR^itiH' sattvAdiguNAtmakaM jaDaM tadabhimAninI shrIbhUdurgAtmikA lakShmIshcha | tatra lakShmyAH na svarUpadehayorutpattiH, nApi pradhAnavatpariNAmeneti nityaM sattvena nityatvamuchyate | 'AtmA' paramAtmA | 'kAlaH' tatpravAhastadabhimAniprakR^itishcha| 'prANo' mukhyavAyuH| 'shraddhA' tatpatnI bhAratI| 'bhUtAni' AkAshAdIni | 'bhautikAni' bhUtakAryANi sharIrAdIni 
| yadyapi sakalachaitanyagrAhakapuruShapadenaiva prANashraddhayornityavarge gR^ihItatvAt tadupakaraNabhUtayostachCharIrayorapi bhautikapadenAnityavarge gR^ihItatvAt punastadubhayagrahaNavaiyarthyam | tathApi pravAhato nityaM vR^ittij~nAnarUpaM parikarAntaraM chaitanyamAtrAdadhikametayorastIti darshayituM punaH prANashraddhayoranitye grahaNam | yadyapi chaitanyamAtrAdadhikamapi nityaj~nAnamastIti pradarshanaM tayornityAnityatoktyaiva siddhyati | saparikarayoH prANashraddhayoranityatvoktau tu puruShapadena tayoH svarUpanityatvokteH, bhUtabhautikapadena sharIrarUpaparikarAnityatvokteH, tayoshchetarajIvasAdhAraNatvena punarnityAnityatvokteH vaiyarthyena tadviShayatvAsambhavAchchaitanyAtiriktavR^ittij~nAnanityatAviShayatayaiva paryavasAnAvashyaMbhAvAdadhikanityasadbhAvapradarshanArthaM sharIrAdyasheShaparikaravishiShTayoH prANashraddhayoH punargrahaNaM kR^itam | puruShapadena tu aparikarasyeti dhyeyam | udAharaNopanayavAkyAbhyAmevAnAditvAtsaditvAditi hetulAbhAdatrAprayojakatvashaN^kAparihAreNa taddhetukapratij~nAdvayasamarthanAyobhayatrApi vyAptau vaktavyAyAmanutpatterutpattipratiyogikatvAdAnantarikasyApyutpattimattvahetoH prathamaM vyAptimAha - yAnIti || havaishabdArthaH pUrvavat | nityatvavyAptasyAnAditvahetoH samuchitadeshavR^ittitAbodhanAyopanayamAha - na hIti | hishabdaH prasiddhau yasmAdityarthe vA | 'kadAchana' kadA.api | tasyaiva nigamanamAha - na vilIyanta iti | na nashyanti nityAnItyarthaH | tasmAdityAdau grAhyam | itishabdasyetyetAnIti pUrveNAnvayaH | evamanityeShu bhUtabhautikeShu naJNparityAgenopanayanigamane draShTavye | anityatvena gR^ihIteShu prANAdiShu madhye na sarveShAmanityatvameva mantavyam, kintu keShuchinnityatvamapItyAha - atheti | arthAntaravachano.ayam | chAvanyonyasamuchchaye | ityetAnItyanvayaH | tasmAnnityAnIti sheShaH | tatropapattimAha - bhAgasha iti | bahubhAgairutpadyante kaishchinnotpadyanta ityarthaH | tathA cha 'hi' yasmAtprANAdIni bhAgasha utpadyante, bhAgashastu na, atha tasmAdutpattimanti chAnutpattimanti cha tasmAnnityanityAnIti yojanA | tathA hi - prANapadokto bhUtatadamukhyamukhyAbhimAnirUpatritayAtmiko vAyustribhirapi bhAgairutpadyate | evaM shraddhApadoktA bhAratI cha | evamAkAshapadoktaM bhUtamavyAkR^itaM tadabhimAnidvayaM cha | Ahatya chatuShTayaM chaturbhirapi bhAgairutpadyate uktAyA utpatteshcha triShvapi sattvAt | etAnyevAbhimAnichaitanyasvarUpeNAvakAshasvarUpeNa bhUtasUkShmarUpeNa cha notpadyanta iti | anena yAni prANaH shraddhA AkAshAkhyabhUtaM chetyetAni, tAni nityAnityAnIti pratij~nAntaram | tatra sAdyanAditvAditihetuH tadanusAryudAharaNopanayanigamanAni chopalakShaNayA.anena darshitAnIti j~nAtavyam ||
(7) nanu bhavedAkAshasya gauNamanAditvam utpattistu mukhyata iti vyavasthA, yadyanAditvashrutirgauNI bhavet, naitadasti, 'na jAyate mriyate vA kadAchinnA.ayaM bhUtvA bhavitA vA na bhUyaH' (bha.gI.2.) ityAdau na jAyata ityanutpattimattvAbhidhAyakashabdasya paramAtmani mukhyatvadarshanena tadekArthAnAditvashruterapi tathAtvauchi
tyAt | yadyapyayaM mantro gItAbhAShye jIvaparatvena vyAkhyAtaH | tathA.api tatra paramAtmapratibimbatvenaiva tachChabdapravR^ittirmukhyato bhagavatyevAyaM shabda ityasti chodyAvakAshaH | 'ayaM nA' paramapuruSho na jAyate iti gAtAtAtparye paramAtmaparatvenApi vyAkhyAnAchchetyAshaN^kAM pariharatsUtramupanyasya vyAchaShTe - syAditi || evakAro bhinnakramaH, chakArArtho.ayam | idaM chaikasyaivAkAshasya utpattimattvamanutpattimattvaM cha gauNamukhyatvApekShayA syAt | bhAvarUpatvAtkramavyatyAsaH | utpattimattvaM mukhyam anutpattimattvaM gauNamityubhayamaviruddhaM syAt | kutaH? yata ekasyaivAnutpattimachChabdasya brahmaNi mukhyatve.apyAkAshe gauNatvamiti gauNamukhyatvApekShayA pravR^ittiH syAt ata ityAvR^ittyA yojyam |
(8) atra sUtrakR^iduktaM dR^iShTAntaM vivR^iNoti - yatheti || Adyo.apiryadyapi tathApItyarthe | dvitIyassamuchchaye | brahmashabdaH pare brahmaNi kuto mukhya ityata uktam - atheti | iti shrutermukhyatvenAvagato.apItyanvayaH | 'gauNatvena' amukhyatvena paramamukhyAnyavR^ittyeti yAvat | brahmashabdo viriJNchAdiShvamukhyataH kuto.astItyata uktam - ata eveti | brahmashabdasya tatrAmukhyatvAdeva 'teShAM' viriJNchAdInAm 'abrahmatvam' apUrNatvaM mukhyamastItyarthaH | na kevalaM gauNaM brahmatvamiti chakArArthaH | hishabdArtho vA chashabdaH | evakAro mukhyatvasya vyApakatAsUchakaH | anena viriJNchAdInAmamukhyabrahmashabdArthatve pUrNatvAditi vyatirekI hetuH sUchitaH | atheti prashnArthaH | paraM vastu brahmeti kasmAnnimittAduchyata iti | bR^ihati bR^iMhayatItyuttaram | svayaM vardhate pUrNaM bhavati, yathAyogyaM vardhayati, pUrayati, chAnyAn tasmAt pravR^ittinimittasadbhAvAdbrahmetyuchyata iti shrutyarthaH | AtharvaNIyaM shrutiH | brahmashabdavadityanena labdhaM dArShTAntikamAha - evamiti | 'anyatra' viShNoH AkAshe | apiH samuchchaye | 'anutpattimachChabdaH' tatpratipAdako na jAyate.anAdirityAdirUpaH gauNatvena vartata iti sheShaH |
(9) nanu yuktaM brahmashabdasya parabrahmaNi mukhyatvamanyatrAmukhyatvam, guNapUrNatvarUpashabdapravR^ittinimittasattvAkhyakAraNasadbhAvAt | na cha tathA.anutpattimachChabde vaktuM shakyam, tadvatprakR^ite pravR^ittinimittapauShkalyabhAvAbhAvAkhyakAraNAnupalambhAdityAshaN^kAM pariharatsUtraM paThitvA vyAchaShTe - pratij~neti || brahmaNaH 'anyasya' AkAshasyApi 'nityatve' brahmavanmukhyanityatve mukhyatastadvAchyanutpattimachChabdavAchyatve.aN^gIkR^ite sati | anena sUtre pUrvavAdyuktaM sUtrakR^idbuddhisthamihApAdakatvena saMyojyamiti sUchitam | ityAdipratij~nAhAniriti | nAtrapratij~nAshabdaH pakShavachanaparaH, api tu pratipipAdayiShitArthoktiparaH | tathA cha 'sa idam' ityAdiparamAtmakartR^ikasarvasR^iShTyuktivirodhaH syAdityarthaH | atastatparihArAya brahmaNyevAnutpatatimachChabdo mukhyo.anyatra 
tvamukhya ityaN^gIkAryamiti vAkyasheShaH| 'sa idam' iti taittirIye| atra 'sa tapastaptvA' (tai.2.6.) iti prakR^itasya tachChabdena parAmarshaH | 'idaM' pramitaM sarvaM jagat | Adishabdena 'puruShAtprakR^itirjagadaNDam' ityAdikaM gR^ihyate | nanu atrAkAshashabdAshravaNAttasya mukhyAnutpattAvapi na pratij~nAhAnirityataH pravR^ittam avyatirekAdityaMshaM vyAkhyAti - AkAshasyApIti | na kevalaM pR^ithivyAdInAM, kintvAkAshasyApItyaperarthaH | 'sarvasmAt' sarvashabdArthAt jagataH 'avyatirekAt' anatirekAtsarvamadhyapatitatvAdityarthaH | sarvashabdArthasaN^koche kAraNAbhAvAditi bhAvaH |
(10) tathA.apyAkAshabrahmaNoH sAditvAnAditve sphuTaM na pratIyete, kintvarthataH | ato nedaM niyAmakamityataH pravR^ittaM shabdebhya ityaMshaM tadvAkyodAharaNena vivR^iNoti - Atmeti || aitareyavAkyametat| idamiti dvitIyA ShaShThyarthe | yathoktaM bR^ihadbhAShye - idamagre asyAgra iti ShaShThyarthe dvitIyeti | idamagra iti samastaM padam, vyastaM vA, idamityavyayaM vA | tathA cha 'idam' asya jagataH 'agre' pralaye 'AtmA' nArAyaNa eva 'ekaH' pradhAna eva 'AsIt' avartatetyarthaH | yadyapi aitareyabhAShye idamiti dvitIyAntam, agra iti prathamAntaM cha kR^itvA 'idaM' ramAbrahmAdikaM sarvaM jagadapekShya tataguNatvAt 'AtmA' viShNureka eva 'agraH' agryo guNato.adhika AsIditi vyAkhyAtam | tathA.apIdaM bR^ihadbhAShyadishA TIkoktaM vyAkhyAnAntaramityadoShaH | 'sadevetyAdyadvitIyam' ityantaM ChandogavAkyam | somyeti shvetaketusambodhanam 'idamasya' jagato agre 'sat' brahmaiva svAtantryeNAsIt | tadbrahma cha 'ekaM' svasajAtIyamatsyAdibhirbhedashUnyam | 'ekaM' svagataguNakriyAvayavAdibhirabhinnaM na tu tairbhinnam | yadvA - avayavAdinA.apyabhinnameva na tu ghaTAdivatsvAvayavairbhinnAbhinnamityevashabdArthaH | 'advitIyaM' samashUnyam adhikashUnyatvamArthikArthaH | 'idaM vA agre' ityadhvaryUNAM shrutiH iyaM cha -
sarvasaMhArakaM viShNuM devIM chAvAMstathaiva cha | 
kAlaM triguNasAmyaM cha karmANi prANamindriyam ||
saMskAraM chaiva vedAMshcha narte kiJNchillayetvabhUt ||
iti bR^ihadbhAShyodAhR^itabrahmatarkavachanAnusAreNa 'idam' asya 'agre' pralaye 'kiJNchana' viShNuramAdibhyo.anyo naivAsIditi vyAkhyeyA | ityAdishrutibhya ityasyAnutpattimachChabdo.anyatrAmukhyo brahmiNa tu mukhya ityavasIyata iti pUrveNAnvayaH | tathA chAkAshabrahmaNoH 'AtmA' ityAdishrutibhiH spaShTameva sAditvAnAditvapratItestA eva tayoranutpattimachChabdamukhyatvAmukhyatvayoH kAraNamiti tadanupalambho.asiddha iti bhAvaH | bahuvachanAdbahushrutivirodhe cha ekasyAnutpattimachChabdasyAmukhyArthatvaM nyAyyamiti nyAyaM sUchayati - yadyapyudAhR^itavAkyeShvapi brahmaNo.anAditvasya tadanyasya cha katipayasyAnAditvAbhAvasya cha pratItAvapi na spaShTamAkAshasyotpattiH pratIyate | tathA़.apyAdishabdagR^ihIteShu taduttarapUrvabhAviShu 'sa imAn lokAnasR^ijata' (ai.1.1.) ityAdiShu sA 
pratIyata iti nAnupapattiriti dhyeyam | na cha gauNyasambhavAdityanenedaM punaruktaM, shrutinirUpitabAhulyAsambhavasyApi asambhavapadenoktatvAditi vAchyam | shabdebhya ityasya pUrvoktAsambhavasambandhibahutvAshrayavivaraNarUpatvenApunarukteH | ata eva 'asti tu' ityanenApi na punaruktiH ||
(11) anumAnenApi brahmaNa evAnAditvam anyeShAM sAditvamanutpattishrutermukhyAmukhyatvasiddhyarthaM sAdhayatsUtramupanyasyati - yAvaditi || atra tu shabdashchArtho hetAvavadhAraNe cha | tena vikArasya vyApakatA labhyate | yAvachChabdo.avadhAraNe atra avadhAraNamiyattAparichChedaH| avyayIbhAvasamAsashchAyam | vikAravibhAgashabdau karmaNi ghaJNantau | lokavaditi saptamyantAdvatirityabhipretya vyAptyabhidhAnena labdhau pratij~nAhetU bahireva darshayitvA sUtraM vyAptipradarshanaparatayA vyAchaShTe - vibhaktatvAchcheti | viyata iti vipariNAmenehAnuvartate | cho hetusamuchchaye | tathA cha na kevalaM shabdebhyaH, kintu viyato 'vibhaktatvAt' alpashaktitvAnumAnAchcha 'vikAritvam' utpattimattvameva 'yuktaM' nyAyyamityarthaH | chakArAdavibhaktatvAdavikAritvaM cha brahmaNo yuktamiti samuchchayo़.api sUchyate ||
(12) evaM pratij~nAhetU abhidhAya hetoraprayojakatvashaN^kAmapAkartuM sUtre yAvadvikAramiti sakalasAdhyAshrayArpakAMshena sAdhanAshrayArpakeNa vibhAga ityanena cha lokavaditi dR^iShTAntoktyA cha j~nApitAM vyAptiM darshayati - vikAriNa eveti || ghaTAdaya iti sheShaH | na tvavikAriNa ityevArthaH | bahuvachanena yAvatpadatAtparyamuktam | evetyanena vibhaktatvahetorvyatirekavyAptishcha darshitA | tena vikAritvasAdhyena vyabhichArAbhAvo j~nApitaH | evakArasya vibhaktA eveti bhinnakrameNAnvaye samavyAptirapyanenoktA | tena brahmaNyavikAritve sAdhye tadvyatirekasyAvibhaktatvAbhAvarUpavibhaktatvavyApyatA siddhyati | hishabdo.asyArthasya pramANaprasiddhatAmAha - yadvA sautratushabdo hetAvapItyAshayena hishabdaprayogaH | 'loke' jagati | tasmAdvibhaktatvahetornAprayojakatAshaN^keti vAkyasheShaH | anena viyadvikR^itamutpattimat vibhaktatvAt ghaTavat, brahmAnutpattimat, avibhaktatvAt, vyatirekeNa ghaTavat, ityanumAnadvayamuktaM bhavati | sUtrArthastu - 'lokavat' yathA loke jagati 'yAvadvikAraM' vikriyamANaM yAvadvastu ghaTAdikaM tatsarvameva 'vibhAgaH' alpashaktimat dR^iShTam, yadyadvibhaktaM tattadvikR^itaM dR^iShTam, yathA loke ghaTAdIti | yAvaditi | evaM yAvadvibhAgaM tu vikAro 'lokavat' yathA loke ityapi vyAkhyeyam | yasmAdevaM tasmAdvibhaktatvAchcha viyadvikAro vikR^itamutpattimat, avibhaktatvAt brahmAvikArIti cha siddhamiti sUtrasheShaH ||
(13) sUtrArthe smR^itisammatiM chAha - eka iti || yato viShNureka eva paramapuruShaH | ataH sa eka evAvibhakta uchyate | etatsamarthanAyAnyeShAM vibhaktatvamAha - prakR^itiriti | prakR^itiH puruShaH kAlaH iti | 
etaiH prAN^nityatvena uttaratra paranityatvena cha gR^ihItAnAM grahaNam | tattvapradIpe tu prakR^itiH puruShaH kAla ityetaiH paranityabhUtAH shrUbhUdurgAH sattvAdyAtmikAH gR^ihyanta ityuktam | tat nityasyApyupalakShakaM, shrutyarthanirNAyakatvAtsmR^iteH | shrutAvakrameNa nirdiShTAnAmapIha krameNa nirdeshaH kR^itaH | tathA cha prakR^itiH puruShaH kAla ityete trayo 'vibhAgato' vibhAgatvena proktA ityarthaH ||
(14) evaM vibhakteShu trIn tattvadevAn pradarshya tatsR^ijyaM chaturthamAha - chaturtha iti || 'mahAn' mahattattvAbhimAnI chaturmukhastu vibhakteShu 'chaturthaH proktaH' tattvena parigaNitaH | 'ahaMkR^itiH' rudrastu 'paJNchamA' paJNchamItvena matA | astvevaM, tataH kimityata Aha - taditi | sa chAsau vibhAgashcha sa tathoktaH | tathA cha tena vibhaktatvarUpahetunA AkAshAdyAH 'pR^ithakpR^ithak' prakR^itiguNebhyo mahAn, tato aham, tata AkAshaH, AkAshAdvAyuH, vAyoragniriti paramparayA jAyante | natvekasmAtsarvamityanumIyata ityarthaH | Adyashabdena vAyvAdikaM gR^ihyate ||
(15) vibhaktatve.api kuto janmeti tatrAha - ya iti || 'yo vibhAgI' vibhAgavAn 'sa vikAraH' vikR^ita ityarthaH | iti vyApteriti sheShaH | nanu viShNureka evAvibhAga ityuktam, samarthitaM cha tat | tataH kimityata uktam - sa iti | avibhaktatvenokto hariH 'avikAraH' anAdinityaH | kutaH? avibhAgAt | na cha dvayamasambhAvitam | yataH 'paraH' lokavilakShaNaH | na kevalaM hariravibhAgAdavikArItyetAvanmAtram, kiM tarhi? 'parAnandaH' pUrNAnandaH svarUpato dehatashcha nityaH nityaj~nAnAdiguNashcha bhavati | nanvavibhAgAdityasiddhaM, tathA sati viShNoH dravyatvAnupapatterityata Aha - vibhAga iti | nAtra vibhAgashabdena vibhAgAkhyo guNo grAhyaH, yena dravyatvAnupapattiH, kintu 'alpashaktiH' alpasAmarthyam, tachcha janArdane nAsti | anyathA tasya mahAbaladurjanasaMhartR^itvAnupapattirityAshayena janArdana ityAha | na cha tadvibhAgenetyatra anvayasAdhane vibhAgasya hetutvoktyA vyatireke tadabhAvasya vyApaktavAt avibhAgAditi tasya hetutvoktirayukteti vAchyam | vibhAgAkhyahetoH samavyAptyabhiprAyeNAsya pravR^itteH | na cha 'prakR^itiH puruShaH kAlaH' iti vachanasya 'nityAni puruShaH prakR^itirAtmA kAlaH' iti prAchInashrutivirodhaH | tatra prakR^ityAdeH svarUpasya abhUtvAbhavanarUpotpattyabhAvokteH | atra punaH parAdhInavisheShAvAptirUpotpattyukterbhinnaviShayatvena virodhAbhAvAt | nanu prakR^ityavyAkR^itAkAshaprANashraddhAdInAM vikAramUrtasambandhasharIratadabhimAnavisheShAkhyavisheShasya bhagavadutpannatve dharmiNAM kathamutpattiriti chet - atroktaM sudhAyAm - apUrvavisheShopajananena hi vishiShTAkAropaja
no.avashyaM bhAvI | vishiShTAkArashcha vastusvarUpAbhinna iti tasyaiva asAvupajano bhavatIti | iti bR^ihatsaMhitAyAmityasya sUtrakR^iduktamityadhyAhR^itavAkyenAnvayaH || 1 ||
|| iti viyadadhikaraNam || 1 ||
|| 2. mAtarishvAdhikaraNam ||
(1) atrAdhikaraNe Ishvare shrutisamanvayasiddhaye mukhyavAyorutpattiviShayashrutivirodhaH parihriyate | pUrveNAsya gatArthatAshaN^kAparihArAyAdhikAshaN^kAM darshayituM vAyoranutpattau shrutIrAha - atheti|| prakaraNAntarArambhArtho.athashabdaH| hishabdaH prasiddhau | nityAnityashabdAvanAdisAdiparau | bhUtapadArthA uchyanta iti sheShaH | chAvanyonyasamuchchaye | nityasya vAyoranityavailakShaNyaj~nApanAya prathamamanityAn darshayati - teja iti | 'annaM' pR^ithivI | tejashchApashchAnnaM cheti vigrahaH| tejo.abannAni| AkAsha ityatra bhUtAkAsha uchyata iti tattvapradIpokteratrAkAshashabdena bhUtAkAshamAtramuchyate, na tvavyAkR^itamiti| na chaivaM 'na chAkAshapadena bhUtamevAtrochya ityatra niyAmakamasti' iti TIkAvirodhaH| niyAmakatvokteH pUrvaM pUrvapakShadashAyAM vAyubhinnasya sarvasyAkAshAdeH nityatvAbhAvapradarshanArthaM prauDhavAdena tathoktisambhavAt | tattvapradIpasya cha samabhivyAhArAnusAreNa vastusthityA pravR^ittatvAt | tathA cha yAnyanityAni pratij~nAtAni tAni tejo.abannAnyAkAsha ityetAnIti j~neyAnItyarthaH | yadarthamanityaM darshitam, taM nityaM darshayati - pratij~nAnusArAnnityA bahavaH pradarshanIyAH | tathA.api nityAnAM bahUnAM madhye mukyavAyoratishayitanityatvamiti pradarshanAyaikavachananirdeshaH | evaM cha nitya ityasya visheSheNa nitya ityarthaH | 'nityAshchetanAH' iti bahuvachanadvayaM tvaMshabAhulyAdupapadyata iti dhyeyam | vAyornityatve hetumAha - vAyunAhIti | 'hi' yasmAt 'sarvANi bhUtAni' vAyubhinnapR^ithivyAdIni 'nenIyante' svasvakAryeShu bhR^ishaM preryante | tasmAdbhUtanetR^itvAt vAyurevAtishayitanitya ityarthaH | yadyapi mukhyavAyornityatve 'vAyurvAva nityaH' iti shrutyaMsha eva hetutvenodAhAryaH, na tvadhikAMshaH | tathA.api AkAshAdivadvAyorapi gauNAnutpattimattve ekadeshato nityatvAnityatvavatAmapi tejobannAnAmanityatvamuktvA vAyornityatvoktirayuktA syAditi yuktipradarshanAya sa udAhR^itaH |
(2) anutpattishruteH gauNatvAbhAve yuktyantarAbhidhAyakaM shrutyantaramudAharati - atheti || yataH 
sarvANi paJNchabhUtAni vAyunA vij~nAyante.ataH sarvabhUtaj~natvAdvAyureva sarvabhUtebhyo.atishayitachetana ityarthaH | chitI saMj~nAne iti smaraNAditi bhAvaH | anena vAyvanutpattishruteH svarUpamAtraviShayatayA gauNatve tasya sarvachetanasamatvenAtishayitachetanatvoktirayuktA syAditi yuktyantaramupanyastaM bhavati ||
(3) vAyoranutpattau yuktyantaropanyAsAya shratyantaramudAharati - kuvidaN^geti || vyAkhyAto.ayaM mantraH shabdAdhikaraNe | anena vAyorutpattimattve doShitvena sarvadevatopAsyatvAnupapattiriti pUrvapakShe visheShayuktyantaramupanyastaM bhavati ||
(4) vAyoranutpattyabhAve yuktyantaropanyAsAya shrutyantaramudAharati - seti || 'pavate' shodhayati | kalmaShamiti sheShaH | saJNcharatIti vA shuddho.astIti vA | itishabdaH shrutyantargataH | 'yo.ayaM pavate' iti bR^ihadAraNyake 'ayaM vai brahma yo.ayaM pavate' iti bahvR^ichabrAhmaNe cha | yA pavata iti pavanakartR^itvenoktA sA.anAdirityarthaH |
(5) anAditva eva vAkyAntaramAha - yasyeti || 'AdiH' utpattiH | 'madhyaM' madhyamavayaH | 'anto' nAshashcha nAsti yasyAH sA vAyudevateti sambandhaH | vAyorudayanimlochayorevAbhAvAtkuto janma sambhavatItyAha - yato nodayo na nimlocha iti | prAdurbhAvatirobhAvau na sta ityarthaH | yuktInAmapi shrutigR^ihItatvAchChrutibhya ityevoktam | hetumuktvA sAdhyamAha - vAyoranutpattiriti | sAvadhAraNametatsidhyatIti sheShaH | ataH utpattishrutirapramANamiti na jagatkAraNe brahmaNi shrutisamanvayo yukta iti vAkyasheShaH ||
(6) evamadhikAshaN^kyA pUrvapakShite.atideshena siddhAntayatsUtramavatArya vyAchaShTe - ata iti || etenetyanUdya mukhyAmukhyAnutpattivachanena vibhaktatvAchcheti cha vyAkhyAtam | atra 'bhAShyaM chAtyarthavistaram' ityukteH mukhyasya vAyoramukhyAnutpattivachanena mukhyAnutpattivachanAbhAvenetyeko.arthaH | anenAshruteriti prathamasUtrokto heturukto bhavati | evaM mukhyasyAmukhyAnutpattivachanena 'prANAdvAyurajAyata' ityAdimukhyotpattivachaneneti vyAkhyAne.astIti sUtroktaheturdarshitaH | evaM mukhyasyAmukhyAnutpattivachanena amukhyAnutpattiritivachaneneti vyAkhyAne tR^itIyasUtroktaheturdarshitaH | evam 'athaitAni' iti vAyormukhyAmukhyotpattyanutpattivachaneneti vyAkhyAne chaturthasUtrokto heturdarshitaH | evaM tattvapradIparItyA anutpattishrutirbrahmaNyeva mukhyA anyatra pratij~nAhAnyAdibAdhakAdamukhyA ata evotpattishrutirmukhyetyevaM syAchchaikasyetyAdau vachanenetyevaMvyAkhyAne paJNchamasUtroktau hetU darshitAviti j~nAtavyam | vibhaktatvAdityasyAlpashaktitvAdityarthaH | chashabdaH ShaShThoktahetusamuchchAyakaH | chakArAdanyathA sarvasR^iShTipratij~nAhAneshcheti tattvapradIpokteH | evametatpadaM vyAkhyAya atha mAtarishvapadaM 
vyAkhyAtapadasvArasyAttadanutpattiparatayA vyAchaShTe - vAyvanutpattishrutirapIti | apiH samuchchaye | tathA cha na kevalamAkAshAnutpattishrutiH, kintu 'vAyvanutpattishrutiH' vAyoranutpattiprApti prApikoktashrutirapyalpabhAgaviShayatvena svarUpAnutpattiviShayatvena gauNI vyAkhyAtA | utpattishrutistu bAhulyAnmukhyArthaiveti vyAkhyAtetyarthaH | TIkAyAM tu 'etena' anutpannatvena ashrutatvAt utpannatvena shrutatvAt sambhavashabdAdirUpahetunA 'mAtarishvA' mukhyavAyurapi utpattimAn 'vyAkhyAtaH' tatvena nishchita iti shrutilakShaNAM vinaiva paryavasitArtho darshitaH ||
(7) nanu vAyormukhyAnutpattyabhAve utpattyanutpattimadbhyo viyadAdibhyo visheSheNAnutpattishrutirmukhyachetanatvAdityuktishcha viruddhA syAdityAshaN^kAM parihartuM smR^itimudAharati - nitya iti || liN^gavyatyaya ArShaH | para ityanantaramanityapadamanuvartate | itishabdo.adhyAhAryaH | tathA cha 'etat' pramitamakhilaM jagat nityaM paramanityam anityaM parAnityaM cheti chaturdhA bhavatItyarthaH | chaH samuchchaye | parasparasamuchchaye tathAshabdau | tAni krameNa darshayati - pareti | tushabdAH pUrvapUrvasmAduttarottarasya visheShadyotakAH | 'pArthivaM' pR^ithivyupalakShitabhUtakAryaM saMsR^iShTamaNDAdi | 'anityAni tu bhUtAni' asaMsR^iShTAntargatAni AkAshAdIni tadabhimAnivinAyakAdIni cha | bhUtAnAmupachayamAtranAshAt tadabhimAninaH abhimAnamAtranAshAt pUrvebhyo visheShaH | na cha prAgAkAshasya 'prANaH shraddhA.a.akAshaH' iti nityAnityatvoktivirodha iti vAchyam | pArthivavatparAnityatvasya vAyuvannityatvasya chAbhAvena taduktisambhavAt | 'vAyuH' mukhyavAyurnitya udAhR^itaH pramANeShu | svarUpAtiriktaprAtibhaj~nAnasyApyanupaplavAt | na cha prAN^nityatvAnityatvoktivirodhaH | sharIrAkhyaparikaravishiShTasya taduktisambhavAt | paro 'nityaH' paramanityaH sharIrato.api nitya ityarthaH | puruShaH prakR^itiH kAla iti shabdaistattvapradIparItyA paranityatvaM dehAderapi nityatvamapi TIkArItyA cha shrUbhUdurgAtmikA chitprakR^itiruchyate |
(8) yadyevaM jagachchaturvidhaM, tarhi viShNurna nityaH syAdityatastasyoktebhyo.atishayitanityatvAkhyaprakArAntaramAha - etaditi || viShNustu 'parAtparaH nityaH' paranityAchChrItatvAdapi paranitya ityarthaH | yadvA - svAtantryamanena labhyate | tatra hetumAha - etadityAdinA | viShNuryato 'nityAnandaikalakShaNaH' nityAnanda eva ekaM kevalaM lakShaNaM svarUpabhUtaM yasya sa tathoktaH | yatashcha devo dyotanAdimAn | jananamardayatItyapagamayatIti janArdanaH | yatashchaitachchaturvidhaM vishvaM 'vyUhya' anityAdibhedena vibhajya rAshIkR^ityeti vA | svayaM 
'prativyUhya' svAtmAnaM cha jagatprati tanniyAmakatvena vibhajya vyUhashaH samUhataH kR^itveti vA | tatra vibhAgena pravishyaitachchatuShTayaM svaguNaiH svashaktyA vA 'atItya' atikramya pratibimbabhUtAn jIvAn prati nijarUpaM 'vyUhya' jIveShu cha vyUhya svaguNaistAnatItya guNatastaduttamo bhUtvA tadanapekSha eva 'anishaM' sadA etajjagatsvayaM svatantra eva 'dhArayati' dhatte, puShNAti cha | ataH parAtparanitya iti yojanA | anena viShNoH parAtparanityatve svAtantryaM nimittamityukta bhavati | TIkAyAM tu nimittanaimittikayoH upachAreNAbhedoktirvA nimittArtho vA lakShaNashabdo draShTavyaH | yadvA - parAtparanityaH svatantranitya ityarthaH | tathA cha 'vAyurvAva nityaH' ityAdyanutpattyAdishrutau vAyoH paratantratvena IshvaravatsvAtantryalakShaNaparAtparanityatvAbhAve.api dehotpattimattvena chitprakR^itivatparanityatvAbhAve.api pralaye.api pratibhAtaparAvaratvAtsvarUpAtiriktavR^ittij~nAnapravAhanityatvAbhiprAyeNa pArthivAdivatsamyaganityatAshUnyebhyo viyadAdibhyaH svarUpAtiriktasAdij~nAnebhyaH tadabhimAnivinAyakAdibhyashchAtishayena nityatvaM bhUtanetR^itvena vA nityatvaM sarvabhUtaj~nAtR^itvena mukhyachetanatvam avAntareshvaratvena sarvadevatopAsyatvaM vR^ittij~nAnapravAhanimlochAbhAvaprayuktodayanimlochAbhAvavattvaM chochyata iti noktashrutiyuktivirodha iti bhAvaH | kaurma ityasyoktamato na virodha ityadhyAhAreNAnvayaH |
|| iti mAtarishvAdhikaraNam || 2 ||
|| 3. asambhavAdhikaraNam || 
(1) pUrvapakShAdijij~nAsAjananAya prathamaM sUtramevodAhR^itya tadgatatushabdavyAvartyapUrvapakShaM sayuktikaM tAvadbahirevAha - asambhavastviti || 'asadvA idam' iti taittirIyashrutiH | 'asataH sat' iti R^ik.hshrutiH | Adishabdena evaMjAtIyakashrutyantarANi gR^ihyante | shrutibhya iti bahuvachanaM na pUrvapakShayuktibAhulyArthakam, kintu bahuvAkyeShu brahmajanmashrutiriti janmaprApakashrutibahutvArthakam | yadyapi 'asadvA' ityaMsho nopayuktaH | tathApi pUrvapakShe shrutisthAsachChabdasya shUnyArthatvena sachChabdasya cha brahmArthakatayA asato brahmakAraNatve pramANatvenopayuktaH | na kevalaM gaganapavanayoH, kintu sato brahmaNo.apIti samuchchaye vA.apishabdaH | tena janmashruteH sayuktikatvena prAbalyaM sUchitam | utpattiH parAdhInavisheShAvAptirUpA | avagamyata iti sheShaH | 
(2) evaM pUrvapakShamabhidhAya siddhAntayatsUtraM vyAchaShTe - neti || sata utpattirnetyarthaH | netayanantaraM kintviti sheShaH| anutpattirityanena asambhavashabdaH evetyanena tushabdaH sarvAtmanA na tu vyavasthayetyavadhAraNArthatayA vyAkhyAtaH| kuta ityato.asyAM pratij~nAyAM sata iti padenaiva 'sattvaM svAtantryamuddiShTam' iti bhAratokteH sattvAtsvAtantryAditi kevalavyatirekI hetuH sUchitaH | etadarthameva sUtre bhAShye cha brahmaNa ityanuktvA sata ityuktiH | nabhonabhasvatorbrahmavadanAditve.apyasvAtantryAdutpattiH | brahmaNastu tadabhAvAdanutpattiriti vaiShamyanimittoktyA pUrvapakShyuktavaiShamyAyogahetorgatikathanArtaM cha sata ityuktiH | mayA.api viyadAdivadvyava
sthayA brahmaNo.anutpatteraN^gIkR^itatvAtsiddhapratij~neyamityataH evArthakatushabdena sUchitaM prayojanamAha - tushabdeneti || ukteti svarUpeNAnutpattirdehavisheShAbhyAmutpattirityuktavyavasthAM nirAkaroti sUtrakR^idityarthaH | 
(3) nanu 'asataH sadajAyata' ityAdishrutau brahmaNo.apyutpattishravaNAtkathaM sarvAtmanA.anutpattirUchyata ityato nAyaM shrutyartha ityAha - na hIti || 'hi' yasmAdasataH sakAshAt 'sat' brahma utpadyata iti shrutyartho na bhavati, tasmAdbrahmaNo.anutpattau na tadvirodha ityarthaH | kuto nAyaM shrutyartha ityatastatra anupapatteriti sautraM hetuM yojayati - anupapatteriti | asatassakAshAtsataH sambhava iti prAtItikArthasyAyuktatvAdityarthaH | kuto.anupapattirityataH svAtantryAnupapatterityanena sUchitaM hetumAha - adR^iShTatvAditi | asataH satsambhavasyeti prakR^itamanuvartate | tathA cha asataH sakAshAtsachChabditavastumAtrotpatterevAprAmANikatvAt ata eva sutarAM sato brahmaNaH utpatteradR^iShTatvAdaprAmANikatvAdityarthaH | yadyapi sudhAyAM nanu anutpatterityapyayuktam, satyam | tasyArtho na hyasataH sadutpadyate.adR^iShTatvAdanupapatterityanenAnupapatteriti hetuvAkyasya na hItyetadbhAShyamarthakathanarUpamityukteH | na hItyasyAsataH sadutpatterabhAvAt, kutaH? adR^iShTatvAdasataH satkAraNatvAnupapatteH | sato vA.asatkAryatvAnupapatteranutpattireva sata iti yojanAyAm anutpattirUpe sAdhye asataH sadutpattyabhAvo hetuH | tatra chAnupapattiH | tatrAdR^iShTatvaM hetuH sarvathA.anutpattau tu prasaktakAraNanirAsAdanyasyAprasaN^gAtsiddhaH kAraNamAtrAbhAvo heturiti pratIyate | TIkAyAM tu shrutivirodhaparihArAyAnutpatterityasya shruteH prAtItikArthAnupapatterityarthokterbhedaH pratIyate | tathApi TIkoktArthamAtragrahaNe.anutpattirUpe sAdhye hetoranabhidhAnAt nyUnatA syAt, ataH sudhoktArtho.api grAhyaH | tathAtve sautrahetuH paramparayA yojanIyaH |
(4) nanvasataH kAraNavisheShasya pratiShedhe kutassato.anutpattisiddhiH kAraNAntareNa tadutpattisambhavAditi chennaivaM prasaktakAraNanirAsAt anyasyAprasaN^gAt kAraNAbhAvasyaiva siddheH tasyaivAnutpattau sAkShAddhetutvenAbhipretatvAt tarhi 'asataH sat' (ChAM.6.2.1.) iti shrute prAtItikArthAnupapattAvaprAmANyaprasaN^ga ityataH shrutyantareNa tAM samyagvyAchaShTe - taditi | 'tadvA etadasadAhurna hyAsAdayati kashchana' ityasyaivAtropayogitve.api tasya pUrvottaravAkyabalAdbrahmaparatvaj~nApanAyAnyAMshodAharaNam | shrutyarthastu - 'tadetat' nArAyaNAkhyaM chaitanyaM brahmetyAhuH vR^iddhAH | vai prasiddham | kasmAnnimittAt? yataH svayaM 'bR^ihati' vardhate vai | nityavR^iddhasyApyayaM vyapadesha AtmA.astItivadyuktaH | na kevalametAvAn kintu sa jIvAMshcha 'bR^iMhayati' vardhayati | ataH nimittadvayasamuchchaye chaH | itishabdaH shrutistha iti hetorityarthe.asti | tadetadasachChabdavAchyamAhuH | kiM nimittam? 'hi' yasmAt 'kashchana' ko.api atisamartho.api brahmAdItarat nAsAdayati na visharaNAdikaM prApayati cha | tasmAttadetadbrahma paramityAhuH | kutaH? 'hi' yataH parato ramAderuchchatvena 'IkShyate' j~nAyate j~nAnibhiH ata iti | shruteriti paJNchamI | iti j~nAyata iti sheShaH |
(5) asachChabdasya brahmaparatve.api kaH samastashrutyartha ityata Aha - devAnAmiti || paiN^gishrutirdevAnAmiti R^ik.hpratIkaM gR^ihItvA brahmetyanena tAM vyAkhyAti | 'pUrve yuge' AdisR^iShTikAle devAnAM madhye prathamaM sachChabdito vAyuH 'asataH' parabrahmaNo.ajAyatetyarthaH| 'asat' asachChabdavAchyaM, vaishabdo.avadhAraNe| vAveti nipAtasamuchchayaH prasiddhau | kathaM prANaH sachChabdavAchya ityAha - prANamiti | yato vR^iddhAH 'prANaM' mukhyaM 'mahAn' pUjyaH 'sahaH' sahanashaktiH 'ojo balam' 'ityAchakShate' prAhuH, ataH prANo mahatvAdisadguNashAlitvAnnimittAt 'sadbhAve sAdhubhAve cha sadityetatprayujyate' iti gItokteriti bhAvaH | dharmadharmyabhedavivakShayA saha ityAdyuktiH | yadyapyuktArthasiddhau paiN^gishrutirevAlam | tathA.apyasachChabdasya brahmaNi nirvachanArthaM 'tadvA etat' iti pUrvashrutyudAharaNam | asachChabditAnnArAyaNAtsachChabdito vAsudevaH samudbhUta iti taittirIyabhAShyaM tu vyAkhyAnAntaram | yachcha 'asataH' iti shruteranekArthatvAditi prameyadIpikAyAmasachChabdasya prakR^itiparatayA vyAkhyAnam, tadapyamukhyavR^ittyaiveti dhyeyam | shrutiryata iti sheShaH | asyAto.asachChabdo brahmavAchItyanena vA na hIti pUrveNAnvayaH | tathA cha asata iti shruteH anyathA samyagvyAkhyAtatvAt nAprAmANyamiti bhAvaH | yadvA na kevalaM 'tadvA etat' () iti shrutiriti samuchchaye chashabdaH |
(6) sachChabdavAchyasya vAyoH parabrahmajAtatve na kevalam 'asataH' iti shrutirmAnaM, kintvatra spaShTasmR^itishchAstItyAha - tvamiti || bhAgavate tR^itIyaskandhe devAnAM vAkyametat | he deva tvaM 'kaviH' atikrAntadarshI 'ajo' dehato.apyutpattishUnyashcha ataH yadyapi tvayi devadattavadgarbhAdhAnAdikarmANyasambhAvitAni | tathApi bhavAn 'shaktyAM' bhAryAyAM 'guNakarmayonau' guNAnAM j~nAnAdInAM sattvAdInAM vA karmaNAmadR^iShTAdInAM yonau hetubhUtAyAm 'ajAyAM' jananadharmarahitAyAM chitprakR^itau 'reto' garbham 'Adadhe' Adhatta | turvisheShArthaH | tataH atha tasyAH prakR^itessatpramukhAH vAyuprabhR^itayo babhUvima | kiJNjAtaH he 'Atman' svAmin vayaM yadarthe yatkAryAya babhUvima, te tava tatkiM kAryaM karavAma, na kimapi tadupayuktaj~nAnAdyabhAvAdityarthaH | yadyapi satpramukhAH mahadAdaya iti tAtparye vyAkhyAtam | tathApi vAyurapi mahattatvAbhimAnItyavirodhaH | yadyapi tvamagne prathamaM mAtarishvanaH AvirbabhUveti R^igbhAShyaTIkAyAM yuShmadyupapade.api bhAShye AvirbabhUveti prathamapuruShaprayogo yukta ityatra tvaM devashaktyAM reta Adadhe iti prayogo dR^iShTAntIkR^itaH | tadvadatrApyArShatvasamAdhAnaM vaktuM yuktam | tathA.apyArShatvaM vinA vAkyabhedena bhavAnityadhyAhAreNa cha vyAkhyAnAntaramidaM vyAsatIrthaiH kR^itamityadoShaH | bhAgavate uktamata uktaM yuktamiti sheSheNAnvayaH |
(7) nanu rAmakR^iShNAdirUpeNa harerjAyamAnatvAtkathaM janmAbhAva ityata Aha - ajAyamAna iti || 
vyAkhyAteyaM shrutirdyubhvAdyadhikaraNasthAnAdhikaraNayoH | iti shrutishchAtrArthe mAnam, ato na prAtItikajanivirodha ityanvayaH |
(8) ajAyamAnasya kIdR^ishaM janmetyata Aha - pratyakShatvamiti || avatAreShu vyaktirevetyarthaH | kathaJNchaneti svarUpadehavisheShANAmanyatamenetyarthaH | anyatra tu vikAra eva janmetyAha - puruSha iti | 'puruShaH' chetanaH, ata eva chitprakR^iterapi lAbhaH | prakR^itikAlamahachChabdaiH jaDAnyuchyante | tathaiva tattvapradIpokteH | 'ityAdiShu' evamAdishabdavAchyeShu | Adishabdena ahamAdishabdavAchyAhaN^kAratatvAdIni gR^ihyante | abhimAnichetanavyAvartanAya tattvamAtraM grAhayitumiti shabdaH | 'kramAt' pUrvatattvApekShayA uttarotpannatattvopachayAdhikyakramAt | upachayo nAma sthUlabhAvaH | tasyAdhikyamatishayaH tasya kramaH tAratamyaM tadanusAreNAdhikyatAratamyavAnyo vikArastadeva prakR^ityAdiShu jananamityarthaH | kramAdityasya prakR^itimahadAdiShvevAnvayaH | na tu puruShakAlayorapi, tayorvikArattve.apyupachayakR^itavikArasyAbhAvAt | ata eva puruShe tadvisheShaNamiti pR^ithaguktiH | tatra sattvarajastamoguNAtmakaprakR^itiguNeShu madhye sattvaguNasya na dravyAntarasaMyogakR^ita upachayaH, api tu svata eva sthUlabhUtasya mUlarAshito vibhAgena deshAntarasaMyogakR^itaH | rajasastu na mUlarAshito vibhAgena deshAntarasaMyogamAtrakR^ita upachayaH | api tu dravyAntarasaMyogakR^itashcha sa cha tamaso.alpaH | sattvApekShayA.adhikaH | ata eva vikAro.apyadhikaH | evaM tamaso rajo.apekShayopachayakR^itavikAro.adhikaH guNatrayApekShayA mahattattvasya, tadapekShayA ahaN^kArasyAdhikaH | evamuttaratrApi | pUrvapUrvatattvAdutpannAnAmuttarottaratattvAnAM na kevalaM pUrvapUrvatattvabhAgasaMyogakR^ita evopachayaH kintu svasvasUkShmabhAgasaMyogakR^itashcha | ata evottarottaratattveShUpachayAdhikyamiti dhyeyam | kechittu puruShapadoktachetanAnAM sUkShmasR^iShTikAle sUkShmaprakR^itibhirupachayaH | prakR^iterapi prakR^ityantarasambandha evopachayaH | kAlaprakR^iterapi sa evopachayaH | mahattattvaprakR^itInAM guNatrayarUpakAryabhAgairupachayaH | evamahaN^kArAdiprakR^itInAmapi mahattattvAdibhAgairupachaya ityupachayAdhikyakramAdityartha ityAhuH | nanu puruShasya chetanatvAtkathaM vikAra ityata Aha - puruSha iti | chetana ityarthaH | tadvisheShaNamiti | tena vikAreNa visheShitatvaM tadAkhyavisheShavattvaM bhavatItyarthaH | tathaiva tattvapradIpokteH | sa cha vikAro vikArivastvabhimAnakR^itaH | tarhi chetanagatavisheShasyaivotpattirAgatA na chetanasyetyata Aha - paratantreti | parAdhInavisheSha eva vikAra ityarthaH | hishabdo yata ityarthe | tatra jaDaprakR^itau pariNAmaH, chitprakR^itau sisR^ikShAviShayatvAdirUpo visheShaH paramAtmAdhIno.asti | jIve tu vikArarUpavisheSha eva parAdhIno.asti| kAlasya tu nimeShAdirUpeNotpAda eva asti| ata eva tattvapradIpe 'sarve nimeShAH' (mahA. 1.8.) 
ityAdishrutyupanyAsaH | kIrtita ityanenAsya pramitatvamAha | pAdma ityanantaraM tattadavatArikashaN^kAparihR^iteti sheShaH |
(9) nanu jagatkAraNatvAtparameshvarasya kathamavikAritvamityata Aha - avikAro़.apIti || apiravadhAraNe | kartR^itvanimittasukhaduHkhAnubhavarUpavikArarahita evetyarthaH | na kevalaM svarUpato vikAraH, kintu nirvikAravAnapIti vA.apishabdArthaH | 'sarvashaktitvahetutaH' sarvashaktimattvanimittena shaktyAkhyahetunA sarvaM karotItyanena Ishvarasya kulAlAdivannimittakAraNatvAt na mR^idAdivadvikAritvamityuktaM bhavati | 'vikArahetukaM' vikriyamANaprakR^ityAdyupAdAnakaM 'sarvaM' jagat 'kurute' sR^ijatItyarthaH | nirvikAravAniti | nirgato vikAraH ebhyaste nirvikAradharmAstadvAnityarthaH | yathoktaM tattvapradIpe - vikAravAn dharmo.apyasya nAstIti nirvikAravAniti | anena IshvaradharmAderavikAritvamuchyate | ata evAvikAro nirvikAravAn ityanayorna punaruktiH | nanu yadIshvarasya shaktyA jagatkAraNatvaM tarhi tadvinAshe tadabhAvaH syAdityata Aha - shaktIti | chastvarthaH | shaktishaktimatostu na vibhedaH kintvabheda evetyarthaH | chashabdAvanyonyabhedAbhAvasamuchchaye nityatvasamuchchaye vA | tathA cha shakternityashaktimadabhinnatvAnnityatvAchcha noktadoSha iti bhAvaH | nanu ichChAj~nAnaprayatnAnAM kartR^itvopayuktatvAttairvinA kathaM shaktimAtreNa kartR^itvamityata Aha - avibhinnA.apIti | atrAbhedo nAnyonyAbhAvAbhAvaH, tathA sati tatpratiyogisamarpakasya bhedairityasyAnyonyAbhAvarUpobhedo.arthaH syAt| na cha tadyuktam, nirbhedatvAt | bhedairiti bahuvachanAyogAchcha | kintvekatvasaN^khyArUpaH | apirevArthaH yadyapItyAdyarthe cha | j~nAnaprayatnAvAdipadoktau | tathA cha yadyapyabhinnA tathApi avibhinnA.api ekaiva sA shaktiH 'ichChAdi bhedaiH' ichChAdinirUpitadvitvatritvAdisaN^khyAbhiH | ichChetyAdyanekashabdairiti yAvat | 'vibhAShyate' 'parAsyashaktiH' ityAdAvabhidhIyata ityarthaH | na kevalaM shaktirityapararthaH | tathA cha shaktisattve tadavAntarabhedarUpANAmichChAdInAmapi satvAnna shaktyA kartR^itvanirvAhAnupapattiriti bhAvaH | aneneshvarasya na kevalaM shaktyA sarvaM karotIti hetorupAdAnatvAbhAvaH, yena vikArashaktimatyupAdAne vyabhichAraH syAt, kintu kulAlAdivadichChApUrvakAraNatvAchcha nopAdAnatvam | ato.api nirvikAramityuktaM bhavati | bhAgavatatantra ityasyoktatvAt na kashchiddoSha ityadhyAhR^itenAnvayaH |
|| iti asambhavAdhikaraNam || 3 ||
|| 4. tejo.adhikaraNam || 
(1) asminnadhikaraNe tejojanmaviShayashrutivirodhaH parihriyate | 'vAyoragniH' iti shrutestejA vAyorjAyata iti pUrvapakShe siddhAntayatsUtramupanyasya vyAchaShTe - teja iti || ityAderiti | ityAdishrutyetyarthaH | AdishabdAttaittirIyashrutijAtIyashrutyantaraparigrahaH | 'anyato' brahmaNo.anyasmAdvAyoH | tejasa iti sheShaH | 'grAhyA' j~nAtavyA | grAhyetyanantaraM kintviti sheShaH | evamavadhAraNArthakAnuvR^ittatushabdasUchitaM sayuktikapUrvapakShaM tanniShedharUpaM sAdhyaM cha pradarshya tatra hetutvena kintviti prashnottarabhUtaM tejo.ata ityanenoktaM vidhirUpaM 
sAdhyAntaraM darshayati - ata eveti | ata ityasya vyAkhyA parAditi | parAdeveti sambandhaH | yato viyadvAyU jAtAvata eva pUrvasUtre sachChabdena prakR^itAtparamAtmana evetyarthaH | 'tat' tejaH | apishabdo na kevalaM viyadAdikaM kintu tejo.apIti samuchchayArthaH | anuvR^ittatushabdavyAkhyAnAntarametat| tattvapradIpe tu apipadena bhUtavAyurapi parAdeva jAyata iti sAdhitamiti sUchayatItyuktam | na chottarAdhikaraNaTIkAyAmapi padasya bhUtavAyvAdyupalakShakatvoktivirodhaH | lAghavAttatra sarvopalakShaNAyAmapi kramAbhiprAyeNAtra bhUtavAyorgrahaNopapatteH | jAyata iti sUtre sheShoktiH | evaM pratij~nAMshaM vyAkhyAya tathA hyAheti hetvaMshaM vyAkhyAti - taditi| iti shrutiriti sheShaH | itItyanena prakArArthakatathAshabdo vyAkhyAtaH | hishabdo yata ityarthe | tachChabdoditaM brahma tejobhUtaM vAyudvArA.asR^ijateti ChAndogyashrutyarthaH | yadyapi -
so.asR^ijatprathamaM devIM teja AkhyAM shriyaM satIm |
tate sthitena rUpeNa sA.ajaiva hi yatassadA |
teja ityuchyate tasmAt janervA tata eva tu ||
iti ChAndogyabhAShye tate vyApte bhagavati vyAptaprakR^itau vA sthitena rUpeNa na jAyata iti vA tate bhagavati nimitte tasmAdrUpavisheSheNa janervA tejashshabdaH shrIdevIpara ityukteH| tathA prAthamyAchcha teja AdyA lakShmyAdaya iti siddhamiti, tadbhAShyasthavAkyAntareNa chAsya virodhaH pratIyate| tathApi shrutisUtrayostejashshabdena tejodevatAyA ramAyAstadabhimanyamAnatejobhUtasya cha vivakShitatvAnna virodhaH| na cha 'vAyoragniH' iti shrutivirodhaparihArAyAtra tejaso vAyudvArA brahmajAtatvasyAbhipretatvena tejashshabdena lakShmyA api grahaNe kathaM tasyAH vAyudvArA brahmajAtatvamiti vAchyam| brahmajAtatvasyobhayasAdhAraNyenoktAvapi vAyujAtatvasya bhatavivakShayaivoktatvAt | na cha bhUtavivakShAyAM tejaHprAthamyAyoga iti vAchyam | AkAshavAyvorapratyakShatvena pratyakShabhUteShu tejasaH prAthamyena tadupapatteH | sR^iShTibhedena vAkyadvayAvirodha ityapi kechit | 
(2) nanu 'kAraNatvena chAkAshAdiShu yathAvyapadiShTokteH' ityadhikaraNe vAyvAdishabdAnAM brahmaNi samanvayasyoktatvena tejaso brahmajAtatvasya siddhatvAtkiM punaruktyetyata Aha - kAraNatveneti || itItyanantaram atraiveti sheShaH | 'ukte.api' uktatve.api brahmaNaH kAraNatvasyeti sheShaH | apiH shaN^kAparihArasamuchchayArthaH | nivR^ittyarthamityanantaraM yata iti sheShaH | tathA cha yadyapi 'kAraNatvena chAkAshAdiShu 
yathAvyapadiShTokteH' ityatraiva ityadhikaraNa eva brahmaNastejaH kAraNatvamuktam | tathApi tatra tasyoktatve.api siddhatve.api punaratroktiryuktA | na cha vaiyarthyam, yatassA ubhayakAraNatvanivR^ittyarthaM bhavati ubhayorbrahmavAyvoH sAmyena svatantrakAraNatvashaN^kAnivR^ittyarthaM bhavatIti yojanA | na chaitachchodyaparihAraH tatraiva kuto na bhavedityata Aha - amukhyatayeti | paramamukhyavR^ittibhinnamukhyavR^ittyetyarthaH | 'anyeShAM' brahmaNo.anyeShAM vAyvAdInAm | na kevalaM brahmaNa ityapishabdArthaH | 'shabdoktatvAt' vAyvAdishabdavAchyatvasyAN^gIkR^itatvAdityarthaH | nobhayakAraNatvanivR^ittistatra bhavatIti vAkyasheShaH | avirodhAditi bhAvaH |
|| iti tejo.adhikaraNam || 4 ||
|| 5. abadhikaraNam || 
(1) atrAdhikaraNe abjanmaviShayashrutivirodhaH parihriyate | 'agnerApaH' itishruteH agnerApo.ajAyanta iti pUrvapakShe siddhAntayatsUtramupanyasya vyAchaShTe - Apa iti || shruterityanena sUtre 'tathA hyAha' ityasyAnuvR^ittissUchitA | brahmaNa ityanena ata ityasya evetyanena tushabdasyaivArthasya anuvR^ittissUchitA | shruterbrahmaNa iti paJNchamyau | 'agnerApaH' ityukte.apItyanena evakAravyAvarttyaH sayuktikapUrvapakSho.api darshitaH | apiH shaN^kAparihArasamuchchayArthaH | na tvanyato.agnerityevakArArthaH | abAdItyAdipadaM tu bhUtavAyupR^ithivyauShadhyAdInAM upalakShaNamappadamiti sUchanArtham | teShAmapi 'AkAshAdvAyuH' (tai.2.1.1.) iti sayuktikashrutirUpapUrvapakShanyAyaprAptatvAt | 'idaM sarvamasR^ijata' (bR^i.3.2.5.) iti siddhAntashrutirUpanyAyaprAptatvAchcha | ata eva 'idaM sarvam' iti shrutyaMshodAharaNam | sR^iShTirityanena sUtre jAyanta iti sheSho darshitaH | sR^iShTirapItyapishabdAnvayena anuvR^ittatushabdaH Apo.apItyarthatayA.api vyAkhyAtaH | tathA cha yadyapi 'agnerApaH' ityuktaM gharmAtsvedAdikaM cha dR^iShTam | tathApi 'agnerApa ityukte.api' tathA shrutAvapi gharmAtsvedAdidarshane.api nAgnyAderabAdisR^iShTiH mantavyA, kintu brahmaNa evAbAdisR^iShTirbhavati | kuto? 'brahmaivedam' (tai.2.1.) iti shruteriti yojanA | 'idam' asya 'agre' pralaye brahmaivAsIt | tadbrahmApo.asR^ijata | 'idaM sarvaM' bhUtavAyvAdikaM tadbrahma tato jAtameveti shrutyarthaH | 
(2) 'tadapo.asR^ijata' (ChAM.6.2.3.) iti shruterammAtrasya brahmajAtatve.api vAyvAdeH sarvasya brahmajAtatvaM 
kutaH? idaM sarvamityasya cha sAmAnyarUpatvAdityataH shrutyantaramAha - etasmAditi || 'etasmAt' parabrahmaNo mukhyaprANo mukhyavAyurjAyate | 'manassarvendriyANi cha' jaDachetanobhayarUpANi jAyante | evaM 'kham' AkAshaM bhUtavAyuH teja ApaH 'vishvasya dhAriNI' pR^ithivI cha jAyata ityarthaH | pR^ithivIniShThaM vishvadhArakatvamapIshvarAjjAtamiti darshayituM vishvasya dhAriNItyuktam | ityAdichetyasya brahmaNo.abAdisR^iShTirityAheti pUrveNAnvayaH | chaH pUrvashrutisamuchchaye | yadyapIyaM shrutiH pUrvAdhikaraNa evodAhartavyA tejaso brahmajAtatvasyApyatraivokteH | tathA.apyadhikaraNadvayoktArthasAdhakatvena tadanta evopanyAso yuktaH | ata eva bhAShyakR^itA tejaHpadasyApyappadavadanyopalakShakatvasambhavate.api pUrvatra teja AdyApItyanuktvA.atraivAbAdItyuktam |
(3) nanUdAhR^itashrutivirodhAditaramAtrajanakatvAnupapattAvapi 'vAyoragniH, agnerApaH' iti sayuktikashrutibalAdviShNorivetareShAmapi janakatvaM kiM na syAdityataH shaktyabhAvAdityAha - karteti || viShNureva sarvasya jagato mukhyaH 'kartA' kAraNaM vai | kuto? yataH 'itareShAM' vAyvAdInAM 'sattAdyAH' sattApratItishaktayaH 'tadAj~nayA' tasya viShNoH Aj~nAmAtreNaiva bhavantyata ityarthaH | tushabdo visheShArthaH | yadyapIyaM smR^itirapi pUrvatraivopanyasanIyA, ativyAptinirAsasya tatrApi sAmyAt | tathA.apyauchityAdadhikaraNadvayAnta evopanyastA | purANe ityasya brahmaNa eva abAdisR^iShTirityuktamiti sAvadhAraNavAkyenAnvayaH |
(4) tarhi vimatAH Apastejaso jAyante aptvAt, svedAdivaditi yuktyupetA 'agnerApaH' iti shrutiH kathamupapadyata ityato visheShapramANamAha - vAmanecheti || yadyapi viShNuH 'ekaH' anyAnapekSha evAbAdijanane 'mahAshaktiH' pUrNasAmarthyopetaH | tathApi lIlayaiva 'tatra tatra' agnyAdiShu 'sthitaH san' sthitvA 'tattachChaktIH' agnyAdisAmarthyAni prabodhayan taddvArA 'sarvam' abAdikam 'aJNjasA' samyak 'kurute' janayatItyarthaH | aJNjasetyanena utpAdanaprakArAbhij~natvaM sUchitam | tathAchAgnyAdigateshvaraviShayaM shrutyAdikamiti na tadanupapattiriti bhAvaH | iti cha vAmana ityanvayaH | 'agnerApaH' ityAdishrutigatirukteti sheShaH | 
(5) nanu kAraNatvenetyatraivApAM brahmaNo janmanaH siddhatvAt vyarthametadadhikaraNam | na chAgnibrahmaNorubhayoH svatantrakAraNatvanivR^ittyarthametaditi vAchyam | tasyApi pUrvAdhikaraNa eva nirastatvAdityata Aha - gharmAditi || UShmabhayashokAdityarthaH | svedAdIti | svedabAShpAdidarshanAdityarthaH | 'pratiShedhaH' agnerApaH prati svatantrakAraNatvasyA.atra kriyata iti sheShaH | tathA chApAM brahmajanyatvasamarthanArthaM chobhayakAraNatAnirAsArthaM vA nedamadhikaraNaM, yena vaiyarthyaM syAt, kintu bhavatu vAyoragnyutpattau taddvAratvapratipAdakatA vAyoragniH iti shruteH, atra punaragnerapkAraNatvameva 'agnerApaH' iti shrutyA pratipAdyate, na tu dvArakAraNatvam, kutaH? pratyakShAnukUlyAdityabhyadhikA.a.ashaN^kA prAptabrahmetaramAtrajanyatAnirAsArtham, ataH sArthakametaditi bhAvaH |
|| iti abadhikaraNam || 5 ||
|| 6. pR^ithivyadhikaraNam || 
(1) evaM sarvasya jagataH sAkShAdanyadvArA vA brahmajAtatve siddhe.atrAnyadvArA jagatkAraNe samanvayasiddhyarthamapAM brahmadvAratve shrutivirodhaH parihriyate | atrApaH kimannasya dvArakAraNamuta pR^ithivyA iti sandehasya bIjabhUtaM shrutivirodhaM darshayan pUrvapakShayati - tA iti || prathama itishabdaH shrutyantargataH | dvitIyo bhAShyakArIyaH | 'iti shrUyate' iti ChAndogyashrutyochyata ityarthaH | yadyapi 'tA annamasR^ijanta' ityetadevopayuktam | tathA.apyasya kiJNchidvyavahitatvAt tachChabdaparAmarshanIyapradarshanAya tatpUrvavAkyamapyudAhR^itam | pUrvapakShe.abannashabdau prasiddhAbannaparau | siddhAnte shrutyarthastu - 'tAH' tejo.abhimAniramAjanyo.abbhUtAbhimAnI mukhyaprANaH 'aikShanta' vyachintayat | kimiti? tejovadvayamapi 'bahvyo' bahurUpavatyaH 'syAma' bhavema tadarthaM 'prajAyemahi' sR^ijyaM jagatprajanayAma iti | shabdasvAbhAvyAdbahuvachanam | itthaM vichintya tA Apo mukhyaprANaH 'annamasR^ijanta' annanAmakarudrasahitaM tadabhimanyamAnapR^ithivyAkhyaM bhUtamasR^ijateti | adbhyaH pR^ithivIti 'kutrachit' taittirIye.adbhyaH pR^ithivIsR^iShTiH shrUyate ityarthaH | ata iti | yata evaM dvidhA shrUyate, ataH saMshayaH, ubhayoraprAmANyaM cha bhavet, kutaH? shrutidvayasya 'viruddhatvAt' viruddhArthabodhakatvaditi yojanA |
(2) evaM pUrvapakShe.atha siddhAntayatsUtramavatArya vyAchaShTe - ata iti || 'vakti' parihAram | sUtre na shrutidvayasyAnirNayamUlakAprAmANyaM kalpyam, apAM pR^ithivIkAraNatvasyaiva nirNayAt iti pratij~nAhetUpaskAramabhipretya na cha shrutidvayavirodha ityAshaN^kAyAM tatrottaratvena pR^ithivItyaMshaM vyAchaShTe - pR^ithivIti | sUtre tatra tenochyate iti padatrayasheShamabhipretya tatra 'tA annam' iti vAkye tenAnnashabdena pR^ithivyuchyata ityAha | yata iti sheShaH | kuto.asAvannashabdaH pR^ithivIpara ityatastatra hetutvenoktamadhikAretyaMshaM savibhaktikaM vichChidyAdhikArapratiyogipradarshanena vyAchaShTe - bhUteti | 'tattejo.asR^ijata.....tadapo.asR^ijata....tAsAM trivR^itaM trivR^itamekaikAmakarot' ityAdivAkyAdasya prakaraNasya bhUtaviShayatvAvagamAdityarthaH | viShayaviShayitAbodhanAya tvapratyayaH |
(3) nanvannashrutau jAgratyAM kathaM prakaraNamAtreNa nirNaya ityataH taduttaratvena rUpetyaMshaM vyAchaShTe - kArShNyeti || pR^ithivI 'kArShNyena' kR^iShNarUpeNa 'prachurA' bAhulyena kR^iShNavarNopetetyarthaH | kArShNyaM chAnne 'yatkR^iShNaM tadannasya' iti siddham | yata iti vAkyasheShaH | tathA cha prakaraNaliN^gAbhyAmannashrutibAdha iti 
bhAvaH | pR^ithivyAM rUpAntarasya sadbhAvAtkathaM kArShNyaM liN^gamityAshaN^kAparihArAya prachuretyuktam | anena svataH kArShNyaM liN^gamityabhipraiti | chashabdo liN^gasamuchchaye | nanvanne.api sambhavataH kArShNyasya kathaM pR^ithivIliN^gatvamityata Aha - neti | annasya 'tathA' pR^ithivIvat 'visheShaH' kArShNyaprAchuryarUpo dharmo netyarthaH | tathA cha liN^gaM niravakAshamiti bhAvaH ||
(4) na kevalaM prakaramaliN^gAbhyAmavAchakenaivAnnashabdena pR^ithivI bodhyate, kintu shrautaprayogabalAt, tatrApi tasya vAchakatvashaktirastItyato.apItyAshayena shabdAntaretyaMshaM vyAchaShTe - Apashcheti || 'Apashcha pR^ithivI chAnnam' ityaitareyashrutiH | atretyuchyata iti sheShaH | parasparasamuchchaye chashabdau yadyapyaitareyabhAShye pR^ithivyapChabdau nArAyaNAniruddhaparatayA vyAkhyAtau | tathApi anyatrApi shaktisattvAt nAsaN^gatiH | pR^ithivI vA annam iti taittirIyashrutiH | vaishabdaH prasiddhau | 'tA ApaH' ityaparA shrutiH svayameva svasthitAnnashabdaM vyAkhyAti pR^ithivIti | AdishabdenaivaMjAtIyakA shrutirgR^ihyate | 'shabdAntarAt' annamityAdishrutyapekShayA anyasmAChrutivAkyAdityarthaH | shAkhAntarasthatvasUchanAyAntaretyuktiH | yadvA - shaktigrAhakashabdavisheShAdityarthaH | cho hetusamuchchaye | asya pR^ithivI tatrAnna shabde nochyata iti pUrvavAkyenAnvayaH |
(5) kimannashruterarthAntarakalpanayA, parasparavirodhAt shrutidvayAprAmANyameva kiM nAbhyupeyate ityata Aha - AdishabdAditi || sUchiteti sheShaH | tAmeva yuktiM sAdhyasAdhanoktyA darshayati - apauruSheyatveneti | vedasyeti sheShaH | tathA chApauraSheyatvena liN^genAsheShasya nirdoShatvena siddhasya vedasya nAprAmANyamityAdiyuktiranumAnamAdishabdAtsUchitamityarthaH | Adipadena manvAdismR^itirUpAptavAkyAnusAritvAditi yuktirgR^ihyate | anena vedo nAprAmANamaprAmANyakAraNadoShashUnyatvAtpratyakShavat | na cha hetorasiddhiH | vedo.asheShadoShashUnyaH, apauruSheyatvAt, smR^ityanusAritvAchcha nAprAmANamityanumAnamupanyastaM bhavati | evaM cha yuktibalAdvedapramANyasiddhau tatra virodhAvabhAse.anyArthataiva kalpyA, nAprAmANyamiti bhAvaH |
(6) virodhapratItAvanyArthataiva kalpyA, nAprAmANyamityuktArtha eva smR^itimAha - kaurme cheti || na 
kevalamasmAbhiH, kintu kaurme choktamiti ityarthaH | 'yatra' viShaye 'tadA' tatra 'neShyate' nAN^gIkriyata ityarthaH | kiM tarhItyata Aha - yatheti | 'etayoH' viruddhatvena pratItavAkyayoranyonyaM mAnAntareNa cha 'viruddhatA' virodho yathA na syAttathA arthaH prAtItikAdanyo.arthaH kalpanIya iti yojanA | iti kaurma itItishabdAnvayaH |
(7) yaduktaM prAchuryeNa kR^iShNA pR^ithivIti tatra pramANamAha - rakto.agniriti || 'agniH' tejo 'rakto' raktasvarUpa ityuktam | udakaM svataH shuklam | evaM pR^ithivI 'svato' nirupAdhikatayA kR^iShNaiva | svata ityasya kR^ityaM darshayati - nAbhIti | viShNoriti sheShaH | padmasya lokAdhAratvAtpItarUpavattvAchcheti bhAvaH | padmasambandhAdityuktyA prAksthitAnAmeva lokAnAM padmadalaiH sambandho, na tu pAdmasR^iShTau prAgvilInAnAM padmadalaiH sR^iShTiriti j~nAyate | 'sA' pR^ithivI| tasyA evaupAdhikaM rUpAntaramAha - kShatreti| duShTakShatriyANAM raktAbhisambandhAt sA raktetyabhidhIyata ityarthaH | tasyA evaupAdhikaM rUpAntaramAha - udakabahutvata iti| udakasambandhabAhulyAdityarthaH| 'eti' prApnoti| setyasti | evameveti | pR^ithivyAM varNAntarasya varNavisheShasya 'evameva' vakShyamANarItyA 'gatiH' sthitirbhavedityarthaH | evamevetyuktameva darshayati - viShNviti | 'vIryAbhiyogAt' vIryasambandhAt, vIryavikArANDadvAreti bhAvaH | na kevalaM padmasambandhAt, kiM tu vIryasambandhAchcheti nimittasamuchchaye chashabdaH | vIryasambandhe.api kutaH pItvaM bhuva ityata Aha - svarNeti| hishabdo bhagavataH svarNavIryatve 'tadaNDamabhavaddhaimam' shuShmaM 'hiraNyAtmakam' ityAdipramANaprasiddhidyotakaH | svarNasya pItatvamapyanenaiva siddham | yata ityarthe vA hishabdaH | nanvanyatrAdR^iShTaM viShNuvIryasya suvarNatvaM kathaM kalpyate, vIryasambandhAtpUrvaM nimittAbhAvashchetyata Aha - anAdiH puruShottama iti | tathA cha viShNoranAditvena tadvIryasambandhasyApi pravAhato.anAditvAnna nimittAbhAvaH | laukikakSharAkSharapuruShavilakShaNatvAnna dR^iShTavirodha iti bhAvaH | parameshvara iti pAThe tu aishvaryamuktArthaghaTakatayA vyAkhyeyamiti | vyomasaMhitAyAmityasya kArShNyaprachuretyuktamityadhyAhR^itenAnvayaH | anena prachuretyuktiprayojanamuktaM bhavati || 6 ||
|| iti pR^ithivyadhikaraNam || 6 ||
|| 7. tadabhidhyAnAdhikaraNam ||
(1) atrAdhikaraNe brahmaNaH prakR^itAdhibhUtAdhidaivaviShayasaMhR^itikartR^itve shrutivirodhaH parihriyate | pUrvapakShayati - prANAnAmiti || taittirIyashrutiriyam | AdishabdAdevaMvidhashrutyantarANi pAtR^itvAditi yuktishcha gR^ihyate | vyAkhyAteyaM shrutirdyubhvAdhikaraNe | 'anyo' viShNoH rudra evetyarthaH ||
(2) siddhAntayatsUtramavatArya vyAchaShTe - ata iti || itItyanantaraM shrutAviti sheShaH | bandhalayasyetyanena tadityasyAvR^ittirdarshitA | anAderityAdau grAhyam | asya tatkartR^itvamityanenAnvayaH | atra tatkartR^ikatvaM tadichChAdhInatvaM vivakShitam| tataH kimityatastalliN^gAdityasya tachcha tat liN^gaM cheti vigrahAshrayeNArthamAha - tadabhidhyAneti | bandhalayasyetyatrApyanvIyate | tathA cha bandhasya saMsArasya layasya tasmAnmokShasyeshvarechChAdhInatvarUpahetorityarthaH | shrutAdityadhyAhAre liN^gAdityasyeti shrutAlliN^gAttatkartR^itvaM pratIyata ityanvayaH | atra tatkartR^ikatvaM tatkR^ityadhInatvaM, pratIyata ityasya chAnumIyata ityarthaH | bandhalayasyechChAdhInatvali
N^gena tatprayatnAdhInatvAnumAnopapatteriti bhAvaH | tataH kimityato.anAdibandhalayakartR^itveneshvarasya sAdijagatsaMhR^itikartR^itvaM paratayA vyAkhyAti - kimviti | layasya tatkartR^itvamityamuShajyate | sidhyatIti sheShaH | nanvastu viShNoranAdibhavabhetturvishvasaMhArakartR^itvaM, tAvatA prayatnAkhyatatsaMhAraphalopadhAnaM kutaH sidhyatItyata Aha - ityetasmAditi | ityetadrUpAt sAdijagatsaMhartR^itvarUpAddhetorevetyarthaH | sUtre uddeshyasamarpakapadAbhAvAdyogyatayA labdhaM taddarshayati - sarveti | vidheyasamarpakasya sa ityasyArtho viShNuriti | nikhilanigamatAtparyaprasAdhitajagatkartR^itvAdinA tasyaiva prastutatvAditi bhAvaH | yadvA - sa ityasyAvR^ittyoddeshyavidheyaparatvamityAshayena sarvasaMhArakartA viShNuriti choktam | viShNuriti sAvadhAraNam | ata eva sUtre.avadhAraNArthakastushabdaH prAyoji | nanvastvIshvarechChAdhInatvamanAdibandhalayasyeshvarakartR^ikatve liN^gam, astu chAnAdibandhalayasyeshvarakartR^ikatvaM sAdijagatsaMhartR^itve | tathApi sAdijagallayakartR^itvaM tatsaMhartR^itvaM kathaM liN^gamubhayorabhedAditi chenna | saMhArakartR^itvashakterhetutvena tatkartR^itvaphalopadhAnasya sAdhyatvenAbhyupagamena abhedAbhAvAt ||
(3) sautramevashabdaM kaimutyAntaraparatayA vyAkhyAti - kimviti || idaM chAvartate | kimvityAdishrutibhya ityanvayaH | tathA cha yadA liN^gAdeva siddhyati, tadA kimu shrutyA balavatyA sidhyatIti | yadaikayaiva spaShTashrutyA viShNureva saMhArakartR^itvena siddhyati, tadA kimu vaktavyaM bahushrutibhya ityarthaH| ityevashabda iti | sUchayatIti sheShaH | tathA cha ityevamarthaM sautra evashabdo j~nApayatItyarthaH | anena sUtre tadabhidhyAnAditishrutiyuktisUchake vyadhikaraNae paJNchamyAviti sUchitam | tathA chAyaM sUtrArthaH - 'tadabhidhyAnAt' 'tasyAbhilliN^gAt' iti shrutau tadabhidhyAnahetukatvashravaNAt, 'talliN^gAt' tasmAlliN^gAt sAdijagallayakartR^itvamIshvarasya sutarAM sidhyati | tatashcha 'talliN^gAt' sAdijagatsaMhR^itishaktatvarUpAlliN^gAt sa tu viShNureva sarvasaMhArakartA siddhaH | yadA sAdijagatsaMharaNasAmarthyarUpaliN^gAdeveshvaraH sarvasaMhartAsidhyati, tadA sutarAM 'yamapyeti' iti spaShTashrutyA yadaikayaiva sidhyati kimu tadA bahushrutibhya iti | chandrikAyAM tu tushabdo.abhidhyAnagatasya saMjihIrShAtvarUpavisheShasya dyotakaH | samAnAdhikaraNe paJNchamyau | tathA cha tasyAbhidhyAnAditi shrutyuktAddhareranAdibandhasaJNjihIrShArUpAt 'talliN^gAt' sAdijagatsaMhartR^itvaliN^gAt yo.anAdisraShTR^itvena prakR^ito yashcha janakatvena mArakatayA shaktito yashcha 'oM tatsaditi nirdeshaH' iti smR^itisiddhaH tachChabdavAchyatvenoktaH 'sa no hariH' iti shrutau cha sa ityuktaH, sa eva hariH saMharteti sUtrayojanAM pradarshya TIkA.apyetatparetyuktam | shrutau bhUyashcheta chashabdo vIpsAyAm | jAtAditi sheShaH | tathA cha tasmin bhagavati tasya manasaH saMyojanAdbhUyo bhUyaH 'tattvabhAvAt' punaH punastasya bhagavato yathArthadhyAnAdyAthArthyaj~nAnAchcha jAtAt 'abhidhyAnAchcha' madhyamaprasAdarUpAdbhagavadichChAvisheShAt 'ante' paripAkakAle prArabdhakarmAvasAne sati vishvabandhakamAyAnivR^ittirbhavati ityarthaH | ata eva tR^itIyAdhyAye avyaktAdhikaraNe tasyAbhidhyAnAdichChayA prasAdena saMsAro nivartate ityuchyate | etachcha mokShasya prasAdasAdhyatve liN^gaM bhagavatprasAdena taddarshanabhAvaM cha j~nApayati - dR^iShTvaiva taM muchyata iti | mokShasya darshanasAdhyatvashravaNAtprasAdAddarshanaM darshanAnmokSha ityavashyamaN^gIkAryatvAditi TIkAvachanamuktArthAnukUlam | paripAkakAla ityetadadhikaraNIyaTIkApadasyopAsanAjanitaprasAdAddarshane jAte sati prArabdhakarmAvasAne satIti chArthaH | yathoktaM tattvapradIpe - tasya viShNorabhidhyAnAdvishvamAyAnivR^ittiH kutaH jAtA | tasminneva manoyojanAdbhayobhUyastattvabhAvanayA chAnte.aparokShaj~nAne jAte vishvabandhakamAyAni
vR^ittidvArako mokSho bhavatIti | uktaM cha sudhAyAm - asyAparokShaj~nAne jAte ante karmakShayAnta iti | atra mAyAshabdena mAyA़.avidyAprakR^itirityAdishabdAbhidhyamanAdyeva kimapi dravyamaN^gIkaraNIyamiti sudhokteH,
aje dve prakR^itI duShTe nR^iShu prAtisvikaM sthite |
svagaNAchChAdikA tvekA paramAchChAdikA parA ||
svaguNAchChAdikAM hatvA paramAchchAdikAM paraH |
vyAghuTya mokShapadavIM dadAta puruShottamaH ||
iti smR^itisiddhe dvirUpe duShTaprakR^itI gR^ihyete | tayorduShTatvaM cha sa eveshvaraH svaprakAshamapi svarUpachaitanyaM svAdhiShThAnalabdhapariNAmamahadahaN^kArAdiprakR^ityaMshaiH saMyojyAvidyamAnamevAsya kartR^itvAdi svAtantryAdi pradarshya rAgAdyutpAdanadvArA duHkhamanubhAvayatIti sudhoktarItyA jIvasya duShTatvasampAdakatvAt, 'ajAmajitadoShagR^ihItaguNAn' (bhAga.10. 14.15.) iti vachanAchcha siddham | jaDaprakR^iterbandhakatvaM chitprakR^itidvArA, chitprakR^iterbandhakatvaM tu 'daivI hyeShA guNamayI mama mAyA duratyayA' iti smR^itisiddham | eShA tu asya mohikA iti vyAkhyAnAt anyaprakR^itidvayamapyasti, tachcha 'athAnye prakR^itI duShTe' ityAdivachanAtsiddhaM, duShTatvamapi ata eva tayoH siddhyati | anAdiprakR^iteH kIdR^isho vinAsha iti chetsudhoktarItyA svarUpapradhvaMsa eveti gR^ihANa | na cha duShTaprakR^ityorubhayoH svarUpeNa nivR^ittyabhyupagame shrutigItAtAtparyodAhR^itashrutau hana drAvayetyuktivirodhaH, smR^itAvapi vyAghuTyetyuktivirodhashcheti vAchyam | vyAghuTyetyasya nihatyetyarthAbhyupagamAt| prathamaM drAvaya pashchAddhanetyarthasambhavAchcha | shrutau vishvashabdaH ekaikAsheShaparaH na tu samastAsheShaparaH | ekaikasya prAtisvikamAyAnivR^ittAvapi sarvamAyAnivR^itterabhAvAt | ata eva R^igbhAShye prAtisvikI prakR^itiryattamashcha doShAshchAnye puMsyato yuktametadityuktam| sudhAyAM cha ekamuktau na sarvamuktiH, pratijIvamavidyAbhedAN^gIkArAdityuktam | idaM tvavadheyam - jIvasya na mAyaivAvaraNaM kintvanyAnyapyAvaraNAni santi | tAni chAdau dehaH tataH prakR^itibandhaH tataH sattvAdiguNabandhaH tataH karmAdibandhaH tataH liN^gadehaH tataH IshvarechChetyevaMrUpANi | na chAtra mUlAbhAvaH | dehAdbAhyaM vinA.atIvabAhyatvAditi gItAbhAShyasya mUlatvAt | idaM hi bhAShyaM prameyadIpe dehAdbAhyaM vinA.a.atmAbhimAnasthamadhyAtmam, tatra yuktiH - atIvabAhyatvAdatyabhimAnaviShayatvAbhAvAditi vyAkhyAtam | atra dehAdbAhyasya gehAderadhyAtmatvAbhAve sAdhye jIvApekShayA.atIvabAhyatvAditi heturuktaH | asya hetorvyabhichAravAraNAyAtyabhimAnaviShayatvAbhAvAditi vyAkhyAtaH | tathA cha jIvApekShayA dehasyAtIvabAhyatvAt madhye bahUnyAvaraNAni santIti siddhamiti | na chAparokShaj~nAne jAte satItyarthAbhyupagame tannirdhAraNAdhikaraNavirodhaH, tatra shravaNAderevAj~nAnanivartakatvokteH | atrApi punaH punarbhagavati mano
yojanatattvabhAvajanitAbhidhyAnasya shravaNAdijanitaprasAdarUpasya mAyAnivartakatvokteshcheti vAchyam | yato.aj~nAnasya shravaNAdinivartyatve.apyaparokShaj~nAnanivartyatvamapi sambhavati | shravaNajanitaparokShaj~nAnena aj~nAnasya shithilIbhAvarUpanivR^ittiH aparokShaj~nAnenAtyantikI nivR^ittirityabhyupagamAt | etatsarvaM
j~nAnena tu tadaj~nAnaM yeShAM nAshitamAtmanaH |
teShAmAdityavajj~nAnaM prakAshayati tatparam ||
iti gItAbhAShyaprameyadIpikayoH spaShTamapavarNitam | tathA hi prameyadIpavachanaM svarUpaj~nAnamavidyayA.a.avR^itaM, vR^ittij~nAnaM tvavidyAM shithilayati| brahma prakAshayatIti| atra vR^ittij~nAnashabdasya gItAbhAShyarItyA parokShamaparokShaM chArthaH| na chaivaM pramANairutpannamapIdaM manovR^ittirUpatattvaj~nAnam antaraN^gabhUtena vishuddhasvabhAvarUpaj~nAnenopodbalitaM sat bahiraN^gamanAdyapi savAsanamevAj~nAnaM samUlaghAtaM hantIti sudhAvirodhaH | atra kevalavR^ittij~nAnasyAj~nAnanivartakatvokteraj~nAnanivartane svarUpaj~nAnasyApi vR^ittij~nAnasahAyatvokteshcheti vAchyam | pUrvaM svarUpaj~nAnasyAvR^itatvenAkiJNchitkaratve.api parokShavR^ittij~nAnenAvarakAj~nAnasya shithilIbhAvAnantaramaparokShavR^ittij~nAnopodbalakatvasambhavAtkevalasyAparokShavR^ittirj~nAnasyAtyantikAj~nAnanivartakatvAbhAve.api svarUpaj~nAnopodbalitasya samUlAj~nAnaghAtakatvopapatteshcha | yamapyetIti shrutirattAdhikaraNe vyAkhyAtA | ya idamityanyashrutyarthastu | yasmAdyaH 'idaM sarvaM' vishvaM 'vilApayati' nAshayati tasmAtsa bhagavAn saMhartR^itvAddharirityuchyate | na cha pitR^itvAnnAshakatvAyogaH | yataH sa 'paro' mamatvAdidoSharAhityAllokapitR^ivilakShaNaH | tatkatham? yataH sa paramAtmA sarvotkR^iShTachetano.ata iti |
(4) viShNoreva saMhartR^itve 'rudro mA.a.avishAntakaH' (mahA.16.2.) ityukta shrutivirodha ityata Aha-sraShTeti|| yato hariH parameshvaro Ishebhyo brahmAdibhyo vara uttamo.atra eka eva sraShTA 'pAtA' rakShitA saMhartA cha bhavati | tato.anyeShAM brahmAdInAM sraShTR^itvAdikaM 'dAruyoShAvat' dArumayastrIpratimAvat paratantramuchyate purANAdAvityarthaH | tadapi na sAmastyenetyAha - ekadesha iti | sR^iShTyAdikamiti pUrvatrApi sambadhyate 
| cho.avadhAraNe.apyarthe cha | tathA chAtra paratantre.apyanyaniShThasraShTR^itvAdAvekadeshasya kriyaiva jagadekadeshaviShayaiva sR^iShTyAdikriyA niviShTA, na tu 'sarvAtmanA' sarvathA sarvajagatsambandhisR^iShTyAdikamIritaM niviShTamuktamityarthaH | yadvA - paratantre.api brahmAdijIve 'ekadeshakriyA' jagadekadeshasyaiva kriyA sR^iShTyAdirUpA tatkartR^itvamiti yAvat | 'na tu sarvAtmanA' sarvathA sarvajagatsambandhisR^iShTyAdikaM tatkartR^itvamIritaM pramANeShu | tarhi samastaM sR^iShTyAdikaM kasmAdbhavedityata Aha - sR^iShTyAdikamiti | tushabdo visheShArthaH | parAditi hetugarbham | tathA cha 'samastaM' sarvajagatsambandhisR^iShTyAdikaM 'parAt' svatantrAdviShNoreva bhavet, na tvanyasmAdityarthaH | tathA chAntakatvashrutiH parAdhInasaMhArakartR^itvaparA paratantrajagadekadeshasaMhR^itikartR^itvaviShayatayA bhAktA cheti na tadvirodha iti bhAvaH | skAnda ityanantaramuktamiti sheShaH |
(5) rudrasya saMhAre pAratantryaM cha viShNukartR^ike tasmin dvAratvameveti bhAvenAha - nimittamiti || dashamaskandhe uddhavavAkyametat | taveti kR^iShNa uchyate | tasya kAlAkhyarUpANi iti hetugarbhaM visheShaNam | AkhyA cha rUpaM  AkhyArUpe kAla ityAkhyArUpe yasyAsau kAlAkhyArUpI tasyeti vigrahaH | yasyeti bahuvrIhij~nApakaTIkA tu inerarthakathanaparA | rUpasyAkR^iteH kAlatvaM sarvasaMhartR^itvAdiguNasampannatvaM, kAlashabdo jagadbandhanachChedanaj~nAnAdisarvabhagavaddharmavAchIti gItAbhAShyokteH | dharmavishiShTabhagavadvAchIti tadarthaH | yadvA - 'viShNau chAdhIshvare chittaM dhArayan kAlavigrahaH' iti gItAbhAShyodAhR^itasmR^iteH prameyadIpe kAlanAmA vigraho yasyAsau tathokta iti vyAkhyAnAdatrApi saptamyantarUpapadaghaTitabahuvrIhisamAsavigrahapradarshakatayA TIkA vyAkhyeyA | na chaivaM kAlAkhyArUpiNa iti na syAditi vAchyam | ArUpiNo vyAptarUpiNa iti AN^ prashleShAt | asya kAla ityAkhyayA yuktaM rUpamasyAstIti madhyamapadalopitvAdvA | tattvapradIpe tu - kAlAkhyaiva kAla iti nAmaiva rUpaM j~nApakaM vAchakatvena tadvAniti vyAkhyAtam | tathA cha kAlAkhyArUpiNa Ishasya tava 'vishvasarganirodhayoH' jagatsR^iShTisaMhArayoH hiraNyagarbhaH sharvashcha 'nimittamAtraM' dvAramAtraM na tu svatantrakAraNamityarthaH | iti cheti chashabdo na kevalaM skAnde, kintu bhAgavate cheti samuchchayArthaH atrApi pUrvavadeva sheShaH |
(6) bhAgavatasmR^itermUlabhUtAM shrutiM chAha - sa iti || sa viShNuH brahmaNA dvArabhUteneti sheShaH | evaM rudreNetyatrApi | 'visR^ijati' vividhaM sR^ijati | 'vilApayati' vinAshayati | sR^iShTyAdau viShNoreva mukhyakAraNatve hetumAha - so.anutpattiralayo yata iti | utpattinAshashUnya ityarthaH | sa eka eva harirityanvayaH | 'paraH' uttamo vilakShaNo vA | anena mamatvAdidoSharAhityena lokapitR^ivailakShaNyAlloke pituranyasya mArakatve.api prakR^ite pitureva viShNormArakatvoktau na lokavirodhaH, tasyAdoShatvAditi sUchitam | 'parAnandaH' 
pUrNAnandaH nirduHkhatvaM choktam | mahopaniShadItyasya brahmarudrayordvAratvamevoktamityadhyAhAreNAnvayaH |  
|| iti tadabhidhyAnAdhikaraNam || 7 ||
|| 8. viparyayAdhikaraNam ||
(1) asminnadhikaraNe adhibhUtAdisaMhArakramaviShayashrutivirodhaH parihriyate | atra prakR^itAdhibhUtAdIni kimutpattikramAnusAreNa bhagavatA lIyante vyutkrameNa veti sandehasya bIjabhUtaM shrutivigAnaM darshayati - ata eveti || pUrvaprakR^itAdeva 'parAt' uttamAt 'idaM' jagat 'kramAt' tattvadevatAtAratamyakrameNaivotpadyate, krameNaiva lIyata ityarthaH | na jagadvatparamAtmA.apyutpattinAshavAnityAha - neti | 'asau' paramAtmA 'nodeti' notpadyate 'astaM' nAshaM 'naiti' na prApnotItyarthaH | shrItattvavyAvR^ityarthaM paramAdakSharAdviShNoriti | na tvanyasmAditi prathamaivakArasya vyutkramAdeveti dvitIyasya na tvanyasminniti tR^itIyasya chArthaH | utpattikrameNaiva lIyante 'ata eva' iti shruterlokAnukUlyAchcha |
(2) iti prApte siddhAntayatsUtramavatArya vyAchaShTe - ata iti || kramavachanamapItyanena sUtre AvR^ittaH kramashabdaH kramavachanaparaH | apyarthasturityuktaM bhavati | apiH bAdhakatvena upanyastamapIti visheShaNasamuchchayArthaH | AvR^ittasya viparyayeNetyasyArthaH viparIteti | pravR^ittaM yata iti sheShaH | asyAto layakramaH viparyayeNa utpattikramavaiparItyenaiveti sautrapadoktasAdhyenAnvayaH ||
(3) kutaH kramashruterarthAntarakalpanamityato.api pravR^ittam ata iti padaM tushabdArthAvadhAraNAnvitatayA.anUdya vyAkhyAti - karteti || kartetyataH prAk ata evetyuttaravachanAt kuta ityupaskAryam | yasyAmeva shrutau kramAllayaH shrUyate, tasyAmeva vachanAt na tvanyasyAmityevashabdArthaH | yaH 'prANAdikasya' brahmAdikasyAsya jagataH kramAtkartA yashcha 'bhUmyAdikasyAsya' vyutkramAddhantA sa harireva paro, na tvanya ityarthaH | anenotpattAvuttamakramaH, laye tvadhamakrama iti sUchitam ||
(4) nanu shrutitvAvisheShAt vyutkramashrutyA kramashruteH kuto bAdhaH, viparItameva kiM na syAdityato.ataHshabdasUchitAM smR^itimAha - anurUpa iti || yojanA tu - kramo dvividhaH anurUpaH pratirUpashcheti | tatra 
sR^iShTau yaH kramaH so.anurUpaH | uttamAditAratamyAnusAritvAt | yo laye kramaH sa pratirUpaH uttamAditAratamyapratikUlatvAt | evamubhayavidhakrameNa 'vibhuH' samartho bhagavAn sR^iShTisaMhArakarteti | pAdma ityanantaraM vachanAdityanuShajyate | asya sAvakAshakramashruterniravakAshavyutkramapadaghaTitashrutyA bAdho yukta ityadhyAhR^itasAdhyavAkyenAnvayaH || 
(5) vyutkramAllayAN^gIkAre lokavirodhApAtAnnAsau yuktaH, loke prAyeNa pUrvotpannAnAM pitrAdInAM prathamaM layadarshanAdityataH pravR^ittamataH shabdAvR^ittyA upapadyate chetyaMshaM vyAchaShTe - pUrvotpannAnAmityarthaH | upapadyata ityataH prAk laye kramo viparyayeNeti sUtrAMsha AvR^ittyA saMyojyaH | upapadyata ityasya sAmarthyAdhikyayuktyA siddhyatItyarthaH | yadvA - upapadyata ityasya yujyata ityarthaH | sAmarthyAdhikyaM tvatashshabdArthaH | na kevalaM shrUyate, kintu yujyate cheti samuchchaye chashabdaH | tathA cha laukikAnAM prAyashshatavarShajIvitvAdirUpasya balaj~nAnAdirUpasya vA sAmarthyasya sAmyAt kramAllaye.api nAsAvalaukikatattvadevatAlaye bhavati, yataH pUrvotpannAnAM sAmarthyAdhikyAduttareShAM tadabhAvAt, evaJNcha laukikavirodhasyaiva guNatvAditi bhAvaH | pUrvotpanneShu sarvatra uttarotpannApekShayA sAmarthyAdhikyamastIti j~nApanAya dvirvachanam | anena - yataH 'kramastu' kramavachanamapi 'viparyayeNa' viparItakramApekShayA pravR^ittamato laye kramaH 'viparyayeNa tu' utpattikramavaiparItyenaiva | kuto.arthAkramashruteH kuto bAdhaH shrutitvAvisheShAt viparItaM kiM na syAt | ata eva sAvakAshatvAdeva | na cha lokavirodhaH | yata upapadyate chAyaM vyatkramo yujyate cha | katham? ataH sAmarthyAdhikyAt | na kevalaM shrutyochyate vyutkramaH kintu upapadyate cheti sUtrArtha ukto bhavati ||
(6) nanu pUrvotpannAnAM sAmarthyAdhikyameva kutaH? yena pashchAllayaH syAdityata Aha - vAmane cheti || sAmatsyaM vIpsArthaH | tathA cha yataH 'pUrve pUrve' AdisR^iShTau pUrvotpanneShu chaturmukhAditattvadeveShu viShNoH 'sannidhAnaM' sannidhiH 'kramAdhikaM' tAratamyakrameNAdhikam ata eva teShAM pUrvotpannAnAM pashchAdutpannApekShayA 'sAmarthyAdhikyam' balaj~nAnashaktyAdhikyamevAsti | na kevalametAvat, kintu teShAM 'vyAptiH' aNDAdbahiH svasvAbhimanyamAnaparyantaM dehato vyAptirapi tAratamyakrameNAdhikaiva, na nyUnA samA cha | yata evam atasteShAM pashchAdeva layo na kadAchitpUrvaM, nAtra saMshaya ityarthaH | tathAshabda upamAyAM samuchchaye vA | tena pashchAdutpanneShu uktavaiparItyaM cha sidhyati | 'pUrvAdibhyo navabhyo vA' iti sarvanAmasaMj~nAyAM vikalpAnushAsanAt tadabhAvapakShe pUrve ityetatsaptamyantaM, tadbhAvapakShe tu prathamAbahuvachanamidam | na cha tathAtve sannidhAnamityasyAnanvayaH sannidhIyate viShNuratreti vyutpattyA.asya pratimAparatvAt | tathAtve 'pUrve pUrve' pUrvapUrvamutpannAstattavadevAH yato viShNoH 'kramAdhikaM sannidhAnaM' krameNAdhikapratimArUpA iti yojanA | iti vAmana ityanvayaH 
| vachanAdityatrApyanuShajyate | na sAmarthyAdhikyAsiddhirityadyAhR^itenAnvayaH |
|| iti  viparyayAdhikaraNam || 8 ||
|| 9. antarAdhikaraNam ||
(1) atrAdhikaraNe pUrvoktavyutkrameNa laye vij~nAnAdau kvachidapavAdashaN^kA nirAkriyate | pUrvapakShasya sUtra evoktatvAt tatpaThitvA pUrvapakShAMshaM tAvadvyAchaShTe - antareti || talliN^gAdityetachChrutyuktAtkramAdutpattikramAllayAkhyaliN^gAdityarthaH | yadvA - ityetadrUpAlliN^gadarshanAdityarthaH | manasaH pUrvotpannatve 'prANAnmanaH' iti shrutyudAharaNena tasya pUrvameva laye 'yachChet' iti shratyudAharaNena chobhayorasiddhiH parihR^itA | pUrvapakShe prANAt 'mano' manastattvaM jAtaM tato vij~nAnatattvaM jAtamityarthaH | siddhAnte tu - mukhyaprANAnmanorUpendriyaM, tasmAdvR^ittirUpaM vij~nAnam utpannamityarthaH | yachChediti kAThakavAkye pUrvapakShe manashshabdastattvaparaH siddhAnte.arthastu - 'prAj~no' j~nAnI 'vAk' vAktatvaM tadabhimAninI umA 'manasI' manastattve tadabhimAnini rudre 'yachChet' uparamettadvashatvAttatra lIyata iti smarediti yAvat | 'tat' manaH 'j~nAna Atmani' vij~nAnatattvAbhimAninyAM vANyAM lIyata iti dhyAyediti | prameyadIpe tu - 'yachChet' niyachChediti kAThakabhAShyAnurodhAt 'vAk' vAchaM manasi 'yachChet' tanniyatAM dhyAyet vAgadevatAM manodevatAdhInatayA chintayediti vipariNAmAshrayeNa adhyAhAraM layaparatvaM cha vinA vyAkhyAtam | ata eva tattvapradIpakAro.api vAchaM manasi yachChet ityevAha | manasIti dIrghashChAndasaH | vAN^manasI parasparaM 'yachChet' ekaikatraikaikaM yachChet iti vyAkhyAnaM tUdAhR^itagranthaviruddham | hetvaMshaM vyAkhyAya pUrvapakShapratij~nAMshaM vyAchaShTe - vij~nAnamasanI iti | tattve iti sheShaH | dvitIyAdvivachanametat | 'antarA' vinA | viparItakrama ityanena krameNetyetaduktArtham, anyeShAM laya ityAdau grAhyam | tena sUtre laya iti sheSho darshitaH |
(2) siddhAntAMshaM vyAchaShTe - neti || vij~nAnamanastattve vinA viparItakrameNa laya ityuktaM netyarthaH | kuto netyataH pravR^ittam avisheShAdityetadvisheShadharmarahitatvAdityanyathApratItinirAsAya vyAchaShTe - visheSheti | saN^kochakapramANAbhAvAdityarthaH | yadvA - vij~nAnamanastattvayoryathotpattilaya iti visheShapramANAbhAvAdityarthaH | nanu sarveShAmapi viparItakrameNaiva laya ityatrApi pramANaM nAsti | tathA cha sAmyamevetyato.apyAha - visheSheti| abhAvAditi vichChedaH| tathA cha sarvaM vA etatkramAdutpadyate kramAdvilIyata iti visheShapramANAbhAvAdityarthaH | nanu sarveShAmapi viparItakrameNaiva laya ityatrApi pramANaM nAsti | tathA cha sAmyamevetyatopyAha | visheSheti | AbhAvaditichChedaH | tathA sarvaM vA etatkramAdutpadyate kramAdvilIyata iti visheShapramA
NasadbhAvAdityartha | anena nAvisheShAdityaikapadyaM sUchitam | athavA - abhAvAdityeva ChedaH | tathAtve sarvaM vetyavisheShapramANAbhAvAdityarthaH ||
(3) nanvastyevoktaM liN^gadarshanaM keShAJNchitkramAllayaH, keShAJNchidvyutkramAdityatra visheShapramANarUpamataH kathaM visheShapramANAbhAva ityAshaN^kAM pariharatsUtramupanyasya vyAchaShTe - charAchareti || manasashcha vij~nAnamiti vyapadesha ityanena tadvyapadesha ityetat sa chAsau vyapadeshashcha tadvyapadesho mano vij~nAnamiti shabda iti vyAkhyAtam | 'charAchareShu' jaN^gamasthAvareShu | viShayasaptamIyam | idaM charAchareShu vyapadeshashchaJNchalAntaHkaraNAvabodharUpacharatattvarUpAcharaviShayako vyapadesha iti charAchareShvAlochanAditi chobhayAnvayi | pUrvatrAnvayena charAcharavyapAshrayovyapadesha ityetadvyAkhyAtam | charAchareShvAlochanAdvij~nAnaM bhavatItyanena cha tadbhAvabhAvitvAdityaMshaH tasmin charAcharaviShaye tasya manaso bhAvenAlochanena tasyAvabodhasya vR^ittij~nAnasya bhAvitvAt utpadyamAnatvAditi vyAkhyAtaH | yadvA - charAchareShvAlochanAdityanena chandrikArItyA charAcharavyapAshrayatvasya samAsAntargatatadbhAvaM pratyapi visheShaNatvaM j~nApitam | 'iti' hetorvyapadesho 'bhAgApekShayA syAt' indriyAvabodhAkhyabhAgaviShaya eva syAditi | anena 'bhajanaM bhAgasevayoH' iti vachanAt bhajadhAtorbhAve ktapratyaye niShpannabhaktashabdAt ktin pratyaye vA niShpannAdbhaktishabdAdvA tasyedamityaNi kR^ite niShpanno bhAktashabdo vyAkhyAtaH | 'na vij~nAnatattvApekShayA' na tattvaviShayo.apIti | anena turavadhAraNArtho.apyarthashchetyuktaM bhavati | yata evamato na liN^gadarshanavirodha iti vAkyasheShaH | anena - yadyapi 'manasashcha vij~nAnam' iti vyapadeshaH 'charAcharavyapAshrayaH' manorUpendriyatajjanyaj~nAnamanastattvavij~nAnatattvAkhyarAshidvayaviShayastatsAdhAraNaH | tathApIha yataH sa 'bhAktastu syAt' antaHkaraNavR^ittij~nAnAkhyabhAgaviShaya eva syAt, na tu manovij~nAnAkhyatattvaviShayaH, ato na tadvirodhaH | na chendriyAvabodhaviShayatve.apyanupapattiH | tattvayoriva tayorapi kAryakAraNAbhAvAyogAditi vAchyam | 'tadbhAvabhAvitvAt' teShu charAchareShu tasya manaso bhAvena | yadvA - charAcharavyapAshrayeNa tadbhAvenAlochanena tasya vR^ittij~nAnasya bhAvitvAdutpadyamAnatvAditi sUtrArtha ukto bhavati ||
(4) nanu 'manasashcha vij~nAnam' iti vyapadesho.astu bhAktaH, tathApi tattvaviShaya eva kiM na syAdityata Aha - skAnde cheti || chandrikArItyA smR^ityarthastu - 'avyaktaM' shrItattvAbhimanyamAnam avyaktAkhyatattvaM 'parAt' sarvottamAddharerutpannaM, 'mahAn' chaturmukhAbhimanyamAnaM mahattattvaM tu avyaktAdutpannam | tathAshabdaH samuchchaye | 'mahataH' chaturmukhAt mahattatvAbhimAninashchaturmukhAt vANyabhimanyamAnaM vij~nAnatattvaM samutpannam | vij~nAnatattvAdrudrAbhimanyamAnaM manastattvaM samutpannamiti | anena vaikArikAhaN^kArakAryasyApi manaso vij~nAnatattvakAryatvaM chAstIti j~nAyate | 'khAdikam' indriyAdyAkAshAdi vA | sarvasR^iShTAvayaM kramaH kimityA
shaN^kya netyAha -evamiti | yA 'bAhyA' brahmANDabahirjAtA sR^iShTiH saiva 'evaM' parAdityuktaprakAreNa bhavati | 'parA' mukhyA tAratamyaj~nApikA cha | atha yatra kvachittattvAnAmeva avarasya pUrvatvamityevaMrUpo viparItakramaH shrUyate, tatra kathamityatastasyA viShayamAha - antariti | 'viparItakramaH' parAdityuktApekShayA viparItakramotpattishrutiH 'prANAnmano manasashcha vij~nAnam' ityevamAdirUpA antaH brahmANDasya dehasya chAntastattvAbhivyaktau j~nAninAM tadAparokShye cha kramApekShayA cha pravR^ittetyarthaH | yathoktaM tattvapradIpe - yasmAdavareShAM darshanAnte harerdarshanaM tasmAdutpattikramavadviparIto vyutkramo j~neya iti | vyaktipadaM darshanasyApyupalakShakam | ata eva TIkAyAmantarabhivyaktau j~nAninAM tattvAparokShye chetyuktam | AparokShyasya vyaktisAdhyatvAt | brahmANDasya dehasyachAntarvyaktAvAparokShye cha viparItakrama ityatra liN^gamAha - yasmAditi | yasmAddvArapAladarshanAnantaraM rAj~na iva adhamatattvadevatAdarshanAntaram 'ante' pashchAddhareH 'dR^ishiH' darshanaM bhavati darshanasAdhanIbhUtAdhamatattvadevatAvyaktishcha bhavati | tasmAdantastadvyaktyapekShayA viparItakrama ityuktaM yuktamityarthaH | chandrikAyAM tu smR^itikramApekShayA viparItakramashrutiH brahmANDAntaHsR^iShTyabhiprAyA | tattvadevAnAM dehotpattilakShaNAnusR^iShTyabhiprAyA | yadvA - viparItakramashrutiH j~nAninAM svadehe j~nAnikartR^ikatattvAbhimAnidevatAparokShyakramAbhiprAyetyuktam | tatpakShe vyaktishabdo dR^iShTiparaH | brahmANDasyAntardehasyAntardR^iShTiriti vyavasthayA.anvayaH| na tUbhayorubhayatrAnvayaH TIkAyAmabhivyaktAvityanantaram AparokShye cheti sheShaH | iti skAnda ityanvayaH | uktatvAditi sheShaH | asyAto manasashcha vij~nAnamiti vyapadeshaH, na tatvApekShayeti pUrveNAnvayaH | na kevalaM sUtra iti chashabdArthaH |
|| iti antarAdhikaraNam || 9 ||
|| 10. AtmAdhikaraNam ||
(1) atrAdhikaraNe paramAtmanilayaviShayashrutivirodhaparihAraH kriyate | tatra sUtramupanyasya pUrvapakShaM sUchayan vyAchaShTe - neti || shruterityanena sUtre shruterityapipadachChedaH sUchitaH | paramAtmA.api lIyata iti netyarthaH | na kevalaM pR^ithivyAdirityApishabdArthaH | anena AtmA chetyanvitashchashabdo.apyarthatayA.api vyAkhyAtaH | tathA 'tamasi nilInaH' iti shruteH chetanatvayukteshcha paramAtmA.api lIyata iti sayuktikapUrvapakShashcha sUchitaH | sR^iShTyAdyaShTakakartR^itvarUpabrahmaliN^gapratipAdakaM 'sa idam' ityAdivAkyasheShodAharaNaM tu nilInashruterIshvaraikaviShayatvena niravakAshatvopapAdanAya | 'saH' eka eva paramAtmA 'idaM sarvaM' jagadvilApya 
chitprakR^itirUpodakAtmakena tamasA.a.achChAdya saMhR^itya svayaM 'vyuttiShThate' prAdurbhavati | atha sa idaM jagatsR^ijati | sR^iShTvA cha vividhaM 'sthApayati' sthitiM prApayati | atha 'vilApayati' saMhArayati 'prasthApayati' prerayati 'AchChAdayati' aj~nAnenAvR^itaM karoti 'prakAshayati' jIvakartR^ikAnubhavena jIvaM saMyojayati 'vimochayati' svaprApitabandhAdityarthaH | sarvatrAnvayArthaM sa iti dviruktiH | netyanena siddhAntapratij~nAyA uktatvAt tatrAshruteriti padachChedenoktaM hetuM yojayati - ashrutatvAditi | 'tadvilApya vyuttiShThate' ityAdyuktyodAhR^itashrutito.api brahmalayo neti j~nAyate | na chAnyato brahmalayaH shrutaH | ataH kasyAmapi shrutau brahmalayasyAshrutatvAdityarthaH | paramAtmanaH prakR^itatvAttallasyetyetAvatA pUrtau brahmetyuktiH kAlAparichChinnatvarUpayuktisUchanArthA |
(2) nanvantastamasi nilIna iti brahmalayasya shrutatvAtkathamuchyate ashrutatvamityata Aha - nilIneti || apihitatvamAchChAditatvam| upalakShaNametat| itarAdR^ishyatvamityapi draShTavyam | ata eva paiN^gashrutAvadR^ishyatvamuchyate | yathoktaM bR^ihadbhAShye -
laukikavyavahAro yo bhUbhArakShapaNAdikaH |
tadadR^iShTiM vinA chAnyo layaH kR^iShNAdinAM kvachit || iti ||
laukiko lokaviShayakaH | kuto nilInashabdo.apihitatvArthakaH, yenAshrutatvaM sidhyet ityatastaduttaratvenApi shruteriti ChedenoktAM shrutiM darshayati - tuchCheneti | shruteriti | samAkhyArUpashruterityarthaH | 'sa idaM sarvaM vilApya' ityAdeH 'vyuttiShThate' ityantasya 'nAsadAsIt' ityAdeH 'mahinA jAyataikam' ityantasya cha samarthanArthatvAditi bhAvaH | shruterityasya pUrveNAnvayaH | vyAkhyAteyaM shrutiH AnumAnikanaye | nilInatvamihApihitatvameva na tvanyaditi ||
atra na kevalaM samAkhyAnaM, kintu vAkyamapItyAshayena shruterityanenoktaM shrutivAkyaM chAha - sa iti || atra pUrvottaravAkyArthaparyAlochanayA vAkyalakShaNapramANena arthAt nilInashabdo.apihitArthe prayukta iti j~nAyate | kechidiyamapi prayogarUpashrutitvAtsamAkhyaiva, samAkhyAdInAmiti TIkA tu vastusthitikathanaparetyAhuH | 'saH' paramAtmA 'etasmin' prakR^itirUpe tamasi 'nilInaH' ChannaH svayaM prakR^itijIvakAlAnanupashyati enaM tu na ko.api pashyatItyarthaH | 'paiN^gishruteH' paiN^ginAM vAkyAt | asyApi nilInashabdeneti pUrvavAkyenA
nvayaH ||
(3) nanu kimarthamevaM nilInashruterarthAntaraM parikalpyate asyAH laya evArthaH kiM na syAt | na cha samAkhyAdivirodhaH | tasya shrutito durbalatvAt | na cha 'nityo nityAnAm' iti shrutyantarabalAttasyAH prAmANyopapatterityataH pravR^ittaM nityatvAchcha tAbhya ityaMsaM vyAchaShTe - nitya iti ||
nityo nityAnAM chetanashchetanAnAM
eko bahUnAM yo vidadhAti kAmAn |
tamAtmasthaM ye.anupashyanti dhIrAH
teShAM shAntiH shAshvatI netareShAm ||
iti kaThashruterayamarthaH - 'nityAnAM' svarUpataH avinAshinAM sakAshAt 'nityo' dehato.api nityaH paramanitya iti yAvat | nityAnAM nityatvaprada iti vA | evaM 'chetanAnAM' j~nAtR^INAmapi 'chetanaH' paramachetanaH, teShAM chaitanyaprada iti vA | yashcha svayameka eva 'bahUnAM' puruShANAM 'kAmAn' kAmyAn 'vidadhAti' karoti taM hR^idayasthaM ye dhIrAH anupashyanti teShAM 'shAshvatI' punarAvR^ittishUnyA 'shAntiH' mokSho bhavennetareShAmiti| 'sa nityaH' ityanyashrutivAkyam | saH paramAtmA dehato.api nityaH yato 'nirguNaH' sattvAdiguNAbaddho vibhuH paro vilakShaNo.ata ityarthaH | 'nityo vibhuH' ityanyA shrutiH | nityatve heturvibhurityAdikam | 'kAraNaH' kAraNaM jagata iti sheShaH | 'guNaiH' guNebhyassattvAdibhyaH 'paro' muktaH guNamayadehAdivarjitaH 'sarvadR^ik' sarvaj~naH 'shAshvato' nirvikAra ityarthaH | Adishabdena nityatvabodhakavAkyAntaraM gR^ihyate| tAbhya ityasya vyAkhyA shrutibhya iti| nityatvAditi | dehato.api nityatvAvagamAdityarthaH | brahmaNa ityanuShajyate | asyApi nilInashabdenApihitatvamuchyata iti pUrveNAnvayaH | chashabdo hetusamuchchaye | tathA cha bAhulyena 'nityaH' ityAdishrutInAM prAbalyAnnetarashrutivirodhena aprAmANyaM shaN^kyamiti taChrutivirodhAnnilInashruterarthAntarakalpanaM yuktamiti bhAvaH ||
|| iti AtmAdhikaraNam || 10 ||
|| 11. j~nAdhikaraNam || 
(1) atrAdhikaraNe jIvajanmaviShayashrutivirodhaH parihriyate| sandehabIjaM shrutivirodhaM darshayati - nitya iti || na kevalaM parasyetyapishabdArthaH | nityatvamiti | avinAshitvamityarthaH | uktamiti | pUrvAdhikaraNodAhR^itavAkyeneti sheShaH | na chotpattishrutipratiyogyanAditvashruterevodAhartavyatayA nityatvashrutyudAharaNamasaN^gatameveti vAchyam | bhAvasya sataH nityatvoktyanupapattita eva prAgabhAvApratiyogitvarUpAnAditvasyApyuktaprAyatvAt | itIti | iti shrutyantareNetyarthaH | 'Atmano' jIvAH 'vyuchcharanti' mAtR^idehAt nissaranti jAyanta ityarthaH | tataH kimityata Aha - ata iti | yata evaM shrutidvayena viruddhArthadvayamuktam, ataH shrutyorvirodha ityarthaH |
(2) anutpattij~nApakanityatvashrutyupanyAsenaiva jIvo.anutpattimAn prAgabhAvApratiyogitvarUpAnAditvAt Ishvaravaditi sayuktikapUrvapakSho labdho bhavatItyAshayavAn siddhAntayatsatramavatArya vyAchaShTe - ata iti || jIva ityanena jAnAtIti vyutpattyA j~no jIva iti j~nashabdo vyAkhyAtaH | pUrvasUtrAdanuvR^ittasya chashabdasyArtho.apIti | na kevalaM viyadAdiH kintu jIvo.apIti tasyArthaH | yadvA - nityatvenokto.apItyarthaH | ata ityanuvAdena parameshvarAditi vyAkhyAnam | parameshvarAdevetyevakArAnvayaH | sarvasUtreShu tasyaiva prakR^itatvAditi bhAvaH | utpadyata iti sUtre sheShoktiH | evakArasyAtrApyanvayaH | utpadyata ityAvartate | anena jIvo.api utpadyata eva, utpadyamAnashcheshvarAdeva utpadyata iti pratij~nAdvayaM sUchitaM bhavati | ubhayatra hetumAha - shabdAdeveti | anenAtashshabdasyAvR^ittissUchitA | na tatra pramANAntaraM gaveShaNIyamiti evashabdArthaH | tameva shabdamudAharati - ta iti | vAshabdo.avadhAraNe | 'te' prasiddhAH 'ete' jIvAH yataH 'chidAtmano' j~nAnasvarUpAH atassvarUpato.avinaShTAssanto 'jyotiH' prakAsharUpaM 'paraM' brahma nivishanti praLaye muktau cha | tarhi anAdinityatvashrutivirodha ityata Aha - avinaShTA iti | svarUpataH anAdinityA evetyarthaH | kAdAchitkanAso.api netyAha - neti | svarUpata iti sheShaH | 'kadAchana' mahApraLaye.anyadA vetyarthaH | iti shrutirityanantaram asti hIti sheShaH |
(3) nanvanAdinityasya jIvasyotpattiH shrutA.api kathaM yujyate vandhyAtvamabhyupagamya mAtR^itvavachanavat 
nityatvamabhyupagamya punarutpattivachanasya vyAhatatvAdityAshaN^kAM pariharatsUtramupanyasya vyAchaShTe - yukteshcheti || 'nityasyApi' anAdinityasyApi | apiH yadyapitathApItyarthe | anena sUtre j~nasyeti vipariNatamanuShajyate | cho.apyarthaH | sa cha visheShaNasamuchchayArtho.apItyuktaM bhavati | 'upAdhyapakSheyA' bAhyasharIrAkhyopAdhyutpattyapekShayA tadviShayakatayA utpattivachanaM yujyata ityarthaH | sharIrAderupAdhitvaM na pratiphalanAdhikaraNatvam, kintu utpattyAdirUpavikAravisheShApAdakatvam, ata evAha - utpattiriti | yujyata iti | anena nAyaM yuktishabdo liN^gArthaH, kintu yogArthako vivakShArthakashcheti sUchitam | sAvadhAraNaM chaitat | tena sautrachashabdo vyAkhyAtaH | avadhAraNena nedamupachAramAtram, kintu mukhyameva parAdhInavisheShAvAptirUpotpatterevAtra vivakShitatvAditi sUchitam | anena - anAdinityasyApi j~nasya parAdhInavisheShAvAptirUpotpatteH yogAnna taduktivyAghAta iti sUtrArtha ukto bhavati ||
(4) atra smR^itisammatimAha - utpadyanta iti || chidAtmatvamanAdinityatve hetuH | tathA cha yadyapi yatashchidAtmAno jIvA ato.anAdinityAH, tathApi dehato.api nityAtparAtmana utpadyante| vyAhatimAshaN^kyAha - upAdhIti | bAhyopAdhyutpattyapekShayetyarthaH | 'teShAM' jIvAnAM, na kevalamanAdinityatvamityapishabdArthaH | vyomasaMhitAyAmityanantaraM nityasyApItyAdishabdenoktaM yuktamiti vAkyasheShaH ||
|| iti j~nAdhikaraNam || 11||
|| 12. utkrAntyadhikaraNam ||
(1) dharmiNi jIve utpattyanutpattishrutivirodhaparihArAnantaramatrAdhikaraNe jIvadharme parimANe.aNutvashrutivirodhaH parihriyate | tatra shrutivirodharUpaM saMshayabIjaM darshayati - vyAptA hIti || hishabdaH prasiddhau | 'AtmanaH' paramAtmarUpavisheShAH 'vyAptAH' paramamahatparimANAH 'chetanAH' j~nAnarUpAH 'nirguNAH' sattvAdiguNashUnyAH 'sarvAtmAnaH' sarvasyAdAnAdikartAraH 'sarvarUpAH' pUrNasvarUpAH | 'sarvaH pUrNaguNatvataH' ityukteH | 'anantAH' kAlato guNatashchAparichChinnA iti siddhAntarItyA shrutyarthaH | pUrvapakShe tvAtmashabdo jIvaparaH | visheShaNAni cha tasyaivetyAha - vyAptA hyAtmAna iti | samagrodAharaNaM tu siddhAntAnukUlatayA brahmaliN^gAni sUchayitum | vyAptatvaM deshato mahattvamiti yAvat | pratIyate | jIvasyetyanuShajyate | 'eShaH' iti shrutau hishabdaH prasiddhau | chAvanyonyasamuchchaye | tathA cha 'eSha AtmA' jIvo.aNuH yaM jIvaM ete 'sinIto' badhnItaH | ete ityetadeva vivR^iNoti - puNyaM cha pApaM cheti | atrApyaNurhyeSha AtmetyetAvadeva udAhartavye vAkyasheShoddhAro jIvatvaj~nApanArthaH | aNutvamityatrApi pratIyata ityanuShajyate | jIvasyeti chAsti | tataH kimityata Aha - ata iti | viruddhArthadvayapratItita evetyarthaH | 'virodhaH' shrutyoH pratIyata ityanuvartate ||
(2) yuktisahitavyAptatvashrutibalAt vyApta eva jIva iti pUrvapakShe siddhAntayatsUtramavatArya tachCheShameva 
pUrayati - ata iti || hetUnAmityuktirutkrAntyAdeH liN^gatAbodhanAya | tathApi vibhaktiM vinA hetutA.anavagamAttadarthaM sakAshAditi sheShaH kR^itaH| hetUnAmiti tu anuvAdo na doShaH| aNureveti tu prakaraNalabdhasAdhyoktiH | jIva iti vartate | tena sUtre j~na ityasyAnuShaN^gassidhyati | anena jIvaH aNureva na vyAptaH | kutaH? utkrAntigatyAgatimattvAt, patatrisharIravadityanumAnaprayogassUchitaH | na cha madhyamaparimANatvenAnyathAsiddhissyAt | tasyAnityatvaprasaN^gena nirAkR^itatvAditi bhAvenApyevakAraH prAyoji |
(3)़ vibhutvabAdhakAnAmaNutvasAdhakAnAM hetUnAmasiddhimAshaN^kya tatra tatsadbhAve shrutimAha - sa iti || sa jIvo bAhyasharIrabandhAdutkramyAmuM lokam 'adhigachChati' prApnoti | 'amuShmAdimaM lokaM' bhUlokaM pratyAgachChati | anantaraM 'sa garbhIbhavati' pUrvamagarbhaH, adhunA garbhassampadyate mAturudaraM pravishatIti yAvat| atha 'prasUyate' utpadyate| atha puNyapApasAdhanaM karma karotIti shrutyarthaH| shruterityanantaraM siddhAnAmiti sheShaH| asya hetUnAmityanenAnvayaH ||
(4) evamutkrAntyAdihetubhyo jIvasyAvyAptatve siddhe aNutvasAdhakAdhikaraNamadhye antarbhedAdhikaraNatvena kiJNchitprasaN^gAt chintyate| kimidamutkrAntyAdikaM jIvasya parameshvareNa? svayameveti| tatra pUrvapakShamAha - tatreti || 'so.asmAt' ityudAhR^itashrutAvityarthaH | tatretyAvartate | tasyotkrAntyAdAvityarthaH | jIvasyetyanuvartate | pratIterityasya svayamevetyanenAnvayaH | svayamevetyanantaraM tasyotkrAntyAdIti sAdhyamadhyAhAryam | neshvareNetyevashabdArthaH | nanvasyAM shrutau jIvasyotkrAntyAdyeva shrUyate, na tvanyAdhInatAvidhiH niShedho vA.asti | ato nAnayA dR^iDhanirNaya ityata Aha - eka iti | 'ekaH' svatantro 'jantuH' jIvaH 'prasUyate' utpadyate 'pramIyate' nashyati | evashabdasya dvirgrahaNaM sarvatrAnvayaj~nApakam | duShkR^itaM chetyanvitaH chashabdaH samuchchaye | anubhuN^kta ityatrApi sambadhyate | 'ityAdeH' evamAdismR^itivachanAchchetyarthaH | na kevalaM pratIteriti chArthaH | tathA cha smR^ityanusAreNa shruterapi jIvasyotkrAntyAdeH parAdhInatAniShedho.artha iti bhAvaH ||
(5) evaM pUrvapakShe tannirAkaraNAya sUtramavatArya vyAchaShTe - ata iti || 'sa etena' ityAdyekaM shrutivAkyam | 'eSha hyAnandam' ityanyat | anenottarayorityanena j~nApitaM vAkyadvayamudAhR^itaM bhavati | 'saH' jIvaH 'etena' svasthitena 'svAtmanA' svarUpabhUtamAnandamAdatte iti vyutpattyA svAtmashabdavAchyena paramAtmanA.anugR^ihitaH imaM mAtR^idehasthaM garbhaM pravishati | pareNaiva tatprerita eva jAyate | tenaiva lokAntaraM 'nIyate' mriyate 'unnIyate' mokShAyordhvaM nIyate | tametaM viShNuM svAtmetyabhivadanti vidvAMsa ityarthaH | anena svAtmashabdasya vidvadrUDhirdarshitA | 'eShaH' paramAtmA AnandaM jIvakR^itashubhakarmaphalam 'Adatte' gR^ihNAti svarUpAnandamanubhavatIti vA | 'abhi jIvayati' dhR^itaprANaM karoti saMsthApayati | 'udgamayati' dehAnnirgamayati UrdhvaM paralokaM gamayatIti vA | 'Agamayati' dehaM praveshayati | imAM bhUmimAgamayatIti vetyarthaH | yadyapyeShahyenaM jIvamityArabhyaiva dvitIyavAkyamudAhartavyam | tasyaiva prakR^itopayuktatvAt | tathApi dvitIyavAkye svAtmasha
bdAbhAvAt kathamuttarayorityanena dvitIyavAkyaM gR^ihyata ityAshaN^kyaM maivaM dvitIyavAkye svAtmashabdAbhAve.api tadvyAkhyAnarUpaiSha hyAnandamAdatta iti vAkyasadbhAvAditi bhAvena tatpUrvavAkyamapyudAhR^itam | ata eva sUtre ubhayodAharaNam | ityuttarayoriti | pauShyAyaNashrutau so.asmAditi vAkyApekShayottarayorityarthaH | sakAshAditi sheShaH| yadvA - saptamIyaM na ShaShThI | tathAtve sUtre vachanAditi sheShaH | bhAShye tUchyanta yata iti sheShaH | Adye tu bhavantIti | evaM hetuM vyAkhyAya idAnIM svAtmanA cheti pratij~nAMshaM vyAchaShTe - paramAtmanaiveti || svAtmanetyanuktvA paramAtmanetyuktyA paraM pUrNaM svarUpabhUtamAnandam Adatta iti vyutpattyA svAtmashabdo vyAkhyAtaH | utkrAntyAdaya ityanena sUtre utkrAntigatyAgataya iti pUrvasUtrAdvipariNatapadasyAnuvR^ittiH sUchitA | alpAkSharatvAyAdishabdaprayogaH | tathA cha so.asmAditi pUrvavAkyamapyetadarthakameva | smR^itistu prasavAdiduHkhAnubhave paramAtmadattasvAtantryamAheti na tadvirodha iti bhAvaH ||
(6) uktamAkShipya samAdadhatsUtramupanyasyAkShepAMshaM tAvadvyAchaShTe - neti || iti vyAptishruterityanenAtachChruteriti pUrvapakShahetvaMshasyANutvaviruddhavyAptatvashruterityartha ukto bhavati | bahuvachanashravaNAdiyaM shrutiH paramAtmani niravakAshA, utkrAntyAdikaM tu manogataM jIvAtmanyupacharyata iti bhAvaH | nANurjIva ityanena 'j~no.ataH' ityato j~na iti padAnuvR^ittyA pratij~nAMsho vyAkhyAtaH ||
(7) parihArAMshaM vyAchaShTe - neti || naitachChrutibalena jIvasya vyAptatvaM vaktavyamityarthaH | kuto netyatastatra tasyAH paramAtmaviShayatvena sAvakAshatvAditi hetUpaskAramabhipretya tadapi kuta ityAshaN^kAyAM tatra hetutvenetarAdhikArAdityaMshaM yojayati - sa iti | itIti | vAkya ityarthaH | yadvA - ityAdivAkyasyetyarthaH | iti paramAtmAdhikAratvAdityanenetarAdhikArAdityasyetarasyAdhikAraH, itarAdhikArastasmAt | yadvA - itaramadhikarotItItarAdhikAraH, bhAvapradhAnashchAyam | tathA cha 'saH' iti vAkye 'itarasya' prakR^itajIvAdbhinnasya paramAtmanaH 'adhikArAt' paThitatvAt prakR^itatvAditi yAvat | tata eva cha 'vyAptA hyAtmanaH' ityAdivAkyasandarbhasya 'itarAdhikArAt' paramAtmAdhikAratvAttatprakaraNatvAt| a evAsya 'vyAptAH' ityasya 'itarAdhikAratvAt' paramAtmaparatvAdityarthatrayamuktaM bhavati | tathA cha prakaraNabalAdvyAptA iti shrutirviShNuparaiva, na tu jIvaparA | na cha bahuvachanavirodhaH | paramAtmanyeva sa iti shrutAvAtmAna iti bahuvachanAntashabdaprayogeNAtratyabahuvachanasyApi tasminneva sAvakAshatvAt | nirguNA iti guNabandharAhityokteshcha | ata eva notkrAntyAdInAm aupachArikatvaM kalpyametachChruterabAdhakatvAditi bhAvaH | 'saH' paramAtmA 'idaM' jagat sR^ijati | so.antargato bahirgatashcheti dvidhA bhUtvA.antarbahishchedaM jagadbibharti | bahudhA bhUtvA idamanupravishya 'AtmanaH' svasya svata evAbhitaH Abhimukhyena nayati svakriyAnukUlakriyaM karoti | yadvA - 'AtmanaH' 
AtmarUpAnabhito nayati| 'sa AtmA sa AtmAnaH' tAdR^ishaikavachanabahuvachanAntashabdabodhyaH 'parovarIyAn' sarvottama iti shrutyarthaH | na chaivaM virodhaH paunaruktyaM vA, bahurUpatvAttAtparyaj~nApakatvAchcha | sR^iShTyAdikartR^itvAbhidhAyipUrvAMshasya 'sa IshaH' ityAdyuttarAMshasya chodAharaNametachChrutisthatachChabdAnAM viShNvaikaviShayatvasAdhanArtham | tadetatsarvamabhipretyoktaM tattvapradIpe - bahurUpairidaM jagatpravishya svata evAbhito nayati | sa AtmA sa AtmAnaH ityekasyaiva bahurUpatvaM punaH punastAtparyAdupadishati | viShNushrutiH sR^iShTyAdikartR^itvarUpatalliN^goktyA sa iti tachChabdAnAM viShNuviShayatvameveti sAdhayati | parovarIyastvoktyA chAtmashabditasya viShNoravaratvaM dUrIkarotIti |
(8) Ishvarasya bahuvachanavAchyatve bhedaH syAdityata Aha - ekashabdairiti || 'keshavaH' sR^iShTisaMhArayorbrahmarudraniyojako viShNureka evAbhinna evAnekarUpatvAt 'vedaiH' vedagataiH 'ekashabdaiH' ekavachanAntashabdairdvivachanAntashabdairbahuvachanAntashabdaishchochyate | tAvatA.asya viShNorbhinnatA nAshaN^khyetyarthaH | bhaviShyatpurANe ityanantaramuktam ato na bhedaprasiktidoSha iti vAkyasheShaH |
(9) ekasminnekashabdaprayogaM sampratipannasthale darshayati - taditi || vyAkhyAtametadvAkyaM prANanaye | aitareyashrutiH tadayamiti vAkyena paramAtmanaH ekasyaiva sharIrarathAdhiShThAtR^itvamuktvA tatra dvivachanayuktau mantrau pramANayati tadityanena | tattanmantrArthe mantradraShTR^iR^iShiNA hayagrIveNa pramANamuktamityarthaH | tanmantradvayaM paThati - Ateneti | ityAdIti | ityAdyudAharaNaM cha nirbhede.api harau bahurUpatvApekShayA bahuvachanaM yuktamityetamarthaM gamayatIti | tR^itIyAntapAThe ityAdinA karaNenaitamarthaM gamayatItyadhyAhAreNAnvayo draShTavyaH | na kevalaM bhaviShyatpurANoktimAtramiti chashabdArthaH | Adishabdena samagro mantraH 'nimiShashchit' iti mantrAntaraM cha gR^ihyate | tatra -
A tena yAtaM manaso javIyasA
rathaM yaM vAmR^ibhavashchakrurashvinA |
yasya yoge duhitA jAyate diva 
ubhe ahanI sudine vivasvataH || (R^i.10.39.12.)
iti prathamamantrasyAyamarthaH - he ashvinau AshugatimattvAddhayAsyatvAnnimittAdvA ashvishabdavAchyau viShNuvAyU 
'R^ibhavaH' sarvadevavAchako.ayaMshabdaH | tathA cha sarve devA yaM rathaM 'vAM' yuvayorarthe 'chakruH' kR^itavanto 'yasya' cha dehAkhyasya rathasya 'yoge' samyagyoge | nimittasaptamIyam | manovAkkAyakarmabhissaha bhagavadarpaNAkhyaikakriyAsambandhAt manovAkkAyakarmaNAM bhagavadarpaNAtteShAM tadadhInatvaj~nAnAt iti yAvat | 'vivasvato' vividhaM vAsavatvAt nimittAt tadvAchyAdviShNoH tatprasAdAt 'divo' ramAbhimanyamAnAyAH vidyAyAH 'duhitA' tajjanyaM sarasvatyabhimanyamAnaM viShNutattvAparokShaj~nAnaM jIvasya jAyate | tathA 'sudine' sAdhye ubhe ahanI jIvanmuktimuktyavasthe 'jAyete' bhavataH tena manaso़.api 'javIyasA' vegena manaso.api paTutareNa rathena adhyAtmaM dehAkhyena adhidaivaM prasiddharatharUpeNa rathena 'AyAtam' AgachChatamiti yathoktamaitareyabhAShye - R^ibhava iti devAnAM sAdhAraNaM nAma |
AdityA vasavo rudrAH vishve R^ibhava ityapi |
sarvadevasamAkhyA cha dvAdashAShTAdikeShvapi ||
iti shabdanirNaye | sukhaM dadata iti sudine | 'vivasvato' viShNossakAshAt divo duhitA ahanI cha jAyante | ahanI iti dvivachanena dvitvasiddhe.api ubhe iti vachanam adhyAtmAdhidaivayorubhayorapi vachanArthamiti | bhAgavatatAtparye tu - 'yatrobhayossashabdassyAt tatra dvivachane.apyubhe' ityuktam | 'sashabdaH' samAnashabdaH | kechittu - yasya manovAkkarmabhiH yoge bhagavatsambandhAditi vyAchakhyuH | tattu aitareyabhAShyataTTIkAviruddham |
nimiShashchijjavIyasA rathenAyAtamashvinA |
antiShadbhUtu vAmavaH || (R^i.8.62.2.)
iti dvitIyamantrasyAyamarthaH - he ashvinau 'nimiShashchit' chakShurnimeShAdapi 'javIyasA' atyantaM vegavatA dehAkhyarathenAyAtam | 'vAM' yuvayossakAshAt yat 'avaH' avanaM tat 'antiShat' samIpe vidyamAnam asmadantike sthitaM 'bhUtu' bhavitviti |
(10) yaduktaM vyAptishrutirIshvaraviShayA tatprakaraNAditi, tadayuktam, shrutyapekShayA prakaraNasya durbalatvAt, tanmAtreNa bahuvachanashruteH IshvaraviShayatvena saN^kocharUpabAdhAyogAdityAshaN^kAM pariharatsUtramupanyasya vyAchaShTe - sveti || iti vAkyasheSha iti| ityevaM rUpe kAShAyaNavAkyasheSha ityarthaH | shrutAbhyAmiti sheShaH | AtmashabdonmAnAbhyAmiti | AtmashabdonmAnatvaliN^gAbhyAmityarthaH | asya vyAptatvashruteH IshvaraviShayatvena sAvakAshatvAditi pUrvAdhyAhR^itavAkyenAnvayaH | na kevalam 'itarAdhikArAt' ityuktaprakaraNAt, kintu AtmashrutyunmAnatvaliN^gAbhyAM cheti chashabdArthaH | tathA cha shrutiliN^gasahitaprakaraNena kevalAyA bahuvachanashruteH bAdho yukta eveti bhAvaH | AtmashabdonmAnAbhyAmityanena sUtre svetishabdaH svashabdaH, svasya brahmaNaH shabda 
iti vA vigrahaH | tena cha tatparyAyAtmashabdo gR^ihyate | unmAnashabdashcha bhAvapradhAnaH | tena cha aparimitatvaliN^gamuchyate | 'paramatassetUnmAna' itivat ityabhipraiti | 'eShaH' iti shrutau uttarArdhena pUrvArdhoditamupapAdyate | tathA cha - 'eShaH' hariH 'hi' yataH guNaiH pUrNaH achintyashcha, tathA 'sa sarvavedaikayoniH' sarve vedAH ekaM kevalaM yonayo vyaktikAraNAni yasya sa tathoktaH sarvAdhIshaH sarvaj~naH sarvakartA cha, ato 'mAnashakteH' puruShagataparimANashakteH adhikatvenodgataH sarvebhyo guNAdhikatvena mAnashaktimatilaN^ghya vartate kaishchidapi na mAnashaktyA mIyata ityuktam | yadvA - 'mAnashakteH' vedagatayathArthaj~nAnajananashakterudgataH tadaviShaya ityarthaH | yadyapyevaM, tathApi 'asau' paramAtmA viShayatayA 'vedaiH pramitiM yAti' vedajanyaj~nAnaviShayo bhavatItyarthaH | aparimitasyApi vibhoH vedaiH ekadeshapramitiH tatprasAdAt bhavatIti bhAvaH | yadvA - vedAnAM svashaktyaviShayasyApi viShNoH tatprasAdAt j~nAnakaraNatvaM bhavatIti bhAvaH | atha vA - draShTushchakShuH itivat viShNuH pramitiM svapramitiM yAti yApayati svAtantryAdityarthaH | 
(11)़ AtmashruterunmAnatvaliN^gasya cha kuto vaiShNavatvamityata Aha - Atmeti || 'ameyaH' aparimitaH | smR^iteH viShNuviShayatvopapAdanAya paraMbrahmetyAdyupanyAsaH| ekapadamidaM, parAnandetyanantaraM visargalopaH ArSho bodhyaH| itishabdo.atrAdhyAhAryaH| ityAdikA evamAdyA abhidhA abhidhAyakAH shabdAH viShNumevaikaM mukhyato vadanti| 'AsAm' abhidhAnAm 'anyatra' jIvAdau kvachidapi 'gatiH' vR^ittiH mukhyato nAstItyarthaH | iti cha kaurme iti | na kevalaM vAkyasheShe shrutamAtrAbhyAM, kintu kaurme vachane viShNvekaniShThatvena nishchitAbhyAmapyAtmashabdonmAnAbhyAmityanvayaH | yadyapi 'vyAptA hyAtmAnaH' iti shrutAvAtmashabdAnantyayoH shravaNAt pR^ithagvAkyasheShagrahaNaM vyartham | tathApi 'vyAptA hyAtmAnaH' iti vAkye bahuvachanasamabhivyAhArAt anyArthatAyA eva jhaDiti pratibhAsAdvAkyasheShe cha tadabhAvenAsya smR^itigatAmeyapadavyAkhyeyodgatomAnashakteritipadayuktatvena cha nishchitArthatvAttadarthaM pR^ithagupanyAso yuktaH |
(12) nanvathApi na jIvasyANutvaM yuktam, aNostasya sharIraikadeshasthatvena tadanyatrAbhAvena kasyApyaprAptakaraNena kriyAnirvartakatvAbhAvena sarvasharIragatasparshaj~nAnAyogAt tatra tatra chakShurAdiShu taistairyugapadrUpAdiparij~nAnAyogAchchetyAshaN^kAM pariharatsUtraM paThitvA vyAchaShTe - avirodha iti || aNorapi jIvasyetyAdinA sUtre j~nasya jIvasyetyasyAnuvR^ittyA virodhapadAvR^ittyA cha yato jIvasya aNutvavyAptyavirodhaH aNutve.apyaMshaiH sarvasharIravyAptiryujyate, ato 'virodhaH' tatra tatra parij~nAnayogAkhyavirodho neti yojanA darshitA | apistu yadyapitathApItyarthaH, samuchchayArtho vA | ubhayAdR^iShTibAdhaparihArAya pravR^ittaM chandanavaditi dR^iShTAntAMshaM chandaneShu 
shreShThatvAdvisheShaparatayA vivR^iNoti - yatheti | harichandaneti | 'gandhasAro malayajo harichandanam' ityukteH gandhasArAkhyamalayagiritarukAShThakR^itadravyabindorityarthaH | vipruSha ityanena aNutvaM j~nApitam | 'ekadeshapatitAyAH' aMshaiH sharIraikadeshanipatitAyAH | asya tatheti padAdhyAhAreNa aNorapIti pUrvavAkyenAnvayaH |
(13) nanu niyAmakaM vinA na dR^iShTAntamAtreNa arthasiddhiH, etatpratikUladR^iShTAntasyApi vachanasambhavAdityata Aha - aNumAtro.apIti || aNuparimANo.apItyarthaH | apiH pUrvoktArthakaH | aMshairiti sheShaH | 'sharIrANi' sharIrAN^gAni 'harichandanavipruSho' gandhadravyabindavaH ekadeshapatitAH tiShThanti, tatheti sheShaH | brahmANDapurANe uktamiti sheShaH | tathA cha asyaiva niyAmakatvAnnoktadoSha iti bhAvaH |
(14) uktamAkShipya samAdadhatsUtramupanyasyAkShepAMshaM tAvadvyAchaShTe - avasthitIti || vipruSha ityanuShajyate | tathA neti vApyatrAnvIyate | sarvasharIravyAptiriti chAsti | tathA cha chandanasya vipruShaH sarvasharIravyAptiryujyate | kutaH? 'samyagasamyagavasthAnavisheShAt' chandanabindoH sAMshatvena sharIraikadeshe samyagavasthAnasya anyatra asamyagavasthAnasya cha visheShasyAnubhavasiddhatvAt na tathA jIvasya | kutaH? yato.ayaM na tathA sAMshaH, tathA satyanityatvaprasaN^gAditi yojanA | visheShAdityuktyA sUtre svArthe ShyaJNiti j~nApitam |
(15) parihArAMshaM vyAchaShTe - neti || na jIvasya sharIre samyagasamyagavasthAnAbhAva ityarthaH | yena dR^iShTAntavaiShamyaM syAditi bhAvaH | kuto netyatastatra hetutayA abhyupagamAdityaMshaM yojayati - jIvasyeti || anena sUtre j~nasya jIvasyetyasya anuvR^ittissUchitA | na kevalaM chandanabindoH kintu jIvasyApItyaperarthaH | 'tathA.abhyupagamAt' chandanabinduvaddehe hR^idayataditarasthAnayoH samyagasamyagavasthAnAbhyupagamAt | kathametat 'tathA.abhyupagamAt' chandanabinduvajjIvasyApi sAMshatvAbyupagamAdityarthaH | na chAnityatvaprasaN^gaH | yato na sAMshatvamAtramanityatve prayojakam, kintvArambhakAMshavattvaM, tachcha na jIve.asti| anyathA prakR^ityAderapi dashadiksambandhena sAMshatvAdanityatvaprasaN^gAditi bhAvaH | ayaM cha bhAvastattvapradIpe sUchitaH | kutastathA.abhyupagama ityatastatra hetutayA hR^idi hItyaMshaM yojayati - hR^idIti | shruteriti sheShaH | hR^idi hIti shrutipratIkagrahaNam | hR^idaye.avasthitivaisheShyAbhyupagamAditi sthaloktirUpaM vA | 'hi' yataH 'eShaH AtmA' jIvo 'hR^idi' hR^idaye svarUpeNAsti ato nendriyavR^ittiM vinA.aNostasya viShayasaN^gatiriti ShaTprashnashrutivAkyArthaH | anena - 
chandanavajjIvasya 'avirodhaH' svarUpatadaMshAbhyAM sarvasharIravyAptiryujyate | kutaH? chandanabindorAtmanassakAshAt 'avasthitivaisheShyAt' sharIraikadeshe samyagavasthAnasya anyatra asamyagavasthAnasya cha visheShasya anubhavasiddhatvAdasya cha jIve.abhAvAditi chet - na, kutaH? jIvasyApi hR^idi tadanyatra cha tathAbhAvAbhyupagamAt | so.api kutaH? 'hR^idi hi' iti shruteriti sUtrayojanA virodhapadAnuvR^ittyA naJNAvR^ittyA tathAshabdAdhyAhAreNa cha darshitA bhavati | idaM tvavadheyam - sAMshAnAM devAdInAmekasmin dehe hR^idi navanItapiN‍DavatsAndradravyarUpeNa samyagavasthAnaM tadanyatrAsamyagavasthAnamiti | yathoktaM bR^ihadbhAShye -
hR^idaye saMsthito jIvo visheShaeNa haristathA |
chakShurAdiShu rUpANi jAgratkAle tayossadA ||
bahUni santi tAnyeva yadaikIbhAvamApnuyuH ||
hR^idayasthitena rUpeNeti | visheSheNa sAndradravyarUpeNetyarthaH |
(16) evaM svarUpatadaMshAbhyAM AtmanaH sharIravyAptyavyAptI sadR^iShTAntamuktvA prakArAntareNApi tadupapAdakaM sUtramupanyasya vyAchaShTe - guNAdveti || yathA Alokasya pradIpasya prakAshAkhyaguNeneti | anenAlokasyAlokaguNena vyAptivaditi dR^iShTAntAMsha AvR^ittyA vyAkhyAtaH | 'jyotIrUpeNa' pradIparUpeNa 'avyAptiH' dIpikAdAveva samyagavasthAnam anyatra tadabhAva ityarthaH | 'chidguNena' j~nAnAkhyaguNeneti | anena paJNchamI tR^itIyArthe guNavyAptimapekShyeti lyablopanimittetyuktaM bhavati | sharIrAN^geShu hR^idi cha vyAptiravyAptiriti | anena sUtre j~nasyAvirodha iti padAnuShaN^geNA.aNorapi jIvasya vyAptyavyAptyavirodha iti dArShTAntikAMsho vyAkhyAtaH | iti vetyanantaramavirodha itipadamanuShaJNjanIyam | evaM vA virodhaparihAraH kArya ityarthaH | anena - jIvasya guNino.aNutve.api 'Alokavat' pradIpaprakAshavat guNAt chidguNasya vyAptiyogAdavirodhaH | na tatra tatra parij~nAnAyogAkhyavirodha iti vetItishabdAdhyAhAreNa sUtrArtha ukto bhavati |
(17) nanvavirodhasUtroktAMshavyAptiH guNAdvetyuktaprakAshavyAptishchaikatra viruddhetyata Aha - skAnde cheti || yathA.avirodhastathoktamiti sheShaH | chashabdo vachanAntarasamuchchaye | yathoktaM tattvapradIpe - na kevalaM 
skAnde, kintvanyatra cheti | kimuktamityatastatpaThati - asamyagiti | 'hi' yataH 'surAH' devA asamyaksamyagityavasthAbhedata ekasminneva sharIre hR^idayAditarasthAneShvaMshairasamyagavasthAnaM, hR^idaye tu aMshisvarUpeNa samyagavasthAnamityavasthAbhedamapekShyaiva vyAptyavyAptiyutAH, evaM devAMshA arjunAdayo़.api pratyekaM hR^idayAditaratrAsamyaktasmiMshcha samyagavasthAnena vyAptyavyAptiyutAH | evamaMshyapekShayA.apyavyAptiyutAH asamyagavasthitAshchAMshinastvaMshApekShayA samyagavasthitAH vyAptiyutAshcha, na tvanyathA | devAdibhyo.anye narAstu prakAshaguNenaiva vyAptiyutAH, na devavatsAndravyAptibhAjaH | ato jIvAnAmaNutve.api na tatra tatra parij~nAnAyogAkhyavirodhAvakAsha ityarthaH |
(18) nanvastu guNasya vyAptiH, guNinaH kuta ityata Aha - chidguNasyeti || j~nAnAkhyaguNasyetyarthaH | 'svarUpatvAt' anapAyitvena guNyabhinnatvAt | tadvyAptirityAvartate | tathA cha 'tadvyAptiH' guNavyAptiH guNivyAptirbhavati | tarhi kathaM vyavahArabheda ityato.apyAha - tadvyAptiriti | guNavyAptirguNavyAptishcheti vyavahArabhedo.api yujyate | kutaH? 'chidguNasya svarUpatvAt' savisheShAbhinnatvAt | samyagasamyagavasthAbhedena vyAptyavyAptiyuktatvaM cha na deveShu sarvatraikavidhamityAha - shaktiyogAditi | 'surANAM' devAnAM tu 'shaktiyogAt' gandharvAdibhyo.adhikashaktyAkhyAdupAyAttebhyaH utkR^iShTA vyavasthitiH yuktA | deveShvapi keShAJNchidadhamebhyo.adhikashaktiyogAdichChayA samyagavasthAnaM vyAptishchAbhyadhikA | teShAmityukteH avatAreShvapi sauShThavasArvaj~nasaulakShaNyAdiguNAH paridR^ishyamAnAH yujyante | yathA madhvAchAryavaryANAmiti | evaM 'vividhA' nAnAvidhA 'vyavasthitiH' vishiShTAvasthAvasthAnaM yuktamevetyarthaH | na chaivam 'aNUnAmapi jIvAnAM prakAsho vyApako bhavet | aNDamAtre bahishchApi devatAnAM yathAkramam' iti mANDUkabhAShyavirodhaH| tatra devAnAM prakAshavyAptyukteriti vAchyam| devatAnAM jIvAnAmiti sAmAnAdhikaraNyena asya vAkyasya devamAtraparatve.api devAnAm aMshaparityAgena kevalaM prakAshavyAptyabhAve.api aMshasahabhAvena prakAshavyApterapi sattvAt | yadvA - prakAshashabdaH aMshasyApyupalakShakaH | mAtrashabdo.avadhAraNArthaH | tathA cha aNUnAmapi jIvAnAM devetareShAmaNDamAtre yathAkramaM prakAsho vyApakaH | ata eva tattvapradIpe - 'tadyathAhANunashchakShasaH prakAsho vyAtata evamevAsya puruShasya prakAsho vyAtataH' (shANDilya.) iti shrutimudAhR^itya jIvamAtrasya sharIrAdbahirapi prakAshavyAptirastItyuktam | atAttvikadevAnAmaNDamAtre yathAkramamaMsho vyApakaH | tAttvikadevAnAM tu yathAkramaM bahirapi aMsho vyApaka ityubhayaparaM vAkyamiti na virodhaH |
|| iti utkrAntyadhikaraNam || 12 ||
|| 13. vyatirekAdhikaraNam ||
(1) atrAdhikaNe jIvasyaikarUpatvAnekarUpatvaviShayashrutivirodhaH parihriyate | sandehabIjaM shrutivigAnaM darshayati - sa iti || 'saH' jIvo nityaH | tatra hetuH - yato niravayava iti | tatraiva hetvantaram - puNyayukpApayukcheti | tatphalabhoktatyarthaH | tathA cha nityatvAbhAve kR^itahAnAkR^itAbhyAgamaprasaN^gAttadeShTavyamiti bhAvaH | ata eva teShAM baddhakramatvAnna pR^ithak tachChabdAbhAvaH | 'imaM' bhUlokaM 'pratyAvartate' puNyapApakShaye punaH punarAgachChati | evamamuM paralokaM 'pratyAvartate' tadA tadA gachChati 'sa vimuchyate' bandhAt | 'sa ekadhA bhavati' ekarUpa eva bhavati | nAnekarUpa jIvatvaj~nApanAya, niravayavatvAdaMshabAhulyenApyanekarUpatvaM na sambhavatIti pUrvapakShayuktij~nApanAya cha shruterIshvaraviShayatvanivAraNAya 'puNyayuk' ityAdivAkyasya, 'sa nityaH' iti tadAdivAkyasya chodAharaNaM kR^itam | ekasya jIvasyeti sheShaH | 'abahutvam' abahurUpatvam ekarUpatvamiti yAvat | sa jIvaH 'paJNchadhA' paJNcharUpaH | evamuttaratrApi | 'gachChati' paraM lokaM prati | atrApi jIvatvaj~nApanAya 'sa muchyate' iti sheShodAharaNam | atra shrutidvaye.api pratipAdyo yogijIvaH | sa eveha vichAraviShaya iti dhyeyam |
(2) sayuktikAbahurUpatvashrutivirodhena bahurUpatvashruteH aprAmANyAttatsAmyAjjagatkAraNatvashruteH aprAmANyAt na harau shrutisamanvayo yukta iti prApte siddhAntayatsUtramavatArayati - ata iti || yato virodho dvedhA shrutimUlakaH saMshayabIjamasti, ataH saMshayanivR^ittyai taM virodhaM pariharati sUtrakR^idityarthaH | sUtraM vyAchaShTe - yatheti || yathA 'gandhaH' guNaH vAyunA.a.akR^iShTaH puShpAt puShpaM vihAya 'pR^ithak' pArthakyena pradeshAntarasthitaM ghrANadeshaM gachChati tathA ye yogijIvAMshAH aMshino jIvAt pR^ithagvibhaktAH santastatra tatra svakAryAya gachChantItyarthaH | yadvA - gandhashabdo gandhavaddravyAvayavaparaH | ata eva prameyadIpe 'vAyurgandhAniva' ityatra gandhavato.avayavAniti vyAkhyAtam | pR^ithagityanena vyatirekashabdasya pR^ithagbhAvArthatvamabhipraiti | aMshinoM.ashA ityanena sUtre j~nasyeti vipariNatapadasyAnuvR^ittiraMshairityadhyAhArashcha sUchitaH | ata eva TIkAyAm - prAthamyasAmyena guNatvoktirityuktam | etena 'yathA gandhasya bhUmeshcha na bhAvo vyatirekataH' iti 
tR^itIyaskandhavirodho.api nirastaH | na chaivaM dIpaM vihAya vR^itterdravyatvasAdhakatAvivAdAditi pUrvAdhikaraNaTIkoktyA gandhAdiguNAnAmapi guNinaM vihAya gamanAvagamanAt tathA dravyatvasAdhakagamanadUShakachandrikayA cha virodha iti vAchyam | gamanokteH sUkShmAvayavaviShayatvAt, dUShaNokteshcha sthUlAvayavaviShayatvAt, pakShadvayasyApyaviruddhatvAt | atra bhAShyaTIkayoH AlokagandhayorguNatvoktirmukhyA | dravyatvoktistvamukhyeti draShTavyam |
(3) nanu vibhaktAMshabAhulyena jIvasya bahurUpatvAbhyupagame.api 'sa ekadhA' (gaupavana.) iti shrutivirodha ityatastatra tasyAH svarUpaikyaviShayatvAditi parihAram, na cha bhinnAMshashUnyatvAdanekarUpatvAnupapattirityatastatra yoginAmapi bahurUpatvashakteH yogArAdhiteshvaraprasAdAyattatvAditi parihAram, na cheshvarasyApyetadashakyamityatastatra tasyAchintyashaktitvAditi parihAraM chAbhipretya kuta etatsarvaM j~nAyata ityatastatra pramANapradarshakatayA tathA cha darshayatIti sUtrakhaNDo yojya ityAshayena tatsUchitashrutimudAharati - atheti || prameyAntarArambhArtho.athashabdaH | jIvaH svarUpata eka eva san 'gandhaguNavadvyatirichyate' aMshinaM vihAyAMshaiH pR^ithagbhavati 'athaikIbhavati' punaH punaraMshairaikyaM sampadyate | atha yogasampadA bahvIbhavati bahurUpassampadyate | 'taM' jIvaM 'yathA yathA' ekadhA.anekadhA cha, tathA tathA bhavati jIvaH | IshvaraH achintyashaktiH kutaH | yataH 'paramo' lokottaro 'garIyAn' gurutamo mahattamaH ityarthaH | atraika evetyuktyA svarUpaikyamuktam | sampadA bahurUpatvamuktam | tamityAdinA yoginAM bahurUpatvashakteH yogArAdhiteshvaraprasAdAdhInatvamuktvA tatsAmyaM nirAkR^itam | so.achintyashaktiritIshvarasthAchintyashaktitvoktyA IshvarasyApyashakyamidamityAshaN^kA nivAritA | paramo garIyAnityanena lokavirodhaH parihR^itaH | shrutirityanantaramuktArthe pramANamiti sheShaH |
(4) bhinnAMshashUnyatvasya yogasampadA ityasya cha shrutau kaNThato.anuktestadartham atrArthe chashabdasUchitAM smR^itiM darshayati - achintyayeti || svarUpata eka eva jIvaH 'avayavavarjito' bhinnAMshashUnyo.api achintyayeshvashaktyA prAptayA 'yogasampadA' yogashcha sA sampachcha paramayogashAstroktayogAkhyasampadA achintyashaktIshvaraprasAdAgatadhyAnopAyAkhyasampattyA svAtmAnaM bahudhA kR^itvA krIData ityarthaH | 'etena yogaH' ityatretarayogashAstrasyaiva dR^iShTArthaviShaye aprAmANyamuktaM bhagavatA, na tu paramayogasyeti tattvapradIpa evoktam | iti pAdme ityanantaraM sUtrakR^iduktamuktamiti sheShaH |
|| iti vyatirekAdhikaraNam || 13 ||
|| 14. pR^ithagadhikaraNam ||
(1) asminnadhikaraNe jIvasya paramAtmAbhinnatvAdiviShayashrutivirodhaH parihriyate | saMshayabIjaM shrutivigAnaM darshayati - tattvamasIti || 'ityAdiShu' evamAdishrutivAkyeShu | Adishabdena 'sa yo ha vai tatparamaM brahma veda brahmaiva bhavati' (muM.3.2.9.) ityAdikaM gR^ihyate | 'pareNa' paramAtmanA | 'nityo nityAnAm' ityatra 'chetanashchetanAnAm' ityatra cha nirdhAraNaShaShThyA jIvasya bhedaH pratIyate | 'dvA suparNA' ityatra tu abhedavirodhidvitvasaN^khyayA bhedavAchakadvishabdenaiva vA bhedo.avagamyata iti dhyeyam | 'tattvamasi' ityetadAnandamayAdhikaraNe, 'nityo nityAnAm' ityetat 'nAtmA' ityatra, 'dvA suparNA' ityetat dyubhvAdhikaraNe vyAkhyAtam |
(2) 'tattvamasi' ityAdishruteH ShaDvidhatAtparyaliN^gopetatvena prabalatvAt paramAtmabhinna eva jIva iti pUrvapakShe siddhAntayatsUtramavatArya vyAchaShTe - ata iti || upadeshAdityasyArthaH shruteriti | nanvabhedashruterabhinno jIva ityapi suvachatvAdavadhAraNAnupapattirityataH sopapattiketi hetuvisheShaNamadAyi | viruddhadharmAdhikaraNatvarUpayuktiyukteryarthaH | sAvadhAraNasya pR^ithagiti sAdhyapadasyArtho bhinna eveti | svAtmanetiprakR^itaparamAtmana iti sheShaH | j~na ityasya anuvR^ittapadasyArtho jIva iti | shrutisUtrayoH pratij~nAvAkyAditve.api hetugarbhA pratij~nA.api upapattij~nApiketi pramANalakShaNokteraniyamapakShamAshritya hetugarbhapratij~naiveha pradarshitA | evamanyatrApi draShTavyam | yataH 'paraH' paramAtmA.achintyaH sAkalyena 'jIvasaN^ghAt' jIvasamudAyAt 'paramaH' uttamaH pUrNaH guNaiH | jIvasaN^ghastu chintyaH paramatvAvadhibhUto.apUrNashcha 'hi' prasiddhaH | kiJNcha - yato.asau harirnityamuktaH, ayaM jIvashcha saMsarati bandhAnmokShaM tataH paramAdeva svasyAbhivAJNChati 'hi' prasiddham | ato jIvaviruddhadharmatvAt tato bhinna eveti shrutyarthaH | yadyapi shrutAvIshvaradharmikabhedasyaiva shravaNAt 'jIvaikyaM paramAtmanaH' ityanuvyAkhyAne tathaivoktatvAchcha Ishvaro jIvAdbhinna iti pratij~nAtavyam | tathApi jIvapeTikAtvAdekavittivedyatayA viruddhadharmoktidvArA jIvadharmikabhedasyApi shrutyuktitvAdevamuktam | ata eva sudhAyAM - yato viShNuH jIvAt jIvashcha viShNoH pR^ithagiti sAdhyanirdeshaH kR^itaH |
(3) nanvevaM sati 'tattvamasi' ityAdyadvaitashruternirviShayatayA.aprAmANyaM syAdityAshaN^kAM pariharatsUtramupanyasya vyAchaShTe - taditi || j~nAnAnandAdibrahmaguNA evetyuktyA abhedetyuktyA cha taditi tachChabdadvayena 
svAtmaneti prakR^itasya paramAtmanaH parAmarshaH, tasya guNAstadguNA iti vigrahaH, tadguNashabdastadguNasadR^ishaguNaparaH, dvitIyatachChabdo bhAvapradhAna iti cha sUchitam | asyetyanena j~nasyeti vipariNatapadasya sUtre.anuvR^ittissUchitA | na chAyogyasya jIvasya j~nAnAnandAdiguNAbhAva iti vAchyam | asya shAstrasya vishiShTAdhikArikatvena taM pratyeva 'tattvamasi' ityAdyupadeshapravR^itteH asya sajjIvasyetyarthAbhyupagamAt | sArapadamanUdya vyAchaShTe - sAraH svarUpamiti | na cha j~nAnAnandAdirUpabrahmaguNAnAM kathaM jIvasvarUpatvamiti vAchyam | brahmaguNA ityasya tadguNasadR^ishaguNA ityarthAbhyupagamAt | evaM sUtre.api guNashabdastadguNasadR^ishaguNaparaH | ata iti sAvadhAraNam | anena sautratushabdo vyAkhyAtaH | tadvyapadesha ityasya paryavasitArtho.abhedavyapadesha iti | 'tattvamasi' ityAdiparabrahmaikyoktirityarthaH | j~nAnAnandAdItyAdivAkyaM cha yato jIvasya brahmaguNasadR^ishaguNasvarUpatvam, atastadvivakShayaiva gauNyA vR^ittyA jIve brahmAbhedoktiH abhedaprApakatadAdipadaprayogo, na tvabhedAbhiprAyeNa | yata evamabhedavyapadesho.anyathopapannaH, ato na tasyAprAmANyamiti sAdhyAdhyAhAreNAvR^ittyA yojyam | evaM yatastadvyapadesho jIvasya tadguNasAratvamapekShyopapanno.ato nAbhedashruteraprAmANyamiti pratij~nAdhyAhAreNa sUtrayojanA draShTavyA | sarvaguNAtmakatvAditi | samastajagadguNasadR^ishaguNasvarUpatvamapekShya yathA 'sarvaM khalvidaM brahma' iti Chandogashrutau prakR^iShTaj~nAtR^itvAnnimittAt prAj~nashabdoktasya brahmaNaH 'sarvAtmakatvaM' jaDajagabhedaH 'uchyate' vyapadishyate tathaivetyarthaH | yathetyAdinA praj~na eva prAj~naH tadvat tasya sarvAbhedoktivaditi dR^iShTAntAMsho vyAkhyAtaH | yadyapi ChandogabhAShye 'idaM brahmAtisAmIpyAt sarvaM pUrNaguNatvataH' iti vachanAnusAreNedaMsarvapadayoH paramAtmani mukhyavR^ittirabhihitA, na tu gauNI vR^ittiH | tathApi padasamanvayAbhiprAyeNa tasya pravR^ittatvAt, vAkyAnvayAbhiprAyeNAtra gauNavR^ittyabhidhAnAt na virodhaH |
(4) atraiva smR^itisammatimAha - bhaviShyaditi || na kevalaM sUtrakR^itA sUtra evaitaduktam, kintu spaShToktirUpe bhaviShyatpurANe choktamityarthaH | kimuktamityatastatpaThati - bhinnA iti | yadyapi jIvAH paramAtmano bhinnAH, paramAtmA.api jIvebhyo bhinnaH | tathApi sarveShu 'vedavAdeShu' 'tattvamasi' ityAdiShu 'brahmarUpeNa' parabrahmAbhedena 'prochyante' vyapadishyante | kasmAt? 'j~nAnarUpataH' tadupalakShitabrahmaguNasadR^ishaguNasvarUpatvAdityarthaH | anena jIvabrahmAbhedokteH chittvAdisAmyaM nimittamityuktaM bhavati | iti bhaviShyatpurANe itItishabdAnvayaH |
|| iti pR^ithagadhikaraNam || 14 ||
|| 15. yAvadadhikaraNam ||
(1) atrAdhikaraNe jIvanityatvaviShayashrutivirodhaH parihriyate | saphalaM pUrvapakShamAha - jIvasyeti || j~no.ata ityatreti bhAvaH | na kevalaM viyadAdeH, kintu jIvasyApIti vA, na kevalaM jIvopAdheH kintu jIvasyApIti vA.aperarthaH | na kevalaM pUrvoktanyAyenotpattimAtraM jIvasya, kintu utpattimato bhAvasya vinAshitvarUpAnityatvaniyamAdanityatvamapi prAptamityapishabdAbhiprAyaH | anena sayuktikapUrvapakShaH pradarshitaH | tataH kimityata Aha - ata iti | itishabdAnantaraM shruta iti sheShaH | tathA cha yatastasya jIvasyotpattimattvaM, vinAshitvaprAptirUpAnantyAvAptirmuktishcha na yujyata iti yojanA | anena pUrvapakShaphalaM darshitam | 'saH' jIvaH | anAdinetyetat bandhakapuNyapApayorubhayorapi visheShaNam | pareNetyetat paramAtmanA baddhaH, pareNa bandhAdbandhakakarmaNA nirmuktaH, ityubhayatrAnveti | 'AnantyAya' avinAshAya mokShAya 'kalpyate' samartho bhavati | tatprApnotIti shrutyarthaH |
(2) siddhAntayatsUtramavatArya vyAchaShTe - ata iti || paramAtmetyanena Atmashabdo vyAkhyAtaH | 'tiShThati' ityanena bhAvishabdaH | 'anAdyanantatvena' utpattinAshashUnyatveneti sattvaprakAra uktaH | 'evaM' tAvatkAlaM jIvo.api tiShThatItyanena sUtre j~na ityanuvR^ittissUchitA | na kevalaM paramAtmA kintu jIvo.apIti samuchchaye apishabdaH | anena bimbasya paramAtmano.anAdyanantatvAt jIvasvarUpopAdheshcha yAvadAtmabhAvitvAt paramAtmano.anantatvena bimbopAdhisannidheranAdyanantatvAt nityatvAditi hetusamuchchAyakatayA sautrachashabdo vyAkhyAtaH | na doSha iti sAdhyAMshaH anAdikarmasambandhaH AntyAvAptishcha na yujyata ityukto doSho neti pUrvapakShaphalakathanaparabhAShyeNaiva vyAkhyAtaprAyatvAt punarna vyAkhyAtaH | anenaiva 'so.anAdinA' iti shrutyaprAmANyadoSho.api netyapi vyAkhyAtaH |
(3) kuta etadakhilaM siddhamityataH tatra pramANapradarshakatayA taddarshanAditi sUtrakhaNDaM yojayati - nitya iti|| bimbabhUtaH 'paraH' paramAtmA nityaH | tathA 'jIvaH' pratibimbanopAdhibhUtaH jIvasvarUpaprakAsho 'nityo' yAvatparamAtmabhAvI | na chaivaM 'brahman layamabhyupaiti' iti jIvasya brahmaNi layashrutivirodha ityAha - anityA iti | yatastasya jIvasya 'dhAtavo' bAhyadehAH anityAH ato jIvA utpadyante 'mriyante' nashyanti ityuchyante | tathA cha shruterupAdhiviShayatvAt na tadvirodhaH iti bhAvaH | svarUpato.avinAshitvAdeva jIvo dehabandhAt 'vimuchyate' AnantyAvAptirUpamuktibhAgI cha bhavatIti shrutyarthaH | chashabdaH kriyAsamuchchaye |
(4) sUtre darshanAchchetyapi chashabdAnvayena sUchite smR^itI darshayati - Atmeti || sukhaduHkhapadAbhyAM bAhyopAdhirupalakShyate | ata eva TIkAyAm - dhAtvAdipadoditetyuktam | bhArate Atmeti pAdaH ekasthAnasthitaH | Atmetyasya sukhaduHkhetyasya cha vyAkhyAnarUpo jIvadhAtupadaghaTito.anyaH pAdaH sthalAntaragataH | ata eva na punaruktiH | dhAtustvityanvayaH | ubhayatrApi tushabdo vailakShaNyadyotakaH | bhArata ityanantaraM vachanamiti sheShaH | AgniveshyashrutivachanamityubhayatrApi yata iti sheShaH | asyaivaM jIvo.apIti pUrveNAnvayaH | chashabdaH shrutismR^itisamuchchayArthaH |
|| iti yAvadadhikaraNam || 15 ||
|| 16. puMstvAdhikaraNam ||
(1) atrAdhikaraNe jIvasya AnandAdirUpatvatadabhAvashrutyorvirodhaH parihriyate | shrutivirodharUpaM sandehabIjaM darshayati - vij~nAnAtmeti || 
vij~nAnAtmA saha devaishcha sarvaiH prANA bhUtAni sampratiShThanti yatra | 
tadetadakSharaM vedayate yastu somya sa sarvaj~naH sarvamevAvivesha ||
iti ShaTprashnashrutiH | 'sa AnandaH' iti shrutyantaram | itIti | ityAdishrutibhirityarthaH | somyeti kasyachitsambodhanam | tushabdo.avadhAraNe | tathA cha 'vij~nAnAtmA' vij~nAnasvarUpo jIvaH 'prANAH' chakShurAdyAH tadviShayAshcha rUpAdayaH 'bhUtAni' pR^ithivyAdIni tanmAtrAshcha 'sarvairdevaiH' abhimAnibhiH sUryAdibhiH saha 'yatra' yasmin akShare brahmaNi sampratiShThanti | tadetadakSharaM yaH puruSho 'vedayate' vijAnAti 'saH' uktaprakAreNa sarvaj~naH 'sarvaM' pUrNaM paraM brahma 'Aviveshaiva' dhruvamAvishatyeveti prathamashrutyarthaH | 'saH' jIvaH 'AnandaH' AnandarUpaH | evaM balarUpaH ojorUpaH 'pareNa' paramAtmanA.amumAmuShmikaM lokaM prati nIyate | tatpUrvaM tenaiva dehasambandhAdvimuchyata iti dvitIyashrutyarthaH | AnandAdiguNAnAM pratyekamabhede tAtparyaj~nApanArthaM sa ityabhyAsaH | sa pareNetyadhikAMshodAharaNam asya IshvaraviShayatAnirAsAya | evaM pUrvavAkyasyApi 'prANA bhUtAni' ityuttaravAkyabalAt IshvaraviShayatA nirAkAryA | 'saH' jIvaH | AnandIbhavatItyekaM padam | pUrvamanabhivyaktAnandarUpo muktAvabhivyaktAnandarUpaH sampadyata ityarthaH | aj~nAnAdabalAditichChedaH | j~nAnIbhavati balIbhavatItyasyApi ukta evArthaH | kechittu - itaH paramAnandavAn j~nAnavAn bhavatIti inipratyayAntatayA bhinnapadatvAshrayeNa vyAchakShate | tattu 'AnandIbhavati sphuTam' ityanuvyAkhyAne Anandasya svabhAvasiddhatvAdbhavatIti kathamityataH - sphuTamityuktamiti sudhAviruddham | anayA AnandIbhavatItyaikapadyapratIteH | sa jIvo 'nirAtaN^ko' nirbhayassan nityo.avatiShThate muktAviti shrutyarthaH | 'anAnandAdirUpatvam' AnandAdirUpatvAbhAvaH shrutau pratIyata iti | karaNe adhikaraNatvopachAraH | parvaM j~nAnasya prathamaM grahaNAt tatra tadviruddhasyaiva grahaNe kartavye shrutyanusArAdanAnandetyuktam | pUrvatrApyayameva hetuH |
(2) na jIvo j~nAnAdirUpaH, tathAshruterAnandAdirUpatvasya ananubhavAchcheti prApte siddhAntayatsUtramavatArya vyAchaShTe - ata iti|| bAlasyeti| strIpuMsarUpachetanasyetyarthaH | sAmAnyoktyA sautrAdishabdaH strItvA
rthakatayA vyAkhyAtaH| sadeveti | bAlye vidyamAnamevetyarthaH | na tu pUrvam asadityevArthaH | 'puMstvam' apatyotpAdanashaktiH | strItvasyApyupalakShaNametat | 'yauvane' yauvanAvasthAyAm | anena puMstvAdivaditi dR^iShTAntAMsho vyAkhyAtaH | sUtre avadhAraNArthakatushabdasya satastviti sambandham, asyetyasya prakR^itatadguNasAratvapraviShTaguNaparAmarshakatvamabhipratya svarUpatayA mukteH pUrvamapi satAmeva AnandAdInAmityuktam | yadyapi sUtrAnusArAtsata eva AnandAderiti vaktumuchitam | tathApi j~nAnAnandAderojobalAderbahudharmasya saN^grahAya bahuvachanaprayogaH | 'vyaktyapekShayaiva' muktau samyagabhivyaktinamittenaiva, na tUtpattinimittenetyevakArArthaH | samyagvyaktavyapekShayetyanena yogashabdo nimittArthaH, ambuvadagrahaNAdityatreva tushabdo visheShArtho.apItyuktaM bhavati| taduktiriti| AnandIbhavatItyAdivyapadesha ityarthaH | upapadyate yata iti sheShaH| anena sUtre tadvyapadeshasyeti vipariNatapadasya anuShaN^gaH, yogAdityasya AvR^ittishcha sUchitA| asya hetoH na 'doShaH' na shrutivirodhAkhyo doSha iti pUrvasUtrAdanuShaktasAdhyenAnvayaH | anena - 'puMstvAdivat' yathA puruShayoShidAdInAmapatyotpAdanashakteH svarUpatve.api yauvane abhivyakteH anyadA anabhivyakteshcha idAnIM pumAn pUrvaM tu neti vyavahAravisheShopayogitA, tathA j~nasya jIvasya mukteH pUrvamapi sato.asya j~nAnAnandAdigaNasamudAyasya muktau 'sataH' prasannAdIshvarAttatprasAdena samyagabhivyaktirUpayogAnnimittAdeva AnandIbhavatItyAdivyapadeshasya pUrvamAnandAdyananubhavasya mumukShuprayatnasya cha yogAdupapatterna doSho na shrutyAdivirodhaH| ato bhavatyeva jIva AnandAdirUpa iti sUtrArtha ukto bhavati |
(3) nanu prAgasatAmutpattivAdinI shrutiH kiM na syAt, kimabhivyaktikalpanayetyata Aha - balamiti || 'ojaH' parAkramaH | 'sahaH' sahanashaktiH | 'anAkulam' asaMshayaviparyayaM j~nAnam | etAni jIvasya svarUpANyeva muktau 'paramAdvibhoH' viShNoH tatprasAdAt mahattayA vyajyanta eva, na tu prAgasanti apUrvatayA utpadyanta ityarthaH | ata eva bR^ihadbhAShye -
alpaM tejastathaivAlpaM jIvarUpaM hi saMsR^itau |
tathaiva sumahattejaH karoti bhagavAn mahat || iti ||
svarUpasyaiva tejaso mokShe bhagavataH samyagvyaktirevoktA na tUtpattiH | 'alpaM tejaH sumahatkaroti' alparUpaM parimANato mahatkaroti muktAvityarthaH | etachcha sajjIvaviShayam | evaM tamoyogyAnAM duHkhAdirUpatvaM nitya
saMsAriNAM mishratvaM cha j~nAtavyamiti | gaupavanashrutiriti | yata iti sheShaH | asyAtaH satAM vyaktimeva AnandIbhavatItyAdishrutirAha na tUtpattimityadhyAhR^itasAdhyenAnvayaH | 
(4) yaduktaM jIvasvarUpabhUtAnAmAnandAdInAM prAganabhivyaktAnAM mokShe abhivyaktiriti tadayuktam | jIvasvarUpasya nityAbhivyaktatvena tatsvarUpabhUtAnAmIshvaraprasAdena abhivyaktyayogAditi chet - tatra praShTavyam, kiM jIvasyAnandAdirUpatvamaN^gIkR^itya tadAvaraNAbhAvAttannivR^ittirnAbhyupagamyate?  kiM vA AnandAdirUpatvamevAnaN^gIkR^ityedamuchyate? prathamapakShadUShaNAya (na cha jIvasvarUpasyApyAnandAdeH AvaraNanimittAtprAganabhivyaktiH, IshvaraprasAdena AvaraNanivR^ittau tadabhivyaktirbhavatIti tannivR^ittyarthAtyarthaprasAdArthaM mumukShuprayatno yukta iti vAchyam| AvaraNAbhAvena tannivR^itteranabhyupagamAdityAshaN^kAM parihartuM) sUtramupanyasya vyAchaShTe - nityeti|| sautrAnyathAshabdArthamAha - vyaktyanaN^gIkara iti | jIvasya AnandAdirUpatvamaN^gIkR^ityaAvaraNAbhAvAnmokShe AvaraNanivR^ittirUpavyakteranaN^gIkAre AvaraNasyaivAnaN^gIpashchAdvyaktirityanaN^gIkAra ityanyathAshabdArtha uktaH| tasyApyayamevAshayaH| idaM chApAdyatraye.apyanveti| 'devAnAM' muktiyogyAnAmiti | anena sUtre j~nAnAmityasyAnuvR^ittissUchitA | trividhAdhikArinirdeshena vAshabdo vyavasthitavikalpArtha iti sUchitam| asyetyanuvR^ittapadavyAkhyAnam - AnandAdInAmiti sarvatrAnveti | uttaratra AnandAdirvaiShayiko grAhyaH | prasajyete ityetadvipariNAmena pUrvatrApi sambadhyate | tathA cha vyaktyanaN^gIkAre devAnAmAnandAdInAM devasambandhyAnandaj~nAnAdInAM 'nityopalabdhiH' nityamanubhavaH prasajyate | evaM vyaktyanaN^gIkAre 'asurANAM' mokShayogyAnAmAnandAdInAm 'anupalabdhiH' AnandAdyupalabdhiviruddhaduHkhAdyupalabdhiH nityaM svarUpaduHkhopalabdhireva prasajyate, na tu kadAchidviShayasukhAdyanubhavaH | evaM vyaktyanaN^gIkAre 'manuShyANAM' madhyamAnAm AnandAdInAM nityopalabdhyanupalabdhI prasajyete iti yojanA| nityopalabdhyanupalabdhI ityanena anyatarashabdaH ubhayArthatayA vyAkhyAtaH | chaH samuchchaye | atrAnupalabdhishabdena kevalAyAH duHkhAdyanapalabdhivishiShTAyAH sukhAdyupalabdherabhAvo vivakShitaH | tathA cha sukhAdyanupalabdhyApAdanena duHkhAdyanupalabdhireva ApAditA bhavati| evaM cha madhyamamanuShyANAM mishrarUpatvAtsvarUpabhUtasya sukhasya duHkhasya chopalabdhiH samaiva syAt, na tu kadAchidviShayasukhaduHkhopalabdhiH, AvaraNAbhAve anubhavAbhAvAyogAditi bhAvaH | anena asurapakShe anupalabdhyApAdanamayuktam, teShAM svarUpAnandAderabhAvAdeva anupalabdhyupapatteH| anAvaraNasya avidyamAnAnandAnupalabdhiM pratyaprayojakatvAditi shaN^kA, evaM bhAvaM pratyaprayojakatvAditishaN^kA cha nirastA | asurapakShe sUtre anupalabdhipadena AsurAvidyetyAdAviva prakR^itasukhAdyupalabdhiviruddhaduHkhAdyupalabdhereva vivakShitatvAt| madhya
mamanuShyapakShe.apyanupalabdhipadena niravadhAraNAyA duHkhAdyupalabdhereva vivakShitatvAt | ata eva TIkAyAmetachcha sajjIvaviShayam, keShAJNchidduHkhAdirUpatvaM mishratvaM cha j~nAtavyamityuktam| atra kechit - 'nityAnandaH' ityAdipramANAnusAreNa anyatarashabdasvArasyAchcha devAnAmityAdibhAShyaM sautrakramamullaN^ghya 'anyataraniyamaH' ityasya vyAkhyAnarUpaM 'nityopalabdhya- nupalabdhI' ityetannityopalabdhyanupalabdhiprasaN^ga ityasya vyAkhyAnarUpaM, sUtre uktilAghavAya madhyamajIvAnAM prathamamApAdanam | evamasurapakShe anupalabdhirupalabdhyabhAva eva, na tu duHkhopalabdhiH, sA tu sAkShAdApAdyA, paramparayA tu sukhopalabdherabhAva iti vyAchakShate| tanna - 'nityAnandaH' iti pramANasyoktapakSha evAnuguNatvAt, vakShyamANarItyA anyatarashabdasyobhayaparatva eva svArasyAchcha, bhAShyaTIkAtattvapradIpAnanuguNatvAchcha| bhAShyaTIkayordevadAnavamishrakrameNApAdanAt| tattvapradIpe.api vyaktyanaN^gIkAre muktiyogyA vinaiva sAdhanasampattyAnityavyaktAnandA bhaveyuH, tamoyogyAH saMsR^itAvapi sukhaleshahInAH nityuduHkhinaH syurityAdinA devAdikrameNaivAsurapakShe duHkhopalabdhereva cha ApAdanAt |
(5) dvitIyapakShaM pramANavirodhena nirAchaShTe - (nanu yadi jIvAnAM AnandAdirUpatvaM syAttadA tasya saMsR^itau anabhivyaktyarthaM j~nAnAbhAvAtiriktAvidyAvaraNaM bhagavatprasAdena tannivR^ittishcha aN^gIkAryA syAttadeva nAsti | tadanaN^gIkAre doShAbhAvAdityAshaN^kAM pramANavirodhena nirAchaShTe) nityeti || 'nityAnandaH' yathArthaj~nAnAdirUpaH paramAtmetyarthaH| paramAtmetyanantaram evaM surA ityadhyAhAro.abhipretaH| ata eva smR^itau 'nityAnandaj~nAnabalA devAH' ityuktam| tattvapradIpe tu paramAtmano nityAnandatvoktyA devAnAM cha nityAnandatvaM vivakShitam, devabhAgatvAttasyetyuktam | tasyAbhiprAyastu atra paramAtmashabdena uttamajIvarAshirvivakShita iti sudhAyAmuktam | chandrikAyAmapi tathaivoktam | 'asurAH' tamoyAgyAH 'naivaM' muktiyogyavanna, kintu tadviruddhaduHkhamithyAj~nAnasvarUpA ityarthaH | 'manuShyAH' madhyamAstu 'evam' AnandAdirUpAH 'anevaM' duHkharUpAshchetyarthaH | iti hIti | hishabdaH prasiddhau | shrutirityanantaraM jIvasya AnandAdirUpatvaM vaktIti vAkyasheShaH | tathA cha jIvasyAnandAdirUpatvAnaN^gIkAre shrutivirodhApatteH tasya tadaN^gIkAryamiti bhAvaH | yadyapyatrArthe 'vij~nAnAtmA' iti prAgudAhR^itashrutiratideShTuM yuktA | 'balamAnanda ojaH' iti shrutirvodAhartuM yuktA | tathApi trividhasyApi jIvasvarUpasyAnukteH shrutyantarodAharaNam |
(6) adhikaraNArthe smR^itiM chAha - bhaviShyaditi || shrutisamuchchaye chashabdaH | nityatvamAnandAdervisheShaNam | devAH muktiyogyAH 'dAnavAH' tamoyogyAH 'evaM' devavanna, kiM tarhItyata Aha - duHkhopalabdhIti | 'te' dAnavAH 'duHkhopalabdhimAtrA' duHkhAnubhavamAtrayogyA ityarthaH | yogyatvaM tu saMsR^itAvapyasti | mAtrasha
bdena sukhopalabdhirvyAvartyate | madhyamamAnuShAstu 'ubhayAtmakAH' sukhaduHkhamishrasvarUpAH |
(7) nanu devAnAM sukhaj~nAnAdirUpatvamanupapannam, saMsAre duHkhasyApyanubhavAt viparItaj~nAnasyApi darshanAchcha | evaM daityAnAM duHkhopalabdhimAtratvamapyanupapannam, saMsAre sukhasyApyanubhavAt | evaM manuShyANAM mishratvamapyayuktam, saMsAre kevalasukhaduHkhayorapyanubhavAdityata Aha - teShAmiti || upAdhirbAhyaH | tathA cha 'teShAM' devAnAM yatsvarUpAt 'anyathA' anyat 'dR^ishyaM' duHkhAdi 'tadupAdhikR^itam' jIvasvarUpopAdhyatiriktabAhyadehanimittam | upAdhinivR^ittiH kuta ityata Aha - vij~nAneti | yataH 'Atmayogyena' svayogyena 'vij~nAnena' visheShaj~nAnena tR^itIyArthe saptamI | AvirbhUtasvasvarUpeNa vyavasthitirbhavatItyarthaH | vij~nAnenAtmayogyenetyAdinA nityasaMsAriNAmapyAvaraNAbhAve aniShTaprasaN^goktyA cha teShAmapi AvaraNanivR^ittyA svarUpAvirbhAvo.astIti sUchitam | 
(8) kiM tannijarUpamityata uktaM vivR^iNoti - samyagiti | tushabdo.avadhAraNe | 'devAnAM' muktiyogyAnAM samyagj~nAnameveti | 'vimishritaM' viparItamiti atra j~nAnamityanuShajyate | daityAnAM tvityanvitastushabdo visheShArthaH | 'j~nAnasya' svarUpaj~nAnasya 'evam' uktaprakAreNa 'vyavasthitiH' sthitirityarthaH | itishabdasya bhaviShyatparvaNIti pUrveNAnvayaH | adhikaraNArtha ukta iti sheShaH |
|| iti puMstvAdhikaraNam || 16 ||
|| 17. kartR^itvAdhikaraNam ||
(1) atrAdhikaraNe jIvakartR^itvaviShayashrutivirodhaH parihriyate| shrutivirodhaM saMshayabIjaM darshayati - Ishvarasyeti| 'nAnyaH kartA' ityAdishrutAvanyaniShedhAdIshvarasyaiva kartR^itvamuktamityarthaH | itIti | iti shrutAvityarthaH | 'jIvasya' jIvasyApi 'upalabhyate' pratIyate | kartR^itvamityanuShaN^gaH | yAdR^ishaM karma kurute jIvaH tAdR^ikkarmaphalam 'abhi- sampadyate' prApnotIti vajasaneyashrutyarthaH | shruteH jIvaikaniShThatvaj~nApanAya taditi phalavAkyasheShodAharaNam | Ishravasyaiveti sAvadhAraNayA saMshayabIjoktyA svAtantryeNa pAratantryeNa vA kenApi rUpeNa na jIvaH kartA, kiM tvIshvara eveti pUrvapakSho jIvakartR^itvAbhAvasya shrutatvAditi yuktishcha sUchitA | yojanA tu na jIvaH kartA yataH shrutAvIshvarasyaiva kartR^itvamuktaM na chAnyatrApi 'yat' iti shrutirastIti vAchyam | yat Ishvarasyaiva kartR^itvamuktam itaravyapadeshAdityAdAvananyayogena samarthitam | tathA cha phalavachChrutyapekShayA sayuktikashruteH prAbalyAt anayA anyasyA bAdha iti bhAva iti |
(2) evaM prApte siddhAntayatsUtramavatArya vyAchaShTe - ata iti || kartR^itvAbhAva iti | kartR^itvasAmAnyAbhAva ityarthaH | shAstrasyeti | 'yajeta svargakAmaH' 'brAhmaNo na hantavyaH' ityAdividhiniShedharUpashAstrasyetyarthaH | aprayojakatveti | prayujyate.anena puruShaH shAstre iti vyutpattyA prayojakaM prayojanaM tato bahuvrIhiH, tathA cha vaiyarthyaprasaN^gAdityarthaH | na hi kartAramantareNAraNyarodanAyamAnashAstrasya sArthakyaM bhavatIti bhAvaH | anena jIvasya kartR^itvAN^gIkAra eva 'shAstrArthavattvAt' shAstrasyArthavattvasiddheH anyathA.asiddheriti hetvaMsho vipakShe hetUchChittirUpabAdhakoktimukhena vyAkhyAtaH | anuvR^ittasya j~na ityasyArtho jIvo.apIti | 'kartA' kartaiva na tvakartA.aN^gIkArya iti sheShaH | apItyanena sUtre.apyarthakachashabdasyAnavR^ittiH sUchitA |
(3) nanu jIvasya svataH kartR^itvAbhAve.api paragatakartR^itve svIyatvAgraho.astyeva ataH kAlpanikakartR^itvavantaM jIvaM prati vidhiniShedhashAstraM pravartatAmityAshaN^kAM pariharatsUtramupanyasya vyAchaShTe - vihAreti | jIvaH kartetyanuShajyate| tattvata iti sheShaH| anena sUtre.apyanuvR^ittisheShau sUchitau| apishabdo visheShaNasamuchchayArthaH| AdishabdAt 'so.a- shnute sarvAn' (tai.2.1.) ityAdikaM gR^ihyate | tathA cha 'api' vigalitAkhilakalpane.api mokShe 'strIbhirvA' ityAdinA vihArapadoktasaJNcharaNakrIDAkAmyaprAptyAdikartR^itvokteH| 'tattvataH' paramArthata eva jIvaH kartA na kalpanayeti yojanA | asya mokShaprakaraNatvaM tu ChAndogye taittirIye cha 'paraM jyotirupasampadya svena rUpeNAbhiniShpadyate' (ChAM.8.3.4.) 'brahmAvidApnoti param' (tai.2.1.) iti cha mokShaM prastutyAmnAtatvAt j~nAyate | shrutistu daharanaye vyAkhyAtA |
(4) nanvastu mokShe jIvasya svAbhAvikaM kartR^itvaM prAmANikatvAt | saMsAre tu kAlpanikameva kiM na syAt | tAvatA shAstrasArthakyAdityAshaN^kAM pariharatsUtramupanyasya vyAchaShTe - upAdAnAditi || sAdhaneti | mokShasvargAdyarthaM vedavichArayAgAdirUpetyarthaH | Adishabdena taditikartavyatA gR^ihyate | yadvA - tattvapradIparItyA ChedAdyarthakuThArAdikaM sAdhanapadoktam Adipadena kAShThAdirUpaviShaya ukta iti dhyeyam | upAdAnam anuShThAnaM sampAdanamiti yAvat | tasya pratIteH pratyakShasiddhatvAjjIvasyetyarthaH | tatashcha phaladarshanAditi chashabdArthaH | asyApi jIvo.api karteti pUrvasAdhyenAnvayaH | yadvA - tattvapradIpe na kevalaM shAstrArthavatvAjjIvasya kartR^itvaM pratipadyAmahe, api tu pratyakShata eva tatsiddhamityAhetyavatArya chashabdAnna cha tadbAdho dR^ishyata ityuktahetusamuchchayArthatvasyoktatvAt TIkAkArasyApyayameva chashabdArtho.abhipretaH | ata evottaraTIkAyAmevamupapattyA pratyakSheNa chetyuktam | chashabdaprayogena sUtre.api chashabdo.anuShaJNjanIya iti sUchitam | kechittu - atra sUtre pUrvasUtre cha krameNa shaN^kAdvayaparihArAt na chashabdaH, mauktAkAlpanikatvasAMsArikAkAlpanikatvarUpaviShayabhedAt | tathApi avAntarasAdhyabhede.api akAlpanikatvasAmAnyasya pUrvasUtre yuktyA atra tu pratyakSheNa chopAdAnAt bhAShye chashabdaH prayukta ityAhuH | tattu uttaraTIkAtattvapradIpaviruddham | tatra kartR^itvasyaiveha sAdhyatvenokteH |
(5) evaM saMsAre shAstrArthavattvarUpayuktyA sAdhanAdyupAdAnapratyakSheNa cha sAdhitaM jIvakartR^itvaM shrutyA.api samarthayatsUtramupanyasya vyAchaShTe - vyapadeshAchcheti || itIti | upAsanAkhyakriyAyAm upAsItetyAtmanaH kartR^itvokteratyarityarthaH | asya hetorjIvo.api karteti pUrvasAdhyenAnvayaH na kevalaM yuktipratyakShAbhyAM, kintu shruteshcheti chashabdArthaH | tathA choktaM bhAratatAtparyanirNaye -
pratyakShaiShA kartR^itA jIvasaMsthA |
tathA.a.agamAdanumAnAchcha sarvam || ityAdi ||
'lokaM' sarvAshrayaM prakAshamAnaM vA 'AtmAnaM' viShNumupAsIta jIva iti bR^ihadAraNyakaChandogashrutyarthaH |
(6)़ nanu atra jIva upAsItetyuktyabhAvAt kathamayaM jIvasya kartR^itvavyapadeshassyAdityatastadupapAdanAya vipakShe bAdhakoktiparaM na chedityaMshaM vyAchaShTe - anyatheti | jIvasya upAsanAkriyAnAM kartR^itvena shrutyanabhimatatve kriyAyA akartR^ikatvajaDakartR^ikatvayorasambhavAchChrutivaiyarthyApattyA tatparihArAya paramAtmana eva kriyAkartR^itvena tadabhimatatve chetyarthaH| Atmaivetyanena nirdeshaviparyayapada tadvinyAsavyatyAsaparamiti sUchitam| asmin pakShe AtmA paramAtmaiva svAtmAnamanyaM vA lokamupAsIteti shrutyarthaprApteriti karmatvenetyasya kevalakarmatvenetyartho.avagantavyaH| anyamiti pakShe tu yathA sheShoktiH| tathA chAsya kartR^itvAnnAsti chAsau viparItanirdeshaH tasmAnna jIvo.akartA kiM tu kartaiveti viparyayaparyavasAne jIvasyApi kartR^itAsiddhiriti bhAvaH| na cha jIvaparayorubhayorapi kartR^itve gauravaM doShaH, prAmANikatvAt |
(7) nanvevaM jIvasyApikartR^itve  kathamitaravyapadeshAdityAdau Ishvarasyaiva kartR^itvaM samarthitam | kathaM cha nAnyaH kartA iti shrutirupapadyate | atastadvirodho.astyevetyAshaN^kya tatparihArAya sUtramavatArya vyAchaShTe - tarhIti || jIvasyApi kartR^itva ityarthaH | uktamiti nAnyaH kartA iti shrutAviti sheShaH | yadvA - itaravyapadeshAdityAdau kathaM samarthitamityarthaH | yathA j~nAne ityanena sUtre saptamyantAdvitiriti sUchitam | j~nAsyAmItyanantaraM ichChata iti sheShaH | karmaNItyanena kriyAyAmityasya jIvasyetyanena j~nasyeti vipariNatapadasya cha anuvR^ittissUchitA | jIvasyetyanantaram anuShaktAniyamapadaM niyamasyApyupalakShakam | dR^iShTAntasamuchchaye visheShaNasamuchchaye vA.apishabdaH | tathA chAhabhidaM surUpaM sugandhaM susvaraM vA j~nAsyAmi, viparItaM na pashyAmi na jighrAmi na shrR^iNvAnItyevaM spR^ihayato jIvasya yathopalabdhau j~nAne aniyamaH svechChAnusAreNa na j~nAnalAbhaH 
pratIyate | evaM tathA kriyAyAM karmaNyapi kariShyAmIti saN^kalpite.api vyApAre aniyamaH pratyetavyaH | taddR^iShTAntenAtrAniyamaH sAdhyA iti yAvat | Ishvarasya tu j~nAne karmaNi cha niyama iti yojanA | tathA cha yata evaM jIvasya karmaNi niyamAbhAvaH, Ishvarasya tu tadbhAvassiddho.ato.ananyAdhInakartR^itvavivakShayA Ishvarasyaiva kartR^itvaM na jIvasyetyuktaM prAk | na tu sarvathA kartR^itvAbhAveneti na pUrvoktavirodha iti bhAvaH | j~nAsyAmIti ichChata ityanena cha dR^iShTAntaH sAdhyavikala iti shaN^kA parihR^itA | kathamiti chet - na hi jij~nAsurj~nAne sAkShAdvyApriyate, yena niyamena j~nAnaprAptiH, kiM tu j~nAnakriyAsAdhana eva, na tu phalechChayA sAdhanAnuShThAne phalAvyabhichAro.adR^iShTa iti TIkoktarItyeti gR^ihANa |
(8) Ishvarasyaiva niyamanakartR^itvaM, na jIvasyetyatra pramANamAha - ya iti || iti cha shrutiriti | iti shrutirapyevamevAha, na kevalaM sUtramiti chArthaH | yaH chaturmukhAdijIvaM tattadantargato niyamayati eSha paramAtmA tavAntaryAmIti vAjasaneyashrutyarthaH | atreshvarasya jIvaniyAmakatvoktyA tatpreraNAM vinA jIvAnAM niyamena kartR^itvAbhAvaH svechChAnusArikartR^itvAbhAvaH, Ishvarasya tu niyAmakatvAt tadbhAvo.avagamyate |
(9) nanUbhayoH kartR^itvAvisheShe.api Ishvarasyaiva niyamena kartR^itvaM, na jIvasyetyetadvailakShaNyaM kiM nimittamiti pR^ichChati -kuta iti || niyamAniyamau IshajIvayoH kutaH kiMnimittakAvityarthaH | atra svAtantryapAratantryanimittau niyamAniyamAviti parihAraM vaktum IshajIvayoH svAtantryapAratantrye sAdhayatsUtraM paThitvA vyAchaShTe - shaktIti || alpashaktitvAdityanena mukhyatvAchChaktishabdaH pUrNashaktiparaH viparyayashabdastu tadviparItAlpashaktipara iti sUchitam | j~nasyetyanuvR^ittapadasyArtho jIvasyeti | upalakShaNametat | Ishvarasya pUrNashaktitvAdityapi draShTavyam | asvAtantryaM svAtantryamiti vakShyamANamatrApi sambadhyate |
(10) yuktyantareNeshajIvayoH svAtantryapAratantrye samarthayatsUtramupanyasya vyAchaShTe - samAdhyabhAvAchcheti || samAdhAnamalaMbuddhirapUrNakAmatvamiti yAvat | na kevalamalpashaktitvAditi chArthaH | jIvasyeti vartate | sUtre tu j~nasyeti vartate upalakShaNametat | samAdhibhAvAchcheshvarasya svAtantryamityapi draShTavyam | chashabda uktAnuktahetusamuchchAyakaH | astUktahetubhyaH IshajIvayoH svAtantryapAratantryasiddhiH | tAvatA niyamAniyamayoH kiMnimittakatvamuktaM bhavatItyata Aha - ata iti | niyamAniyamAviti sheShaH | tathA cha yata evamIshajIvayoH svAtantryapAratantrye pratIyete atastayostAbhyAM nimittAbhyAM karmaNi niyamAniyamau pratipattvyAvityarthaH | tattvapradIpe tu ata ityasya 'yathA cha takShobhayathA' iti sUtreNAnvayamabhipretya ato.asvAtantryapramANebhyaH kartR^itvamAnebhyashcha yathA cha takShobhayathA vyapadishyate evaM jIvo.asvatantraH kartA cheti vyapadishyata ityuktam |
(11) nanu yadi jIvasya na svAtantryeNa kartR^itvam, api tu IshvarechChayaiva, tarhi kathaM jIvaH kartochyate, svatantraH khalu kartetyAshaN^kAM pariharatsUtramupanyasya vyAchaShTe - yatheti || yathA cha 'takShNo' vardhakeH prAsAdakArayitR^irAjAdipreritatvaM tatkartR^itvaM cha asti, evaM jIvasyApi IshvaraniyatatvaM ghaTAdikartR^itvaM chAstvityadhyAhAreNa yojanA | kArayitR^iniyatatvaM kartR^itvamityanenobhayathetyuktaprakAradvayaM darshitam | evaM jIvasyApItyanena chashabdasya dArShTAntikasamuchchayArthatvamabhipraiti | kechittu - sUtre ubhayathA cheti chashabdasambandhamabhipretya bhAShye kartR^itvaM chetyuktamityAhuH | tanna, tadbhAShyasyobhayathetyuktaprakAradvayasamuchchayaparatvena chashabdArthapradarshakatvAbhAvAt | tathA cheshvarAdhIne.api jIve dR^iShTAntabalAtkArakAprayojyatvarUpAmukhyasvAtantryagarbhitakartR^itvavyapadesho yujyata eveti bhAvaH |
(12) nanu kiM takShNa iva jIvasya kartR^itvashaktirjIvAdhInaiva, IshvarAdhInatvaM tu vachanavetanadAnAdivat | uta kartR^itvashaktirapIshvarAdhInA | yadyAdyaH tarhIshvarasyaiva kartR^itvamiti gataH pakShaH | dvitIye na jIvasya kartR^itvashaktirityAshaN^kAM pariharatsUtramupanyasya vyAchaShTe - parAditi || seti prakR^itatvopapAdakaM, yA shaktisUtre prakR^itA, yA cha takShakadR^iShTAntena upapAditetyarthaH | cho.apyarthaH | kartR^itvetyataH prAk jIvasyetyupaskAryam | shaktirityanena taditi bhinnapadasyArtha uktaH | sAmarthyamiti vaktavye shaktiriti tachChabdaparyAyashabdenArthakathanam | shaktisUtragatashaktishabdavivakShayeti dhyeyam | kechittu - sUtre shaktiriti sheShaH | tachChruterityekaM padaM, tathA cha IshAdhInatvena shruteriti tadartha ityAhuH | 'parAdeva' paramAtmanaH sAkashAdAgataiva tadadhInaiva na jIvAdhInetyarthaH | anena sautratushabdo.avadhAraNArthatayA vyAkhyAtaH | tasmAnnApasiddhAnta iti vAkyasheShaH |
(13) kuta ityatastatra hetutvena shruterityetadyojayati - kartR^itvamiti || kartR^itvakaraNatvapadAbhyAM tachChaktirupalakShyate| tatrAdyaM jIvasya dvitIyamindriyAdeH | 'svabhAvaH' prakR^ityAdInAM pariNAmAdiH | alpaj~natvAlpashaktitvAdirUpo vA| 'chetanA' chetaso vyAptiH 'bahusmaraNashaktistu chetanetyabhidhIyate' ityukteshchaitanyaM vA| 'dhR^itiH' dehAdidhAraNasAmarthyam| Ahatya 'ime' bhAvAH 'yatprasAdAt' yasya paramAtmano.anugrahAdichChayA santi 'yadupekShayA' yatkaTAkShAbhAve na santi ityarthaH| aneneshvarasya kartumakartumanyathA kartuM chAsti sAmarthyam, saN^kalpAbhAvAt tathA na karotItyuktaM bhavati| asya yachChabdasya tatra prakR^itena tachChabdenAnvayaH | 'hi' yataH shrutirityasya parAdeveti sAdhyenAnvayaH | 
(14) nanvasmin pakShe.api doSha uktaH, yadi kartR^itvashakatirIshvarAdhInA tarhi tasyaiva kartR^itvam, na jIvasya dArupratimAvadanyAdhInasyeti punashshAstravaiyarthyamityAshaN^kAM pariharatsUtramupanyasya vyAchaShTe - kR^iteti || 'tataH' kartR^itvashakterIshvarAdhInatvAdapi 'shAstrasya' vidhiniShedhAtmakasya 'aprayojakatvaM' na vidyate prayojakaM prayojanaM yasya tasya bhAvo vaiyarthyaM 'nApadyate' na prasajyate | kutaH? 'tataH' tadavaiyarthyAyaiva 'tatprerakatvasya' tasyeshvarasya jIvaprerakatvasya 'kR^itaprayatnApekShatvAt' pUrvakarmaprayatnayogyatAsApekShatvAditi 
yojanA | tata ityanena vihiteti chaturthyantaM padaM vyAkhyAtam | kR^itetyAdinA kR^iteti hetusamarpakashabdo vyAkhyAtaH | tatprerakatvasyetyanena sUtre pUrvasUtrAtpara iti vipariNatapadasya dvitIyAntaj~nashabdasya chAnuvR^ittiH prerayatItyadhyAhAraH sUchitaH | sUtre tushabd.avadhAraNe.apyarthe chetyabhipretyAdishabdArthamAha - Adishabdeneti | 'avaiShamyAdi' saN^gR^ihItamiti sheShaH | atrAdishabdenAnairghR^iNyaM gR^ihyate | anena - na tato.api jIvashakterIshvarAdhInatvAdapi shAstrasya vaiyarthyamApadyate | kutaH? yato.ayaM paramAtmA 'vihitapratiShedhA- vaiyarthyAdibhyastu' vidhiniShedhashAstrAvaiyarthyAyaiva, na tu svasya sahAyArthaM tathA svasya vaiShamyanairghR^iNyaparihArAya cha 'kR^ita- prayatnApekShastu' jIvasyAnAdikarmaprayatnasApekSha eva jIvaM bhoge prerayati, tadyogyatAmapekShya tu karmaNi, na tu tadanapekSha iti sUtrArtha ukto bhavati | ata evoktaM bhAratatAtparyanirNaye - 
etAnapekShyaiva phalaM dadAnI-
tyasyaiva saN^kalpa iti svatantratA || iti ||
atrAyaM chandrikokto bhAvaH - jIvasya vidhivAkyatadarthaj~nAne tajjanyasAdhanaphalechChayoH sAdhanaviShayakakR^itau cha bhagavatpreryatve.api na vidhiviShayatvakarmaphalabhAktvayoranupapattiriti na shAstrapravR^ittivaiyarthyam | rAjabhaTAdyutpAditechChAdimato.api trivarNAderviShTigR^ihItasya cha sandhyopAsanAdau bhAravahanAdau cha vidhyAdidarshanena tadvadevAsvatantrakartR^itAmAtreNa tayorupapatteriti | uktaM hi gItAbhAShye - akartR^itve.api vidhidvArA IshaprasAdAdichChotpattyoktakAraNaiH karmadvArA mokSho bhavatIti na pravR^ittividhivaiyarthyamiti | vivR^itaM chaitatprameyadIpe - jIvasyAparAdhInakartR^itvAbhAve.api svasambandhitayA vidhij~nAnasyeshvaraprasAdAyattayoH karmaphalaM choddishyechChAprayatnayoradhiShThAnAdikarmakAraNasannidhAnasyakarmasambandhasya tatphalabhAktvasya cha vidhiviShayatAprayojakasya sattvAttasya vidhiviShayatvaM kintu saMsArijIvasyeti choktam | yadyapi vaiShamyAdiparihAraH pUrvameva vaiShamyasUtre kR^itaH | tathApi sa eva kartR^itvashakterIshvarAdhInatvaprayuktavaiShamyAdishaN^kAparihArAyehAdishabdena smArayituM punarukta iti na paunaruktyam |
(15) sUtrArthe smR^itimAha - pUrveti || 'saMskAro' yogyatA | chashabdau parasparasamuchchaye | tushabdo.avadhAraNe | 'sarvaM' puNyapApAdikarma jIvena kArayati tatkAraNAya taM prerayatItyarthaH | yadvA - kArayati bhojayatItyarthadvayamapi vihitakAriNaM puNyaM bhojayati kArayati cha puNyaM, niShiddhakAriNaM duHkhaM bhojayati punaH pApaM kArayati cheti tattvapradIpoktam | nanvIshvarasya jIvakarmApekShayA prerakatve tasya tatkarmAkartR^ikatvaM syAdityata Aha - tachcheti | apekShyaM cha karmetyarthaH | svayaM sAkShAttarhi tatpreraNe IshvarasyApekShyakarmAbhAva ityata Aha - anAditvAditi | karmaNaH kAryakAraNIbhUtakarmaparamparAyAstvanAditvAnnApekShyAbhAvakR^itavaiShamyAdidoSha ityarthaH | tarhi kAryakAraNarUpANAM pUrvapUrvakarmaNAmanantatvAtkathaM tatkArayitR^itvamIshvarasyopapa
dyata ityata Aha - pUrNeti | tathA cha hareramitashaktitvAdanantakarmakArayitR^itvaM tasya sambhavatyeveti na doSha iti bhAvaH | bhaviShyatparvaNi 'kR^ita' iti sUtrArtha ukta iti sheShaH|
(16) adhikaraNArthe smR^itiM chAha - etaditi || yataH 'etat' jIvasya kartR^itvam 'evaM' prAmANikam IshvaravatsvAtantryeNa chaitadevaM na, ata etatkartR^itvamasvAtantryeNAsti svAtantryavivakShayA nAstIti 'nAnyaH kartA' iti shrutAvuchyate ata ityarthaH | itIti | evaMrUpamokShadharmavachane.adhikaraNArtha ukta ityarthaH |
|| iti kartR^itvAdhikaraNam || 17 ||
|| 18. aMshAdhikaraNam ||
(1) atrAdhikaraNe jIvaviShaye shrutivirodhaH parihriyate | tatra jIvasyeshvarAMshatvamanaMshatvaM vetyanirNayapUrvapakShamabhipretya viruddhashrutidvayarUpamanirNayakAraNaM darshayati - aMshA eva hIti || 'ime' pramitA jIvAH aMshA eva pitAputrAdisambandhaiH kevalaM tadupajIvyatvena tachCheShabhUtA evetyarthaH | yadvA - tato nyUnatve sati kiJNchittatsadR^ishatvarUpAMshatvopetA ityarthaH | na tu niruktAMshatvarahitA ityevashabdArthaH | evetyanenAMshatvAnaMshatvayorvikalpo.api nirastaH | hishabdau ubhayatra prasiddhidyotakau | nanu jIvAnAmapyaMshatve kathaM tarhi hariraMshena jagatsR^ijatIti vyapadesha ityata Aha - svayamiti | sAkShAdaMshairaniruddhAdyaiH 'sarvaM' jagat 'kArayati' sR^ijatIryarthaH | tathA cha svarUpAMshaviShayaM tadvachanam | jIvAstu bhinnAMshA iti na teShAM tadviShayatvamiti bhAvaH | yadvA - svayaM sAkShAdbhinnAMshairviriJNchAdijIvaiH svapadAdabhraShTatvAnnirvikAratvAdvA.achalo hariH sR^iShTyAdi kArayatItyarthaH | 
(2) evamaMshatvashrutimudAhR^ityAnaMshatvashrutimudAharati - naiveti || siddhAntarItyA.ayaM shrutyarthaH - jIvaH 'parasya' paramAtmana aMsho na bhavati, kintvanaMsha eva | anena vikalpo nirastaH | kuta ityata Aha - na sambandha iti | yato lokapitR^ivatpoShayitR^itvAdirUpasambandharahito.ata ityarthaH | nanu pitR^itvAdirUpasambandhAbhAve.api upakartR^itvAdirUpasambandhaH kiM na syAdityato na sambandha ityetadvivR^iNoti - nApekShya iti | jIvaH parasya 'apekShyaH' upakartA.api na bhavatItyarthaH | nanvatra parashabdo neshvaraparaH, kintu jIvAntarapara ityAshaN^kAM vAkyasheShodAharaNena pariharati - tathA.apIti | yadyapyevaM, tathA.apIshvarasya jIvenAnupakR^ita
tve.api sa IshaH sarvasya jIvajAtasya 'yathAyogaM' yogyatAmanatikramya tAmapekShya svargamokShAdiphalado bhavatyeva | yogyatApekShAyAM svAtantryabhaN^ga ityata uktam - 'ekarAT' svatantra iti | tatkathamityataH - prabhuH samartha ityAha | tathA cha svAdhInayogyatApekShAyAM na svAtantryahAniriti bhAvaH | anena jIvasyAnupakartR^itvamIshvarasya tu upakartR^itvamevetyuktaM bhavati | nanvastvIshvaraH upakartA, tathApi loke svAmibhR^ityAderanyonyopakAryopakArakabhAvadarshanAttadvadIshvarasyApi kadAchit jIvopakAryatvaM kiM na syAdityata Aha - na niyamya iti | 'saH' IshvaraH kenApyupakAryo na bhavatItyarthaH | anenAnaMshatvashrutiH jIva upakartavya eva, na tUpakartA, Ishvarastu upakartaiva na tUpakartavya ityabhiprAyA, bhinnAMshatvaniShedhaparA vA, evamasambandhashrutirapIshvarasya lokapitR^ivatpoShakatvAbhAvAbhiprAyA, tathA.anapekShyatvashrutirapi paramAtmanaH upakAryatvAbhAvAbhiprAyetyuktaM bhavati | pUrvapakShI tu jIvA aMshA eva, jIvo.anaMsha eveti ApAtato viruddhasAvadhAraNashrutidvayadarshanenAnirNayaM manyate | shrutAvityasyAnaMshatvaM jIvasyopalabhyate pratIyata ityanuShaktavAkyenAnvayaH |
(3) atha siddhAntayatsUtramupanyasya vyAchaShTe - ata iti || yata evaM shrutidvaye viruddhoktissaMshayabIjamasti, atastatparihArArthamanyatarakoTinirNayarUpasiddhAntamAha sUtrakAra ityarthaH | sautrahetuvyAkhyAnAya nAnAvyapadeshAn darshayati - mAM rakShatviti | 'vibhuH' hariH | ahamityuktasya jIvasya spaShTaM paramAtmaputratvapratipAdakatvAdAdau smR^itimudAhR^ityAthashrutirUpavyapadeshaM darshayati - ava iti | ava ityekadeshagrahaNenAsya brahmaparatvasphorakaH 'kavIyamAnaH ka iha pravochaddevaM manaH kuto adhi prajAtam' (R^i.1.164.18.) ityuttarabhAgo.api grAhyaH | ityAdineti | evamAdivAkyena jIvasya pitR^itvaputratvAdirUpanAnAprakAreNa paramAtsambandhitvokterityarthaH | j~napadAnuvR^ittyApratij~nAvAkyaM darshayati - aMsha iti | atrAMshatvaM dvividham | upajIvakatvarUpatachCheShatvaM tannyUnatve sati tatsadR^ishatvaM cheti | ata evobhayavidhAMshatvamabhipretya sAdR^ishyaM chAMshatA.astvityanuvyAkhyAnaM chashabdAttadadhInatvaM cheti sudhA cha pravR^ittA | atrAdye aMshatve sAdhye anyathA.apItyaMshasahito nAnAvyapadeshAdityaMsho hetuH tatrAnyathetyasyopajIvyatvarAhityena vyapadeshAdityarthaH | idaM cha visheShaNaM paramAtmani vyabhichAraparihArakam | na cha pUrvatrApyanyathetyasyAnvaye j~nApakAbhAvaH | 'nAsau' ityAdinAnAvyapedashaviruddhasambandhapratipAdakAMshodAharaNasyaiva j~nApakatvAt | anyathA tadvaiyarthyApatteH | ata eva chAnyathA chetyubhayatrAnvayaj~nApakachashabdaprayogaH | na cha chashabdo vakShyamANabhedasamuchchAyaka evAstu, na sambandhasamuchchAyako.apIti vAchyam | tasyApi shabdenaiva lAbhAt | ata evAbhedenApIti bhAShye apishabdaH | na 
cha nAnAvyapadeshAkhyoktahetusamuchchAyako.apiriti vAchyam | ekenaivobhayalAbhAt | TIkAyAM sudhAyAM chAnyathetyasya vakShyamANena sambandhoktirapi vakShyamANenApi sambandhAbhiprAyikA, na tu pUrvatrAsambandhAbhiprAyikA | na cha tatsambandhitvarUpAMshatve sambandhAbhAvavyapadeshasyApi hetutve.anaMshatvashrutergatiM chAhetyuttarabhAShyavirodhaH, tatrAsambandhashruteH gatyanukteriti vAchyam | tadbhAShyasya bhedAbhedavyapadeshaprayuktAMshatvapratiyogyanaMshatvaviShayatvenAsambandharUpAnaMshatvaviShayatvAbhAvAt | ata eva asambandhashruterupakartR^itvAbhAvaviShayatvenAdyasUtrabhAShya eva gateruktatvAnna tadvirodhoM.ashatvashruterna vA paunaruktyam | dvitIye aMshatve sAdhye tUttaratrApyanvitenAnyathAchApItyaMshasahitena dAshakitavAdItyAdinokto heturyojyaH | hetvantareNaitatsamarthayata iti TIkAyAm etachChabdo.apyaMshatvasAmAnyapara iti chandrikAkArAH | bhAvabodhakArAstu atra tadadhInatve sati tatsAdR^ishyamaMshatvaM paramAtmanaH putratvaM punnAmno narakAtrANakartR^itvena jIvaniyAmakatvarUpameva | jIvasya paramAtmapitR^itvamapi tajj~nAnena tatsaMrakShyatvena tadadhInatvameva | tatra tadadhInatvarUpasambandhatvAMshe nAnAvyapadesho hetuH | tatsadR^ishatvAMshe tu anyathAchApItyAdiH hetuH | anyathA chApItyatra chashabdo vakShyamANAbhedavyapadeshasamuchchAyakaH | apishabdastu bhedAbhedavyapadeshAkhyahetornAnAvyapadesharUpapUrvoktahetunA saha samuchchayArthaH | yathA cha 'anyaH paro.anyo jIvaH' (pArAsharyA) ityaMsho.anyathAshabdoktabhadavyapadeshaH | tathA 'nAsAvasya kutashchana' 'nAyaM tasyApi kashchana' ityaMsho.api | 'asau' paramAtmA 'asya' jIvasya 'kutashchana' kenApi prakAreNopakartavyo na, kintUpakartaiva | 'ayaM' jIvo.api tasya paramAtmanaH kashchanopakartA na, kintUpakartavya eveti jIvaparamAtmanoH sadopajIvyopajIvakatvakathena bhedavyapadesha eva nAsambandhavyapadeshaH | hetvantareNaitatsamarthayata iti TIkA.apyaMshatvAntargatatadadhInatvasAdhakanAnAvyapadesharUpahetvapekShayA hetvantareNa tadantargatatsadR^ishatvAMshaM sAdhayatItyabhiprAyaketyAhuH | 'avaH pareNa' iti R^iN^mantre tR^itIyA paJNchamyarthe | jAta iti uchyata iti brahmeti cha sheShaH | adhItyasyAdhikyenetyarthaH | pretyupasargastu utpattAvatishayamAha | yadvA - adhItyasya brahmetyarthaH | kuta iti tasiH ShaShThyarthe | tathA cha yataH 'pareNa' parAddhareH 'avaH' avamaH yo jIvaH 'asya' jagataH svasya vA 'pitaraM' paramAtmAnam 'anuveda' yathAvajjAnAti | ato.ayaM 'paraH' paramAtmA 'ena' etenAnena 'avareNa' jIvena 'jAtaH' utpanna iti vyapadishyata ityarthaH | nanu tajj~nAtatvAttajjAtatvoktau devadattaj~nAte yaj~nadatte.api tajjAtatoktiH syAdityataH tajj~nAnaM durlabhamityAha - kavIyamAna iti | 'iha' loke 'kavIyamAnaH' sarvaj~nakalpaH tattvenAbhimataH ko nu ko vA iha prajAsu brahma prAvochat na ko.api | tathA 'kutaH' kasya cha 'devaM' devasambandhi parabrahmaviShayaM 'mano' j~nAnamAdhikyena samutpannam | na kasyApItyarthaH | tathA cha paramAtmaj~nAvaddevadattAdij~nAnasya durlabhatavAbhAvAnna tajj~nAtR^iShu tatpitR^itvAdivyapadeshaprasaN^ga iti bhAvaH| tattvapradIpe tu yo.avaro.asya svasya jagato vA pitaraM yathAvadveda 'pareNa' paramAtmaprasAdena, nAvarabhUtaparamAtmaprasAdeneti yAva
t| kathaM paramAtmano.a- varatvam? darshanakramamapekShya, jIvaH svasvarapadarshanAntaraM hi bhagavantaM pashyati | tathA chAnte dR^ishyamAntavAdavaratvamiti vyAkhyAtam | 'trINi padA nihitA guhAsu yastadveda sa pituShpitA sat' (mahA.1.1.4.) iti taittirIyashruterayamarthaH | yasya 'trINi padAni' svarUpANi nArAyaNavAsudevavaikuNThAkhyAnigUhitatvAt 'guhAsu' shvetadvIpAdiShu nihitAni | tadbrahma yo veda 'saH' jIvaH 'pituH' jagatpituH brahmaNaH pitA 'asat' abhavadityarthaH |
striyaH satIstAm u me puMsa AhuH pashyadakShaNvAnna vichetadandhaH |
kaviryaH putraH sa ImAchiketa yastA vijAnAtsa pituShpitA.asat ||
iti R^iN^mantrasyAyamarthaH - 'satI' satyaH nirduShTAH striyaH strIliN^gashabdavAchyAH 'me' madupAsyAH yA bhagavanmUrtayaH 'tAm u' tAneva tA eva 'puMsaH' paramapuruShAnAhuH | vedAdayo yA devatetyAdistrIliN^gashabdaiH pratipAdayanti tA eva puruShAdipulliN^gashabdairapi pratipAdayantIti bhAvaH | vidheyavivakShayA tAn puMsa iti pulliN^gaprayogaH | yo.adhikArI tAH 'pashyat' pashyati sa chakShuShmAn | yo 'na vichetat' na vijAnAti so.andhaH | yo bhagavanmUrtIH pashyati jIvaH tachchakShureva saphalaM tadanyanniShphalamavidyamAnaprAyameveti bhAvaH | 'yaH kaviH' sarvaj~no bhagavatputro.api viriJNchaH 'sa Im' sa eva 'A' samantAtsamyak 'chiketa' jAnAti | yashcha 'tAH' mUrtayo 'vijAnAt' vyajAnAt vijAnAti saH 'pituH' jagatpituH viShNorabhivyaJNjakatvAnnimittAt 'pitA' janakaH 'asat' bhavediti | ma ityasmachChabdena dIrghatamA nAma R^iShiH gR^ihyate | asya taddraShTR^itvAt | tattvapradIpe tu yAH 'satIH' nirduShTAH striyo vedAbhimAninyastAn paramapuruShAnAhuH vedAdishabdairj~nAninaH, shrutirityAdistrIliN^gashabdavAchyA evamaddR^iShTAH vedAbhimAnidevatAH veda ityAdipulliN^gashabdavAchyAnAhuriti yAvat | abhimAnivyapekShayA chAyaM vyapadeshaH | 'akShaNvAn' j~nAnadR^iShTimAneva tAn pashyati nAj~nAnI | yaH kaviH 'putro' brahmA sa eva 
yo brahmANaM vidadhAti pUrvaM
yo vai vedAMshcha prahiNoti tasmai (shve.6-18.) iti shruteH |
'tena brahma hR^idA ya Adikavaye' ityAdismR^iteshcha | 'A' samantAdveda yaH tAni ChandAMsi vishiShTatvena jAnAti sAkShAdviShNuvAchakatvena saH 'pituH' viShNoH pitA bhavati | vyaJNjakatvAchChandasAM tajj~nAtvApuruShasyeti bhAva iti vedAbhimAnidevatAparatayA vyAkhyAtam | 'dvA suparNA' ityAtharvaNashrutistu dyubhvAdhikaraNe vyAkhyAtA |
(4) yannAnAvyapadeshAdaMsho jIva iti sUtrakR^idAha, tatra shrutiM chAha - tathA cheti || chashabdo bhinnakramaH | na kevalaM sUtrakR^itaiva nAnAvyapadeshenAMshatvaM sAdhitam, kintu shrutyA.apIti chashabdArthaH | tAM shrutiM paThati - aMsha iti | hishabdaH prasiddhau | eSha iti ka ityapekShAyAmAha - ya iti | tathA cha ya utpattinAshavAnpuruShaH prasiddho.ayaM jIvaH paramAtnoM.asha iti pratij~nArthaH | chashabdo parasparasamuchchaye | kuta ityata Aha - nAneti | hi yataH 'enaM' jIvaM parasya pitetyAdinAnAprakAreNa vyapadishanti vedA ata ityarthaH | 
itishabdAH prakAravachanAH | chashabdo dvirgR^ihItaH sarvatrAnvitaH prakArANAM parasparasamuchchayamAha | itItyasya iti pArAsharyAyaNashrutiriti pUrveNAnvayaH |
(5) hetvantareNAMshatvaM samarthyate - anyatheti || tamaMshaM vyAkhyAti - anya iti | TIkAyAmanya itIti prAyikaH pAThaH | anyathetIti pAThaH sUtrAMshapratIkagrahaNarUpaH svarasaH | 'anyathA cha' vakShyamANAbhedApekShayA paramAtmabhinnatveneti yAvat | shrutirityanantaram enaM vyapadishatIti sheShaH | chashabdArthaH prAgevoktaH | iyaM cha shrutiH nAsAvityasya vaiyarthyaparihArAya bhede asambandhe cha pramANam | arthastu prAgevokteH |
(6) bhedapratiyogyabhedavyapadeshaM darshayati - brahmeti || brahmaiveme dAshA ityupasaMhArasthaM vAkyAntaraM shAkhAntarasthaM vA | yadvA - brahmaiveme dAshA ityAdipadArthaparashrutivAkyodAharaNam | atra ye dAshAH nautArakAH kaivartAH te, ye cha 'kitavAH' dyUtakR^itaH, ye chAmI 'dAsAH' svAmiShvAtmAnaM upakShipantaH te sarve.api brahmaiveti dAshakitavAdyuddeshena brahmAbhedo vidhIyata ityasyAbhedavyapadeshopapattiriti bhAvena dAshakitavAditvamityasya tAtparyArthamAha - abhedenApIti | na kevalam 'anyaH paraH' iti bhedena, kintvabhedenApItyapishabdArthaH | adhIyata ityanantaraM brahmasUtre AtharvaNikA iti sheShaH | tathA chaitachChrutidvaye jIveshayorbhedAbhedokteranyatarashrutibAdhasya chAyogAt sAkShAdbhedAbhedayoshcha virodhAdanupapatteH shrutidvayAnyathA.anupapattyA bhedamaN^gIkR^ityAbhedasthAne aMshatvaM cha vaktavyamiti bhAvaH |
(7) nAnAvyapadeshahetunAMshatvasAdhanasya yathA shrutisamAkhyoktA, tathA bhedAbhedoktyanyathA.anupapattyA.apyaMsho jIva ityatrApi shrutisamAkhyAmAha - tathA cheti || anyathetyAdinA yathA sUtrakR^idAha, tathA shrutirapyAhetyarthaH | tAM shrutimudAharati - aMsha iti | Adyo hiH prasiddhau | 'eShaH' jIvaH parasya 'aMshaH' tato nyUnatve sati tatsadR^ishatvarUpAMshatvavAniti pratij~nArthaH | dvitIyatR^itIyahishabdau bhedAbhedavyapadeshayorubhayorapi hetutvaj~nApakau | tathAchainaM jIvaM parasya sakAshAdyato bhinnamabhinnaM chAdhIyire shAkhinaH ata ityarthaH |
(8) samastasUtrArthe smR^itiM chAha - vArAhe cheti || na kevalaM sUtrakR^itaiva uktamidaM, kintu 'vArAhe' varAhapurANavachane.apyuktamityarthaH | putretyAdinA bahudhetyetadvivR^itam | yadvA putretyAdiH saMkShepaH bahudheti 
vistaraH | jIvasyeti sheShaH | tvapratyayasya pratyekaM sambandhaH | prakAre tR^itIyA | upalakShaNametat | asambandhitve chetyapi draShTavyam | 'gIyate' pratipAdyate 'tena' hetunA | tureva | jIvastasya hareraMsha eveti sambandhaH |
(9) evaM nAnAvyapadeshAdaMsho jIva ityuktvA yadanyathetyAdinoktaM bhedAbhedavyapadeshasyAMshatvAkShepakatvaM tadAha - yata iti || AdyashchaH prakArasamuchchaye, dvitIyo hetusamuchchaye tathA cha yato.ayaM jIvastasya haressakAshAt 'bhedena' bhinnatvenAbhedena cha prakAreNa 'gIyate' pratipAdyate ato.asya jIvasyAMshatvam 'uddiShTam' Abhiptamiti yojanA | nanu bhedAbhedavyapadeshAnyathA.anupapattyA bhedamaN^gIkR^itya abhedasthAne tannyUnatve sati tatsadR^ishatvarUpAMshatvaM kimarthamaN^gIkartavyam, mukhyato bhedAbhedAveva kiM na syAtAmityata Aha - bhedAbhedAviti | 'mukhyataH' sAkShAdvirodhAditi bhAvaH | itItyasya iti vArAha iti pUrveNAnvayaH tatashchAyaM chandrikArItyA sUtrArthaH - 'nAnAvyapadeshAt' pitR^itvaputratvAdinAnAprakAreNa jIvasya paramAtmopakartavyatvena tatsambandhitvokteH 'anyathA cha' 'na sambandhaH parasya, nAsAvasya' ityasambandhitvenApyuktaH jIvaH parasyAMsha ivAMshastadupajIvitvena tachCheShabhUtaH | kiJNcha - yataH 'eke' shAkhino 'anyathA' vakShyamANabhedApekShayA parAdbhedenainaM jIvam 'adhIyate' paThanti | evaM 'eke' pare shAkhinaH parabrahmaNaH 'dAshakitavAditvaM' dAshakitavadAsAdirUpajIvabhAvaM dAshakitavAderbrahmatvaM tadabhedamadhIyate, ato.api jIvaH parasya 'aMshaH' tannyUnatve sati tatsadR^ishatvarUpAMshatvopeta iti |
(10) evamupapattyA jIvasyeshvarAMshatvaM prasAdhya shrutyA.api tatsAdhayatsUtraM paThitvA tAM shrutimudAharati -mantreti| mantravarNaH shrutiH | chashabdo.atrAkarShaNIyaH| j~naH aMsha iti cha vartate| tathA cha na kevalamupapatteH, kintu 'pAdo.asya' iti mantravarNAchcha jIvaH parasyAMsha iti yojanA | 'vishvA bhUtAni' sarve jIvAH 'asya' paramAtmanaH 'pAdaH' aMsha iti shrutyarthaH prAgevoktaH | 
(11) smR^ityApi jIvasya paramAtmAMshatvaM sAdhayatsUtraM paThitvA tAM smR^itimudAharati - apIti || na kevalaM jIvasya paramAtmAMshatvaM shrUyate, kintu 'smaryate' smR^ityApyuchyate, ato.api jIvaH parasyAMsha ityanvayaH | 'jIvaloke' jIvachCharIre sthitaH 'sanAtanaH' nityo 'jIvabhUtaH' jIvabhAvopetaH jIvAkhyo yo brahmAdichetanarAshiH saH 'mamAMsha eva' madupajIvya eva madadhInatve sati matsadR^isha eva vA, na tu abhinnAMsho.anaMshove
tyarthaH | kR^iShNavAkyametat | kutaH? yata Ishvara eva jIvasya viShayAnubhavArthaM manaShShaShThAni | bahuvrIhiH | 'prakR^itisthAni' mUlakAraNasthAni sharIrasthAni vA j~nAnendriyANi 'karShati' AkarShati ata ityarthaH| IshvarashchAhameveti bhAvaH| tatra cha vivekaH - Ishvaro jIvasya sharIrAvAptau mUlakAraNAdindriyANi karShati, tadutkramaNe tu sharIrAt, sthitau tu golakAdibhya iti prameyadIpokto j~nAtavyaH |
(12) nanu jIvasyeshAMshatvaM na yuktam, tathA sati aMshatvAvisheShAt jIvAnAM matsyAdisAmyApAtAt, anaMshatvashrutivirodhAchchetyAshaN^kAM pariharatsUtramavatArayati - anaMshatveti || 'naivAMshaH' ityAdishruterityarthaH | 'gatiM' viShayaM, matsyAdyasAmyaM chashabdArthaH | 'Aha' arthAtsAkShAchcheti bhAvaH | aMshatvashruteH tadvirodhashAntyarthamiti sheShaH | pUrvasUtrAdapishabdamanuvartya naivaM para iti sUtrAMshaM vyAchaShTe - aMshatve.apIti | jIvAnAM matsyAdInAM cha bhagavadaMshatvAvisheShe.apItyarthaH | para ityasyArtho - 'matsyAdirUpI paraH' paramAtmeti | evamityasyArthaH - evaMvidha iti | jIvena sarvathA samo na, kutaH? yataH 'evaMvidho na' jIvavadbhinnAMsho na, kintu evaMvidhaH svarUpAMsha ityanuvR^ittyA yojanA | kevalAMshatvaM tu sarvasAmye na prayojakamiti bhAvaH | 
(13) nanu jIveShu bheda eva matsyAdiShvabheda eveti vaiShamyamanupapannam, ubhayoraMshatve visheShAbhAvAdityAshaN^kottaratvena pravR^ittaM prakAshAdivadityaMshaM
abhinnAMshAstu matsyAdyAstejasaH kAlavahnivat |
jIva bhinnAMshakAstatra tejasaH pratibimbavat ||
iti tattvapradIpoktapramANAnusAreNa vivR^iNoti - yatheti || evakAro.apyarthaH | chashabdaH samuchchaye | 'ekaprakAratA' ubhayorbhinnAMshatvAbhinnAMshatvAkhyaikaprakAratA na, kintu pralayakAlInAgnerabhinnAMshatvaM, khadyotashabditakITavisheShasya bhinnAMshatvamiti bhinnaprakArataivetyarthaH | sautrAdishabdagR^ihItadR^iShTAntAntaraM vivR^iNoti - yathA jalAMshasyeti | jalAMshasyApItyarthaH | jalAMshatvAvisheShe.apIti yAvat | 'amR^itasamudrasya' shuddhodakasamudrasya | mUtrAdeshchetyanantaraM naikaprakAratetyanuShajyate | kintvamR^itasamudrasyAbhinnAMshatvaM mUtrAderbhinnAMshatvameveti bhAvaH | Adipadena kashmalodakaM gR^ihyate | AdipadagR^ihItadR^iShTAntAntaraM vivR^iNoti - yathA pR^ithivIti | atrApyarthakaivakAro.anuShajyate, naikaprakArateti cha | kintu merugireH pR^ithivyabhinnAMshatvaM viShThAshabditAshuddhAdestu bhinnAMshatvameveti bhAvaH | tatheti sheShaH | pUrveNAnvayaH |
(14) nanu kAlAgnikhadyotayoH tejolakShaNabhUtakAryatvAt mUtrAmR^itasamudrayorablakShaNabhUtakAryatvAt meruviShThayoshcha pR^ithivIlakShaNabhUtakAryatvAt kAryakAraNAnAM cha siddhAntirbhedAbhedAbhyupagamena bhedAbhedasAmyAt kathametanmatsyAdInAmabhinnAMshatve jIvAnAM cha bhinnAMshatve dR^iShThAntA bhaverannityata Aha - abhimAnIti || prakAshAdyabhimAnidevatApekShayetyarthaH | etat prakAshAdivaditi dR^iShTAntAbhidhAnaM eteShAM dR^iShTAntatvaM vA | tathA 
cha tejojalapR^ithivyabhimAninInAM sUryavaruNadharANAM kAlAgnyamR^itasamudramervabhimAninAM tadaMshAnAM cha krameNAnyonyamabhinnatvAt, khadyotamUtraviShThAdyabhimAninInAm apabhraShTAkhyadevatAnAM tu krameNa tejojalapR^ithivyabhimAnibhyo bhinnatvAt yuktaM dR^iShTAntatvamiti bhAvaH | anena sUtre prakAshAdishabda ubhayavidhatejoMshAdiparo.abhimAnidevatAparashcha | tathA cha prakAshAdivadityasya kAlAgnikhadyotAdiShu deja AdyaMsheShveva bhinnatvAbhinnatvavaiShamyavadityartha ityuktaM bhavati | anenaivAnaMshatvashruterabhinnAMshatvaniShedhaparatvena gatiruktA bhavati | ata evAMshatvashruteH tadvirodho.api parihR^itaH |
(15) nanu dR^iShTAntamAtrasyAnirNAyakatvAt tatra tathAtve.api jIvAnAM matsyAdInAM cha svarUpAMshatvamabhedashcha kiM na syAdityAshaN^kAM smR^itibhiH pariharatsUtramupanyasyati - smaranti cheti || na kevalaM dR^iShTAntamAtrAdetaduchyate, kintu yataH smR^itikartAro jIvasya bhinnAMshatvaM matsyAderabhinnAMshatvaM cha smarantyato.apItyarthaH | 
(16) sUtrakR^idabhipretAH smR^itIrudAharati - eta iti || bhAgavate prathamaskandhe -
jagR^ihe pauruShaM rUpaM bhagavAnmahadAdibhiH |
sambhUtaM ShoDashakalamAdau lokasisR^ikShayA ||
ityanena yo bhagavAn prAk jagatsaMhR^itya chitprakR^ityAtmake pralayodake shrIparyaN^ke prakR^itimayatamasA nigUDhaH sthitaH sa eva lokasR^iShTIchChayA Adau punaH sR^iShTikAle svagUhakaM tamaH pItvA pralaye sUkShmarUpeNa svodaraniviShTairmahadahaN^kArAdibhiH sahitamekAdashendriyapaJNchabhUtAkhyaShoDashakalAyuktaM prANAdiShoDashakalAnvitaM vA 'pauruShaM' paramapuruShAkhyaM rUpaM 'jagR^ihe' vyaktamakarot ityaNDasR^iShTeH pUrvaM paramapuruShAkhyaM rUpam abhidhAyAtha 'yasyAmbhasi shayAnasya' ityanena aNDasR^iShTyanantaraM mahadAditattvadevaissahANDAntaHpraviShTAttasmAdeva paramapuruShAchchaturmukhajanakapadmayuN^nAbhiyutasheShashAyipadmanAbhAkhyarUpasyAbhivyaktimabhidhAya 'yasyAvayavasaMsthAnaiH' ityanena antarikShAdilokajanakaparamapuruShAkhyavirADrUpaM chAbhidhAya 'yasyAMshAMshena sR^ijyante devatiryaN^narAdayaH' ityanena sarve paramapuruShAMshavibhAgarUpatvenAvatiShThante tatsAmarthyaikadeshena jAyante chetyabhihite, ke te aMshA ityAkAN^kShAyAM 'dvitIyaM tu bhavAyAsya' ityArabhya 'athAsau yugasandhyAyAm' ityantena savistaraM varAhAdInAM bhagavadaMshatvamuktvA,
R^iShayo manavo devAH manuputrA mahaujasaH |
kalAH sarve harereva saprajApatayassmR^itAH ||
ityanena R^iShyAdInAM priyavratAdimanuputrANAM dakShAdiprajeshvarANAM cha jIvAnAmapi kalA ityanena bhagavadaMshatvamuktam | tatra kimavisheSheNa sarve aMshA ityAshaN^kAnirAsAya bhagavadavatAreShu jIva iva kalAtvasyopacharitatvashaN^kAvAraNAya cha 'ete' ityanena varAhAdInAM svarUpAMshatvamabhidhIyate | 'ete' varAhAdyA avatArAH 'puMsaH' paramapuruShasya nArAyaNasya 'svAMshakalAH' kalpyanta iti kalAH svarUpAMsharUpA eva vibhAgAH, na tu bhinnAMshAH, upachAreNa kalA iva kalA vA | bhedavadbhedAbhedAvapi netyAha - kR^iShNa ityAdinA | kR^iShNashabdo.ayaM 'kR^iShNo muktairijyate vItamohaiH' ityAdAviva nArAyaNe.asti| tushabdo.avadhAraNe| tathA cha ete na svAMshakalA ityetAvanmAtraM, kintu 'svayaM' sAkShAt bhagavAn kR^iShNo mUlarUpyeva tadatyantAbhinno.api| uktaM hi prameyadIpe -ete varAhAdyAH puMsaH svAMshakalAH| ko़.arthaH? kR^iShNaH paramapuruSho bhagavAn svayameva eta iti svAMshakalA ityasyaiva bhedAbhedashaN^kAvAraNAyArthakathanaM, kR^iShNa ityAdItyasyAbhiprAyaH| AdisR^iShTAvavatIrNAH ete varAhAdaya eva indrAribhiH daittyairvyAkulaM pIDitaM janaM 'yugeyuge' punaravatIrya 'mR^iDayanti' rakShanti sukhayanti chetyarthaH | yathoktaM gItAbhAShye - 'rUpANyanekAnyasR^ijat prAdurbhAvabhavAya saH' iti | saH nArAyaNaH 'asR^ijat' vyabhajat | uttaratreti sheShaH |
(17) evaM varAhAdInAM svarUpAMshatvamuktvA R^iShaya ityAdinA bhagavadaMshatvenoktAnAM jIvAnAM bhinnAMshatvamuchyate - ataH paramityAdinA || yat 'ataH' paramapuruShAt jaDAchcha 'paraM' bhinnam 'avyaktam' akAryaM sUkShmamiti vA 'avyUDhaguNabR^iMhitam' anAdikAlAtkadAchidapi anapagatasattvAdiguNayuktaM chaitanyaM yachcha 'adR^iShTAshrutavastutvAt' shrutapadaM mananAderapyupalakShaNam | tathA cha ashrutAmatAnupAsitAsAkShAtkR^itaparamAtmasvarUpatvAt 'punarbhavaH' paunaHpunyena jAyamAno mriyamANashcha saMsArI sa jIva ityarthaH | tattvapradIpe tu - adR^iShTAshrutavastutvAdityasya avyUDhaguNabR^iMhitamityanena anvaya uktaH | punarbhava ityanantaramiti bhAgavate iti sheShaH |
(18) na kevalamasaMsAritvasaMsAritvAbhyAM rakShakatvarakShyatvAbhyAM guNabandhAguNabandhAbhyAM matsyAdInAM jIvAnAM chAMshino.abhedabhedAvasAmyaM cha, kintu matsyAdInAM svarUpAMshalakShaNayuktatvAt jIvAnAM tu bhinnAMshalakShaNayogitvAt aMshinA bhedAbhedAvasAmyaM cheti bhAvena svarUpAsvarUpAMshavibhAgapUrvakaM tayorlakShaNaM tAvat smR^ityA darshayati - svAMshashcheti || svarUpAMsha ityarthaH | chashabdo dvedhaivetyavadhAraNArthaH | atho ityarthAntare | 'sAmarthyaM' jagatsR^iShTyAdilakShaNaM, tushchArthaH | 'yatsvarUpaM' yathA j~nAnAnandAdi 'yathA sthitiH' yathA sarvottamatvAdi | sudhArItyA sarvagatatvAdiparimANaM vA, deshataH kAlato guNataH vyAptatvena sthitiriti vA | tadeva 
svarUpAMshasya bhavatIti sheShaH | na tu tato bhinnamityevArthaH kuta ityata Aha - na bhedassvAMshAMshinoriti | svarUpAMshAMshinoH 'kvachidapi' kAle bhedo nAstItyarthaH | nanu kevalabhedAbhAve.api abhedasahitaH kiM na syAdityata Aha - aNumAtro.apIti | abhedasahito.apItyarthaH | vibhinnAMshalakShaNamAha - vibhinnAMsha iti | kiJNchitsAdR^ishyamAtrayugityetat sudhArItyA parameshvareNa chittvAdirUpeNa kiJNchitsAdR^ishyamAtrayugiti, aMshishabdamukhyavAchyena matsyAdinA kiJNchitsAdR^ishyaM tatsattayaiva sattAvattvarUpaM tanmAtrayugiti cha dvedhA vyAkhyeyam | mAtrashabdena sarvathA sAdR^ishyamabhedo bhedAbhedau cha nirastau |
(19) etachcha svarUpAMshatvalakShaNaM kR^iShNAdyavatAre.astIti smR^ityA.a.aha - neti || tvatsamo.anyo nAsti kuto.adhika ityarthaH | kR^iShNaM prati pArthavachanametat | gItAyAmiti sheShaH | saptamyantAnAM smarantItyanenAnvayaH | jIveShu bhinnAMshalakShaNavattvaM sAkShyanubhavasiddhamiti na tatra pramANamudAhR^itam | anena - yataH smR^itikAro matsyAdInAM jIvAnAM cha bhagavadaMshatvaM svarUpAsvarUpAMshatve tallakShaNe matsyAdInAM tadyogitvaM cha 'smaranti' bhAgavatAdismR^itiShu pratipAdayanti ato.api nobhayeShAm avisheSha iti sUtrArtha ukto bhavati |
(20) evaM jIvAnAM matsyAdInAM cha aMshinA krameNa bhedAbhedasadbhAvAnnaikavidhatetyuktam | yuktyantareNa cha ekavidhatAM parAkurvatsUtramupanyasya vyAchaShTe - anuj~neti || parAnuj~nayA pravR^ittirityanena sUtre parapadAnvayaH, jIvasya pravR^ittaye parAnuj~neti tattvapradIpokteH | anuj~nApadam anuj~nAsAdhyapravR^ittiparamiti sUchitam | parato bandhanivR^ittirityanena atrApi parapadAnvayaH, bandhasya yogyatayA sambandhaH, anuj~nA cha parihArashcheti vigrahashcha sUchitaH | jIvasya pravR^ittimokShayorubhayorapIshvarAdhInatvaj~nApanAyobhayatra parashabdaprayogaH | kechittu - parito hAraH parihAraH sarvakarmaNi jIvasya pravR^ittiH, bandhanivR^ittishcha parihAraH, parihArashcha parihArashcha parihArau, anuj~nayA parihArau anuj~nAparihArAviti tR^itIyAtatpuruSha iti parAnuj~nayetyAdibhAShyAnuj~nAsUtrAMshayorartha ityAhuH | chassamuchchaye | sUtre j~nasyetyanuvR^ittapadasyArtho jIvasyeti | vimatajIvasyetyarthaH | samudAyaikavachanamidam | anuvR^ittasyAperarthamAha - aMshatve.apIti | jIvAnAM matsyAdInAM chAMshatvAvisheShe.apItyarthaH | pratIyata ityasya pratyekamanvayaH | yata iti sheShaH | asyAto.api naivaM naikavidhatetyanuvR^ittasAdyenAnvayaH | pratIyate chetyapyanvayena sUtrachashabdAnuvR^ittissUchitA | kena hetunA pratIyata ityataH tatra dehasambandhAdityetadyojayati - deheti | svAMshikarmAnirmitadehasambandhitvAdityarthaH | svAMshipadaM paramAtmarUpabhinnAMshisvarUpAMshyubha
yaparam | tena nArjunAdau vyabhichAraH, na vA pakShe vimatajIve.aprasiddhiriti dhyeyam |
(21) na kevalaM dehasambandhAjjAvasyAnuj~nAparihArau pratIyete, kintu shrutyA.apItyAshayena tatra krameNa shrutI Aha - ya ityAdinA || 'yaH' iti shrutiH kartradhikaraNe 'tam' iti shrutishcha jij~nAsAdhikaraNe vyAkhyAtA | ityAdinetyasya pratIyata ityanenAnvayaH | chashabdo.atrAdhyAhAryaH | matsyAdInAmapi pravR^ittimokShayorIshvarAdhInatvAt kathaM naikavidhateyyata Aha - neti | parAnuj~nAparihArau netyarthaH | turvisheShe | 'parasya' matsyAdeH |
(22) netyetatkutaH ityato dehAsambandhAdeveti siddhe.apyatra shrutiM chAha - vAsudeva iti|| viShNuvAkyametat | ahaM vAsudevAdichaturmUrtiH, ahaM matsyAdidashamUrtiH 'rAmo' bhArgavaH, punashcha 'rAmo' dAsharathiH, kalkishabda ikArAnto.apyasti | ahaM 'shatadhA' nArAyaNAdishatarUpI aShTottaranAmavAchyasya nArAyaNAdeH alpatvAdaShTAvivakShayA shatadhetyuktiH | uktaM hi tattvapradIpe - shatadhA nAmAShTashatavAchyatvena shatarchina itivat sAmIpyAdavirodha iti | ahaM 'sahasradhA' vishvAdisahasranAmavAchyatvena sahasrarUpI | 'sahasradhA' sahasranAmavAchyatveneti tattvapradIpokteH | aham 'amitaH' parAdibahurUpI 'ahamanantaH' ajitAdyanantarUpItyarthaH | taduktaM bR^ihadAraNyakabhAShye - 
shataM nArAyaNAdyAtmA vishvAdyAtmA sahasrakam |
parAdirUpo bahudhA so.anantAtmA.ajitAdikaH || iti |
'ete' vAsudevAdyAH | 'eShAM' vAsudevAdInAm 'anuj~nA' pravR^ittyarthaM parAnuj~nA parAnuj~nayA pravR^ittiH 'muktiH' bandhAt | atra niShedhavAkyapaJNchakena jIvaniShThAnAM jananAdInAM bhagavadavatAreShu pratyekaM niShedhAt matsyAdInAmanekadhA jIvavaiShamyamupapAditam | anena sUtre anuj~nAparihArashabdau jananAdInAmapi upalakShakAvityuktaM bhavati | niShedhapaJNchake.api hetumAha - ete sarve pUrNA iti | 'amR^itAH' nityamaktAH | hishabdo hetau | vidhipaJNchakenApi matsyAdiShu IshvarasvarUpAMshalakShaNoktyA atathAbhUtAnAM matsyAdivaiShamyamupapAditaM bhavati | chaturvedashikhAyAmityanantaraM vachanAditi sheShaH | asya na tu parasya parato.anuj~nAparihArau sta iti pUrvavAkyenAnvayaH |
(23) yaduktaM jIvaH aMshiparamAtmAdhInapravR^ittyAdimAn svAMshikarmAnirmitadehasambandhitvAditi, tanna 
yujyate vyAptyabhAvAdityataH pravR^ittaM dR^iShTAntAMshaM sasheShaM yojayati - yujyate cheti || etaditi sheShaH | anena sUtre yujyate chetadityadhyAhArassUchitaH | 'etat' sAdhanam | sUtre jyotirAdivadityuktyA matsyAdiH svAMshyadhInapravR^ittirna bhavati svAMshikarmAnirmitadehAsambandhitvAt viyadgataprakAshAdyabhimAnivaditi yat prayogAntaramapyabhipretaM, tadapi yujyata ityAshayena dR^iShTAntavachanameva sphuTayati - yatheti | 'viyadgataH' antarikShagataH 'AdityaH' tanmaNDalAbhimAnI sUryaH aMshI tatprakAshaH | sUryaprakAshAbhimAnI sUryAMshashcha 'ekaprakAraH' ekavidhaH dvAvekalakShaNopetau, ata evAMshaH aMshyadhInAnuj~nAdirahita ityarthaH | tathA paro matsyAdishchaikaprakAra iti vAkyasheShaH |
(24) evaM jyotirAdivadityaMshaM dehasambandhitvahetorvyatirekavyAptau tadasambandhitvahetoranvayavyAptau dR^iShTAntaparatayA vyAkhyAya vaiparItyena tadubhayavyAptidR^iShTAntaparatayA.api vyAchaShTe - shuklamiti || yathetyatrApi saMyojyam | itItyanantaraM shrutAviti sheShaH | tadaMshasyApIti sUryamaNDalAMshatvenoktasyApItyarthaH | yadvA - maNDalAbhimAnyaMshatvena uktasyApItyarthaH | evamakShipadamapi chakShustadabhimAnyapabhraShTAkhyadevatobhayaparatayA vyAkhyeyam | yadyapitathApItyarthe.apishabdaH | ayaM bhAvaH - ChAndogye 'atha yadetadAdityasya shuklaM bhAH saiva R^ik, atha yannIlaM paraH kR^iShNaM tatsAma ..... atha yadetadakShNashshuklaM bhAH saiva R^ik, atha yannIlaM paraH kR^iShNam' (ChAM.1-6.7.) ityadhidaivatAdhyAtmaprakaraNagatavAkyadvayenAkShyAdityamaNDalayorubhayorapi shuklAdirUpatrayavattvoktyA sAmyaM siddham | evaM cha chakShuShi shrutyantarasiddhashuklAdirUpatrayavattvarUpAdityamaNDalasAmyasya 'trivR^idiva vai chakShuH shuklaM kR^iShNam' (ai.A.2.1.5.) ityaitareye kathitatvAt | tata eva tayoraMshAMshitve siddhe tadabhimAninorapi tatsidhyatyeveti | tattvapradIpe tu - bhAShye 'shuklaM kR^iShNaM kanInikA' iti na shrutigrahaNam, kintu svavachanenAkShyAdityayoH sAmyapradarshanameva | sAmyapradarshakashrutyanantaraM tUdAhartavyamityabhipretya 'shuklaM kR^iShNaM kanInikA' ityAdityasAdR^ishyAttadaMshatvamakShNaH 'atha yadetadAdityasya shuklaM bhAH saiva R^ik' ityAdishruterityuktam | aitareyashrutAvivashabdaH evArthaH| tritvena vartata iti trivR^it| tathA cha chakShushshuklakR^iShNakanInikAkR^iShNatArAvabhAsipuruSharUpeNa trivR^ideva vA ityarthaH| shrutyantaramapi R^iksAmashabditArdhanArInarAtmakavANIvAyuparatayA vyAkhyeyam| paraH kR^iShNamityetattu kanInikA paraH kR^iShNa iti tattvapradIpe vyAkhyAtam| na tAdR^ishIti | prabhAbhimAninoryAdR^ishI na tAdR^ishItyarthaH| apabhraShTAkhyadevatAnAM paradehasambandhaprayuktaparadehagatadoShaiH duShTatvAditi bhAvaH| tAsAM devatAtvaM tu antardhAnashaktyeti sudhAyAmuktam | na kevalaM chakShurdevasya tAdR^ishashaktyabhAvamAtraM, kintu tenAMshinA anugrAhyatvam | tenaivAvR^iterAvaraNasya viShayAvR^itibhUtasya tamaso 
nivR^ittishcha bhavatItyarthaH | tathA jIvAnAmapi dehasambandhAt matsyAdivachChaktyabhAva IshvarAnugrAhyatvaM, tata eva bandhanivR^ittishcha bhavet | na tu matsyAdInAM tadasambandhitvAditi vAkyasheShaH | anena sUtre jyotishshabdaH sUryatadabhinnabhinnAMshapara ityuktaM bhavati |
(25) sautrAdishabdagR^ihItaM dR^iShTAntaM vivR^iNoti - yathA bAhyeti || aNDAdbAhyashuddhajalAbhimAnivaruNasyAMshina ityarthaH | gR^ihAvaraNAdbAhyakUpAdijalAbhimAnino bhinnatvAttadvyAvR^ittyarthamamR^iteti | bahirAvaraNAdbAhyakUpAdijalAbhimAnino bhinnatvAttadvyAvR^ittyarthamamR^iteti | barihAvaraNodakasya bahutvAtsamudratvam, 'amR^itasamudrasya' saptamasamudrAbhimAnino varuNAMshasyetyarthaH | 'ekatvam' ekavidhatvamekashaktyupetatvamiti yAvat | lavaNAdisamudrAbhimAninAM bhinnAMshAnAmapi sattvAt tadvyAvR^ittyarthamatrApyamR^itetyuktam | evaM dehasambandhitvAsambandhitvahetorAdishabdagR^ihItavyatirekAnvayadR^iShTAntAvuktvA tayoreva tachChabdagR^ihItAnvayavyatirekadR^iShTAntAvAha - tadaMshasyeti| amR^itajalAbhimAnivaruNAMshasyetyarthaH | yathetyAdau yojyam | apishabdArthaH pUrvavat | 'shleShmaNaH' tadabhimAnyapabhraShTadevatAyAH ityarthaH | tachChabdadvayena varuNo gR^ihyate | virodhIti | 'shleShmA pittasya virodhI pittaM shleShmaNaH' iti shleShmavirodhinaH pittadhAtoH nivR^ittirbhavatItyarthaH | atra pUrvatra cha tatheti dArShTAntikavAkyAdhyAhAra uktarItyA kartavyaH |
(26) nanu yaduktaM jIvasya svAMshikarmAnirmitadehasambandhitvAdapabhraShTavadIshAdhInA pravR^ittiH, tato bandhanivR^ittishcheti | yachcha yathetyAdinA dR^iShTAntavivaraNena abhisaMhitaM dehAsambandhitvAdviyadgataprabhAbhimAnivat matsyAderIshvarAdhInapravR^ittyabhAva iti | taddvayamapyanupapannam | Adye matsyAdau vyabhichArAt, dvitIye dR^iShTAntAsiddherityata Aha - mokShadharme cheti || chashabdaH shaN^kAvyAvartakaH | yudhiShThiraM prati bhIShmavachanametat | he 'vishAM' prajAnAm ete asmin 'loke' jagati yatkiJNchijjIvajAtaM dehabaddhaM vartate, tadIshvarabuddhijaiH tannimittakaiH paJNchabhirbhUtaiH 'AviShTaM' baddhamityarthaH | evaM jIvAnAM bhautikadehasambandhamuktvA Ishvarasya tadasambandha uchyate - Ishvaro hIti | hirhetau, prasiddhau vA | hetUnevAha - mahaditi | mahachcha tadbhUtaM cha mahadbhUtaM bhUtebhyo 
mahaditi vA 'mahat' pUjyam aparichChinnaM 'bhUtaM' sadA sthitaM nirvikAraM vA | 'Ishvaro hi jagatsraShTA' iti gItAbhAShye paThitam | sa cheshvaro nAnyaH, kintu 'nArAyaNaH' muktAshrayo viShNuH visheSheNa rAjata iti 'virAT' nityAbhivyaktarUpaH | 'bhUtAntarAtmA' sarvajIvAntaryAmI 'varado' mokShadaH | vij~neya iti kvachitpAThaH | 'saguNaH' aishvaryAdiguNopetaH 'nirguNaH' sattvAdiguNAkAryadehaH | apichau samuchchaye | punarjIvasvarUpamuchyate - bhUteti | tasyeti sheShaH | asya tamiti yAvat | nR^ipashchAsAvatishayitasajjanashcha, tasya sambuddhiH nR^ipasattameti | he nR^ipasattama bhUtasambandhAdhInapralayopetamakAryatvAdavyaktashabditaM jIvachaitanyaM tasya nArAyaNasya shushrUShuH jij~nAsurbhavatIti jIvakartR^ikashushrUShAM prati prakR^ito nArAyaNaH karmatvena sambadhyata iti chandrikAkAraH | prameyadIpikAyAM tu - bhUtapralayasthAnabhUtA shrIH tasya prakR^itasya nArAyaNasya 'shushrUShuH' jij~nAsurbhavatIti jIvakartR^ikashushrUShAM prati prakR^ito nArAyaNaH karmatvena sambadhyata iti chandrikAkAraH | prameyadIpikAyAM tu - bhUtapralayasthAnabhUtA shrIH 'tasya' prakR^itasya nArAyaNasya shushrUShuH 'ye chApyakSharamavyaktam' iti smR^iteriti tattvapradIpAnusArAt kR^iShNasya mAnuShatanutvaM kuto netyavatArya sharIrANi hi bhautikAni bhavanti | bhUtAni cheshvarabuddhijAni tatkathaM tAni sambadhnIyuH | bhUtAni pralIyante yasmin tadvyaktaM tadabhimAnidevatA tasya shushrUShuH liN^gavyatyayaH ChAndasa iti vyAkhyAtam | tatra chandrikoktaH TIkAbhiprAyaH svarasaH | Ishvarasya jIvavailakShaNyapratipAdanArthaM pravR^itte mokShadharmavachane tasyaiva pratipAdanIyatayA lakShmIvailakShaNyapratipAdanasyehAsaN^gatatvAt | tattvapradIpaprameyadIpoktaM tvihAnabhipretamapi yojanAntaramityabhipretyoktaM chandrikAyAM tattvapradIpe yojanAntaramuktamiti | itItyasya iti mokShadharma ityanvayaH | ukteH na vyabhichArAsiddhaI iti vAkyasheShaH | tathA cha mokShadharme jIvAnAM bhautikadehasambandhasyoktatvAdAdyahetoH bhautikatvavisheShaNena matsyAdau vyabhichAro nirastaH | dvitIyasya svAMshikarmAnirmitatvavisheShaNAt dR^iShTAnte asiddhiH parihR^iteti bhAvaH| dvitIyahetau cha pakShe bhautikatvavisheShitadehasambandhitvarUpavisheShyAbhAvena dR^iShTAnte svAMsikarmAnirmitatvarUpavisheShaNAbhAvena vishiShTAbhAvarUpahetusattvopapAdanAya naJNdvayaprayoga iti dhyeyam | na cha 'Ishvaro hi' ityAdinAMshino nArAyaNasyaiva nirguNAdipadaiH dehAsambandhaH uktaH, nAMshAnAM matsyAdInAmiti kathaM tatra hetusiddhiriti vAchyam | 'yattaddadR^ishivAn brahmarUpaM hayashirodharam' iti hayagrIvAvatAraprasaN^ga evAsyoktatvenAsyAvatAraviShayatvAt | nArAyaNashabdastu aMshAnAM tadabhedAbhiprAya iti na tadanupapattiH |
(27) sUtrArthe smR^itiM chAha - vArAhe cheti || na kevalaM shrutisUtrAbhyAmukto.ayamarthaH, kintu vArAhe 
cheti chashabdArthaH | jIvAH aMshA apIti chashabdArthaH | dehayogyatvAdityanena muktA api AdyAnumAne pakShatvena saN^gR^ihItAH | anena dehasambandhayogyatvAdityarthaH | anumAnadvaye vyutkrameNa dR^iShTAntamAha - yatheti | sUryaprabhA chAkShi cheti vigrahaH | naikaprakAre iti sheShaH | 'amR^itasamudrasya' shuddhodakasamudrasya 'dvirUpatA' bhinnaprakAratA | 'anyasya' akShishleShmAdeH bhinnAMshasya 'tenaiva' aMshinaiva AvR^ittiH tamaHpittAdiH | tasya rodhanaM nivR^ittirbhavatItyarthaH | iti vArAhe ityanvayaH sUtroktamuktamiti sheShaH |
(28) yuktyantareNa matsyAdInAM jIvAnAM chaikavidhyaM parAkurvatsUtraM paThitvA vyAchaShTe - asantateshcheti || apUrNashaktitvAdityanenAsantaterityasya samyaktatiH santatiH pUrNatAshaktyeti yogyatayA.anvaye naJNsambandhe chApUrNashaktitvAdityartha uktaH| sUtre bhAShye chashabdo na kevalamaMshyadhInapravR^ittitadabhAvAdinA jIvAnAM matsyAdInAM cha naikavidhatA, kintvasantateshcheti yuktisamuchchaye | anuvR^ittapadasyArthamAha - jIvasyeti | 'na matsyAdisAmyam' sarvasAmyamiti | anenAvyatikara ityasya naivaM para ityuktasya vyatyAsAbhAva iti vA, jIvAnAM matsyAdInAM cha shAstroktasvarUpasyAvyatyAsa iti vArtha ukto bhavati |
(29) matsyAdInAM pUrNashaktitvaM, na jIvasyetyetatkuta ityata Aha - tathA cheti || parAvarabhedena chetanadvaividhyamabhidhAya tatra paro nArAyaNa ityapyabhidhAya tasya vyUharUpANyuchyante - tasyetyAdinA | 'tasya' prasiddhasya 'etasya' prakR^itasya 'paramasya' nArAyaNasya kR^iShNo rAmaH kapila iti trINi rUpANItyanvayaH | tasyetyAdeH sarvatrAnvayagrahaNAya dvirgrahaNam | kR^iShNAditrayaM kashchana vyUhaH | na tu 'paJNchAtmakaH' ityuktasaptavyUhAntargatam | kechittu - kR^iShNAdikastu na vyUhaH nAtiriktavyUha iti TIkArthamAshritya saptavyUhAntargatamevaitadityAhuH | 'paJNcha' nArAyaNAdyaniruddhAntAni 'dasha' matsyAdIni shataM nArAyaNAdyaShTottarashatanAmavAchyAni | vishvAdIni sahasrANi | ajitAdInyanantAni rUpANi pUrNAni deshakAlAbhyAmanantAni guNataH asammitAni nirupamAni | atheti pratij~nAntaram | 'avarAH' chetanAH | uchyanta iti sheShaH | teShAM guNAnAha - sarva iti | 'apUrNAH' deshakAlaguNaiH badhyante paJNchabhirbhUtaiH | atha muchyante tebhya eva | apUrNatvabandhayoH sarvajIvasAdhAraNyAddviH sarvashabdaprayogaH | baddheShu sarvamuktau saMsArAbhAvApattyA kechanetyuktam | na cha krameNa sarvamuktau saMsArAbhAvaprasaN^ga ityAshaN^kAparihArAya sarve jIvAH anantA iti vipariNAmenAtrApi saMyojyam | saN^khyAto.anantA ityarthaH | apUrNAH badhyante atha muchyanta ityanena jIvAnAmapUrNatvabaddhatvAnityatvamuktatvAni IshvarAniShThAni sAmAnyAnyuktAni bhavanti | iti chaturvedashikhAyAmityanvayaH | yata uktamato na hetvasiddhiriti sheShaH |
(30) yuktyantareNoktamarthaM sAdhayatsUtramupanyasya vyAchaShTe - AbhAsa eveti || 'rUpaM rUpam' iti shrutyudAharaNenAbhAsatvahetorasiddhiH parihR^itA | pratibimbatvAditi | pratibimbAMshakatvAdityarthaH | anena AbhAsapadArtho.abhihitaH| yata iti sheShashcha sUchitaH | AbhAsapadasya tadadhInasattApratItikatvarUpapratibimbatvopetArthakatvaM cha bhA cha sA cha bhAse A sarvakAlavartinyau bhAse AbhAse, asya parashabdenAnvaye paramAtmAdhIne AbhAse pratItisatte yasyAsau parAbhAsa iti sudhoktarItyeti draShTavyam | chashabdaH pUrvoktahetusamuchchaye | evaM sUtre.api | evashabdastu anAbhAsatvavyAvartakaH, avyabhichArasUchakashcha | sUtre naivamityanuvR^ittasAdhyAMshasyArthamAha - na sAmyamiti | aMshatvAvisheShe.api na matsyAdisAmyamityarthaH | jIvasyetyanuvartate 
sAmyamekavidhatvam |
rUpaM rUpaM pratirUpo babhUva tadasya rUpaM pratichakShaNAya |
indro mAyAbhiH pururUpa Iyate yuktA hyasya harayaH shatA dasha || (R^i.6.47.18.)
iti R^iN^mantrasyAyamarthaH - 'shrR^iNve vIraH' (R^i.6.47.16.) ityAdinA prakR^itaH trividhajIvasamudAyaH asya parameshvarasya rUpaMrUpaM prati 'pratirUpaH' pratibimbo 'babhUva' pratibimbo bhUtvA vartate | tadbimbarUpamasya pratibimbatvenoktasya yogyajIvasya muktyarthaM 'pratichakShaNAya' sAkShAtkArAya bhavati tadviShayo bhavati | sa cha 'indraH' parameshvaraH 'mAyAbhiH' svasAmarthyaiH ichChAbhirvA pururUpaH anantajIvabimbarUpaH 'Iyate' j~nAyate | 'asya' Ishvarasya 'shatamanantaM bhavati' iti vachanAt shatAni ajitAdyanantarUpANi, evaM dashashatAni vishvAdisahasrarUpANi, evaM shatAni 'nArAyaNo naraH shauriH' ityAdIni, dasha matsyAdIni, evaM dasha bahUni parAdIni, 'harayo' harinAmakAni rUpANi 'yuktAH' vyUhashaH santi 'hi' prasiddhamiti |
(31) sUtrArthe smR^itiM chAha - vArAhe cheti || aMsha evAMshaka iti svArthe kapratyayaH | evamuttaratrApi | 'pare' svarUpAMshAH 'prAdurbhAvAH' matsyAdyavatArA ityarthaH | nanu jIvAnAM pratibimbAMshatvaM matsyAdInAM tu svarUpAMshatvamiti kutaH?, ubhayoH svarUpAMshatvaM kiM na syAdityata Aha - pratibimbeShviti | yata iti sheShaH | sarvasAmye svarUpatvameva syAdato.alpetyuktam | 'svarUpANi' svarUpAMsharUpANi prAdurbhAvAtmakAni matsyAdIni itarANi alpasAmyavadbhinnAni yAvatsAmyavantItyarthaH | tushabdo.avadhAraNe | iti vArAha ityanvayaH | sUtrArtha ukta iti sheShaH |
(32) nanu na jIvasya paramAtmapratibimbAMshatvaM yuktam, jIvasvarUpAtiriktapratibimbopAdhyabhAvAdityata Aha - sopAdhiriti || iti shabdo.adhyAhAryaH | 'Iyate' j~nAyate | 'indrachApaH' tatsaMj~nakA vR^iShTisUchakadhanurAkR^itiH 'raveH' sUryasya tattejaso yathA nirupAdhipratibimbaH bimbAtiriktopAdAnopAdhyabhAvAt, ata eva na tasya sUryAtyantasAdR^ishyam, tathA jIvaH parasya hareH 'anupAdhiH' svarUpAtiriktopAdhirahitapratibimba ityarthaH | atra dR^iShTAnte bimbAtiriktopAdhyabhAvaH | dArShTAntike tu pratibimbAtiriktopAdhyabhAvaH | atiriktopAdhyabhAvastu ubhayatra sama iti draShTavyam | sopAdhipratibimbasya darpaNAdipratibimbitatvaM prasiddhameveti nodAhR^itam | kechittu - sopAdhipratibimbasya indrachApa udAharaNaM, tasya cha meghamaNDalaM vA sUryatejo vopAdhiH | upAdAnaM cha tadeva | nirupAdhipratibimbasya tu jIva udAharaNamiti yathAshabdAvR^ittyA vAkyadvayamapi dR^iShTAntaparatayA yojayanti | tattu chandrikAnanuguNatvAnmUlAbhAvAchchopekShyam | anena sUtrapaJNchakena jIvasya matsyAdivatsvarUpAMshatvAbhAvoktyA.anaMshatvashruteH svarUpAMshatvAbhAvaviShayatvena gatiruktA bhavati | shrutirityasya jIvasya pratibimbatvamuktvA.atiriktopAdhyabhAvamapi vaktIti sheShaH | ato nAtiriktopAdhyabhAve.api pratibimbatvahAniriti bhAvaH |
(33) jIvasya nirupAdhipratibimbatve ChAyArUpadR^iShTAntAntarapratipAdakaM ShaTprashnavAkyaM paThati - yatheti || yathA puruShasya dehasya ChAyA 'puruShe' dehe 'AtatA' tadadhInA tatpratirUpA bhavatIti yAvat | tadvat 'etasmin' puruShottame viShNau 'etat' pratibimbarUpaM vishvaM jIvajAtaM vA 'Atatam' AyattaM tadadhInatayA 
vartate tatpratibimbabhUtamityarthaH tattvapradIpokto dhyeyaH | atra sarvasyApi sharIrasya ChAyayA grastatvAt upahitAnupahitAMshadvayAbhAvAchChAyAyA indrachApavannirupAdhipratibimbatvoktiH | ChAyopAdAnaM tu nIrUpi dravyAntaramiti chandrikAkArAH | iti cheti | iti shrutishchoktArthamAhetyarthaH | chassamuchchaye |
|| iti aMshAdhikaraNam || 18 ||
|| 19. adR^iShTAdhikaraNam ||
(1) atrAdhikaraNe jIvasyeshvarapratibimbaviShayashrutivirodhaH parihriyate| viruddhashrutidvasyeha bhAShye anupanyAse.apyavyavahitasUtrabhAShye 'rUpaM rUpam' ityasyodAhR^itatvAt saikA vyavahitAtItasUtrabhAShye udAhR^itA 'naivAMsho na sambandhaH' (bhAllaveya.) itishrutiranyA saMshayabIjabhUteti draShTavyam | dvitIyashrutau sphuTamapratibimbatvasyApratipAdanAt TIkAyAmanumitatvoktiH| na jIvAH bhagavatpratibimbAH tathA shruteH, na jIvA ekapratibimbAH anyonyaM bhedavattvAddarpaNAdipratibimbataghaTapaTavadityanumAnAchcha| ataH sayuktikAnumitashrutivirodhAtpratibimbatvashrutirapramANamiti noktasamanvayasiddhirityevaM prApte siddhAntayatsUtramavatArayati - pratibimbAnAmiti| pratibimbatvenoktAnAM jIvAnAM tadabhyupagamya teShAM 'mithaH' parasparaM 'vaichitrye' suranaratiryagAdirUpabhede 'kAraNaM' kAraNAntaraM bimbavaichitryAdanyat| yadvA - apratibimbatvApekShayA.anyat| athavA IshashaktyapekShayA kAraNAntaraM adR^iShTAdivaichitryamAha sUtrakAra ityarthaH| vidyAkarmetyuktyA adR^iShTashabdo vidyopalakShakatayA vyAkhyAtaH| tena 'yathA praj~naM hi sambhavAH' ityAdishrutiH sUchitA| vaichitryAdityuktyA aniyamashabdo vyAkhyAtaH| punarvaichitryamityuktyA aniyamapadasyAvR^ittissUchitA| pUrvapUrvAdR^iShTavaichitryAduttarottarAdR^iShTavaichitryopapatteH nAdR^iShTavaichitryAsambhAvanAshaN^.hyetyAshayena - anAdItyuktam| upapadyate jIvAnAM yata iti sheShaH| anena yata ekeshvarAbhAsAnAmapi jIvAnAmadR^iShTAniyamAddevadAnavAdivaichitryamupapadyate, ato na tadanyathA.anupapattyA ekasya j~nasya pratibimbatvamupetyAnyeShAM tadabhAvo vAchyaH, kintu sarvo.api j~naH parAbhAsa iti sUtrArtha ukto bhavati | 
(2) devadAnavAdivaichitryasya rAgadveShamohAkhyadoShanimittakatvopapatteH kimadR^iShTakAraNakatvakalpanayetyAshaN^kAM pariharatsUtramupanyasya vyAchaShTe - abhisandhIti || na kevalaM suranarAdivaichitryaM, kintu ichChAdivaichitryaM cheti chashabdArthaH | 'ichChA' rAgaH | Adishabdena moho gR^ihyate | vaichitryamiti anuvR^ittAniyamapadavyAkhyAnam | evamityuktaM vyanakti - adR^iShTAditi | adR^iShTavaichitryAdityarthaH | bhavatIti sheShaH | na kAraNAntarAdityevArthaH | nanvasmAbhirapi siddhAntivatpUrvapUrvadoShavaichitryameva uttarottaradoShavaichitrye kAraNamityaN^gIkArAnna kvA.apyadR^iShTavaichitryApekShetyataH pravR^ittaM chashabdaM vyAchaShTe - chashabdeneti | pratikShaNeti | puruShavisheShaniShThapratikShaNavaichitryamityarthaH | saN^gR^ihItamiti sheShaH | chaH samuchchaye | anena - yato na kevalamAbhAse devadAnavAdAvaniyamo.adR^iShTaniyamAt, kintu abhisandhipadoktarAgAdiShvaniyamo.api tata eva bhavati, na rAgAdyaniyamAt | ato na tasmAtsurAsurAdivaichitryaM vAchyam | na kevalamabhisandhyAdiShu vaichitryamadR^iShTAniyamAt, kintvekapunniShThapratikShaNavaichitryaM cha 'evam' adR^iShTAniyamAdeva bhavati, na kAraNAntarAditi sUtrArtha ukto bhavati | doShavaichitryAbhAve.api ekasmin puMsi pratikShaNavaichitryadarshanena kAraNAnveShaNe tatkAraNatayA.adR^iShTavaichitryasyaivAN^gIkAryatvAvashyakatvAt jIvavaichitrye.api tadeva kAraNamiti bhAvaH |
(3) nanu svargasthAH surAH, bhUmisthAH narAH, ityAdirUpeNa sthAnavaichitryAdeva suranarAdivaichitryopapatteH kimadR^iShTavaichitryeNetyAshaN^kAM pariharatsUtramupanyasya vyAchaShTe - pradeshAditi || atra pradeshapadaM tadvaichitryaparamityAha - svargeti | 'pradeshaH' sthAnaM 'vaichitryaM' suranarAdibhedaH | pratibimbAnAmiti vAchyamiti sheShaH | kuto na vAchyamityataH pravR^ittamantarbhAvAdityetattAtparyato vyAchaShTe - tatprApteriti | vichitrapradeshaprApterapyadR^iShTasApekShatvAdityarthaH | adR^iShTasyApekShA yasyAmiti vigrahaH | na kevalamAbhAsavaichitryasyetyapishabdArthaH | niShkAraNasthAnavaichitryasyaivAnupapattyA tatkAraNAnveShaNe antato.adR^iShTasyaiva tatkAraNatayA.aN^gIkAryatvAditi bhAvaH | anena pradeshavaichitryakAraNasyAdR^iShTa evAntarbhAvAttasyaitadrUpatvAditi sUtrakhaNDArtha ukto bhavati | yuktyantaramAha - eketi | ekasthAne sthitAnAmeva suranarAdijIvAnAmityarthaH | mitha iti sheShaH | tathA cha ito.apyadR^iShTavaichitryaM kAraNatayA.aN^gIkAryamiti bhAvaH | anenaikasthAnasthitAnAM mitho vaichitryakAraNasyAdR^iShTa evAntarbhAvAditi sUtrakhaNDasyArthAntaramuktaM bhavati | anena 'na sambandhaH' iti pratibimbvaniShedhakashruteH svarUpAtiriktopAdhinimittakapratibimbatvAbhAvaviShayatvAnna tadvirodho jIvapratibimbatvashruterityuktaM bhavati | 
|| iti adR^iShTAdhikaraNam || 19||
iti shrImatparamahaMsaparivrAjakAchAryANAM sarvatantrasvatantrANAM 
shrImadraghunAthatIrthapUjyapAdAnAM shiShyeNa
shrImajjagannAthayatinA kR^itAyAM 
shrImadbrahmasUtrabhAShyadIpikAyAM
dvitIyAdhyAyasya tR^itIyaH pAdaH
|| OM ||
