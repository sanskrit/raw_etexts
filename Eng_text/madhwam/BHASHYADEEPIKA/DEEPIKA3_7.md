3. || taTidadhikaraNam.h ||
1) atrAdhikaraNe taTidabhimAnilokasya, saMvatsarAbhimAnilokAnantaraprApyatvaM samarthyate | tatra sandehabIjaM shrutivigAnaM darshayati - mAsebhya iti || yadyapi ChAndogye "saMvatsarAdAdityam.h' iti AdityasyApi saMvatsarAnantaryaM shrutamasti | tathApi anuktita ukteH balavattvAt.h kauNDinyagaupavanashrutidvayabalAt.h saMvatsarAt.h pashchAt.h AdityAt.h pUrvaM prajApateH prApyatvamavichAreNaiva siddhamiti prajApateH pUrvaM saMvatsArAdanantaraM varuNataTitorubhayorapi adhikAribhedena prApyatvam.h, uta saMvatsarAnantaryaM taTita eva, na varuNasya, tasya tu taTidAnantaryamiti vichAryata iti bhAva; | shrutyoH mAsasaMvatsarataTichChabdAH tattaddevatAlokaparAH | prajApatishabdaH prajeshvaraparo dakShaparo vA bodhyaH | pUrvashrutau gachChatIti sheShaH | kauNDinyashrutirityanantaraM varuNasya saMvatsarAdAnantaryaM vaktIti, gaupavanashrutirityanantaraM taTitaH saMvatsarAdAnantaryaM vaktIti cha sheShaH | yata evaM shrutidvayavirodhaH saMshaya bIjamasti ataH saMshaya iti bhAvaH |
2) siddhAntayatsUtraM vyAchaShye - chatreti || uparItyatrApi sambadhyate | tathAchotkrAnto j~nAnI sarvo.api "tatra' svagamye mArge saMvatsarAnantaraM taTitameva gachChati | taTita upari tadanantaraM varuNaM gachChatItyarthaH | anena "taTito.adhi' taTita upari varuNaH prApyo, na tu tataH prAk.h, iti sautrapratij~nA vyAkR^itA bhavati | kuta etadavagatamityataH sambandhAdityaMshaM vyAchaShye - taTitA iti || "hi' yasmAttaTillokena "Uhyate' dhAryate varuNalokastasmAt.h upari taTiduparigate tatra svaloke "muktAmayo' vItarogaH varuNo rAjate muktAmayo mauktikapuruSha ityapi kechit.h | tayita upari muktAmayo.asau varuNaloko "rAjate' prakAshate | lokasya vItarogatvaM tatratyavaruNApekShayeti vA | "tatra' varuNaloke varuNo rAjA prajAkR^ite satyAnR^ite "viviJNchati' vivechayatItyarthaH | uparisambandhashruteriti | taTita ityanuvartate | anena sambandhAdityetachChatyupalakShakaM, varuNasyeti vipariNAmenAnuvartate | adhItyantasya hetuvAkye.apyanvayaH | tathA cha taTito.adhi varuNasya sambandhashruteriti hetvartha ukto bhavati | saMvatsarAnantaraM taTidupari sambandhitvashruterityapi hetvarthamAhuH |
|| iti taTidadhikaraNam.h ||
4. || AtivAhikAdhikaraNam.h ||
1) atrAdhikaraNe.archiranantaraprApyasya vAyorAtivAhikatvaM samarthyate | pUrvaM prApyatvenokto vAyuH mukhya iti pUrvapakShaSha siddhAntayatsUtramupanyasyati - AtivAhika iti || atrAtivAhika iti pratij~nAMshaM vyAchaShye - pUrvokta iti || tushabdo.avadhAraNe | tathA cha yo.ayaM pUrvaprApyatayokto vAyurasau pravahAkhyAH "AtivAhika' atishayitaM viShNuM vahatItyativaho mukhyavAyustasyAyaM tatputraH sa evetyarthaH | na mukhya ityevakArArthaH | pravahasya prApyatvaM vAyuputratvaM tu -
pravahaM vAyuputraM cha sUryasomau cha vidyutam.h |
prApya pradhAnavAyuM cha yAti tatparamaM padam.h ||
iti bR^ihadbhAShyodAhR^itapramANasiddham.h | ata eva sUtrasya vAyuputratvaj~nApanArthameva pravaha ityalpAkSharaM padaM vihAyAtivAhika ityadhikAkSharapadaprayogaH | kuta ityataH pravR^ittaM talliN^gAditi hetvaMshaM tachcha tat.h liN^ga cheti vigrahAshrayaNena vyAchaShye - pUrveti || gamanaM prAptiH | tarhyamukhyasyaiva bhavenna mukhyasyeti bhAvaH |
2) nanu tathA.api kathaM pUrvaprApyasya vAyorAtivAhikatvasiddhiH, tathA sati mukhyaprAptyabhAvApAtAt.h | athaitaddoShaparihArAya uttaratrApi kashchidvAyuH prApyo.astItyuchyate | tathA.apyanivR^ittassaMshayaH | kiM pUrvokta ativAhiko mukhyo vA? evamuttarokta AdivAhiko mukhyo veti | mukhyasyApi prathamaprApteramukhyasyApyuttaraprApteshcha sambhavAt.h | na chAtra visheShaheturasti, yena pUrvaprApyasyAtivAhikatvasiddhiruttaraprApyasya cha mukhyatvasiddhiriti bhAvenAkShipati - kuta iti || pUrvoktasyAtivAhikatvasiddhiruttaroktasya mukh.hyatvasiddhishcha kuta ityarthaH | prApyatvaliN^gasya sAvakAshatvasambhavAditi bhAvaH | etatparihArAya sUtraM paThitvA - tatra paJNchamyAH saptamyarthatvaM tadityasya buddhiparAmarshitvaM tantravR^ittiJNchAbhipretya vyAchaShye - ubhayeti || turavadhAraNe.apiH samuchchaye | yathetyAdau tathetyAdau tathetyante chopaskartavyam.h | vAyugamanamiti buddhayA vivichya prathamamityatrApi sambadhyate | uttara iti pUrvottarayoranveti | uktasyetyubhayatra sheShaH | AtivAhikasyeti bhAvapradhAnam.h | mukhyasyApyupalakShakametat.h | shruterityetadvayAmohe hetutvenAnveti | tathAchetthaM yojanA - yathA "sa vAyumAgachChati' iti "prathamaM' pUrvaM "vAyugamanaM' vAyoH prAptiH "uchyate' shrUyate tathA "ante.api' uttaratrApi "utkrAnto vidvAn.h' iti vAyugamanashruteH j~nAniprApyavAyutvasya ubhayatra samAnatvAt.h pUrvokta AtivAhikaH paro mukhyo vA? uttare uttaratroktaH paraH tivAhiko veti "vyAmohe' sandehe "uttare' uttarasmin.h divaspatitvavishaShaShaNAlliN^gAduttaroktasya mukhyatvasyaiva siddheH pUrvoktasyAtivAhikatvaisyaiva siddheriti | asya pUrvoktastvAtivAhiko vAyuriti pUrvapratij~nayA.anvayaH | kechittu - sUtre lyablopanimittApaJNchamI vyAmohaM nirAkR^ityeti | bhAShye.api vyAmoha iti prathamAntam.h | tasya naJNA.adhyAhR^itenAnvaya ityAhuH | anena - "utkrAnto vidvAn.h' ityubhayavidhavAkyAdubhayatrAdAvante cha prApye vAyau pratyekaM mukhyatvAtivAhikatvobhayakoTikavyAmohe sandehe prasakte.api tasmAddivaspatitvavisheShaNAt.h tasyottaroktasya tatsiddhiH mukhyatvasiddheH tasya pUrvoktasyAtivAhikatvasiddheshcha pUrvokta ativAhika eveti sUtrArtha ukto bhavati | shrutyarthastu utkrAnto j~nAnI harimadhikachChan.h "antataH' ante vidyutameva prApnoti | kathaM varuNAvarAyA vidyuto.anto gamyatvamityato vidyutsvarUpamAha - dyauriti || "dyauH' bhAratyeva "vidyut.h' tachChabdavAchyA tasyAH patiM vAyuM prApya "tenaiva' tanmukhenaiva paraM brahmaprApnoti, na tu tadanantaraM prApyAnantaramastIti |
3) nanvastUttarasya mukhyatvaM, tathA.api pUvaroktasyAtivAhikatvAnishchayaH | mukhyasyaiva ubhayatrAvasthAnasambhavAdityAshaN^kAM payihartuM sarvaM mArgaM smR^ityA darshayati - brahmatarke cheti || cho.avadhAraNe | samuchchaye cha | sarvo.api mArga uktaH shaN^kA cha parihR^iteti vAkyasheShaH | smR^itau tushabdaH pUrvoktAdvisheShamAha - "svAchCharIrAt.h' svAbhimanyamAnajaDadehAdutkrAnto j~nAnI prathamamarchiShameva gachChatItyanvayaH | dvitIyastushabdo.achirSho.agniputratvadvirUpatvalakShaNavishaShadyotakaH | "tataH' tadanantaraM "hi' prasiddhau | "vAyoH' mukhyasya putraM gachChatItyanvayaH | tasya nAma smArayati - ya iti || yo nAmnA AtivAhikaH pravahaH prasiddho.asau vAyuputraH iha dvitIyaprApyatvena vivakShita ityarthaH | "pUrvapakShaM' shuklapakShaM "udaka' uttarAyaNaM 2prajApaM' dakShaM tatsaMj~nikadevatAntaraM vA | "dhruvaM' dhruvarAjaM "devIM divaM' bhAratIM tataH paraM vAyuM "paraM' mukhyaM vAyumiti vA | "tena' vAyunA taddvarA "puruShottamaM' hariM "eti' prApnotItyarthaH | etItyante gachChatItyadau cha paryAyadhAtudvayopAdAnaM madhye.api sarvatra sambandhaj~nApanArtham.h | chApitathAshabdAH parasparasamuchchaye | iti brahmatarka ityanvayaH |
|| ityAtivAhikAdhikaraNam.h ||
5. || vaidyutAdhikaraNam.h ||
1) atrAdhikaraNe mukhyavAyorantimatvaM samarthyate | parabrahmaNo.arvAk.h vAyoranyaH prApyo.astIti pUrvapakShaM tanniShedhaM siddhAntaM cha darshayan.h sUtramupanyasyati - vaidyuteneti || tata ityasyArthamAha - prakArAntareNa tatra tatrochyamAnatvAditi | "tatra' shrutyAdau mAgare "prakArAntareNa' tAratamyakraptavihAya somAnantaraM tadavarasyAgnerindrAnantaraM dhruvasya prApteH pratipAdyamAnatvAdityarthaH | tata ityasyArthAntaramAha - vAyorapi parata iti | UrdhvamityarthaH | na kevalamarchirAdeHparata ityaperarthaH | apItyanena tathA.abhyapagame bAdhakAbhAvAditi pUrvapakShe yuktirapi sUchitA | tata ityasyaiva punararthAntaramAha - brahmaNa iti || paretyAdau grAhyam.h | "arvAk.h' adhastAt.h | sUtre tata ityanantaraM adhyAhAyarM pratij~nAsheyaM pratij~nAsheShaM darshayati - gantavyo.astIti na shaN^kanIyamiti | prApyaH kashchidvartata iti nAkSheptavyamityatharH | kintu vAyureva antimaprApya iti sheShaH | yadvA - vidyutpatinA vAyunetyatrApyAkR^iShyate | tatra tR^itIyA prathamArthe | gantavya ityasti | antima iti sheShaH | tathA cha kintu vidyutpatiH vAyureva antimaprApya iti pratij~nAsheShassiddhaH | evaM sUtre.api vipariNAmena pratij~nAsiddhiriti dhyeyam.h | kuto na shaN^kanIyamityato brahmaptariti padAdhyAhAreNa vaidyutenetyaMshaM sAvadhAraNaM kR^itvA vyAchaShye - vidyuditi || brahmagamanamiti buddhayA vivichya atrApi sambadhyate | tathA cha vidyutpatinA vAyunaiva "brahmagamanam.h' tatprAptiH bhavatItyarthaH | yata iti sheShaH | na tu dvArAntaraM madhye apekShitamityevakArArthaH | vidyutpatinetyanena vidyuto bhAratyA ayaM vaidyuta iti vR^ittirdashirtA | brahmaprApakatvaM vAyoH kuta ityataH tachChaterityaMshaM vyAchaShye - sa iti || vAyunetyetat.h vipariNAmenAtrApyanveti | tathA cha vAyoreva "sa enAt.h' iti brahmaprApakatvashruterityarthaH | anena sUtre hetvaMshe vaidyutenetyasya paJNchamyantatayA vipariNashamenAnvayo vA tata ityasya AvR^ittyA anvayo vA darshitaH | "saH' vAyuH "enAn.h' apratIkAlambanAt.h paraM brahma prakIkAMstu kAryaM nayatIti Chandogashrutyarthastu prAgevoktaH |
2) nanu vAyoriva anyasyApi brahmaprApakatve antimatvaM sambhavatItyata Aha - vidyuditi || "vidyutpatiH' bhAratIbhartA | na shrIrapi pR^ithaggantavyeti bhAvena prayuktasya evashabdasya vyAvartyamAha - na cheti || cho.avadhAraNe | sAkShAditi sheShaH | tushabdortho vA | kuto netyata Aha - kuta iti || "prANanAyakaM' indriyeshvaraM "taM' vAyumR^ite tadanyasya jIvasya "shaktiH' brahmagamayitR^itvasAmarthyaM "kuto bhavet.h' na kuto.apItyarthaH | atra visheShaH -
vishvAdyA aniruddhAdyAH te dvidhA samprakItirtAH |
viShNurUpAstadanye cha tAn.h sarvAn.h yAti mokShagaH ||
tadanye cha divasputrAH sarve cha dyusamIpagAH |
te divaM prApayantyenaM sa vAyuM sa hariM pR^ithak.h ||
vishvAdirUpaM tuyarshcha vAsudevashcha nAparaH ||
iti saptamaskandhatAtparyokte.anusandheyaH | bR^ihattantra iti | uktatvAditi sheShaH | asya nAshaN^kanIyamityanenAnvayaH |
|| iti vaidyutAdhikaraNam.h ||
6. || kAryAdhikaraNam.h ||
1) atrAdhikaraNe pUrvaM vichAritenArchirAdinA mAgareNa gatAnAM alpAdhikAriNAM devAnAM cha gamyaM nirUpyate | vAyureva brahmagamayatIti yadgamyatvenoktaM brahma tachchatumarukhyameveti pUrvapakShaM prApayatsUtramupanyasyati - kAryamiti || atra yAvadupaskAryaM tAvaddarshayan.h kAryaM vAdaririti pratij~nAMshaM vyAchaShye - sa iti || atreti uchyata iti cha sheShaH | tathA cha "sa enAn.h brahma gamayati' ityatra vAkye "kAryaM' utpattimachchaturmukhAkhyaM brahma sa vAyurgamayatItyuchyata iti shuko manyate yojanA |
2) brahmashabdasya parabrahmaNi mukhyatvAt.h kathamayamartha ityataH pravR^ittamasyaiva gatyupapattetyaMshaM pUrvasmAdevatatashshabdayoranuvR^ittyA vyAchaShye - R^ita iti || vachanAdityanantaraM tataH chaturmukhamukterarvAgiti sheShaH | tena tata ityasyArthadvayamuktaM bhavati "tasyaiva' chaturmukhasyaiva gateH prApteruktatvAdityarthaH | na tu parasyaityevashabdArthaH | adhyAtmeti granthavisheShasaMj~nA | vachanAdityasyopapatteravagamAdityadhyAhAreNAnvayaH | anenotkrAntAnAM paraprAptyanupapattau devabhinnatve sati baddhatvAditi yuktiruktA bhavati | tathA cha yuktibalAt.h brahmashruteramukhyArtho.aN^gIkArya iti bhAvaH | yadvA - sUtre upapatteH ityanantaraM chetyAkR^iShyata ityAshayena tadarthatayA vachanAdityuktam.h | tasya cha gateH vachanAt.h smR^ityuktatvAchchetyathar iti dhyeyam.h | smR^ityarthastu - yadyapi devetareShAM brahmaShyiH syAt.h, tathA.api devAn.h "R^ite' vinA ko vA pumAn.h "kvachit.h' bandhakAle chaturmukhamuktiparyantaM parabrahma "prApnuyAt.h' prAptuM shaktaH syAt.h, na ko.api | devAnAM sAkShAt.h brahmaprAptishcha dehalayAnantaraM muktidashAyAM vA tataHpUrvaM mAnuShatvena jAtAnAM devAnAM utkrAntatyanantaraM bandhadashAyAmeveti draShyavyam.h | na cha dR^iShyivaiyarthyam.h | yataH so.adhikArI "brahmalokaM' chaturmukhalokamavApnuyAditi |
3) kAryasyaiva prAptau na kevalaM yuktiH, nApi smR^itiH sAdhikA, kintu visheShashrutirapItyAha sUtrakR^it.h - visheShitatvAchcheti || tatsUtraM vyAchaShye - yadIti || "yadi vAva' yadyapi "paraM' paramAtmAnamabhipashyati, tathA.api devabhinno j~nAnI bandhakAle chaturmukhAkhyameva brahma prApnotItyarthaH | pramANabalAt.h anyaj~nAnAdanyaprAptiruchiteti hashabdArthaH | dviruktiH tAtparyArthA | bhAShyasya sUtreNAnvayaH | prApyabrahmaNashchaturmukhatvena visheShitatvAchcheti sUtrArthaH | asya hetoH pUrvapratij~nayA.anvayaH |
4) nanu kathaM paraj~nAninaH kAryaprAptiruchyate | "brahmavidApnoti param.h' iti paraprAptereva shrutvAdanyathA tadvirodhAdityAshaN^kAM pariharatsUtraM paThati - sAmIpyAditi || atra tushabdasya tadvayapadeshastvityanvayaH | sa chAsau vyapadeshashcheti vigrahaH hetau paJNchamI chetyabhipretya vyAchaShye - brahmeti || "vyapadeshaH' shruti; "samIpataH' "samIpe kAlata iti sheShaH | tushabdaH sAmAnyashrutitvarUpavisheShadyotakaH | kAryaprApteriti sheShaH | na tu dUra ityevashabdArthaH | "paramapi' parabrahmApi na kevalaM kAryamityapishabdArthaH | apIti eveti cha tushabdasyArthAntarakathanam.h | itItyanantaraM vaktIti na virodha iti vAkyasheShaH | na tu chaturmukhaprAptiM pratiShedhati, nApi parabrahmaprAptiM brUte ityevashabdArthaH | tathAchetthaM yojanA - yatastadvayapadesho "brahmavidApnoti param.h' iti shrutistu "sAmIpyAt.h' kAryaparaprAptyoH kAlasAmIpyAnnimittAdeva pravR^ittA j~nAnI kAryaprApteH samIpakAla eva kAryaM prApyAchireNaiva paramapi prApnotItyetadarthameva vakti, na tu kAryaprAptiM pratiShedhati, avadhAraNashUnyatvAt.h, nApi prathamata eva paraprAptiM brUte tachChabdAbhAvAditi yAvat.h, ato na tadvirodhaH kAryaprAptivachanasyeti | sAmAnyashruteH "yadi ha vA' iti visheShashrutyA bAdhopapatteriti | bhAvaH | 
5) nanu samIpata eva paraM brahma prApnotIti ko.atharH | pralayAdarvAkpralaya eva vA | nAdyaH | prathamaM paraprAptau bAdhakatvenoktasya baddhatvasyAtrApi bAdhakatvasAmyAt.h | tathAtve vA prathamameva paraprAptyupapatteH | na dvitIyaH | visheShapramANAbhAvAditi bhAvena pR^ichChati - kadeti || kasmin.h kAle paraM prApnotItyarthaH | tatparihArAya sUtramupanyasya vyAchaShye - kAryAtyaya iti || shruterityanenAbhidhAnAdityasya mahApralaye ityanena kAryAtyaya ityasya brahmaNetyanena tadadhyakSheNeti padasya chArtha ukto bhavati | gachChatIti sheShoktiH | anena yato j~nAnI "kAryAtyaye' sakalakAryANAM vinAsharUpapralaye "tadadhyakSheNaH' teShAM kAryANAM svAminA chaturmukhena saha "ataH' chaturmukhAttaddvArA "paraM' sarvottamaM brahmagachChatItyabhyupagamyate | ato noktavikalpAvakAshaH, dvitIyapakShAN^gIkArAt.h | na cha baddhatvavirodhaH | pralaye j~nAninAM liN^gasharIrAnmuktatvena tadabhAvAditi bhAvaH | na cha tatpramANAbhAvaH "abhidAnAt.h' "te ha' iti shruteriti sUtrArtha ukto bhavati | sUtre tadadhyakSheNetyukti prayojanaM chaturmukhasya kAryaprapaJNchAdhikR^itatvAt.h tadbrajigamiShUNAM tenaiva saha gamanaM yuktam.h | na tamatihAyeti yuktisUchanamiti tattvapradIpe.abhihitam.h | shrutyarthastu - "te' devetaraj~nAninaH "brahmANaM' chaturmukhaM "abhipadya' prApya "yadA' yatkAle etatkAryaM vilIyate "atha' tadA pralayakAle kAryabrahmaNA saha paraM brahma "abhi gachChanti' prApnuvantIti |
6) smR^ityA.apyetamarthaM sAdhayatsUtraM paThitvA tAM smR^itimudAharati - smR^iteshcheti || na kevalamabhidhAnAditi chashabdAtharH | pare paramAtmani mano yeShAM te parAtmAnaH "sarve te' j~nAninaH "parasya' brahmAyuShaH "ante' brahmaNAM saMvatsarashatAnantaraM "pratihaJNchare' pralaye saMprApte sati tadA "brahmaNA' chaturmukhena saha "paraM padaM' brahma pravishantIti smR^ityarthaH | iti smR^iterityanvayaH | smR^iterityasya kAryAtyaya iti prakR^itasAdhyenAnvayaH | iti j~nAyata iti sheShaH |
7) pUrvapakShAntaraM sUchayan.h sUtramupanyasyati - paramiti || atra mukhyatvAditi hetuM vyAchaShye - brahmashabdasyeti || tatraiveti || parabrahmaNyevetyarthaH | anyatrAmukhyatvAdityevashabdArthaH | paramiti sAdhyavAkyaM sopaskAraM vyAchaShye - parameveti || "sa enAn.h brahma gamayati' iti pUrvabhAShyamihApi sambadhyate | tachchAvartate | evakAro bhinnakramaH | artha ityadhyAhAraH | tathA cha "sa enAn.h brahma gamayati' ityatra vAkye "saH' vAyurenAn.h paraM brahma gamayatItyevochyate, na kAryamiti jaiminirAchAryo manyata iti yojanA | 
8) nanu brahmashabdasya parabrahmaNi mukhyatve.api prAguktopapattishrutismR^itivirodhAt.h tadgrahaNAnupapatteramukhyAtharkalpanA yuktetyAshaN^kAM pariharatsUtramupanyasyati - darshanAchcheti || atra paramityetatparasyeti vipariNAmenAnuvartate | tenaivArthakachashabdasyAnvayaH | sAdhyasuchchaye.api chashabda iti bhAvena sUtraM vyAchaShye - dR^iShyatvAchcheti || cho.avadhAraNe | parabrahmaNashchetyanveti | j~nAnibhiriti sheShaH | asya parameveti pUrveNAnvayaH | anena j~nAnibhiH shravaNAdisAdhanairapArekShatayA parabrahmaNa eva "darshanAt.h' j~nAtatvAt.h anyasyAdR^iShyatvAdvAyustAn.h paraM gamayatItyupapannamiti sUtrArtha ukte bhavati |
9) hetvantareNa paraprAptirevopapannetyetamarthaM pratipAdayatsUtramunyasyati - na cheti || atra cho yata ityarthe, avadhAraNe, tushabdAthare vA | pratipattisahito.abhisandhiriti vigrahaH | kArye iti viShayasaptamI | tathA cha yato j~nAninAM kArya eva pratipattirabhisandhishcha nAsti | na tu paraviShaye.api tayorabhAvaH | paraviShaya eva pratipattirabhisandhishchAsti kArye tu nAstIti vA | ato vAyuH parameva tAn.h gamayati na kAryamiti sUtrayojanAmabhipretya tadvayAchaShye - na hIti || "hi' yataH "pratipattiH' upAstiH "abhisandhiH' ichChA | chaH samuchchaye | asti j~nAninAmiti sheShaH | asyAtaH parameveti pUrvasAdhyenAnvayaH |
10) santu j~nAninAM paraviShaya eva darshanapratipattyabhisandhayaH, tathApi teShAM paraprAptireva na kAryaprAptiriti kuta ityata Aha - yaditi || "jIvan.h' dehayuktaH pumAn.h yadupAste utkrAntikAle yatprAptumabhivAJNChati "tR^iptassan.h' tR^iptatayA yatpashyati darshanasamaye paramAnandamagnatvAdanyatrAlaMbuddhimAn.h san.h pashyati "mR^iteranu' dehaviyogAnantaraM "tachcha' tadeva prApnoti nAnyaditi smR^ityarthaH | pAdma ityanantaraM uktAtvAnna sautrahetoraprayojakatA shaN^kayeti vAkyasheShaH |
11) athAdhikakAribhedenobhayaprAptiriti siddhAntayatsUtramupanyasyati - apratIketi || atra paramiti kAryamiti chAnuvartate | anyAniti sheShaH | ubhayathA doShAchchetyanvayaH | chashabdassiddhAnte doShAbhAvasamuchchAyakaH | kratushabdaH tadghaTitashrutiparaH | dvitIyashchashabdo yata ityarthe ,
kramAnurAgI bhagavAn.h kramAtpumbhiravApyate |
sapratIkAshchaturmukhamapratIkAH paramihaite gachChanti ||
"pratIkaM dehaH' ityAdi shrutismR^itisUchakashcha |
itItyanantaraM sa iti shruterartha iti sheSha iti bhAvena sUtraM vyAchaShye - pratIkamiti || "sa enAn.h brahma gamayati' iti pUrvabhAShyamihApi sambadhyate | prathametishabdAt.h paro.arthashabdo.adhyAhAryaH | gAruDavachanAdityasya AvR^ittyA ubhayatrAnvayaH | tathA cha itthaM yojanA - "sa enAn.h brahma gamayati' ityatra vAkye "saH' vAyuH "enAn.h' apratIkAlambanAn.h paraM brahma "gamayati' nayati | anyAMstu kAryaM nayatItyuchyata iti bhagavanmatam.h | kuta etat.h? ubhayatroktadoShAt.h | sIrveShAM kAryaprAptireva, sarveShAM paraprAptirevetyanyataraniyamapakShe gatyanupapattyAdInAM brahmashabdAmukhyatvAdInAM cha doShANAmuktatvAt.h vyavasthayobhayaprAptipakShe cha doShAbhAvAchcha | na cha prakShadvayoktadoShApAtaH | gAruDavachanAt.h apratIkAlambanAn.h paraM nayati, anyAn.h kAryaM nayatItyavagamAt.h prApte.arthe cha doShANAM yathAkathaJNchit.h parihartavyatvAditi bhAvaH | na cha kramaM vihAya yatheShyaM gamanamastviti vAchyam.h | chashabdobodhitAyAH "kramAnurAgI' iti shruteH | na cha "yatprAptumabhivAJNChati tatprApnoti' iti vachanAdaichChakyeva prAptiH na kramApekSheti vAchyam.h | "sa yathAkAmo bhavati' (bR^i.6-4-5) iti bR^ihadAraNyakashruteH tatsiddheH | na chAtra upAsanAnuktiH, yata upAsanaM karmapadAvAchyameva | na cha kramo.api saukayarrUpa eva, na yogyatArUpa iti vAchyam.h | chashabdasUchitAt.h "pratIkaM dehaH' ityAdigAruDavachanAt.h "sapratIkAshchaturmukham.h' iti vachanAchcha yogyatArUpatvenaiva tasya nishchitatvAditi | evameva sUtrayojanA.api draShyavyA |
12) adhikAriNo dvividhAH | pratIkAlambanApratIkAlambanabhedAt.h | tatrAnyonyAshrayadoShaparihArAyadyAn.h lakShaNamukhena darshayati - pratIkamiti || "deho' dehAdiH pratIkamiti "uddiShyaH' abhihitaH | AdishabdAchchakShurAdIndriyaM gR^ihyate | tatra dehAdAveva yeShAM brahmadarshanaM jAyate | na tu "kvApi' kAle "vyAptatayA' sarvatra hareH darshanamasta te pratIkAlambanA ityuchyante | tAn.h darshayituM pratijAnIte - apratIkA iti || apratIkAlambanAstvityarthaH | uchyante iti sheShaH | tAn.h darshayati - devatA iti || shataM chetyubhayatrAnvayaH | evashabdo.anyavyAvartakaH | chau samuchchaye | evaM tathetyapi | gandharvAdi cha tadapsarasAM shataM cheti vigrahaH | gandharveShvapyaShyakaM grAhyam.h | eteShAmapratIkatve hetumAha - ete.adhikAriNo yato vyAptadarshina iti "anye' etadbhinnA R^iShayo narottamAdyAH kvachidapi kAle vyAptadarshinastadyogyA na bhavantItyarthaH | "tatraiva' dehAdAveva | na tu vyAptatayetyasyaiva vivaraNametat.h | nanvayogyasyApi yatnAtprAptisambhava ityata Aha | ayogyeti || ayogyaM cha taddarshanaM cheti karmadhArayaH | draShyumayogyasya darshanamiti vA | tAdarthye saptamI | "yatnAt.h' shravaNAdirUpayatnakaraNAt.h | "pUrvasya' pUvotpannasyApi darshanasya "bhraMshaH' tatphalAbhAvo bhavedityarthaH | ayogyayatanavarjanasyApItikatarvyatArUpatvAt.h tadabhAve phalAbhAvAditi | visheShastushabdAtharH | ubhayeShAM phalamAha - apratIkAshrayA iti | ye "apratIkAshrayAH' vyAptaviShNudarshanAH "hi' prasiddhAH te vaikuNThasthameva paraM yAnti na kAryamAtram.h | pratIkAlambanAstu svadeha eva brahmadR^iShyayA brahmasalokatAmeva "gachChet.h' gachCheyuH | pralayAdavarAk.h parabrahmasamAnalokatvameva prApnuyuH, na tu vaikuNThamityevArthaH | parabrahmaNo vaikuNThetaralokeShvapyavasthAnAt.h | pralayaparyantaM chaturmukhaM prAptAstadupadeshena j~nAnamujjvalIkuvarntaH vaikuNThetaramaharAdilokeShvevAste Asata iti bhAvaH | na cha - IyustrIn.h karmaNA lokAn.h j~nAnenaiva taduttarAn.h |
tatra mukhyAH hariM yAnti tadanye vAyumeva tu ||
apakvA ye na te yAnti vAyuM vA harimeva vA |
sthAnamAtrAshritAste tu punarjanivivarjitAH ||
iti vachanavirodhaH | atra "tatra' j~nAniShu mukhyAH apratIkAlambanAH hariM yAnti, tadanye pratIkAlambanA vAyuM "apakvA' samAdhiparipAkarahitAstu hariM vAyuM vA na yAntItyevaM pArayoginAM prathamato vAyushabditachatumarukhaprAptiniShedhe.api sthAnapadoktamaharAdiloke kiJNchitkAlaM sAdhanamanuShThAya vAyudvArA kAlAntare chaturmukhaprAptyaN^gIkAre virodhAbhAvAditi bhAvaH | atha saMhAre sarvakAryAtyayarUpe pralaye prApte tu brahmaNa chaturmukhena saha "paramaM padaM' brahma gachCheyurityarthaH | "saH' Ishvaro "yathAkAmo bhavati' itthaM kariShyAmyeveti nishchayarUpakAmanAvAn.h bhavati | sa jIvo "yatkratuH' yanniShThAvAn.h bhavati "tat.h' tAdR^ishaM tadviShayamupAsanAkhyaM karma kurute tatashcha "tadabhisampadyate' tadAparokShyavat.h bhavati | atha tatprAptirUpaphalaM cha "abhisampadyate' prApnotIti bR^ihadbhAShyadishA shrutyartho j~nAtavyaH |
13) yaduktaM nechChAnusAreNa prAptiH, api tu pratIkAlambanAdikrameNaiveti, tanna, kechidapratIkAlambanAH kechitpratIkAlambanA iti niyame pramANAbhAvAna yatheShyamapratIkAlambanatvApAdanasyapi sambhavAdityAshaN^kAM shrutyA pariharatsUtraM paThitvA tAM shrutimudAharati - visheShaM cheti || uchyata iti sheShaH | antarbahissarvatreti krameNa vibhaktAn.h j~nAniH prAdhAnyakrameNa nirdishati - devA iti || pratIkArambanetaramanuShyottamAstu bahirdR^iShyaya ityarthaH | chaturvedashikhAyAM shrutamiti sheShaH | asya sUtreNAnvayaH | sUtrArthastu - "cho' yatashchaturvedashikhAyAM shrutaM "antaHprakAshAH' iti vAkyamadhikAriNAM "visheShaM' apratIkAlambanatvAdirUpaM "darshayati' pratipAdayati ato.apratIkAlambanAnityAdyuktaM yuktamiti |
|| iti kAryAdhikaraNam.h ||
iti shrImatparamahaMsaparivrAjakAchAryANAM sarvatantrasvatantrANAM shrImadraghunAthatIrthapUjyapAdAnAM shiShyeNa shrImajjagannAthayatinA kR^itAyAM shrImadbrahmasUtrabhAShyadIkAyAM chaturthAdhyAyasya tR^itIyaH pAdaH |
1. || sampadyAdhikaraNam.h ||
1) etatpAdArthaM darshayati - muktau sUtrakAra iti sheShaH | atrAdhikaraNe muktasya brahmanatikrameNaiva bhogyAnubhavaH sAdhyate | tatra muktau brahmAtikramyaiva bhogAn.h bhuN^.hkta iti pUrvapakShe siddhAntayatsUtraM paThati - sampadyeti || atra "paraM jaiminiH' ityato brahmArthakasya paramityasyAnuvR^ittau avihAyetyataH paraM bhogAn.h bhuN^.hkta iti sheShe A vihAyetyapi padachChede anyathArUpamiti chAdhyAhAre svenetyataH paraM rUpeNa avasthAnAdityupaskAre cha j~nAnI paraM brahma sampadya tadavihAyaiva bhogAnmuN^.hkte | na chaivamamuktatvaM, anyathArUpamAvihAya samparityajya svena rUpeNAvasthAnAditi sUtrArthassampanna iti bhAvena tatra brahma prApya avihAya bhogAn.h bhuN^.hkte ityetatkuta ityataH sampadyetyaMshena sUchitAM tatpadaghaTitAM shrutimudAharati - sa iti || "saH' adhikArI "evaM' uktaprakAreNa paramAtmanAM vijAnan.h "evaM manvAnaH' vichArayan.h atha pashyan.h tata AtmAnaM "abhisampadya' prApya "etena' paramAtmanA saha sarvAn.h kAmyAn.h anubhavatIti shrutyarthaH | brahamnatikramyApyAvibharUtasvarUpatvena bhogo muktAnAmityetatkuta ityatrApi sveneti sUtrAMshena sUchitAM tatpadaghaTitAM shrutimudAharati - paramiti || chassamuchchaye | itItyanantaraM shrutirityanuvartate | vyAkhyAtaiShA shrutiH daharanaye | nanvevaM yadi brahmAnatikrame.api svarUpeNAvirbhAvasturhi "etam.h' iti shrutivirodha ityata Aha - etamiti || shrutirityasti | cho.apyarthaH | tathA cha yadyapi "etam.h' iti shrutirasti | tathA.api noktasya tadvirodha ityarthaH | kuto na virodha ityata Aha - tatreti || yata ityAdavupaskAryam.h | nAmashabdo hishabdArthe | uchyata iti sheShaH | tathA cha "nAma' yataH "tatra' shrutau "tatprAptaye' paramAtmaprAptaye "anyataraNaM' saMsArataraNamevochyate, na tu brahmataraNamata ityanvayaH | khalvarthe vA nAmashabdaH | anena na kevalaM paramAtmA, kintu tasmAdapahatapApmana AtmanastatprasAdAtpUrvaM saMsR^itau baddhassan.h avidyAvR^itaH san.h yastadanyo jIvaH so.api "etaM setuM' jagadAshrayaM hariM gantuM anrayadavidyAdikaM tIrtvA "anyandhaH' adoShavAn.h bhavatIti Chandogashrutyartha ukto bhavati | kuta ityata Aha - imAmiti || yata iti sheShaH | asya tatretyAdinA.anvayaH | "ashivAM' amaN^galAM duHkhakaratvAddhorAM bhavAkhyAnadIM tItvarA "setuM' vishvAshrayametaM paramAtmanAM prApyaitena setunaiva saha tamavihAyaiva "modate' aprakR^iShyaviShayotthaM sukhamApanoti "pramodate' prakR^iShyaviShayotthaM sukhamApnoti "AnandI' svarUpasukhAbhivyaktimAn.h bhavatIti shrutyarthaH | modate ityAdivAkyasheSho viShayabhoge pramANatvenoktaH | trigarR^ihItasya shruterityasya sautrashabdapadoktetyadhyAhR^itenAnvayaH | na chaivaM TIkAvirodhaH | visheShAkArasya sUtraMshasUchitatvAt.h | shabdAdityasyApi sUtrAMshatvAchcha |
|| iti sampadyAdhikaraNam.h || ||
2. || muktAdhikaraNam.h ||
1) atrAdhikaraNe brahma prApya tadavihAyaiva bhogabhokturmuktatvaM sAdhyate | "sa tatra paryeti' iti shrutyukte.amukta eveti pUrvapakShe siddhAntayatsUtraM paThati - mukta iti || atra mukta iti pratij~nAMshaM sAvadhANaM kR^itvA vyAchaShye - mukta iti || nAmukta ityevakArArthaH | atrochyate iti sheShoktiH | "atra' sveneti gR^ihIte "sa tatra paryeti' iti vAkya ityarthaH | kuta ityasyApIdamevottaram.h | atra mukta iti saptamI | upapanno bhoga iti sheShaH | tathA cha yato muktajana evopapanno.anyatrAnupapannaH strayAdidivyabhogo.atrochyate.ato mukta evAtrochyata iti yojanA | nanu brahma prApya amuktasyApyasau bhoga upapadyata ityasyottaratvena pratij~nAnAditihetuM vyAchaShye - ahariti || mukta ityetat.h ShaShThayantatayA vipariNatamevashabdashiraskamihAnuvartate | tatra tayA tasyeti sheShaH | tathA cha "aharaharenam.h' iti shrutau suptau paramAtmAnaM prAptasyApyamuktasya divyabhogAbhAvamuktvA muktasyaiva paramAtmAdiprAptyA divyabhogAnubhavapratipAdanAdityarthaH | atra tattvapradIpe muktasya kAmAnubhavapratij~nAnAditi sautrahetunaiva siddhAntaH kR^itaH | tatpakShe bR^ihachChatAvuttarAMshasya sAkShAdupayogaH | TIkAkR^itA tvadhyAhR^itahetunA siddhAntaH kR^itaH | tatpakShe pUrvAMshasya sAkShAdupayoga iti dhyeyam.h | shrutyarthastu - "aharahaH' pratidinaM "enaM' paramAtmAnaM "upasaN^krame' suptau pravishati jIvaH | upasaN^kramata iti pAThe prApnoti cha suptau jIva ityarthaH| "tatra' suptau | modapramodashabdArthaH pUrvavat.h | "kAmAn.h' kAmitAn.h anubhavati na tAneva bhuN^.hkte "hi' yataH "eShaH' jIvaH "tadA' suptau | na chAsya vAkyasyaitAvantaM kAlamityanusmR^itivirodhashshaN^kayaH | sauShuptiketaradivyabhogAbhAvasyAtrokteH | "atha' dehAnAshAnantaraM "yadA' kAle cha muktaH "enaM' Ishvaramanupravishati tadA medate pramodate kAmitAnevAnubhavati | netarAn.h kAmyAnanubhavatyeva chetyarthaH | chau parasparasamuchchaye | dviruktiH tAtparyArthA |
|| iti muktAdhikaraNam.h ||
3. || AtmadhikaraNam.h ||
1) atrAdhikaraNe muktaprApyasya jyotiSho brahmatvaM sAdhyate | "paraJNjyotirupasampadya' (ChAM.8-3-4) iti shrutyuktaM jyotirAditya eva "sa tejasi sUrye sampannaH" (prashnaH.5-5) iti shrutau jyotiHshabdaparyAyatejaH shabdasya sUrye prayogAt.h, tatsamAkhyAnAditi pUrvapakShe siddhAntayatsUtramupanyasyati - Atmeti || atra Atmeti pratij~nAMshaM sAvadhAraNaM kR^itvAsopaskaraM vyAchaShye - paramiti || "sampadya' iti gR^ihItavAkyasthaparaJNjyotiH shabdenetyarthaH | yadyapi pUrvapakShiNA paraJNjyoriti bhinnapadatvAbhiprAyeNa jyotiHshabda evAnyaparatayA.a.akShiptaH | tathA.api vastutaH "paraJNjyotiH parambrahma' iti smR^itiparyAlochanayA paraJNyorityasyaikapadatvAt.h tasyaivAnuvAdaH kR^itaH | kuta ityataH prakaraNAdityaMshaM tachChabdAnvayena vyAchaShye - taditi || asyetyAdAsupaskAryam.h | tathA cha "asya' paraJNjyotishabdasya "tatprakaraNatvAt.h' paramAtmaprakaraNapaThitatvAdityarthaH | ya AtmA apahatapApmA' iti paramAtmana evAtra upakramyAdhItatvenaitadvAkyajatasya tatprakaraNatvAt.h samAkhyAyAshcha prakaraNAt.h durbalatvAditi bhAvaH |
2) nanvasya paramAtmaprakaraNatve.api sAvitraprakaraNe "hvayAmyagnim.h' (R^i.1-35-1) ityanyaparoktivatprasaN^gAdAdityoktiH kiM na syAdityata Aha - paraJNjyotiriti || paraJNjyotirityekaM padam.h | evaM parambrahmetyapi | Adipadena paramakSharamityAdikaM gR^ihyate | "giro' vAchaH | "sarvatra' sarvAgameShu sthitAH "ekaM' mukhyaM vAchyam.h | evatyasya vivaraNaM - nAnyamiti || "kathaJNchana' kenApi nimittena | brahmANDa ityanantaraM uktatvAchcheti sheShaH | asya paraJNjyotiHshabdenetyAdinAnvayaH |
|| ityAtmAdhikaraNam.h ||
4. || avibhAgAdhikaraNam.h ||
1) atrAdhikaraNe sAyujyabhAjAM bhagavadbhuktabhogabhoktR^itvaM samarthyate | tatra muktabhogAH paramAtmanA.abhuktA api santi na tadbhuktA eveti niyamaH | tathA sati keShAJNchitsaMjAtabhogechChAnAmapi muktAnAM bhogAbhAvaprasaN^gAt.h | Ishvarasya nityapUrNAnandatvena kadAchidabhogasyApi sambhavAt.h | tatashcha mokShasyApuruShArthatvApattiriti pUrvapakShe siddhAntayatsUtramupanyasyati - avibhAgeneti || atra sAyujyabhAjAM bhogAH "avibhAgenaiva' ka;chitapAmetmane bhuktAH kechittadabhuktAH iti vibhAgamantareNaiva santi | ye bhogAH paramAtmanA bhujyante ta eva muktaiH bhujyante na tadabhuktA iti yAvat.h | kutaH? "tathA dR^iShyatvAt.h' tathA shruteriti vayojanAmabhipretya avibhAgeneti pratij~nAMshaM vyAchaShye - ya iti || "bhogAH' svarUpasukhavisheShavyaktihetuviShayadasharnaviShayAH, na tu tadabhuktA ityevashabdArthaH | "muktaiH' sAyujyabhAgbhiH | dR^iShyatvAditi hetvaMshaM vyAchaShye - yAneveti || ahamiti paramAtmochyate | "ete' muktAH "idaM sharIraM' karmArabdhajaDasharIram.h | chaturvedashikhAyAmiti | "dR^iShyatvAt.h' shravaNAdityanvayaH |
2) nanu bhagavadbhuktAH asheShabhogAH muktaiH bhujyante? kiM vA kechit.h | Adye muktaparamAtmanoH sAmyApAtaH | na dvitIyaH, "yAneva' iti sAmAnyataH sarvabhogashravaNashadityata Aha - bhaviShyaditi || iti bhaviShyatpurANe uktatvAchcheti yojanA | "tadbhogAt.h' teneshvareNa bhogyAn.h viShayAn.h "bahiShThAn.h' IshvaradehAdbahisthitAn.h asvarUpabhUtAn.h | parameshvarasvarUpAnandAdivyAvR^ittyartametat.h | ata evAha - neti || bAhyAnAmapi na sarveShAM bhogaH, lakShmAtmakAnAmabhogAdata uktaM - kvachiditi || prAkR^itAnAmapi na sarvAtmanA bhogaH, paramAtmendriyaviShayarasAdInAmabhogAdato - leshata iti || kAJNshchadityarthaH | bahiShThAneva na tvantaHpurasthAniti tattvapradIpokti; | "kathaJNchana' sAmastyena vA leshato vetyarthaH | tathA cha dvitIyapakShamAshritya visheShashrutyA sAmAnyashruteH saN^kochaH kArya iti bhAvaH |
|| ityavibhAgAdhikaraNam.h ||
5. || brAhmAdhikaraNam.h ||
1) atrAdhikaraNe brahmaprAptasya sAyujyamuktasya bhogaH samarthyate tatra muktasya dehabhAve muktatvAyogAt.h tadabhAve cha bhogAbhAvaprApterna tasya bhogo yujyata iti prApte siddhAntayatsUtramupanyasyati - brAhmeNeti || atra pUrvasUtrAnnaJNvinirmuktasya vibhAgeneti padasya anuvR^ittimabhipretya tadarthamAha - sarvadeheti || sarvashabdaH chidatiriktaparaH | tathA cha sthUladehasya sUkShmaliN^gadehasya cha parityAgenetyarthaH | uktaM hi tattvapradIpe sarvadehaparityAgeneti sthUlasUkShmavivakShayochyate, na tu chinmAtradehavivakShayA.api, shrutau martyamiti visheShaNAt.h, "atisR^ijya brahmAbhisampadya' iti chokteshcha | bhAvamityubhayadehAN^gIkAriNo jaimina;shrichanniShedhAyogAchcha | "idaM sharIraM martyamatisR^ijya' iti shrutyukteH sthUlasharIramevAtisR^ijyeti shaN^kA mAbhUditi sarvadehaparityAgenetyuktam.h | sUkShmadehasyApi sAkShisiddhatvAdidatvaM, pralaye.apachayAnmuktau vinAshAchcha martyatvamiti | sUtre.adhyAhAryAMshamAha - muktA iti || etachchAvartate | visheShaNatvakhyApanAya - santa ityuktam.h |yata iti sheShaH | sUtre sAvadhAraNatvAbhiprAyeNa brAhmeNetyuktamityAshayena tadvisheShyapadapradarshanapUrvakaM vyAchaShye - brAhmeNeti || parabrahmasambandhinetyarthaH | brAhmAtiriktasthUlasUkShmasharIrAbhAva vinA bhogo astIti, yato brAhmeNa dehena bhogAn.h bhuJNjate ato na bhogAnupapattiriti hetvartho vA ityuktam.h | apyarthashchaivakAraH | bhogAn.h bhuJNjate manyata iti cha sUtrasheShoktiH | tathA chetthaM yojanA - muktAH bhogAn.h bhuJNjate eva, na teShAM bhogo.ayukta iti yAvat.h | na choktavikalpaH | yato "brAhmeNaiva dehena santaH' tadatiriktadeharahitA ityabhyupagamyate | kuto dehAbhAvaH? yataH sarvadehaparityAgena muktAH | abhede tR^itIyA | sarvadehaparityAgarUpamuktiyuktA iti | na cha dehAbhAve bhogAyogaH | yataH svadehAbhAve.api brAhmaNaiva grahavadbhogAn.h bhuJNjate ata iti jaiminirAjAryo manyata iti |
2) kuta etadityataH uphanyAsAditi hetuM tatpadasUchitashrutyudAharaNapUvarkaM vyAchaShye - sa iti || "upanyAsAt.h' uktatvAdityarthaH | shrutyarthastu - "sa eSha brahmaniShTho' brahmaj~nAnI "martyaM' vinAshyaM "idaM' pratyakShasiddhaM sthUlasUkShmAkhyaM dehaM "atisR^ijya' visR^ijya paraM brahma prApya parabrahmaNA taddehena pashyati R^iNoti cha idaM sarvaM bhogyamanubhavati brahmaNeti |
3) nanvatra muktabhogo brahmaNA shrUyate, na punastaddeheneti shrutau brahmaNetyasya tatprasAdAdityapyarthasambhavAdityata upanyAsAdityetachChatyanantarasUchakatayA vyAchaShye - Adatte iti || "haridR^iShyayA' viShNuchakShaShA |
4) nanu svayaM dehavidhurasya kathamanyadehena bhogo yujyate pralayAdAvabhAvAdityataH sautrAdishabdagR^ihItAM yuktimasiddhivAraNashaya smR^ityaiva darshayati - gachChAmIti || muktAviti sheShaH | tathA chAhaM muktau viShNupadAbhyAM gachChAmi gamiShyAmi "viShNudR^iShyayA' tachchakShuShA tu tenaiva me darshanaM bhaviShyatItyAdyupAsanAnusAreNa pUrvasmin.h saMsArakAle smaraNarUpopAsanAt.h muktasya sAyujyamuktiyogyasya "etat.h' anyadehena bhojanaM muktau bhaviShyatItyarthaH | yadvA - mukteH pUrvaM saMsAradashAyAM ahaM svadehasthaviShNupAdAbhyAM gachChAmi tatrasthaviShNudR^iShyayaiva darshanaM karomItyAdismaraNarUpopAsanAdityarthaH | anena pUvarsmin.h saMsAre svadehagataviShNupadAbhyAmahaM gachChAmItyupAstisadbhAvAditi yuktiruktA bhavati | paJNchamyantAnAM brAhmeNeti pratij~nAvAkyenAnvayaH |
5) evaM dehAbhAvamabhyupagamya bhogaM muktasya dehasadbhAvamapyabhyupagamya tatsamarthayatsUtramupanyasyati - chitIti ||  atra muktA bhuJNjate pR^ithagvidyata iti cha sheShaH | taditi vyastaM samastaM cha | tatra vyastamAvartate | chitimAtreNeti hetugarbham.h | tathA cha muktAH bhuJNjate eva teShAM bhogo yukta eveti yAvat.h | na cha pR^ithagdehAbhAvAdayuktatA | yatasteShAM muktAnAM tachCharIraM tasmAdbrahmadehAt.h pR^ithagvidyate | na chaivaM punassaMsArApattyA muktatvAyogaH | yataste "chitimAtreNa' sharIreNa bhuJNjate | yatastachCharIraM kevalaM chaitanyasvarUpamiti yAvat.h | na chAprayojakatA "tadAtmakatvAt.h' teShAM muktAnAM chidAtmakatvAt.h tasya chitimAtrasharIrasya cha muktasvarUpatvAt.h svarUpasya chAkR^itrimatvena saMsArAnApAdakatvAditi bhAvaH | muktAnAM chidAtmakatvameva kutaH? "tat.h' tasmAchChativAkyAdevetyauDulomirAchAryo manyata iti yojanAmabhipretya sUtraM vyAchaShye - chitIti || "pR^ithak.h' brahmadehAt.h | "tena' dehena bhuJNjate muktA iti vipariNatamanuvartate | "chidAtmakatvAt.h' chinmAtratvAditi | atra muktAnAmityanuShajyate | tathA cha muktAnAM chitimAtratvAtteShashaM dehashchitimAtraH, yata evaM ataH sarvadehaparityAgena muktA iti yojanA | shrutyarthastu "etat.h' pratyakShasiddhaM sarvaM "achit.h' jaDAtmakaM sthUlasUkShmasharIraM parityajyaiSha jIvashchinmAtra eva bhavati tathA vyajyate | vyaktasya chinmAtratvasya punarnApagama ityAha - chinmAtra evAvatiShThata iti | eSha ityanuShajyate | "tAmetAM' dashAM muktirityAchakShate vidvAMsa iti |
6) nanu na sUtradvayoktaparihArau yuktau, dehabhAvAbhAvayoH viruddhatvAdityAshaN^kAparihArakaM sUtramupanyasyati - evamapIti || atraivaM shabda auDulomyuktachinmAtradehasAdhyabhogaparAmarshaka Avartate | apiH munidvayoktaprakAradvayasuchchaye shrutisamuchchaye cha | tathA cha bAdarAyaNashachArya ubhayoH matayoravirodhaM manyate | kutaH? "evaM' auDulominoktasya chinmAtreNa bhogasya pramANeShu bhAvAt.h prAmANikatvAditi yAvat.h, tathA "pUrvabhAvAt.h' pUrvasya brAhmeNaiva bhoga iti jaiminyuktasyApi prANeShu bhAvAt.h pramANaki cha virodhAbhavAditi bhAvaH | na chauDulomimate pramANAbhAvaH | "sarvaM vA' iti shrutau muktasya chichCharIramAtroktAvapi tasya bhogakAraNatvAnukteriti vAchyam.h | "evamapyupanyAsAt.h' "sA vA eShaH' iti sauparNashrutau auDulomyaktachichCharIrabhogasyApyupanyAsAt.h pratipAdanAt.h | na kevalaM mAdhyandinAyanashrutau jaiminyuktasyopanyAsa ithyaperartha iti sUtrArthamupanyAsapadasUchitashrutyudAhaNapUrvamAha - sa vA iti || bhogasyetyubhayatra sheShaH | na kevalaM brAhmeNa bhogasyetyaperarthaH shrautyupanyastvamAtre samuchchayaH | na tvekashrutyupanyastatve | chinmAtreNa bhogasyetyetat.h bhAvAdityanenApyanvIyate | ata eva bhAvAditi heturanantaramupanyastaH Adau yojanIyaH | ubhayatra "ubhayoH | na kevalaM ekatretyaperarthaH | tathA cha nobhayoH pakShayoH virodho.asti chinmAtreNa bhogasya brAhmeNa bhoga iti jaiminyuktasya cha pramANeShu bhAvAt.h pramite cha virodhAbhAvAt.h | na chAntye pramANAbhAvaH | na kevalaM "saH' iti shrautau brAhmeNa bhogasyopanyAsaH | kiM nAma? "saH' iti shrutyantare auDulomyuktasyApyupanyAsAditi ubhayoH pakShayoH "avirodhaM' virodhAbhAvaM bhagavAn.h bAdarAyaNo manyata itrata yojanA | shrutyarthastu - "saH' mukto "matyarAt.h' vinAshyAt.h karmArabdhajaDasharIrAdvimuktaH "chinmAtrI' chidAtmakadehavAn.h vyakto bhavati | "atha' anantaraM "tenaiva rUpeNa' chitsvarUpeNaivendriyeNa "abhipashyati' rUpAdikaM "R^iNoti' shabdAn.h "manute' sAmAnyataH svayogyaM sarvaM "vijAnAti' visheShataH | tAM dashAm.h |
7) nanu dehAbhAvAbhAvayoH virodhasya kaH parihAro jAta ityato jaiminimataM jaDadehAbhAvaviShayam.h, auDulomimataM tu chitimAtradehaviShayamato na virodha ityAshayena avirodhaprakAraM apishabdasUchitasmR^ityA darshayati - nArAyaNeti || "matyarM' vinAshinaM chitimAtrAtmadehinaH' kevalachidAtmakasvarUpadehayuktAH | chassamuchchaye | na tvadehino chiddehino.anindriyAshchetyevArthaH | avyayaM viShNuM praviShyA iti sAyujyabhAja uchyante | ata eva "tadaN^gAnugR^ihItaiH' bhagavadaN^gAnugR^ihItairityAdyuktiH | "svAN^gaiH' svarUpakaracharaNAdibhiH | na tu bhinnaiH viShNvIyaivaretyevArthaH | "pravartanaM' vyApAraM bhuJNjate cheti sambandhaH "bhogAn.h' bhogyAn.h "tadantaH' viShNudehasyAntaH bahishcheti sambandhaH | yatheShyamevetyanvayaH | "parirvartante' saJNjaranti "tasya' viShNoH "anugraheritAH' prasAdena preritAH tadichChayA viShayIkR^itA ityarthaH | anugrahaidhitA iti pAThe tadabhivadhirtA ityarthaH | tasyaivAnugraheritA ityanena brAhmeNeti sUtrakhaNDasya brahmaNaH prasAdenetyapyarthaH sUchitaH, ata eva prameyadIpe anubhavashaktistvIshravaraprasAdAdityatra brAhmaNeti sUtraM pramANIkR^itam.h | iti nArAyaNAdhyAtma ityanvayaH |
|| iti brAhmAdhikaraNam.h ||
6. || saN^kalpAdhikaraNam.h ||
1) atrAdhikaraNe muktasya saN^kalpamAtrasAdhyabhogaH samarthyate | tatra muktAnAM bhogAdiShu tattadupAyasAdhyasAdhanApekShA.a.avashyakIti pUvarpakShe siddhAntayatsUtraM paThati - saN^kalpAdeveti || atra chashabdo nipAtatvenAnekArthatvAt.h naJNarthaH san.h pUrvapakShanivR^ittirUpArthamAha - tattvapradIparItyA evashabdo vA etamarthamAhetyAshayena tamarthaM darshayati - na teShAmiti || "teShAM' muktAnAM bhoga iShyAnubhavaH | Adipadena tattvapradIparItyA sautrachashabdAtharmUtA niShThA paramA gR^ihyate | prayatnApekSheti | tattadupAyasAdhyasAdhanApekShetyarthaH | prayatnApekShetyanantaraM kintu saN^kalpAdeva tatsidhyatIti vAkyasheShaH | evaM sUtre.api | kuta etadityataH pravR^ittaM tachChateriti hetupadaM sA cha sA shrutishcheti vigrahaM tachChabdasya saN^kalpAdevetyetadrUpaparAmarshitvaM chAbhipretya shrutyudAharaNapUrvaM vyAchaShye - sa yadIti || Adipadena "tena pitR^ilokena mahIyate | atha yadi mAtR^ilokakAbhAmo bhavati' ityArabhyAmnAtaM "yaM yamantamabhikAmo bhavati yaM kAmaM kAmayate' so.asya saN^kalpAdeva samuttiShThati tena sampanno mahIyate' ityantaM samagravAkyaM gR^ihyate | "sa yadi' iti ChandogashruterayamarthaH - "saH' mukto yadi pitR^INAM viShNuloko bhUyAt.h tadanantaraM tadavaloko.api mama bhUyAditi "pitR^ilokakAmaH' tadapekSho bhavati | tadA "asya' muktasya "saN^kalpAt.h' apekShashavashAdeva asya pitaraH "samuttiShThanti' svayogyasAdhanamApAdya saMsArAnmuktA; santaH puraHsthitA bhavanti | tatashcha "tena pitR^ilokena' taddarshanena "sampanno' yuktaH san.h "mahIyate' svAvaraiH pUjyata iti | evamanyAnyapi vAkyAni vyAkhyeyAni bhavanti | atra patrAdayaH svarapapitrAdayo vivakShitAH te cha charamasharIrapitrAdaya eva "charame tu yathA nijam.h' iti vachanAtte cha yogyA eveti sampradAyavidaH | uphasaMharati - yaM yamiti || "antaM' deshamavasAnaM virNayaM vA | "kAmaM' kAmyam.h | iti sUtre taditi vyastaM samastaM chAvartate | tathA cha na teShAM muktAnAM bhogAdiShu prayatnApekShA, kintu saN^kalpAdeva tadbhojanaM sidhyati | kutaH? "tachChateH' "sa yadi' iti shruterityarthaH | evashabdaH shruteH prAbalyasUchakaH | saN^kalpAnantarameva, na tu vilambaM kR^itveti vA |
|| iti saN^kalpAdhikaraNam.h ||
7. || ananyAdhipatyadhikaraNam.h ||
1) atra brahmaprAptimatAM muktAnAM svAdhamaniyamyatvarAhityena bhogassAdhyate | tatra muktasyAdhamA apyadhipatayaH santIti pUrvapakShe siddhAntayatsUtramupanyasyati - ata eveti || atra "muktaH pratij~nAnAt.h' ityato mukta ityanuvartate | chashabdo vipakShavyAvR^ittyarthaH | tathA cha mukte na saMsArisamadharmabhAgiti pratij~nAsiddhau kuta etadityato yato.ananyAdhipatirityAha | klR^iptapatibhyo.anyAdhipatiyukto neti tadarthaH | atrApi hetvAkAMkShAyAM ata ityuktamityAshayena tamaMshaM vyAchaShye - satyasaN^kalpatvAdeveti || ayamasmAkameva niyamyassyAdityadhipatInAM satyasaN^kalpatvAt.h tadanusAreNa ahameteShAmeva niyamyassyAmiti niyamyamuktasyApi satyasaN^.hkalpatvAdeveti sattvapradIrItyA.asyArtho j~nAtavyaH | TIkAkR^idrItyA evakAraH siddhAntihetoH paragR^ihagatatvAditi pUrvapakShihetvapekShayA prAbalyamAha | nAtra hetvantaraM gaveShaNIyamityartho vA |
2) atrArthe smR^itiM chAha - parama iti || anena sautrachashabdaH smR^itisamuchchAyakatayA.api vyAkhyAtaH | yathoktaM tattvapradIpe - chakArAdananyAdhipatitve pramANAditi | smR^ityarthastu - brahmAdimAnuShAntAnAM sarveShAM teShAM muktAnAM "paramo' mAyAH paro viShNureva mukhyAdhipatirnAtrasandehaH | parama ityanena lakShmIrapi gR^ihItaH | "tataH' tadantaraM "prANAdinAmAntaH' brahmAdyuShaHparyantAH sarve.api svAvarANAM krameNAdhipatayaH | yairuktaj~nAnaM "supratiShThitaM' samutpannaM ta ete sarve AchAryA guravashcha patayaH | etebhyaH klR^iptAdhipatibhyaH anyo.adhipatiH muktAnAM nAstyeva, nAtra saMshaya iti | vArAhe ityanantaraM vachanAchcheti sheShaH | hetudvayasyApi sautrapratij~nayA.anvayaH |
|| ityananyAdhipatyadhikaraNam.h ||
8. || abhAvAdhikaraNam.h ||
1) atrAdhikaraNaSha parameshvaraM prAptAnAM bhogAnupapattiH parihriyate | na muktAnAM bhogo yujyata iti pUrvapakShe siddhAntayatsUtramupanyasyati - abhAvamiti || atra "muktaH pratij~nAnAt.h' ityato mukta iti padaM ShaShThayantatayA vipariNataM chitimAtreNeti padaM chehAnuvartate | vinA anyasyeti sheShaH | dehasyeti shrutiriti cha labhyate | tathA cha yato muktAnAM chitimAtreNa vinA tadanyasya prAkR^itadehasyAbhAvo.asattvamato na teShAM prAkR^itadehasadasadbhAvavikalpamUlakabhogAnupapattiriti sheShaH | kutaH teShAM dehAbhAvaH? "hi' yasmAdevaM muktAnAM sharIrAbhAvaM "asharIro vA' ityAdikA shrutirAha, tasmAditi bAdariH "Aha' manyate iti yojanetyabhipretya sUtraM vyAchaShye - chinmAtraM vineti || prakR^itatvAchchinmAtrasyai pratiyogitvamiti bhAvaH | bAdarirAhetyanvayaH | dehAbhAvaH kuta ityataH pravR^ittamAha hyevamityaMshaM vyAchaShye - asharIro veti || iti kauNTharavyashrutAvityanvaya; | "evaM' muktAnAM prAkR^itadehAbhAvaM, shrutAviti saptamI prathamArthe | "hi' yasmAt.h | anena Aheti sautrapadasyAvR^ittissUchitA | shrutyarthastu - "tadA' muktikAle "eShaH' muktAH "asharIro vAva' prAkR^itadehashUnya eva bhavati yato.ata enaM na "priyApriye' sukhaduHkhe spR^ishataH | asharIraM santamityanuvAdaH | priyApriyaspR^iShyayA bhavadaniShyamAha - yAbhyAM pi‡•çrayApriyAbhyAmiti || anenAtra priyashabdena "pareyaM priyanAmakam.h' ityukteH | parAdInasukhasAmAnyavAchakena prAkR^itaM sukhaM grAhyamiti sUchitam.h | tasyaivAnityatvavikAritvAdirUponmAdApAdakatvAditi tatt.hvapradIpokteH | yadyapi "na havai sharIrasya' (ChA.8-92-1) iti ChAndogye.api shrutirasti | tathA.api sA paramAtmapareti nAtrodAhR^itA |
2) muktAnAM dehasadbhAvamabhyupagachChatsUtramupanyasyati - bhAvamiti || pUrvavadvipariNashamAnuvR^ittyadhyAhArAH kartavyashaH | tathA cha jaiminirmuktAnAM chitimAtreNa vinA tadanyasya prAkR^itadehasyApi "bhAvaM' sadbhAvaM manyate | kutaH? "vikalpAmnAnAt.h' chinmAtradehenaivAvatiShThate ityanuktvA shrutau "chitA vA.achitA vA' iti vikalpokteriti sUtrArthamabhipretya shrutyudAharaNapUrvakaM tadvayAchaShye - sa iti || "paraM' paramAtmAnaM "evaM' uktaprakAreNa "vit.h' aparokShaj~nAnI "sa eShaH' muktaH "chitA' aprAkR^itachaitanyAtmakena vA "achitA' shuddhasatvAtmakaprAkR^itakarmAnArabdhajaDAtmakena vA "jyotiShA' prakAshamAnena "rUpeNa' sharIreNaiva "abhipashyatyabhiR^iNoti' darshanashravaNopalakShitasarvaviShayAnubhavavAn.h bhavatItyarthaH | tena cha "Anandyeva' vyaktasukhavAnevaiSha bhavati na duHkhI | hIti prasiddham.h | kuto? "hi' yato "nAnAnandaM' AnandavirUddhaM duHkhaM "kaJNchit.h' kamapi muktaM nopaspR^ishatyata ityarthaH | atra nityenetyetat.h chitetyasya anityenetyetat.h achitetyasya visheShaNam.h, na tu vikalpadvayamatrochyate | ubhayatra vAshabdo.avadhAraNArthaH | tatrAchito.anityatvaM nAma svasya sadA.adivyamAnatvameva na tu sarvathA.anityatvam.h mauktasakalapadArthAnAmanAdinityatvena tadayogAditi kechit.h | anye tu anityena veti | anena muktAnAM bAhyadeho.anAdinitya eva kaMchukavR^ittyA svIkArAdityetat.h nirastaM bhavati | prAkR^itasharIrAdInAM mauktAnAM pralayAtpUrvamutpatteH pralaye vinAshAchchetyAhuH | vikalpAmnAnAditi | prakAradvayAbhidhAnAdityatharH | anyadehasyeti | chinmAtraM vinaivetyanuShajyate | tathA cha chinmAtraM vinA tadanyadehasyApItyarthaH | na kevalaM chinmAtrasyetperarthaH | "bhAvaM' sattvam.h |
3) nanvetanmatadvayasya parasparaviruddhatvAtkiM tatsvamatamityAshaN^kAM pariharatsUtraM paThati - dvAdasheti || atra muktAnAM dehabhAvAbhAvAkhyamubhayavidhamapi mataM svamatameva | kutaH? ataH ubhayavidhasyApi matadvayoktapramANavatvAt.h iti sUtrakhaNDArthamabhipretya kathamubhayaM viruddhaM svamataM bhavedityAshaN^kAparihArAya pravR^ittaM dvAdashAhavadityaMshaM vyAchaShye - yatheti || kraturahInaH | yathoktaM tattvapradIpe - kraturityahIno vivakShyate | ahInaikAheShvasya shreShThatvAtkratushabdaH prayuktaH | tathA cha shrutiH - "shreShThayaj~no vA eSha yaddvAdashAhaH' iti | atra dvividho dvAdashAhaH satramahInashcheti | tatraikAdashAhaparyantamahargaNA ahInA eva | trayodashAhAdikaM satrameva | madhyamaM tu yajamAnechChayA ekayajamAnakatve.ahInasaMj~nakaM, anekayajamAnatve satrasaMj~nakam.h | satichaivaM ahInAtmakaH satrAtmaka iti vaktavye kratuvisheShe.ahIne kratupadaprayogaH kurupANDavanyAyeneti prAchInagranthokto visheSho j~nAtavyaH | dvAdashAhavaditi dR^iShyAntavAkyena labdhamarthaM darshayati - evamiti || "bhogaH' ichChayA bhogaH "bAhmasharIrakR^itaH' prAkR^itadehanimittaH "chinmAtrakR^itaH' svarUpadehakR^itaH | chassamuchchaye | bhavatItyanantaramato muktasyechChayA bhogArthaM dehabhAvAbhAvayoravirodhenopapattiriti bAdarAyaNo manyata iti vAkyasheShaH | etatsUtrAbhiprAyastu muktAnAM svataH ichChAM vinA prAkR^itadehAbhAvamavareShAmichChayA.apyabhAvaM bAdarirAchAryo manyate | na cha dvitIye muktAnAM satyakAmatvavirodhaH | yatasteShAmichChA.api nAsti kAdAchinmuktasyApi kasyachiduttamasya bhogArthamichChayA prAkR^itadehasyApi bhAvaM manyate | sarveShAmapi chidAtmakadehenaiva bhogaH, keShAJNchidichChayaiva bAhyadehenApi | tatrApi visheShaH - chinmAtradehena bhoge bAhyadehApekShA nAsti, bAhmadehena bhoge tu chidAtmakadeho.adhiShThAnatvena apekShita iti | yadyapi chiddehenaiva samastabhoge yujyate, chiddehAnAM bahurUpatvAt.h | tathApi vashyaprakR^itInAM vaichityakautukavatAM sharIrayogena cha sushaka iti guNa eva | ato munimatadvayaM sAdhviti munidvayaguravo manyanta iti tattvapradIpe.abhihitaH |
4) nanu bhavatu dehabhAvAbhAvayoravirodhaH | tathApi kathaM bhogopapattiH | dehasattve saduHkhAdiH syAt.h, na chedbhogAyoga ityanupapatteruktatvAdityata Aha - upapattishcheti || cho.avadhAraNe | tathA cha pakShadvaye.api bhogasya yuktataivetyarthaH | kathamupapattirityAshaN^kAM parihataruM dehAbhAve bhogopapattipratipAdanAya sUtraM paThitvA dugarmAMshaM sapramANakaM vyAchaShye - tanviti || jAgratsuShuptyapekShayA tR^itIyaM svapnAvasthAkhyaM sthAnaM "sandhyaM' jAgratsuShuptisandhau bhavamiti vAjasaneyashrutyarthaH | anena saptamyarthe vatiH | tanvabhAva ityAvartate | bhogetyupaskAryam.h | ata evetyatashcho.anuvartate, sa cha vipakShavyAvR^ittyartho.apyarthashcha | tathA cha na dehAbhAve bhogAnupapattiH | kutaH? "sandhyavat.h' yathA svapnAvasthAyAM "tanvabhAve' sharIrAbhAve.api tadabhimAnAbhAve.api bhogodR^iShyastathA "tanvabhAve' taddashAyAM muktau "tanvabhAve' dehAbhAve.api bhogopapatteriti sUtrArtha ukto bhavati |
5) dehasadbhAve tatra tattvapradIparItyA mithyAbhinivesharUpAbhimAnAbhAve.api lakShmAdisAdhAraNasya svakIyatvaj~nAnamAtrarUpA.abhimAnasyApi bhAvAt.h sutarAM bhogopapattiriti bhAvena sUtramupanyasyati - bhAva iti || atra bhAva ityataH pUrvaM tanvA iti vivichyAnveti | saptamyantAdvatiH | tanvabhAve.api bhogopapatteriti heturatrApi sambadhyate | tathA cha "jAgradvat.h' yathA jAgraddashAyAM tanorbhAve dehasattve.api bhogopapattistathA "tanvAbhAve' muktAvapi tanorbhAvepi bhogopapatteH na tadanupapattiriti sUtrArthasya smR^ityaivoktatvAnna pR^ithaguktaH |nanu dehasadbhAve bhogAnupapatteranApAditatvAt.h tatparihArAyedaM sUtraM vyarthamiti chenna, asya sUtrasya pradIpavadAvesha ityatra vakShyamANaM yadduHkhAdiprAptirUpadUShaNasya nirAkaraNaM tatprastAvAya tatpratiyogiprasaJNjakapratipAdanAya pravR^ittatvena sArthakatvAt.h |
6) nanu sandhyavat.h jAgradvadbhoga iva suShuptyAdivadbhogAbhAvo.api kiM na syAditi pratidR^iShyAntasyApi vtuM shakyatvAt.h | dehAbhAve svapnavaddehasadbhAve jAgradvadbhoga ityetatkuta ityataH pUrvasUtrasahitaitatsUtrArthe smR^itiM chAha - brahmavaivarte cheti || uktamiti sheShaH | na kevalaM sUtrakR^itA idamuktamiti chashabdAtharH | svapnasthAnAM "svapnAvasthApannAnAM' dehena vinA tadabhimAnena vinA.api | anabhimAnasyA.api bhogAbhAvApAdakatvenAbhAvasAmyAdevamuktiH | "dehena' prAkR^itena "bhojanaM' bhogaH | yujyata ityanuShajyate | "sharIrANi' prAkR^itAni "kadAchana' bhogAnantarakAle | itishabdasya brahmavaivarta ityanenAnvayaH | bR^ihadbhAShyarItyA tu sUkShmasyaiva svarUpadehasya muktau vR^iddhayaN^gIkAreNa bhogaH | taduktaM bR^ihyadbhAShye ShaShThAdhyAye - || 
alpaM tejastathaivAlpaM jIvarUpaM hi saMsR^itau |
tathA cha sumahattejaH karoti bhagavAn.h mahat.h ||
ato navataraM chaitat.h brahmAdInAM karotyajaH || iti ||
vyAsatIrthaiH alpaM parimANavat.h muktau rUpaM sumahat.h tejo mahatkarotItyartha iti | atra svarUpadehasya mahattvaM cha svasvacharamasharIrasamatvena tUlapiNDavat.h prachaya eva | na cha prachayashabditavikArAN^gIkAre anityatvApattiH | IshvarashaktyA tadabhAvopapatteH | uktaM hi gItAbhAShye "sharIraM jAyate teShAm.h' iti dvitIyAdhyAyavyAkhyAnavasare | prameyadIpe tu vikAritvAdvinAshaH syAdityata uktaM - IshvarashaktyetIti ||
7) nanu dehasadbhAve bhogopapattAvapi duHkhamapyApadyate evetyuktamevetyAshaN^kAM pariharatsUtraM paThati - pradIpavaditi || atra muktanAnAmiti prakaraNAllabhyate | pradIpavaditi ShaShThayantAdvatiH | AveshaH praveshaH | svakIyatvaj~nAnarUpAbhimAnaH | tathA cha "api' yadyapi muktAnAM "AveshaH' shuddhaprakR^itimayajyotIrUpasukhaikAyatanabAhyadehapraveshaH tadabhimAno.asti tathApi na te duHkhAdInanubhavanti kintu sAdhUnyeva pradIpavaditi sadR^iShyAntaM pratij~nAvAkyasya arthamabhipretyAha - sharIramiti || shuddhaprakR^itimayajyotIrUpasharIramityarthaH | samudAyaikavachanametat.h | "anupravishya' ichChAnusAreNa pravishya tadabhimAnino bhUtvA | tatkAyarmAha - taditi || "puNyAt.h' tatsAdhyAn.h sAdhUn.h "bhogAn.h' bhogyAn.h | puNyAnityanenAgnihotrAdItyatra j~nAnottarapuNyabhAjo yadbhogabAhulyamuktaM tatsUchayatItyuktaM tattvapradIpe | muktAH na duHkhAdInanubhavanti, kintu puNyAneveti yojanA | na pApasAdhyanasAdhUn.h duHkhAdInityevArthaH | AdishabdenAsahyaviShayA gR^ihyante | "tatsthaM' dIpikAsthitaM "bhuN^.hkte' gR^ihNAti | dvitIyAntaprathamAdishabdena ghR^itAdyuchyate dvitIyena dhUlyAdikam.h | turapyarthaH | "kArShNyAdIn.h' mAlinyAdInapIti | bhuN^.hkte ityanuShajyate | tatheti sheShaH | tathetyantaM bhAShyaM sharIramityAdeH prAk.h saMyojyam.h | "tat.h' sharIraM prakAshayantaH chitsvarUpAdvivechayantaH AtmajyotiShA prakAshayanto vA ityanena pradIpavaditi pradIpadR^iShyAnta vaktuH sUtrakArasya yathA pradIpo dIpikAM prakAshayan.h tatsthaM tailAdyeva bhuN^.hkte, na prakAshavirodhIn.h kArShNyAdIn.h | tathA cha muktAH jaDasharIraM prakAshayanto dehavivekaj~nAnavattvAdguNAneva bhogyAnanubhavanti, na tannimittakaM duHkhadIti vivakShoktA bhavati | na cha "na ha vai sasharIrasya' (ChA. 8-12-1) iti shrutivirodhaH | tasyAH karmArabdhadehaviShayatvAditi bhAvaH | nanu dehasadbhAve kuto muktasya duHkhAbhAvaH, kutashcha shruterarthAntaraparatvaM dR^iShyAntamAtrasyAsAdhakatvAdityataH pravR^ittaM tathAhi darshayatIti hetvaMshaM vyAchaShye - tIrNo hIti || shrutiriti sheShaH | "hi' yasmAt.h taM "darshayati' pratipAdayati | "tIrNo hi' iti vAjasaneyashrutistu hAninaye vyAkR^itA | tathA cha dehasadbhAvaH "chitA vA' ityAdishrutisiddhaH, duHkhAbhAve.api "tIrNo hi' iti shrutirasti, ato na dehamAtraM duHkhaheturiti siddhayati shruterarthAntaraM cha sidhyatIti bhAvaH |
8) nanu "tIrNo hi' ityetadvAkyaM svargAdiviShayaM kiM na syAdbAdhakAbhAvAt.h, tathA cha na muktAnAmaduHkhatve pramANametat.h | na cha vAchyaM svarge.api kathaM duHkhabhAva iti | "svarge loke' ityAdinA svarge duHkhAbhAvasiddherityAshaN^kAM pariharati - na cheti || ityAdinA kAThakavAkyenetyanantaraM svarge duHkhAbhAvasiddheriti vAkyasheShaH | prathamAdipadena "na tatra tvaM jarayA bibheti' ityAdeH grahaNam.h | svargAdisthasyeti sambandhamAtre ShaShThI | "etat.h' shokataraNam.h | yadvA - "etat.h' "tIrNo hi' iti vAkyaM, tathAtve ShaShThayartho viShayatA | kuto na vAchyamiti pR^ichChati - yata iti || "yatashchodeti sUyo.astaM yatra cha gachChati' ityatreva prashnArtho.ayaM shabdaH | etatparihArAya sUtraM paThitvA vyAchaShye - svApyayeti || suptAvityanena sampattishabdo mokSha ityanena svApyayashabdashcha vyAkhyAtaH | yatra yasya ruchiH sa evArtho hyasya vyAkhyeyaH, na tu svApyayasampattyoH madhye eka evArtha iti j~nApanAya vAshabdaprayogaH | yadvA - tattvapradIpadishA vAshabdashchArthaH samuchchaye | tena sautrAnyatarashabdaH ubhayArthatayA vyAkhyAtaH | na svarga ityavadhAraNe.api vAshabdaH | taditi | "tat.h' saMsArataraNaM tena "tINaro hi' ityanenochyata ityarthaH | yata ityetadAvR^ittyA.atrApi saMyojyam.h | hetyarthe chAyaM, ato na vAchyamityanvayaH | yadvA - suptau mokSha iti viShayasaptamI | "tat.h' tIrNo hIti vAkyaM "uchyate' paThyata ityarthaH | yadyapi sUtranirdeshAnusAreNa mokShe suptau cheti vaktavyam.h | tathApi "tIrNo hi' iti vAkyasyobhayaparatve.api mukhyatvameva, na tvekatra mukhyatA.anyatrAmukhyateti j~nApanAyaivaM vyatyAsenoktiH | kuto.asya vAkyasya suptyAdiviShayatetyataH pravR^ittamAviShkR^itaM hItyaMshaM vyAchaShye - atreti || ityAdIti | Adishabdasyobhayatra sambandhaH | "atra pitA.apitA bhavati' ityAdinA vAjasaneyavAkyeneti | atratyAdishabdena "mAtA.amAtA bhavati' (bR^i.6-3-22) ityAdishiShyavAkyaM gR^ihyate | "ananvAgataM puNyenAnanvAgataM pApena' (bR^i.6-3-22) ityAdishabdena liN^gAntarabodhakaM vAkyAntaraM gR^ihyate | AviShkR^itatvAditi | vyaktIkR^itatvAdityarthaH | etadvAkyasya suptyAdiviShayatvasyeti sheShaH | anena hishabdo hetvarthatayA vyAkhyAtaH | bhagavatsampariShvakto jIvaH pUrvaM svaputrANAM pitA "atra' suptau muktau chApitA bhavati | dAyAdAnAt.h teShAM duHkhAdaduHkhAchcheti bhAvaH | pUrvaM mAtA amAtA bhavati | evamaniShyapuNyena pApena cha "ananvAgataM' anvAgamanaM na bhavatIti shrutyarthaH | nanvapitR^itvAdiliN^gaM puNyapApAdyasaN^gatvAdiliN^gaM cha kathaM supte saN^gatamiti cheduchyate | suptisamaye svaputrANAM dAyAdAnena putreShvabhimAnAbhAvena cha suptasyApitR^itvamamAtR^itvaM cha yuktam.h | yathoktaM bR^ihadbhAShye -
tenAshliShyaH svaputrANAM dAyAdAnAt.h na vai pitA |
teShAM duHkhAdaduHkhitvAnna mAtA lokamAnyapi || iti ||
evaM supte vR^ittisukhaduHkhayorabhAvena tatsAdhanapuNyapApayorasambandho bhAviduHkhashaN^kAbhAvena shokataraNaM cha yuktiriti draShyavyam.h | sUtrArthastu - "tIrNo hi' iti vAkyaM "svApyasampattyoH' muktisuptyormadhye "anyatarApekShaM' ubhayApekShamubhayaviShayameva, na svargaviShayam.h | kuto? "hi' yasmAt.h asyobhayaviShayatvaM "atra pitA' ityAdinA "AviShkR^itaM' prakaTitaM tasmAditi | sUtrAkSharasvArasyaM tu karmanirNayaTIkAyAM bR^ihadbhAShye choktam.h | tathAhi - yadi svApyayasampattyapekShamityuchyate, tadA svapyaye mokShe yA sampattiH suptiH tadapekShaM tadviShayamidaM vAkyamiti pratItiH syAt.h, tathA cha mokShe.api suptirastIti shaN^kA prAptA, tannivR^ittyarthaM svapyayasampattyoH madhye anyatarApekShamityuktam.h | na chAj~nAnanivR^ittirUpe mokShe kathamaj~nAnakAryasuptishaN^kA syAditi vAchyam.h | prekShAvatAM tachChaN^kAbhAve.api mokShasyAj~nAnanivR^ittirUpatvaM suptaraj~nAnakAryatvaM chAjAnato mandasyaitachChaN^kodayAt.h | na chAnyatarapadaM prayoktuHsUtrakArasya "tIrNo hi' iti vAkyasyaikArthavivakShaivAstviti vAchyam.h | yadyetayoH madhye eka evArtho vivakShitaH syAttadA svapyayApekShamiti vA sampattyapekShamiti vA brUyAt.h, na tu vikalpavAchakAnyatarapadaprayogaH, vastuni vikalpAyogAt.h | na cha sUtrakR^ito.apyayamevArtha iti nishchayAbhAvAdevaM prayoga iti vAchyam.h | savarj~nasya saMshayAyogAt.h | anyathA tatkR^itasya sUtratvavyAhateH | nanu sambandhe ShaShThImaN^gIkR^itya svApyayasampattyorityeva kuto na kR^itaM, tAvatA.apyuktashaN^kAparihArAditi cheduchyate | anekArthasya "tIrNo hi' iti vAkyasyaikArthavyAkhyAne ruchireva vyAkhyAtuH pramANaM, na tu mukhyAmukhyatAvishaShaSho.astIti sUchayitumanyatarApekShamitIti | etena "tIrNo hi' iti vAkyasya svargasthaviShayatvaM parAkR^itaM bhavati | pralaye liN^gabhaN^galakShaNaparamuktiyuktasyeva tasya putrakR^itashrAddhAdibhokturapitR^itvAdyasambhavAt.h, puNyAdyananvAgamanAdyayogAchcha |
9) adhikaraNArthe smR^itimudAharati - brahmavaivarte cheti || "vishvamokShiNaH' sarve muktAH guNamAtrasvarUpiNaH' j~nAnAnandAdiguNaikasvarUpiNaH' sarvashokAn.h tIrNAshcha bhavanti "hi' yasmAtte guNamAtratasvarUpiNaH tasmAt.h svechChAgR^ihIteShu "jyotirmayeShu' shuddhasattvAtmakeShu deheShu "susukhAnyeva' duHkhAsambhinnasukhAdInyeva bhuJNjate yasmAt.h te sarvashokAn.h tIrNAH tasmAt.h kadAchana duHkhAdIn.h naiva bhuJNjate ityanvayaH | te muktAH aniShyakAmyapuNyapApAdivarjitAH sarvadoShanivR^ittA ityAnuvAdaH | guNamAtrasvarUpiNaH sarvashokAn.h tIrNA ityanena bhuJNjate susukhAnyeva, na duHkhAdInityanena vA, asyArthasya ptatvAt.h | nanu sarveShAM jyotirmayadehAbhAvAt.h kathaM vishvamokShiNa ityuktiriti chet.h, atra kechit.h - vishvapasadasya saN^.hkocha iti | anye tu - etadvAkyabalAdastu vishveShAM jyAtirmayadeha ityAhuH | eke tu - vishvamokShiNa ityasya karmakShayotkrAntimArgabhogAkhyachaturvidhamokShavanta ityarthaH | tena notkrAmantIti vakShyamANamuktavyAvR^ittirityAhuH | iti brahmavaivarta ityanvayaH |
|| ityabhAvAdhikaraNam.h ||
9) || jagadgavyApArAdhikaraNam.h ||
1) atrAdhikaraNe brahmaprAptasya muktasya bhoge iyattA samarthyate | tatra sarvAn.h kAmAn.h' iti shruteH muktA jagatsR^iShyayAdisarvakAmyAnApnuvantIti pUrvapakShe siddhAntayatsUtramupanyasya vyAchaShye - jagaditi || ApnotItyanantaramevashabdashiraskamuchyata ityetadanuShajyate | apIti sheShaH | tathA cha api yadyapi "sarvAn.h kAmAnAptvA.amR^itaH samabhavat.h' ityaitareye "amR^ito' muktaH sarvAn.h kAmyabhogAnApnotItyuchyate | tathApi "tatra' sarvapadoditeShu madhye sR^iShyayAdibhyo.aneva sarvAnApnoti | na cha shrutivirodhaH | yatastatra shrutau sR^iShyayAdibhyo.anyAn.h kAmAnApnotItyevochyate, na tu sR^iShyayAdyApnotIti yojanA | anena sUtre mukta ityanuvartate | sarvAn.h kAmAnApanotIti shrutyartha iti sheShaH | jagadvayApAravarjamiti sAvadhAraNam.h | mukte jagadvayApAravarjaM sarvAn.h kAmAnApnoti | na cha shrutivirodhaH | yato mukto jagadvayApAravarjameva sarvAn.h kAmAnApnotIti shrutyartho yujyata iti sUtrArtha ukto bhavati |
2) kutaH sarvashrutessaN^kecha ityAkShipati - kuta iti || tatparihArAya sUtraM paThitvA pratij~nAyAH pUrvasutreNaiva prAptatvAt.h tAmanuktvA sautrahetuM vyAchaShye - prakaraNAditi || asya jIvaprakaraNatvAdityanena sUtre jIvetyAdau grAhyaM bhAvapradhAno nirdesha ityuktaM bhavati | ayaM hetusAdhako hetuH sAkShAddhetustu atrochyamAnasya jIvatvAditi jIvapadasUchitaH | tAdR^igiti | jagadvayApArashaktirahitatvAdityarthaH | ayaM cha hetuH sAkShAddhetoraprayojakatvashaN^kAparihArakaH | atrApi jIvatvAdityeva hetusso.api dvitIyajIvapadena sUchitaH, ata eva sUtre hetUnAM samuchchaye cha shabdaH prAyoji |
3) nanu saMsArijIvAnAM tAdR^iksAmarthyavidUratve.api satyakAmAnAM muktajIvAnAM tatsambhavatyato jIvatvaheturasatyakAmatvopAdhiyukto.aprayojaka ityatashchashabdasUchitAM smR^itimudAharati - vArAhe cheti || na kevalaM sUtra iti chArthaH | ayamartha ukta iti sheShaH | sveti | svayogyAdadhiketyarthaH | apissamuchchaye | tushchAtharH | prAptishcha na syAditi uktAdanyAMstu kAmayante kAmitAMshcha bhuJNjata ityanvayaH | svAdhiketi uttarAdhikaraNopayogitayoktam.h | kuto.akAma ityata Aha - taditi || "kadAchitkvapi' sthAne adhikAnande sR^iShyayAdivyApAre cha "teShAM' muktAnAM "yogyatA' sAmarthyaM na vidyata eva, yato.ato naiva kAmaH syAdityanvayaH | nanvayogyasyApyaprAptyakAmau kutaH, vyAptyabhAvAdityata Aha - na cheti || visheShaNAntarasamuchchaye.apiH | tathA cha satyakAmo.apItyartha iti kechit.h | na kevalaM saMsArItyapare | vastutastu yaH ko.apItyarthe.apIshabdaH | anena vyAptiruktA bhavati | Adyashcho.avadhAraNe | dvitIyassamuchchayo iti vArAha ityanvayaH | asatyakAmatvaM tu "naiva yogyatA' iti smR^ityA nishchitasAdhyavati pakShe abhAvena sAdhyAvyApakatvAnnopAdhiriti bhAvaH |
4) muktasya jagadaishvaryAbhAvamAkShipya samAdadhatsUtramupanyasya pUrvapakShAMshaM vyAchaShye - pratyakSheti || iti vAkye pratyakShaM sphuTameva muktasyAkhiladevatApUjyatvaprathamotpannatvAdyupadeshAchChravaNAdityarthaH | sUtre.adhyAhAryAM pUrvapakShapratij~nAM darshayati - jagadashvaryamastIti | asheShamuktAnAmityupaskAyarm.h | "tA vA etAshchatasrashchaturdhA, chatasrashchatasro vyAhR^itayaH, tA yo veda' (tai.u.1-5) ityAditaittirIyashruterayamarthaH | bhUrmuvassuvarmaha iti chatasro vyAhR^itayaH tachChabdavAchyAH lokajyotiH prANavedeShu sthitA aniruddhAdibhagavadrUpavisheShAH pratyekamaniruddhAdibhedena chaturdhA bhavanti | te tu aniruddhAniruddhaH aniruddhapradyumano.aniruddhasaN^karShaNo.aniruddhavAsudeva ityAdirUpAH | tA eva chatasraH chatasraH ShoDashamUrtayaH | yathoktaM taittirIyabhAShye -
lokajyotiH prANavedeShvekaH sa puruShottamaH |
pratyekashashchAturAtmyAt.h ShoDashAtmA pratIrtitAH || iti || 
vyAharaNAnnimittAdvayAhR^itishabditAH | "tAH' mUrtIryo veda sa eva paraM brahma veda | "asmai' ShoDashAtmavide sarve devAH "baliM' karaM "Avahanti' prayachChanti | sarvadevapUjyo bhavatIti yAvaditi | parihArAMshaM vyAchaShye - neti || naitachChatibalenAsheShamuktAnAM jagadaishvaryasiddhirityarthaH | kuto netyataH shrutAvasheShamuktAnukterityAshayena AdhikAriketi hetavaMshaM sAvadhAraNaM bhAvapradhAnatvaM AvR^ittiM chAbhipretya vyAchaShye - AdhikAriketi || AdhikArikamaNDalAdhipatye ityarthaH | prakArasamarpakamidaM brahmetyanantaraM yojyam.h | "hi' yasmAt.h | atrAdhikArikashabdo yaugiko na tu AdhikArikA iti puruShavisheShasaMj~nA "prajApAshcha tathA devAH' iti vachanAditi prayeyadIpikoktarItyA rUDhaH | tathA cha tatrodAhR^itavAkye ye AdhikArikAH svAvarapreraNAdhikAre viShNunA niyuktAshchaturmukhetaramuktadevAH teShAM maNDalaM samUhaH tatra svAmityena tiShThatIti tatstha tadadhipatiH tasyaiva muktaviriJNchasyaiva AdhikArikamaNDalasthatvasyaiva muktAdhikArikadevatApUjyatvasyaiva ukteriti hetvartha ukto bhavati | "tA yo veda' iti shruteH viriJNchaparatvaM "mAhAchamasyaH' (tai.u.1-5) ityupakramAtsiddham.h | mAhAchamasyashabdashcha 
mahAchamasanAmA.asau yasmAdatichamatkR^itiH |
mAhAchamasyastajmAnI brahmA samparikIrtitaH ||
iti taittirIyabhAShyodAhR^itavachanAchchaturmukhaparaH | sUtre muktadevamaNDaleti vAchye atrAdhikAriketyuktiH muktabrahmabAnyadevAnAmapi muktasvAvaraniyamanAdhikAritvamastIti sUchanAyeti dhyeyam.h |
5) nanu muktAnAM devAnAM muktasvAvaraniyAmakatvaM muktahiraNyagarmasya tvasheShamuktajIvaniyAmakatvamityetatkuta ityataH sautroktipadasUchita smR^itimudAharati - gAruDe cheti || chassamuchchaye | tathA cha gAruDe purANe.apyeSho.arthaH kathita ityarthaH | purANavachanArthastu - "kechit.h' ekaguNopAsanayogyAH atyalpA mAnuShAH "Atmeti' Atmatvenaiva prakAreNAvyayaM paraM devaM harimupAsya atha dR^iShTvA prArabdhaM karma bhogena kShapayitvA "atraiva' bhUmyAdAveva dehabandhAnmuchyante svarUpAnandaM chAnubhavanti | te kadA.api brahmanADya nADyantareNa vA notkrAmanti kantu dehanAshaparyantaM deha eva sthitvA atha muktiM gachChanti | "teShAM' utkrAntirahitAnAM "atra' pR^ithivyAdAveva nivAso bhavatIti | "tadokaH' iti vachanaM tu -
kechittu mAnuShAH muktimanutkramyeva dehataH |
dehapAte tu dehasya doShAn.h bhuktvaiva sarvashaH ||
maraNochChUnatAdIMstu svayakIyArabdhakarmajAn.h |
dehe jIrNe tu gachChanti dR^iShTvA viShNumanuj~nayA ||
punaratraiva tiShThanti nityAnandaikabhoginaH ||
iti bR^ihadbhAShyoktaikaguNopAsakAtiriktaviShayamiti na tadvirodhaH | smR^itau kechidatyalpAH mAnuShAH aparokShaj~nAnino dehapAte pratyAsanne svIyArabdhakarmajAn.h "maraNochChUnatAdIn.h' maraNadehopachayAdIn.h dehasya doShAn.h "sarvashaH' savarto bhuktvaiva sthitAH, atha dehe jIrNe dehato brahmanADyA nADyantareNa vA.anutkramyaiva dehanAshaparyantaM tatraiva sthitAH atha pralaye muktiM liN^gabhaN^garUpAM "gachChanti' prApnuvanti | tadanantaraM sakR^ichChvetadvIpaM gachChanti | tatra viShNuM dR^iShTvA tadanuj~nayA "punaratraiva' bhUloka eva nityAnandaikabhoginaH "santi' tiShThantIti yojanA | tattvapradIpetu notkrAmantItyasya sR^iShyau sakR^ichChvetadvIpagamanAt.h paramasmAddehadeshAnnotkrAmantItyartha; | anyathA "bahunAtra' iti vachanavirodhAt.h | "tadoko.agrajvalanam.h' ityAdinA j~nAnino dehadeshAnnirgamanasyoktatvAchchetyuktam.h | tasya - "paraM' anantaramasmAnnordhvaM gachChanti | "anyathA' kadA.api shvetadvIpagamanAt.h pUrvamapi notakrAmantItyarthAbhyupagame | notkrAmantItyasya brahmanADyutkramaNAbhAvArthatvaM kiM na syAdityata Aha - tadoka ityAdItyarthaH | asmin.h pakShe "tadokaH' iti sUtramekAnekaguNopAsakaj~nAnisAmAnyaparam.h | bR^ihadbhAShyaM tu shvetadvIpagamanAtparamasmAddehadeshAdanutkramyaivetyarthakamiti dhyeyam.h | kechittu - "notkrAmanti kadAchana' ityasya iratamuktavadekavAraM brahmanADyotkramaNena muktau satyAM punaH svayogyasthAne sthityanantaraM "notkrAmanti' nordhvaM gachChantItyarthamAshritya ata eva "atraiva cha sthitisteShAM antarikShe cha kechana' ityuktam.h | anyathA liN^gasharIrabhaN^gAbhAvAnmuktireva teShAM na syAditi tattvapradIrItyaivA.arthamAhuH | "AtmetyevopAsva' iti vachanasya "AnandAdayaH pradhAnasya' ityuktivirodhaparihArastu tasyAshchaturvidhamokShArthachaturguNopAsakaviShayatvAt.h asyAshcha katipayamokShayogyaikaguNopAsakaviShayatvAdbhinnaviShayatvena virodhAbhAvAditi tatraiva kR^itaH | kechittu - AtmetyupalakShaNam.h | AnandAdayo.api grAhyA; | ekaguNopAsakaviShayakalpanayA samAdhAnaTIkA tu "astu vA j~nAtatA' ityAdivatprauDhavAdenaiva pravR^ittA nAbhyupagamavAdenetyAhuH | tanna, AnandamAlAyAM - atha chaturguNopAsterashakyatve AnandAdInAM AtmatvaguNaikIkAreNApi kathaJNchidupAstirasti, tathA cha sachchidAnando viShNurAtmetyupAsya ityanya ityuktivirodhAt.h | "teShu mokSho.api bhavenmAnuShANAM visheShiNAm.h' iti ChAndogyabhAShyokterekaguNopAsanAkhyavisheShavatAM manuShyANAM bhUrbhuvassvarAkhyalokaprAptissiddhA | tatra bhUlokasthA uktAH | bhuvassvargasthamuktAnAha - antarikShe tvityAdinA | tushabdo.apyarthaH | "kechana' pUrvoktA uttamA manuShyAH | muchyanta ityantaM ubhayatrApyanuShajyate | notkrAmantItyetattu pUrvatraiva yojyam.h | evaM kimushabdairuktAnAM manuShyANAM sthitimuktvA | tebhyo.adhikAnAM sthitimAha - mahariti || "jane' janaloke "tapasi' tapoloke | chassamuchchaye | "satye' satyaloke | sarvatra muchyanta ityanuShajyate | "mahAj~nAnAH' bahukAlaM brahmadarshinaH apratIkAlambanAkhyAH bahuguNopAsakAstu "kShIrasAgaraM' tatratyashvetadvIpaM gachChantItyarthaH | upalakShaNametat.h | tiShThantItyapi draShyavyam.h | na cha atraiva muchyante, atraiva cha sthitisteShAm.h, mahAj~nAnA gachChanti kShIrasAgaram.h' ityuktyA mahAj~nAnAtiriktAnAM ekaguNopAsakadInAM shvetadvIpAgamanaprApteH |
bahunA.atra kimuktena yAvachChvetaM na gachChati |
yogI tAvanna muktassyAt.h.....||
ityatra cha sarveShAM shvetadvIpagamanokteH virodha iti vAchyam.h | sarveShAmapi sakR^ichChvetadvIpagamanAbhyupagamAt.h | tathAchANDalayakAle svottamapraveshenordhvaM gatAH bhagvaliN^gAH sakR^ichChvetadvIpaM gatvA punardharAdikamAgatyAnantaramatraiva tiShThantItyAshayena "atraiva cha sthitiH' ityAdyuktirityuktaM bhavati | uktaM hi ChAndogyabhAShye -
sh.hvetadvIpaM tato gatvA dR^iShTvA viShNuM cha tena te |
anuj~nAtAH pramodante nirduHkhAstu dharAdiShu || iti ||
nanu gItAbhAShye - ye tvatraiva bhagavantaM pravishanti te.api pashchAttatra yAnti yogyatvaM chAtra vivakShitamityukteH sarveShAM shvetadvapagamane tadvirodhassyAditi chenna, tasya kShIrAbdhAvavasthAnAya yogyatvaM vivakShitamityetadarthakatvA | ata eva prameyadIpikAyAM atretyanantaraM nivAsa iti sheShaH kR^itaH | tathA cha mahAj~nAnitvalakShaNayogyatvaM chAtra kShIrAbdhigatashvetadvIpe nivAse tadarthaM vivakShitam.h, na tu gatimAtra iti tadvAkyArthAbhyupagamAnna virodha iti dhyeyam.h |
6) shvetadvIpe.api muhUrtAdhikaj~nAnitvarUpamahAj~nAnitvavatAM na sAmyamityAha - tatrApIti || shvetadvIpe.api mahAj~nAniShvapItyarthaH | krameti | kramastAratamyaM sa eva yoga upAyastenetyarthaH | idaM chobhayatrAnvIyate | tathA cha kramayogena j~nAnAdhikyAt.h j~nAne Adhikye tAratamyAkhyopAyAt.h tadanusAreNa mahAj~nAnAH kramayegena "AdadhnAsaH' (R^i.10-71-7) ityAdyuktarItyA "samIpagAH' bhagavatsamIpavartinA ityarthaH | nanu bhUmyAdiShu muktAnAM sthitau na mokSho.ayaM syAt.h sAlokyAdichAturvidhyAnantarbhAvAdityata Aha - sAlokyaM cheti || samAnalokasthatvaM sAlokyaM samIpasthatvaM sAmIpyaM chaturbhujatvAdirUpasAmyaM sArUpakyaM bhagavadaN^gapraveshaH sAyujyaM yoga eva chetyevashabdasyAstItyadhyAhR^itenAnyaH | chassamuchchaye | imAmiti vAkye uktakrameNa tAvatsviti pade adhyAhArye tathA cha "imAM' pR^ithivImArabhya 
kechanAtraiva muchyante, kechanAntarikShe,
kechitsvarge maharloke jane tapasi chApare |
kechitsatye mahAj~nAnA gachChanti kShIrasAgaram.h ||
ityAdyuktakrameNa yAvatsu sthAneShu shrImannArAyaNAbhidho.anantashayanaH puruSho.ati "tAvatsu' savartra sthAneShvapi sAlokyaM samIpatvaM cha sArUpyaM yogashchAstyeveti yojanA | kechittu yAvat.h sukShIrasAgara iti padavibhAgaM katvA shobhane kShIrasAgare yAvannArAyaNAbhidhaH tAvadimAmArabhya sarvatra sAlokyAdyastyarthamAhuH | tathAcheshvarasya sarvadA sarvatrAvasthAnAt.h bhUmyAdiShu muktAnAmapi bhagavatsAmIpyAdirUpo mokSho yukta iti bhAvaH | na chaitAvatA.atraiva muktAnAM sAyujyAdyapyastIti mantavyam.h | yadi chaturmukhAdyAH pR^ithivyAdiShu muktasthAnaM prati AgachChanti, tadA teShAM tatrasthabhagavatsAyujyAdyapyastItyarthopapatteH |
7) nanu mAnuShAH save.apyekavidhAH, tathA cha kathaM tatra kechana bhUmau, kechanAntarikShe, kechitsvarge, ityevaMrUpAvAntarabhedaH sambhavatItyato varNAshrama bhedena teShAM bAhuvidhyaM pradarshayan.h kramayegenetyuktaM muktAnAM tAratamyaM cha darshayati - mAnuShA ityAdinA || "varNAH' brahmakShatrAdayaH "AshramAH' brahamacharyAdayaH muktau santIti sheShaH | "kShitipAH' chakravartinaH "devAH' devagandharvAH "chirAH pitaraH' iti sAmAnAdhikaraNyam.h | "AjAnajAH' anAkhyAtadevAH "karmajAH' karmaNA devatvaM prAptaH balyAdyAH kArtavIryAdyAshcha "tAtvikAH' tattvAbhimAnino bR^ihaspatyAdayaH devA ityanuShajyate | "shachIpatiH' indraH "rudraH' sheShaH "brahmA' hiraNyagarbha ityete kramashaH krameNa "pUrvasmAt.h' pUrvapUvarnirdiShyAt.h "uttarottarAH' uttamottAma iti sambandhaH | evaM svarUpe tAratamyamuktvA guNeShu tadAha - "teShu' ukteShu madhya iti | nityAnande bhoge j~nAnaishvaryarUpaguNeShu sarve.api "pUrvasmAt.h' pUrvapUrvataH "uttarottaraM' pashchAtpashchAnnirdiShyAH shataguNotkR^iShyA ityarthaH | shatashabdo bahuvAchI | dvitIyaguNashabdo gaNanAparaH | yadarthaM tAratamyamuktaM tanmuktAnAM svAvarapUjyatvam.h, chaturmukhasya sarvapUjyatvamidAnImAha - pUjyante iti || "te' muktAH | sarvapUjya iti | INashalakShmabIvyatiriktasarvapUjya ityarthaH | na kevalaM svAvarapUjyatvamAtraM teShAM, kintu svajagadvayApR^itishchAstItyAha - sveti || "teShAM' muktAnAM svapratibimbabhUtamuktajIveShu vyApArashchAstIti tattvapradIpadishA.asyArtho j~nAtavyaH | atrAdhamamukteShu uttamAnAM vyApAro nAma satIpatinyAyena bahiH sthitvA niyAmakatvaM, antassthitvA niyAmakastu mukhyaprANa eva | yathoktaM ChAndogyabhAShye - turIyAyAmavasthAyAM prANAdeva nibodhanam.h | iti mokShAvasthAyAmityarthaH | "pUrvavat.h' saMsAra iva yathA saMsAre svajagady.hApR^itistathetyarthaH | 
8) mAnuShAdibhyo shreShThAH yogashabdoktasAyujyabhAktvAt.h, teShu chAturmukhaH shreShTha ityuktam.h, tadvivarItuM teShAM aikyashaN^kAM cha vArayituM sayujAM mahimAnamAha - sayuja iti || sayujaH paramAtmAnaM pravishya kadAchidbahirgatAshcha bhavinta | tatra chidrUpAn.h prakR^itAn.h abandhakashuddhasattvAtmakAn.h kAMshchana bhogAn.h svottamaikabhogyAn.h vinA anyAn.h chidrUpAn.h prAkR^itAMshcha bhogAn.h bhuJNjate ityarthaH | yadvA - kAMshchana lakShmAtmakAn.h svottamarUpAMshcha chidrUpAn.h prAkR^itAnapi bhagavadasAdhAraNabhogyagandhAdIMshcha vinA svayogyabhogAn.h bhuJNjate ityarthaH | nigamayati - evamiti || evaM krameNa "vispaShyaM' atispaShyaM muktiste "samudAhR^itA' abhihitetyarthaH | mayeti sheShaH | nAradaM prati brahamvAkyametat.h | iti gAruDe ityanvayaH |
9) nanu brahmAdimuktAnAM muktajagadvayApAra eva kutaH, amuktajagadviShayo.api kiM na syAdityAshaN^kAM pariharatsUtraM paThati - vikAreti || atra chashabdo naJNanuShaN^gAtharH | vikArAvartIti napuMsakaM padam.h | muktAnAmiti sheSha; | tathAcha vividhAkAratvAnmanovikAraduHkhamUlatvAdvA vikArashabditaM saMsAramAvartayati pravartayatIti "vikArAvarti' saMsAraviShayakavyAparaNaM muktAnAM, na vidyate | yadvA - vikArapadaM prakR^itivikArasharIrAbhimAnisaMsAripadaram.h, tamAvartayatIti vikArAvarti muktAnAM na vidyate | kuto? "hi' yasmAttathA shrutiH "dasha‡•Öyati' pratipAdayatIti yojanAmabhipretya sUtraM vyAchaShye - vikAreti || vyApAra iti labdhArthakathanam.h "hi' yasmAchChatirdarshayatIti sheShaH | mAnavAH manuShyAH yatrAvatarnte janmamR^ityAdi prApnuvanti sa mAnavAvartaH saMsAraH | adhikaraNe ghaJN.h, tatpuruSho.ayam.h, mumAgamashChAndasa iti kechit.h | ChAndogyavsatIrthIye tu mAnavamAvartamiti aluksamAsa ityuktam.h | etatpakShe dvitIyAyAH ShaShThayarthatvamabhipretam.h | taM prati "nAvartante na pravartayantItyarthaH | tattvapradIpe tu mAnavaM manuShyasambandhinaM "AvartaM' saMsAramitibhinpadatvAbhiprAyeNa shrutirvyAkhyAtA | tathA prakR^itivikArasharIrAdyabhimAniShu janmamR^ithyAdivikArasatsu saMsAriShu muktAnAM vyAparaNaM AvR^ittisteShAM tadvayApAro na vidyate iti yAvaditi sUtrArtha uktaH | etatpakShe chastvarthaH evArtha smR^itisUchako vA.avagantavyaH |
10) nanu muktadevAnAmamuktaviShayavyApArAbhAve saMsArAvasthAnameva na syAt.h pravartakAbhAvAdityAshaN^kAM parihartumuktArthe chashabdasUchitAM smR^itimudAharati - vArAhe cheti || na kevalaM shrutirdarshayati, kintu vArAhe.apyevaM shrutirastIti chArthaH | "svAdhikAreNa' svasvayogyatAnusAreNa yadvA - svasvAdhipatvena yuktA vA vartanta ityarthaH | apissamuchchaye  | "sphuTaM' pratyakSham.h | na tu rahasyatayeti bhAvaH | "baliM' karaM "haranti' prayachChanti "pUrvavat.h' saMsAre yathA | "sabrahmakAH' saviriJNchA devAstvityanvayaH | "visheShataH' Adhikyena baliM harantIti cha vartate | ata eva vAkyabhedakastushabdaH | chassamuchchaye | neti | muktAnAM "vikArAdhikAraH' saMsArapravartakatvaM tu na vidyata ityarthaH | tarhi kasmAtsaMsArapravR^ittirna syAdityata Aha - anya iti || tureva | tathA cha ye muktebhyo.anye viShNunA niyuktAsta eva saMsArAkhyavikArAdhikR^itAstatpravartakAH vij~neyA ityarthaH | iti varAha ityanvayaH |
|| iti jagady.hApArAdhikaraNam.h || 
10. || sthityadhikaraNam.h ||
1) atrAdhikaraNe brahmaprAptAnAM muktAnAM bhogAdinA vR^iddhihrAso nirAkriyate | astyeva muktasyAnandavR^iddhayAdIti pUrvapakShe siddhAntayatsUtramupanyasyati - sthitimiti || atraivaMcheti chashabdo.apyartho.avadhAraNArthashcha naJNanuShaN^gArtho vA | tatreti sheShaH | sthitimityAvatarte | tatraikasya vipariNAmaH | tathA cha "etat.h' iti shrutiryadyapi tatra muktAvupAsanaM "Aha' evamapi tathApi yatassa eSha iti shrutiH muktasya sthitimekaprakAreNaivAvasthAnamAha vakti na kevalaM shrutirevamAha, kintu "pratyakShAnumAne' mahatAM pratyakShaM mukto na vR^idhyAdimAn.h tatkAraNashUnyatvAdityanumAnaM chaivamekaprakAreNa sthitiM darshayato j~nApayato.ato muktasyaivameva vR^iddhihrAsashUnyatayaiva sthitiryuktA na tu vR^iddhihrAsavattvamiti yojanAmabhipretya sUtraM vyAchaShye - etaditi || "iti' ityAdinA | yadyapItyAdAvupaskAryam.h | tathA cha yadyapi "etatsAmagAyan.h' ityAdinA tatra muktau tasya muksya tadbhagavadupAsanaM sAmagAyanAkhyamuchyate | tathApi na tasyAnandabalaj~nAnAdInAM vR^iddhihrAsau vidyete kintvekaprakAreNaiva sarvadA sthitiH | kuto? yataH "sa eShaH' iti jAbAlAshrutau "nApattirna' vipattiH' ityAha vedapuruShaH | prathamArthe saptamI vA | evaM shrutisamAkhyArUpe "yatra gatvA' ityAdimokShadharme.api na hIyate na vardhata ityAha vyAsaH | yatashcha "vidvatpratyakShAt.h' viduShAM mahatAM pratyakShAt.h, kAraNashUnyatvaliN^gAchchetatsiddhamata iti yojanA | shrutyarthastu - yaH "etasmin.h' mokShe "brahmaNi' viShNau "sampannaH' taM prAptaH "sa eShaH' muktaH dehato.api na jAyate na mriyate | na kevalaM saMsAra iva svarUpata ityadhyAhR^itavAkyagatA.apishabdArthaH | na kevalametAvat.h, kintu AnandAdiguNato.api "na hIyate' na hrasate, na vardhate, kintu sadA ekaprakAreNa sthita eva bhavati sa muktaH | yadyapi brahma darshannutkR^iShyamiti pashyannupAsIna evamAtmAnaM svAmIti cha darshannupAsIna Aste, tathA chopAsanarUpakAraNAdvR^iddhayAdiprasaktirasti | tathApi evaM dasharyataH' pashyataH uyAsInasya tasya muktasya "nApattiH' na vR^iddhiH "na vipattiH "na hrAsashchAstIti | yathoktaM tattvapradIpe - ApattiravidyamAnasyAgamaH | vipattirvidyamAnasyApagamaH | iti shrutau tasyaivaM darshayata ityanuvAde na darshayatashchopAsanasyApi sthitimAha shrutiriti | darshayata ityasyAvR^ittyA sUtrayojanA darshitA | smR^itau na jAyate na mriyate dehata iti sheShaH | na hIyate na vardhate guNata iti chAdhyAhAraH | yachChabdasya sa mokSha iti tatratyatachChabdenAnvayaH | shrutismR^ityoH jananamaraNayoH vyatyastoktiH tayoraniyatakramatvaj~nApanArthA | 
2) parapratyakShasyApratyakShatvAt.h kathaM tenAsmAkamarthasiddhirityato vidvatpratyakShAnumAne darshayata ityuktArthe smR^itiM chAha - brahmavaivarte cheti || chassamuchchaye | "muktAnAM mukguNAnAM kvachitkAle vidvatpratyakShasiddhatvAt.h vR^iddhayAdyabhAvasyeti sheShaH | kAraNAbhavata iti sArvavibhaktikastasiH | "yato yato dhAvati' ityAdivat.h | tathA cha vR^iddhayAdikAraNAbhAvarUpAnumAnaM chAsmin.h viShaye.astItyarthaH | yata iti sheShaH yadvA - kAraNAbhAvato liN^gAdanumA.anumitiratraviShaye sAdhakatayA pravartate yata ityarthaH | nanUpAsanAkhyakAraNasadbhAvAt.h kathaM tadabhAva ityata Aha - hareriti || karmaNi ShaShThIyam.h | "atra' muktau sthitA muktaiH kriyamANeti yAvat.h | chastvarthaH | sadaiva harereva sukharUpiNyeva yato.ato na sAdhanabhUtetyanvayaH | nanu kutaH sukharUpatvaM, tatsAdhanatvamiti kiM na syAdityata Aha - siddhireveti || atra setyanuvartate | punaH atra setyekaM padam.h | tathA cha "atra' muktau sA upAsanA yataH "atrasA' bhayarahitA siddhireva mokShaphalarUpaivAtassukharUpaiva na tatsAdhanabhUtetyarthaH | mukterabhayatvaM cha "atha so.abhayaM gato bhavati' (tai.u.2-7) iti shrutisiddham.h | harerityAdinA darshayatashchetyanena yadupAsanasya vR^iddhayAdyakAraNatvamuktaM yojanAntare tatspaShThIkR^itaM bhavati |
3) nanu na muktAnAM vR^iddhayAdau kAraNAbhAvaH, bhogavisheShaptasadbhAvAt.h, kAraNAbhAvAbhyupagame cha prAmANikabhogavisheShavirodhApAtAdityAshaN^kAM pariharatsUtraM paThati - bhogeti || atra chashabdo.avadhAraNArtho naJNanukarShakashcha | sa chAvartate | mAtrashabdAtparo visheShashabdo.avyAhR^itya yojanIyaH | tathA cha na muktasya vR^iddhayAdikAraNAbhAvAbhyupagame bhogavisheShAdivirodhaH | kutaH? yato muktabhogavisheShAdistadAnandAdivR^iddhihrAsakAraNaM na, kuta etat.h j~nAyate? "bhogamAtravisheShasAmyaliN^gAt.h' bhogamAtrasya cha ramaNapAnAdyanekavisheShayuktabhogasAmAnyasya "etamAnandamayam.h' iti shrutau ramate uparamata iti viShayabhogabhAvAbhAvoktyA sUchite bhogavisheShe tadabhAve cha satyapi yanmuktasvarUpAnandAdeH na hrasate na vardhata ityuktaM vR^iddhayAdishUnyatvarUpaM sAmyametasmAdeva liN^gAdbhogamAtravisheShasya mauktAnandavR^iddhayAdyakAraNatvaj~nApakAdbhogavisheShAdeH vR^iddhayAdyakAraNathvaM vinA tasmin.h sati kAryAbhAvarUpAnvayavyabhichArasyAnupapatteriti bhAva iti rUpAlliN^gAnna bhogavisheSho vR^iddhayAdikAraNam.h, nyAyAmR^itoktarItyA yadi bhogavisheShaH AnandAdivR^iddhayAdikAraNaM tarhi bhogasAmAnya eva sAmyamuchyeta, na tu tadvisheShe.api | ato bhogamAtra iva tadvisheShe.api sAmyoktiH kAraNamiti vA sUtravR^ittimabhipretya tadvayAchaShye - na cheti || muktasya vR^iddhayAdikAraNAbhAvAbhyupagama ityAdAvupaskAryam.h | bhogavisheSho bhogAtishayaH Adipadena bhogAbhAva uchyate | tasya virodho.anupapattiH | virodha ityantena chashabdAnukR^iShyanaJNartha ukto bhavati | kuto netyatastatra netyasyAvR^ittyA yato na bhogavisheShAdistadvR^iddhayAdau kAraNamiti sUchitashchashabdasamuchchito heturanvetavyaH | bhogavisheShashadeH vR^iddhayAdyakAraNatvaM kuto j~nAyata ityatastatra "etamAnandamayam.h' ityArabhya liN^gAdityanto heturyojyaH | sAyujyamuktaH "Anandamayam.h' AnandapUrNametaM paramAtmAnaM pravishya punardehato na jAyate na mriyate guNato na hrasate na vardhate "yathAkAmaM' yathechChaM "charati' bhakShayati pibati chetyarthaH | ramate uparamata ityAbhyAM bhogavisheShatadabhAvAvuchyete | iti shrutAditi sheShaH | bhogamAtreti hetuvAkyArthaH pUrvavat.h |
4) nanu yadi bhogo na vR^iddhihetustarhi vyartho.asau kimiti muktaiH kriyata ityataH krIDayeti parihAre sthite muktaviriJNchetaramuktAnAM chashabdasUchitaM visheShaM chAha - avR^iddhIti || vR^iddhihrAsarahitaj~nAnAdidharmavattvamityarthaH | "muktAnAM' viriJNchetaramuktAnAm.h | yathoktamanuvyAkhyAne -
muktAnAM tu tadanyeShashaM samudrataralopamA || iti ||
vyAkhyAtaM chaitatsudhAyAm.h -
brahmaNa iti vishiShyAbhidhAne ko heturityata Aha - muktAnAM tviti || visheShabalena vR^iddhihrAsavatItyarthaH | yathoktaM - "avR^iddhihrAsarUpatvam.h ityAdi' iti | atra mativivakShayA strIliN^ganirdeshaH | Adishabdena pradAhata iti vachanaM gR^ihyate | bhogAdinA tarhi kiJNchidvR^iddhivirodha ityata Aha - prAyikamiti | bAhulyena sArvakAlikamityarthaH | prAyikamityukteH kR^ityamAha - kAdAchitketi || visheSho vR^iddhayAdiH | "teShAM' viriJNchetaramuktAnAM "naiva niShidhyate' kintvaN^gIkriyata ityarthaH | avR^iddhihrAsarUpatvahAnyApAdakatvAbhAvAditi bhAvaH | kechittu - muktAnAmityasya yathAshruta evArtho na viriJNchetareShAmiti | kAdAchitkavisheSha ityAdestu muktau tattatkAlInabhogabAhulyena Anande kashchidvisheSho naiva niShidhyate ityarthaH | na chANubhAShyavirodhaH, tatra tadanyeShAmityukteriti vAchyam.h | tatra chaturmukhasya sarvaj~natvena tajmAne visheShAbhAvasyoktatvAt.h | yadA dakShiNAnAmapi sukhavisheSha uktastadA sutarAM chaturmukhasya sukhavisheSha ityAhuH | tanna "avR^iddhi' ityAdivachanasya dharmasAmAnyavAchirUpashabdaghaTitatvena Anandavajj~nAne.api kAdAchitkavisheShapratipAdakatvAt.h | dvitIye kutrachidityuktyA j~nAnasyApi labdhatvAt.h | anyathA sudhAyAM sammatitvenodAharaNAvirodhAt.h | kaurme visheSha ukta iti sheShaH |
5) tarhi "na hIyate yatra gatvA' (mokShadharme) ityAdeH kA gatirityato yaduktaM muktAnAM prAyikaM avR^iddhihrAsarUpatvamiti tadeva smR^ityantareNa vivR^iNoti - pravAhata iti || yathA kAveryAdipravAMhasya kadAchidvR^iddhiH kadAchiddhrAsaH evaM muktAnAM "kutrachit.h' svaguNAdau "pravAhataH' sAmagyreNa kadAchidvR^iddhiH hrAso vA nAstItyarthaH | yadvA - prAyasteShAM guNeShu vR^isiddharnAstyeva, bhegAdinA tu keShAJNchitkiJNchit.h vR^iddhirbhavati, sA cha pravAhato.anantakAlIneti na doShaH | ata eva "na hAsya karma kShIyate' (bR^i.3-4-15) ityeha | hrAsastu muktAnAM "kutrachit.h' guNe "kvachit.h' kAle.api sarvathA nAstyeva | evaM kriJNchidapyapriyaM na vidyata eva, duHkhaM tu kutaH syAt.h | kintu "sadoditaM' vyaktaM sukhameva syAdityarthaH | "asmAddhayevAtmanaH' (bR^i.3-4-15) iti shrutivirodhAmAshaN^kayAha - bhogAnAM tviti || sukhe iti vipariNatamasti | tathA cha bhogAnAM "visheSheShu' vaichityeShu satsu "sukhe' Anande "kiJNchidvaichityaM' visheSho "labhyate' siddhayatItyarthaH | tathA cha yathaikasyaiva suvarNasyAN^gulIyakAtmakatvaM kuNDalAtmakatvaM cha tathA chUtaphalabhakShaNAdiprayukto yo AnandavisheShastadAtmakatvarUpavaichityameka eva vyaktAnando labhyate iti bhAvaH | anye tu "bhogAnAM tu visheSheShu vaichityaM labhyate kvachit.h' ityasya svenAnubhUyamAneShu viShayakR^itAnekatvayukteShu madhye ekasmin.h Anande atyantamAsaktachittasya shaktyAtmanA prAgapi sthite kasmiMshchidAnande vanitAdibhogavisheShaiH vyaktyAkhyaM vaichityaM labhyata ityarthamAhuH | na chAtrAnandavaichityaM prati N^ogavaichityasya kAraNatvokteH prAgukto vR^iddhayAdau kAraNAbhAvaheturasiddha iti vAchyam.h | bahutaravR^iddhayAdikAraNashUnyatvAditi hetovirsheShaNAt.h | iti nArAyaNatantre vivakShitArtho vivR^ita iti sheShaH |
iti sthityadhikaraNam.h || 
11. || anAvR^ittyadhikaraNam.h ||
1) atrAdhikaraNe brahma prApya bhogAn.h bhuJNjAnasya muktasyApunarAvR^ittissamarthyate | asti muktasya punarAvR^ittiH | svagAdigatAnAM punarAvR^ittidarshanAt.h | na cha svargAdigatAnAM yugamanvantarAdimAtravAsitvAdyuktA punarAvR^ittiH, na tu muktasya, tasya samastakAlavAsitvAditi vAchyam.h | samastasyApi kAlasya kadAchitsamAptisambhavAt.h | na cha kAlasyAnantadavAtsamAptyayogaH | bhAratayuddhe duryodhanapAtasamaye mahotpAtasUchanAya trayodashyA eva paJNchadashItvadarshanAt.h | tatra tithitrayasya yugapatsamAptivadanantatve.api kAlasya samastasyapi yugapatvasamAptisambhavAt.h | yathA.a.aha bhArate vyAsaH -
chaturdashIM paJNchadashIM bhUtapUrvAM tu ShoDashIm.h |
imAM tu nAbhijAnAmi amAvAsyAM trayodashIm.h || iti ||kashabdAdityananekadhAvyAkhyAtaM bhavati | AdipadopAttashrutyapekShayA shrutibhya iti bahuvachanaprayogaH | samastashAstrarthasyaivamevetyavadhAraNArthA samastasUtrasya dviruktiH | pUrvapakShyuktA samastakAlasamAptistu kAlasamApteH kvachitkAla eva vaktavyatvena vyAhatatvAdupekShayIyA |
atrAyamAchAryokto.adhyAyarthasaN^grahaH - ye apratIkAlambanAH devAH bhagavajj~nAnabhogAbhyAM nivR^ittasamastAniShTakarmANaH chetanotkramaNAtprAgeva dehanAshAdarchirAdilokAnAM cha naShyatvAdutkramaNenArchirAdimArgeNa cha rahitAstattvetaradevAH aNDalayakAle tattvadevAH aNDayAlayAnantaraM yathAyogyaM svasvottamapraveshena parityaktadehAH svochitena pathA garuDamArgeNa sheshamArgeNa cha punnAmakahiraNyagarbheNa saha vaikuNThavAsinaM bhagavantaM prAptAstena saha virajAsnAnena bhinnaliN^gasharIrAH vidhvastaprakR^itayaH atyantanivR^ittAniShTA bhavanti | ye tu R^iShayaH devAnugAH pitaraH pratIkAlambanAH bhagavadaparokShAnantaraM bhagavajj~nAnabhogAbhyAM nivR^ittasamastAniShyakarmANaH utkramaNena tyaktadehAH archirAdipathA yathAyogyasthAne sthitAH aNDalayAkAle svottamAn.h praviShyAH vaikuNThavAdinaM hariM prAptAH hiraNyagarbheNa saha virajAsnAnena bhinnaliN^gasharIrAH vidhvastaprakR^itayaH atyantanivR^ittAniShyA bhavanti | ye tu manuShyottamAH niShkAmukabhagavadarthashrutyAdivihitakAyarAnuShThAnena shuddhantaHkaraNAH prakShINarAgAdidoShAH saJNjAtabhagavadbhaktimantaH shravaNamanananididhyAsanAbhyAsavantaH paramabhAgavatAH svayogyabhagavadaparokShAnantaraM atyantanivR^ittAniShyasaJNchitakamarANaH AgAmiduShkarmalepavidhurAH yAvatprArabdhaM bhAgavatadhamarniShThAH uttarAyaNamArgeNa tyaktadehAH bhagavallokagamanArthamachirrAdipathA maharAdiloke samAsInAH layakAle svottamapraveshenordhvaM gatAH brahmANDalayAnantaraM liN^gasharIrabhaN^gakAle upasthite suShupamnAmArgeNa tyaktAnyadehAH hiraNyAgarbheNa saha virajAsnAnena bhinnaliN^gasharIrAH pradhvastasvaguNAchChAdikAHH vidh.hvastaprakR^itayaH atyantanivR^ittAniShyA bhavanti | ye tvatyalpAH mAnuShAH sthAvarAdayashcha ekaguNopAsakAH kAryabrahmakAlAntyabhAge svasvayogyAvatArAparokShiH utkramaNArchirAdimArgarahitAH prabhuktAtyalpaprArabdhakarmANaH aNDalayakAle svottamapraveshenordhvaM gatAH brahmaNA saha tyaktaliN^gasharIrAH vidhvastaprakR^itayo.atyantanivR^ittAniShyAH bhavanti | te sarve.api mahApralaye bhagavadudare sthitvA punassR^iShTau bhagavallokAvirbhAve shvetadvIpagatabhagavaddarshanenApagatabhagavadichChAvarakAH samyagavirbhUtaj~nAnAnandAdiguNiH vAsudevapariklR^iptasvasvayogyasthAneShu sthitAH bhagavantamupAsInAH sayujaH bhagavaddehe bahishcha anye bahireva svarUpadehena lIlAgR^ihItavigrahairvA saN^kalpamAtrasAdhyAn.h divyAn.h bhogAn.h tAratamyena bhuJNjAnAH na kadAchitpunarAvartanta iti |
2) athAyaM bhAShyakAro yaM guNagaNArNavatayA Adau prati pAditavAn.h | yachChiShyatayA chaitAdR^ishImativishadAM saMvidaM labdhavAn.h | yasmiMshchAtmano nirUpAdhikaprItistameva devatAtvena gurutvena chAnte.api namati - j~nAneti || guNairityasya vivaraNaM - sarvairiti || anena namyatAprayojakaM vishiShyatvamuktaM bhavati | "gurave' iti nimittAntaroktiH | "sarvathA' sarvasmAtsarvaprakAreNaviShNushabdaprayogena brahmavichArAtmakashAstrAdhikR^itatvam.h, sUtrasaN^khayA choktA bhavati |
3) atha svabhAShitabhAShyasyAptimUlatvasamarthanAya shrutiprasiddhaM svasya paramAptatvaM darshayannAha - yasyeti || yadvA - mumukShoH bhagavajj~nAnasyeva svaj~nAnasyApyapekShitatvAt.h svasvarUpaM khyApayan.h svakR^itiM bhagavati samarpayati - yasyeti || "yasya' vAyoH vAyunAmakasya devasya "baLitthA' ityAdivedavachane.alaM "divyAni' krIDAdiguNayuktAni atyannataprakAshavanti stutyAni devasevyAni cha trINi rUpANi uditAni, tasya yattR^itIyaM rUpaM tenedaM shrImadbrahmasUtrabhAShyaM "harau' hariviShayatayA kR^itamityanvayaH | "hi' prasiddhau | tattvapradIpe tu "madhvo yattu tR^itIyametadamunA bhAShyaM kR^itaM kevashave' iti paThitvA "yasya trINi' iti shlokAnantaraM "j~nAnAnandAdibhiH' iti shraloko.avatAritaH | kIdR^ishaM chAsya mUlaM, kiM cha svarUpaM, kAni cha trINi rUpANi kIdR^ishAni cha, tatrAha - alamiti || tasya vAyoH "tat.h' mUlarUpaM "baT.h' balAtmakaM "darshataM' j~nAnarUpaM j~nAnAtmakaM tatamiti vA | anena kena nimittena tanmUlaM vAyunAmakamiti prash.hnasyApyuttaramadAyi | vashabdasya balavAchitvAt.h ayaterj~nAnArthatvAt.h tanmUlaM "bhagarH' sakArAnto.ayaM shabdaH | jagadbharaNagamanaguNaM "mahat.h' mahanIyaM cha | mUlarUpAdavatArarUpasyendrArjanAderiva guNavaiShamyaM na mantavyamityAha - itthameveti || yaduktaguNaM tanmUlarUpaM yadguNakaM tadguNakamevAvatArAyApi bhagavatA "nihitaM' preritamavatIrNaM chetyarthaH | trayANAmapi rUpANAM savyApAraM nAmAnyAha - rAmetyAdinA | "prathamakaM' prathamaM vapuH hanumadAkhyaM "rAmavachonayaM' rAmavachAMsi sItAM prati nItavat.h | rAmaviShayavachAMsi mUlarAmAyaNarUpANi shiShyeShu nItavadvA | rAmasya vachasi yo nayo nyAH Aj~nArUpaH tadyuktaM vA | tathAtve bahuvrIhiH | dvitIyaM vapuH mImanAmakaM kurupR^itanAkShayakAritvAt.h pR^ikShaH | yattu tR^itIyakaM "tanmadhvaH' madhvanAmakamAnandarUpasya hareH pratipAdakashAstrakR^ittvAt.h | AnandasandAyisushAstranirmAtR^itvAdvA | yathoktam.h -
madhvityAnanda uddiShyo veti tIrthamudAhR^itam.h || iti ||
ataH paramAptatamapraNItatvAdidaM bhAShyaM sakalaissujanairAdareNAN^gIkAryamiti bhAvaH | || ityanAvR^ittyadhikaraNam.h ||
bhAShyAnte "nityAnanda' iti shlokAntaraM kvachitpaThyate | tasyetthaM gamanikA - bhaktyatishayAtpaunaHpunyena prItiprAtharnapUrvakaM viShNuM namati - nityeti || nityAnando deshakAlaguNaiH "pUrNaH' aparichChinno hariH "nityadA' sarvadA mama prIyatAm.h | tasmai viShNave mama namashchAstvtayanvayaH |
kushAgrabodhairjayatIrthapAdaiH kR^itAmahaM vyAkR^iShi sUtrabhAShyam.h |
TIkAM tathA.a.aryoruvacho.anusR^itya tato.anuvakturna bhavenmamAgaH ||
manmAnasAmbujasthena hariNA kR^itayA.aJNjasA |
bhAShyadIpikayA kR^iShNaH prIyatAM kamalAkaraH ||
iti shrImatparamahaMsaparivrAjakAchAryANAM sarvatantrasvatantrANAM shrImadraghunAthatIrthapUjyapAdAnAM shiShyeNa shrImajjagannAthayatinA kR^itAyAM shrImadbrahmasUtrabhAShyadIpikAyAM chaturthAdhyAyasya chaturthaH pAdaH |