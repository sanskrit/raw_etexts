
brahmasUtrabhAShyaM

shrIshaN^karAcAryabhagavatpAdair viracitam.

(1.1)
|| prathame.adhyAye, prathamaH pAdaH || 

atra pAde spaShTabrahmaliN^gayuktAnAM vAkyAnAM vicAraH ||

1. brahmajij~nAsAdhikaraNam

|| 1.1.1 ||

yuShmadasmatpratyayagocarayor viShayaviShayiNoH tamaHprakAshavad viruddhasvabhAvayoH itaretarabhAvAnupapattau siddhAyAM taddharmANAM api sutarAm itaretarabhAvAnupapattiH | ityato.asmatpratyayagocare viShayiNi cidAtmake yuShmatpratyayagocarasya viShayasya cAdhyAsaH, tadviparyayeNa viShayiNaH taddharmANAM ca viShaye.adhyAso mithyeti bhavituM yuktam | tathApyanyonyasminn anyonyAtmakatAm anyonyadharmAMshcAdhyasyetaretarAvivekena, atyantaviviktayor mithyAj~nAnanimittaH satyAnR^ite mithunIkR^ite, aham idaM mamedaM iti naisargiko.ayaM lokavyavahAraH | Aha -- ko.ayam adhyAso nAmeti | ucyate -- smR^itirUpaH paratra pUrvadR^iShTAvabhAsaH | taM kecid anyatrAnyadharmAdhyAsa iti vadanti | kecit tu yatra yad adhyAsaH tad vivekAgrahanibandhano bhrama iti | anye tu yatra yad adhyAsaH tasyaiva viparItadharmatvakalpanAm AcakShate iti | sarvathApi tu anyasyAnyadharmAvabhAsatAM na vyabhicarati | tathA ca loke.anubhavaH -- shuktikA hi rajatavad avabhAsate, ekashcandraH sadvitIyavad iti | 

kathaM punaH pratyagAtmanyaviShaye.adhyAso viShayataddharmANAM ? sarvo hi puro.avasthite viShaye viShayAntaram adhyasyati, yuShmatpratyayApetasya ca pratyagAtmano.aviShayatvaM bravIShi | ucyate -- na tAvad ayam ekAntenAviShayaH, asmatpratyayaviShayatvAt, aparokShatvAcca pratyagAtmaprasiddheH | na cAyam asti niyamaH puro.avasthita eva viShaye viShayAntaram adhyasitavyam iti | apratyakShe.api hyAkAshe bAlAstalamalinatAdyadhyasyanti | evam aviruddhaH pratyagAtmanyapyanAtmAdhyAsaH | tam etam evaMlakShaNam adhyAsaM paNDitA avidyeti manyante | tadvivekena ca vastusvarUpAvadhAraNaM vidyAm AhuH | 

tatraivaM sati yatra yad adhyAsaH tatkR^itena doSheNa guNena vANumAtreNApi sa na sambadhyate | tam etam avidyAkhyam AtmAnAtmanoH itaretarAdhyAsaM puraskR^itya sarve pramANaprameyavyavahArA laukikA vaidikAshca pravR^ittAH | sarvANi ca shAstrANi vidhipratiShedhamokShaparANi | kathaM punar avidyAvad viShayANi pratyakShAdIni pramANAni shAstrANi ceti ? ucyate -- dehendriyAdiShvahaMmamAbhimAnarahitasya pramAtR^itvanupapattau pramANapravR^ittyanupapatteH | nahi indriyANyanupAdAya pratyakShAdivyavahAraH sambhavati | na cAdhiShThAnam antareNendriyANAM vyavahAraH sambhavati | na cAnadhyastAtmabhAvena dehena kashcid vyApriyate | na caitasmin sarvasminn asati asaN^gasyAtmanaH pramAtR^itvam upapadyate | na ca pramAtR^itvam antareNa pramANapravR^ittir asti | tasmAd avidyAvad viShayANyeva pratyakShAdIni pramANAni shAstrANi ca | pashvAdibhishcAvisheShAt | yathA hi pashvAdayaH shabdAdibhiH shrotrAdInAM sambandhe sati shabdAdivij~nAne pratikUle jAte, tato nivartante, anukUle ca pravartante | yathA daNDodyatakaraM puruSham abhimukham upalabhya mAM hantum ayam icchatIti palAyitum Arabhate, haritatR^iNapUrNpANim upalabhya taM pratyabhimukhI bhavanti, evaM puruShA api vyutpannacittAH krUradR^iShTIn AkroshataH khaDgodyatakarAn balavata upalabhya tato nivartante, tadviparItAn prati pravartante, ataH samAnaH pashvAdibhiH puruShANAM pramANaprameyavyavahAraH | 

pashvAdInAM ca prasiddho.avivekapuraHsaraH pratyakShAdivyavahAraH | tatsAmAnyadarshanAd vyutpattimatAm api puruShANAM pratyakShAdivyavahAraH tatkAlaH samAna iti nishcIyate | shAstrIye tu vyavahAre yadyapi buddhipUrvakArI nAviditvAtmanaH paralokasambandham adhikriyate, tathApi na vedAntavedyam ashanAyAdyatItam apetabrahmakShatrAdibhedam asaMsAryAtmatattvam adhikAre.apekShyate, anupayogAd adhikAravirodhAcca | prAk ca tathAbhUtAtmavij~nAnAt pravartamAnaM shAstram avidyAvad viShayatvaM nAtivartate | 

tathA hi -- brAhmaNo yajeta ityAdIni shAstrANyAtmani varNAshramavayo.avasthAdivisheShAdhyAsam Ashritya pravartante | adhyAso nAma atasmiMH tadbuddhiH ityavocAma | tad yathA putrabhAryAdiShu vikaleShu sakaleShu vA aham eva vikalaH, sakalo veti bAhyadharmAnAtmanyadhyasyati, tathA dehadharmAn sthUlo.ahaM kR^isho.ahaM gauro.ahaM tiShThAmi gacchAmi laN^ghayAmi ceti | tathendriyadharmAn mUkaH kANaH klIbaH andho.aham iti | tathAntaHkaraNadharmAn kAmasaN^kalpavicikitsAdhyavasAyAdIn | evam ahaMpratyayinam asheShasvapracArasAkShiNi pratyagAtmanyadhyasya taM ca pratyaAtmAnaM sarvasAkShiNaM tadviparyayeNAntaHkaraNAdiShvadhyasyati |

evam ayam anAdir ananto naisargiko.adhyAso mithyApratyayarUpaH kartR^itvabhoktR^itvapravartakaH sarvalokapratyakShaH | asyAnarthahetoH prahANAya AtmaikatvavidyApratipattaye sarve vedAntA Arabhyante | yathA cAyam arthaH sarveShAM vedAntAnAM tathA vayam asyAM shArIrakamImAMsAyAM pradarshayiShyAmaH | vedAntamImAMsAshAstrasya vyAcikhyAsitasyedam AdimaM sUtram -- 

athAto brahmajij~nAsA ||

tatra athashabdaH AnantaryArthaH parigR^ihyate | nAdhikArArthaH, brahmajij~nAsAyA anadhikAryatvAt | maN^galasya ca vAkyArthe samanvayAbhAvAt | arthAntaraprayukta eva hyathashabdaH shrutyA maN^galaprayojano bhavati | pUrvaprakR^itApekShAyAshca phalata AnantaryAvyatirekAt | sati ca AnantaryArthatve, yathA dharmajij~nAsA pUrvavR^ittaM vedAdhyayanaM niyamenApekShate, evaM brahmajij~nAsApi yat pUrvavR^ittaM niyamenApekShate tad vaktavyam | svAdhyAyAdhyayanAnantaryaM tu samAnam | 

nanviha karmAvabodhAnantaryaM visheShaH | na | dharmajij~nAsAyAH prAg api adhItavedAntasya brahmajij~nAsopapatteH | yathA ca hR^idayAdyavadAnAnAm AnantaryaniyamaH, kramasya vivakShitatvAt, na tatheha kramo vivakShitaH | sheShasheShitve adhikR^itAdhikAre vA pramANAbhAvAt dharmabrahmajij~nAsayoH | phalajij~nAsyabhedAcca | abhyudayaphalaM dharmaj~nAnam, taccAnuShThAnApekSham | niHshreyasaphalaM tu brahmaj~nAnam, na cAnuShThAnAntarApekSham | bhavyashca dharmo jij~nAsyo na j~nAnakAle.asti, puruShavyApAratantratvAt | iha tu bhUtaM brahma jij~nAsyaM nityavR^ittatvAn na puruShavyApAratantram | codanApravR^ittibhedAcca | yA hi codanA dharmasya lakShaNam, sA svaviShaye niyuJNjAnaiva puruSham avabodhayati | brahmacodanA tu puruSham avabodhayatyeva kevalam | avabodhasya codanAjanyatvAn na puruSho.avabodhe niyujyate -- yathA akShArthasaMnikarSheNArthAvabodhe, tadvat | tasmAt kim api vaktavyam, yadanantaraM brahmajij~nAsopadishyata iti | ucyate -- nityAnityavastuvivekaH, ihAmutrArthabhogavirAgaH, shamadamAdisAdhanasampat, mumukShutvaM ca | teShu hi satsu, prAg api dharmajij~nAsAyA UrdhvaM ca, shakyate brahma jij~nAsituM j~nAtuM ca | na viparyaye | tasmAt athashabdena yathoktasAdhanasampattyAnantaryam upadishyate || 

ataHshabdaH hetvarthaH | yasmAd veda eva agnihotrAdInAM shreyaHsAdhanAnAm anityaphalatAM darshayati -- tad yatheha karmacito lokaH kShIyata evam evAmutra puNyacito lokaH kShIyate [chA.u. 8.1.6] ityAdiH | tathA brahmaj~nAnAd api paraM puruShArthaM darshayati -- brahmavid Apnoti param [tai.u. 2.1] ityAdiH | tasmAt yathoktasAdhanasampattyanantaraM brahmajij~nAsA kartavyA || 

brahmaNo jij~nAsA brahmajij~nAsA | brahma ca vakShyamANalakShaNam janmAdyasya yataH iti | ata eva na brahmashabdasya jAtyAdyarthAntaram AshaN^kitavyam | brahmaNa iti karmaNi ShaShThI, na sheShe | jij~nAsyApekShatvAjjij~nAsAyAH, jij~nAsyAntarAnirdeshAcca | 

nanu sheShaShaShThIparigrahe.api brahmaNo jij~nAsAkarmatvaM na virudhyate, sambandhasAmAnyasya visheShaniShThatvAt | evam api pratyakShaM brahmaNaH karmatvam utsR^ijya sAmAnyadvAreNa parokShaM karmatvaM kalpayato vyarthaH prayAsaH syAt | na vyarthaH, brahmAshritAsheShavicArapratij~nAnArthatvAd iti cet, na | pradhAnaparigrahe tadapekShitAnAm apyarthAkShiptatvAt | brahma hi j~nAnenAptum iShTatamatvAt pradhAnam | tasmin pradhAne jij~nAsAkarmaNi parigR^ihIte, yair jij~nAsitair vinA brahma jij~nAsitaM na bhavati, tAnyarthAkShiptAnyeveti na pR^ithaksUtrayitavyAni | yathA rAjAsau gacchati ityukte saparivArasya rAj~no gamanam uktaM bhavati, tadvat | shrutyanugamAcca | yato vA imAni bhUtAni jAyante [tai.u. 3.1] ityAdyAH shrutayaH | tad vijij~nAsasva tad brahma [tai.u. 3.1] iti pratyakSham eva brahmaNo jij~nAsAkarmatvaM darshayanti | tacca karmaNi ShaShThIparigrahe sUtreNAnugataM bhavati | tasmAd brahmaNa iti karmaNi ShaShThI || 

j~nAtum icchA jij~nAsA | avagatiparyantaM j~nAnaM san vAcyAyA icchAyAH karma, phalaviShayatvAd icchAyAH | j~nAnena hi pramANenAvagantum iShTaM brahma | brahmAvagatir hi puruShArthaH, niHsheShasaMsArabIjAvidyAdyanarthanibarhaNAt | tasmAd brahma 
jij~nAsitavyam || 

tat punar brahma prasiddham aprasiddhaM vA syAt | yadi prasiddhaM na jij~nAsitavyam | athAprasiddhaM naiva shakyaM jij~nAsitum iti | ucyate -- asti tAvad brahma nityashuddhabuddhamuktasvabhAvaM sarvaj~naM sarvashaktisamanvitam | brahmashabdasya hi vyutpAdyamAnasya nityashuddhatvAd ayo.arthAH pratIyante, bR^iMhater dhAtor arthAnugamAt | sarvasyAtmatvAcca brahmAstitvaprasiddhiH | sarvo hyAtmAstitvaM pratyeti, na nAham asmi iti | yadi hi nAtmAstitvaprasiddhiH syAt, sarvo lokaH nAham asmi iti pratIyAt | 

AtmA ca brahma | yadi tarhi loke brahma Atmatvena prasiddham asti, tato j~nAtam evetyajij~nAsyatvaM punar Apannam | na | tadvisheShaM prati vipratipatteH | dehamAtraM caitanyavishiShTAmAtmeti prAkR^itA janA laukAyatikAshca pratipannAH | indriyANyeva cetanAnyAtmetyapare, mana ityanye | vij~nAnamAtraM kShaNikam ityeke | shUnyam ityapare | asti dehAdivyatiriktaH saMsArI kartA bhoktetyapare | bhoktaiva kevalaM na kartetyeke | asti tadvyatirikta IshvaraH sarvaj~naH sarvashaktiH iti kecit | AtmA sa bhoktuH ityapare | evaM bahavo vipratipannA yuktivAkyatadAbhAsasamAshrayAH santaH | tatrAvicArya yat kiMcit pratipadyamAno niHshreyasAt pratihanyeta, anarthaM ceyAt | tasmAd brahmajij~nAsopanyAsamukhena vedAntavAkyamImAMsA tadavirodhitarkopakaraNA niHshreyasaprayojanA prastUyate ||1|| 
2. janmAdyadhikaraNam 

|| 1.1.2 ||

brahma jij~nAsitavyam ityuktam | kiMlakShaNaM punaH tad brahmetyata Aha bhagavAn sUtrakAraH -- 

janmAdyasya yataH ||

janma utpattiH AdiH asya -- iti tadguNasaMvij~nAno bahuvrIhiH | janmasthitibhaN^gaM samAsArthaH | janmanashcAditvaM shrutinirdeshApekShaM vastuvR^ittApekShaM ca | shrutinirdeshaH tAvat -- yato vA imAni bhUtAni jAyante [tai.u. 3.1] iti, asmin vAkye janmasthitipralayAnAM kramadarshanAt | vastuvR^ittam api -- janmanA labdhasattAkasya dharmiNaH sthitipralayasambhavAt | asyeti pratyakShAdisaMnidhApitasya dharmiNa idam AnirdeshaH | ShaShThI janmAdidharmasambandhArthA | yata iti kAraNanirdeshaH | asya jagato nAmarUpAbhyAM vyAkR^itasya anekakartR^ibhoktR^isaMyuktasya pratiniyatadeshakAlanimittakriyAphalAshrayasya manasApyacintyaracanArUpasya janmasthitibhaN^gaM yataH sarvaj~nAt sarvashakteH kAraNAd bhavati, tad brahmeti vAkyasheShaH | anyeShAm api bhAvavikArANAM triShv evAntarbhAva iti janmasthitinAshAnAm iha grahaNam | yAskaparipaThitAnAM tu jAyate.asti ityAdInAM grahaNe teShAM jagataH sthitikAle sambhAvyamAnatvAn mUlakAraNAd utpattisthitinAshA jagato na gR^ihItAH syuH ityAshaN^kyeta | tan mA shaN^ki | iti yA utpattir brahmaNaH kAraNAt, tatraiva sthitiH pralayashca, te gR^ihyante | na ca yathoktavisheShaNasya jagato yathoktavisheShaNam IshvaraM muktvA, anyataH pradhAnAd acetanAt aNubhyo vA abhAvAd vA saMsAriNo vA utpattyAdi sambhAvayituM shakyam | na ca svabhAvataH, vishiShTAdeshakAlanimittAnAm ihopAdAnAt | etad evAnumAnaM saMsArivyatirikteshvarAstitvAdisAdhanaM manyante IshvarakAraNavAdinaH || 

nanvihApi tad evopanyastaM janmAdisUtre | na | vedAntavAkyakusumagrathanArthatvAt sUtrANAm | vedAntavAkyAni hi sUtrair udAhR^itya vicAryante | vAkyArthavicAraNAdhyavasAnanirvR^ittA hi brahmAvagatiH, nAnumAnAdipramANAntaranirvR^ittA | satsu tu vedAntavAkyeShu jagato janmAdikAraNavAdiShu, tadarthagrahaNadArDhyAya anumAnam api vedAntavAkyAvirodhi pramANaM bhavat, na nivAryate, shrutyaiva ca sahAyatvena tarkasyApyabhyupetatvAt | tathA hi -- shrotavyo mantavyaH iti shrutiH paNDito medhAvI gandhArAn evopasampadyetaivam eveha, AcAryavAn puruSho veda [chA.u. 6.14.2] iti ca puruShabuddhisAhAyyam Atmano darshayati | na dharmajij~nasAyAm iva shrutyAdaya eva pramANaM brahmajij~nAsAyAm | kintu shrutyAdayo.anubhavAdayashca yathAsambhavam iha pramANam, anubhavAvasAnatvAd bhUtavastuviShayatvAcca brahmaj~nAnasya | kartavye hi viShaye nAnubhavApekShAstIti shrutyAdInAm eva prAmANyaM syAt, puruShAdhInAtmalAbhatvAcca kartavyasya | kartum akartum anyathA vA kartuM shakyaM laukikaM vaidikaM ca karma | yathA ashvena gacchati, padbhyAm, anyathA vA, na vA gacchatIti | tathA atirAtre ShoDashinaM gR^ihNAti, nAtirAtre ShoDashinaM gR^ihNAti udite juhoti, anudite juhoti iti | 

vidhipratiShedhAshca atra arthavantaH syuH, vikalpotsargApavAdAshca | na tu vastu evam, naivam asti, nAsti iti vA vikalpyate | vikalpanAH tu puruShabuddhyapekShAH | na vastuyAthAtmyaj~nAnaM puruShabuddhyapekSham | kiM tarhi vastutantram eva tat | na hi sthANAv ekasmin sthANur vA, puruSho.anyo vA iti tattvaj~nAnaM bhavati | tatra puruSho.anyo vA iti mithyAj~nAnam | sthANur eva iti tattvaj~nAnam, vastutantratvAt | evaM bhUtavastuviShayANAM prAmANyaM vastutantram | tatraivaM sati brahmaj~nAnam api vastutantram eva, bhUtavastuviShayatvAt | 

nanu, bhUtavastuviShayatve brahmaNaH pramANAntaraviShayatvam eveti vedAntavAkyavicAraNA anarthikaiva prAptA | na | indriyAviShayatvena sambandhAgrahaNAt | svabhAvato viShayaviShayANIndriyANi, na brahmaviShayANi | sati hIndriyaviShayatve brahmaNaH, idaM brahmaNA sambaddhaM kAryam iti gR^ihyeta | kAryamAtram eva tu gR^ihyamANam -- kiM brahmaNA sambaddham? kim anyena kenacid vA sambaddham? -- iti na shakyaM nishcetum | tasmAjjanmAdisUtraM nAnumAnopanyAsArtham, kiM tarhi vedAntavAkyapradarshanArtham | kiM punaH tad vedAntavAkyaM yat sUtreNeha lilakShayiShitam | bhR^igur ve vAruNiH | varuNaM pitaram upasasAra | adhIhi bhagavo brahmeti [tai.u. 3.1] ityupakramyAha -- yato vA imAni bhUtAni jAyante | yena jAtAni jIvanti | yat prayantyabhisaMvishanti | tad vijij~nAsasva | tad brahmeti [tai.u. 3.1] tasya ca nirNayavAkyam -- AnandAd dhyeva khalvimAni bhUtAni jAyante | Anandena jAtAni jIvanti | AnandaM prayantyabhisaMvishanti [tai.u. 3.6] iti | anyAnyapyevaM jAtIyakAni vAkyAni nityashuddhabuddhamuktasvabhAvasarvaj~nasvarUpakAraNaviShayANi udAhartavyAni ||2||

 -- o)0(o -- 
3. shAstrayonitvAdhikaraNam

|| 1.1.3 || 

jagatkAraNatvapradarshanena sarvaj~naM brahmetyupakShiptam, tad eva draDhayann Aha -- 

shAstrayonitvAt || 

mahata R^igvedAdeH shAstrasya anekavidyAsthAnopabR^iMhitasya pradIpavat sarvArthAvadyotinaH sarvaj~nakalpasya yoniH kAraNaM brahma | na hIdR^ishasya shAstrasya R^igvedAdilakShaNasya sarvaj~naguNAnvitasya sarvaj~nAd anyataH sambhavo.asti | yad yad vistarArthaM shAstraM yasmAt puruShavisheShAt sambhavati, yathA vyAkaraNAdi pANinyAdeH j~neyaikadeshArtham api, sa tato.apyadhikataravij~nAna iti prasiddhaM loke | kim u vaktavyam -- anekashAkhAbhedabhinnasya devatiryaN^manuShyavarNAshramAdipravibhAgahetoH R^igvedAdyAkhyasya sarvaj~nAnAkarasya aprayatnenaiva lIlAnyAyena puruShaniHshvAsavat yasmAn mahato bhUtAt yoneH sambhavaH -- asya mahato bhUtasya niHshvasitam etat yad R^igvedaH [bR^i.A.u. 2.4.10] ityAdishruteH | tasya mahato bhUtasya niratishayaM sarvaj~natvaM sarvashaktimattvaM ceti || 

athavA yathoktam R^igvedAdishAstraM yoniH kAraNaM pramANam asya brahmaNo yathAvat svarUpAdhigame | shAstrAd eva pramANAt jagato janmAdikAraNaM brahmAdhigamyata ityabhiprAyaH | shAstram udAhR^itaM pUrvasUtre -- yato vA imAni bhUtAni jAyante [tai.u. 3.1] ityAdi | 

kimarthaM tarhIdaM sUtram, yAvatA pUrvasUtreNaiva evaMjAtIyakaM shAstram udAharatA shAstrayonitvaM brahmaNo darshitam ? ucyate -- tatra sUtrAkShareNa spaShTaM shAstrasyAnupAdAnAjjanmAdisUtreNa kevalam anumAnam upanyastam ityAshaN^kyeta | tAm AshaN^kAM nivartayitum idaM sUtraM pravavR^ite -- shAstrayonitvAt iti ||3|| 
 
 -- o)0(o -- 
4. samanvayAdhikaraNam

|| 1.1.4 ||

kathaM punar brahmaNaH shAstrapramANakatvam ucyate, yAvatA AmnAyasya kriyArthatvAd Anarthakyam atadarthAnAm [jai.sU. 1.2.1] iti kriyAparatvaM shAstrasya pradarshitam | ato vedAntAnAm Anarthakyam, akriyArthatvAt, kartR^idevatAdiprakAshanArthatvena vA kriyAvidhisheShatvam, upAsanAdikriyAntaravidhAnArthatvaM vA | na hi pariniShThitavastusvarUpapratipAdanaM sambhavati | pratyakShAdiviShayatvAt pariniShThitavastunaH, tatpratipAdane ca heyopAdeyarahite puruShArthAbhAvAt | ata eva so.arodIt ityevam AdInAm AnarthakyaM mA bhUd iti, vidhinA tv ekavAkyatvAt stutyarthena vidhInAM syuH [jai.sU. 1.2.7] iti stAvakatvenArthavattvam uktam | mantrANAM ca iShe tvA ityAdInAM kriyAtatsAdhanAbhidhAyakatvena karmasamavAyitvam uktam | ato na kvacid api vedavAkyAnAM vidhisaMsparsham antareNArthavattA dR^iShTA upapannA vA | na ca pariniShThite vastusvarUpe vidhiH sambhavati, kriyAviShayatvAd vidheH tasmAt karmApekShitakartR^idevatAdisvarUpaprakAshanena kriyAvidhisheShatvaM vedAntAnAm |

atha prakaraNAntarabhayAn naitad abhyupagamyate, tathApi svavAkyagatopAsanAdikarmaparatvam | tasmAn na brahmaNaH shAstrayonitvam iti prApte, ucyate -- 

tat tu samanvayAt ||

tushabdaH pUrvapakShavyAvR^ittyarthaH | tad brahma sarvaj~naM sarvashakti jagadutpattisthitilayakAraNaM vedAntashAstrAd avagamyate | katham? samanvayAt | sarveShu hi vedAnteShu vAkyAni tAt paryeNaitasyArthasya pratipAdakatvena samanugatAni | sad eva somyedam agra AsIt ekam evAdvitIyam [chAndo. 6.2.1], AtmA vA idam eka evAgra AsIt [ai.A. 2.1.1.1], tad etad brahmApUrvam anaparam anantaram abAhyam [?], ayam AtmA brahma sarvAnubhUH [bR^i.A.u 2.5.19], brahmaivedam amR^itaM purastAt [mu.u. 2.2.11] ityAdIni | na ca tadgatAnAM padAnAM brahmasvarUpaviShaye nishcite samanvaye.avagamyamAne arthAntarakalpanA yuktA, shrutahAnyashrutakalpanAprasaN^gAt | na ca teShAM kartR^idevatAdisvarUpapratipAdanaparatA avasIyate, tat kena kaM pashyet [bR^i.A.u 2.4.13] ityAdikriyAkArakaphalanirAkaraNashruteH | na ca pariniShThitavastusvarUpatve.api pratyakShAdiviShayatvaM brahmaNaH, tat tvam asi [chA.u. 6.8.7] iti brahmAtmabhAvasya shAstram antareNAnavagamyamAnatvAt | yat tu heyopAdeyarahitatvAd upadeshAnarthakyam iti, naiSha doShaH | heyopAdeyashUnyabrahmAtmatAvagamAd eva sarvakleshaprahANAt puruShArthasiddhiH | devatAdipratipAdanaparasya tu svavAkyagatopAsanArthatve.api na kashcid virodhaH | na tu tathA brahmaNa upAsanAvidhisheShatvaM sambhavati, ekatve heyopAdeyashUnyatayA kriyAkArakAdidvaitavij~nAnopamardopapatteH | na hi brahmaikatvavij~nAnenonmathitasya dvaitavij~nAnasya punaH sambhavo.asti yenopAsanAvidhisheShatvaM brahmaNaH pratipAdyeta | yadyapyanyatra vedavAkyAnAM vidhisaMsparsham antareNa pramANatvaM na dR^iShTam, tathApyAtmavij~nAnasya phalaparyantatvAn na tadviShayasya shAstrasya prAmANyaM shakyaM pratyAkhyAtum | na cAnumAnagamyaM shAstraprAmANyam, yenAnyatra dR^iShTAM nidarshanam apekShyeta | tasmAt siddhaM brahmaNaH shAstrapramANakatvam || 

atrApare pratyavatiShThante -- yadyapi shAstrapramANakaM brahma, tathApi pratipattividhiviShayatayaiva shAstreNa brahma samarpyate | yathA yUpAhavanIyAdInyalaukikAnyapi vidhisheShatayA shAstreNa samarpyante, tadvat | kuta etat? pravR^ittinivR^ittiprayojanaparatvAcchAstrasya | tathA hi shAstratAt paryavidAm anukramaNam -- dR^iShTo hi tasyArthaH karmAvabodhanaM nAma iti | codaneti kriyAyAH pravartakaM vacanam tasya j~nAnam upadeshaH [jai.sU. 1.1.5], tadbhUtAnAM kriyArthena samAmnAyaH [jai.sU. 1.1.25], AmnAyasya kriyArthatvAd Anarthakyam atadarthAnAm [jai.sU. 1.2.1] iti ca | ataH puruShaM kvacid viShayavisheShe pravartayat kutashcid viShayavisheShAn nivartayaccArthavacchAstram | taccheShatayA cAnyad upayuktam | tatsAmAnyAd vedAntAnAm api tathaivArthavattvaM syAt | sati ca vidhiparatve, yathA svargAdikAmasyAgnihotrAdisAdhanaM vidhIyate, evam amR^itatvakAmasya brahmaj~nAnaM vidhIyata iti yuktam | 

nanviha jij~nAsyavailakShaNyam uktam -- karmakANDe bhavyo dharmo jij~nAsyaH, iha tu bhUtaM nityanirvR^ittaM brahma jij~nAsyam iti | tatra dharmaj~nAnaphalAd anuShThAnasApekShAd vilakShaNaM brahmaj~nAnaphalaM bhavitum arhati | nArhatyevaM bhavitum, kAryavidhiprayuktasyaiva brahmaNaH pratipAdyamAnatvAt | AtmA vA are draShTavyaH [bR^i.A.u 2.4.5], ya AtmApahatapApmA [chA.u. 8.7.1]...so.anveShTavyaH sa vijij~nAsitavyaH, AtmetyevopAsIta AtmAnam eva lokam upAsIta [bR^i.A.u. 1.4.15], brahma veda brahmaiva bhavati [mu.u. 3.2.9] ityAdiShu vidhAneShu satsu, ko.asAvatmA? kiM tad brahma? ityAkAN^kShAyAM tat svarUpasamarpaNena sarve vedAntA upayuktAH -- nityaH sarvaj~naH sarvagato nityatR^ipto nityashuddhabuddhamuktasvabhAvo vij~nAnam AnandaM brahma [bR^i.A.u. 3.9.7] ityevamAdayaH | tadupAsanAcca shAstradR^iShTo.adR^iShTo mokShaH phalaM bhaviShyati | kartavyavidhyananupraveshe tu vastumAtrakathane hAnopAdAnAsambhavAt saptadvIpA vasumatI rAjAsau gacchati ityAdivAkyAd vedAntavAkyAnAm Anarthakyam eva syAt | 

nanu vastumAtrakathane.api rajjuH iyam, nAyaM sarpaH ityAdau bhrAntijanitabhItinivartanenArthavattvaM dR^iShTam | tathehApyasaMsAryAtmavastukathanena saMsAritvabhrAntinivartanenArthavattvaM syAt | syAd etad evam, yadi rajjusvarUpashravaNamAtreNeva sarpabhrAntiH, saMsAritvabhrAntir brahmasvarUpashravaNamAtreNa nivarteta | na tu nivartate | shrutabrahmaNo.api yathApUrvaM sukhaduHkhAdisaMsAridharmadarshanAt, shrotavyo mantavyo nididhyAsitavyaH iti ca shravaNottarakAlayor manananididhyAsanayor vidhidarshanAt | tasmAt pratipattividhiviShayatayaiva shAstrapramANakaM brahmAbhyupagantavyam iti || 

atrAbhidhIyate -- na | karmabrahmavidyAphalayor vaailakShaNyAt | shArIraM vAcikaM mAnasaM ca karma shrutismR^itisiddhaM dharmAkhyam, yad viShayA jij~nAsA athAto dharmajij~nAsA iti sUtritA | adharmo.api hiMsAdiH pratiShedhacodanAlakShaNatvAjjij~nAsyaH parihArAya | tayoshcodanAlakShaNayor arthAnarthayor dharmAdharmayoH phale pratyakShe sukhaduHkhe sharIravAN^manobhir evopabhujyamAne viShayendriyasaMyogajanye brahmAdiShu sthAvarAnteShu prasirA | manuShyatvAd Arabhya brahmAnteShu dehavatsu sukhatAratamyam anushrUyate | tatashca tarAtor dharmasyApi tAratamyaM gamyate | dharmatAratamyAd adhikAritAratamyam | prasiddhaM cArthitvasAmarthyavidvattAdikR^itam adhikAritAratamyam | 

tathA ca yAgAdyanuShThAyinAm eva vidyAsamAdhivisheShAd uttareNa pathA gamanam, kevalaiH iShTApUrtadattasAdhanair dhUmAdikrameNa dakShiNena pathA gamanam, tatrApi sukhatAratamyam, tatsAdhanatAratamyaM ca shAstrAt yAvat sampAtam uShitvA ityasmAd gamyate | tathA manuShyAdiShu sthAvarAnteShu sukhalavashcodanAlakShaNadharmasAdhya eveti gamyate tAratamyena vartamAnaH | tathordhvagateShvadhogateShu ca dehavatsu duHkhatAratamyadarshanAt tarAtor adharmasya pratiShedhacodanAlakShaNasya tadanuShThAyinAM ca tAratamyaM gamyate | evam avidyAdidoShavatAM dharmAdharmatAratamyanimittaM sharIropAdAnapUrvakaM sukhaduHkhatAratamyam anityaM saMsArarUpaM shrutismR^itinyAyaprasiddham | 
tathA ca shrutiH na ha vai sasharIrasya sataH priyApriyayor apahatir asti [chA.u. 8.12.1] iti yathAvarNitaM saMsArarUpam anuvadati | asharIraM vAva santaM na priyApriye spR^ishataH iti priyApriyasparshanapratiShedhAccodanAlakShaNadharmakAryatvaM mokShAkhyasyAsharIratvasya pratiShidhyata iti gamyate | dharmakAryatve hi priyApriyasparshanapratiShedho nopapadyeta | asharIratvam eva dharmakAryam iti cet, na | tasya svAbhAvikatvAt -- 

asharIraM sharIreShu anavastheShvavasthitam | 
mahAntaM vibhum AtmAnaM matvA dhIro na shocati || [ka.u. 1.2.22]
aprANo hyamanAH shubhro.asaN^go hyayaM puruShaH || [mu.u. 2.1.2] ityAdishrutibhyaH | 

ata evAnuShTheyakarmaphalavilakShaNaM mokShAkhyamasharIratvaM nityam iti siddham | tatra kiMcit pariNAmi nityaM syAt, yasmin vikriyamANe.api tad evedam iti buddhir na vihanyate | yathA pR^ithivyAdijagannityatvavAdinAm, yathA vA sAN^khyAnAM guNAH | idaM tu pAramArthikaM kUTasthanityaM vyomavat sarvavyApi sarvavikriyArahitaM nityatR^iptaM niravayavaM svayaMjyotiHsvabhAvam, yatra dharmAdharmo saha kAryeNa kAlatrayaM ca nopAvartete | tad etad asharIratvaM mokShAkhyam -- anyatra dharmAd anyatrAdharmAd anyatrAsmAt kR^itAkR^itAt | anyatra bhUtAcca bhavyAcca ityAdi shrutibhyaH | 

ataH tad brahma, yasyeyaM jij~nAsA prastutA | tad yadi kartavyasheShatvenopadishyeta, tena ca kartavyena sAdhyashcen mokSho.abhyupagamyeta, anitya eva syAt | tatraivaM sati yathoktakarmaphaleShv eva tAratamyAvasthiteShvanityeShu kashcid atishayo mokSha iti prasajyeta | nityashca mokShaH sarvair mokShavAdibhir abhyupagamyate | ato na kartavyasheShatvena brahmopadesho yuktaH | api ca brahma veda brahmaiva bhavati [mu.u. 3.2.9], kShIyante cAsya karmANi tasmin dR^iShTe parAvare [mu.u. 2.2.8], AnandaM brahmaNo vidvAn na bibheti kutashcana [tai.u.  2.9], abhayaM vai janaka prApto.asi [bR^i.A.u. 4.2.4], tad AtmAnam evAvedAhaM brahmAsmIti, tasmAt tat sarvam abhavat [bR^i.A.u. 1.4.10], tatra ko mohaH kaH shoka ekatvam anupashyataH [Isho. 7] ityevamAdyAH shrutayo brahmavidyAnantaram eva mokShaM darshayantyo madhye kAryAntaraM vArayanti | tathA tad dhaitat pashyann R^iShir vAmadevaH pratipede.ahaM manur abhavaM sUryashca [bR^i.A.u. 1.4.10] iti |

brahmadarshanasarvAtmabhAvayor madhye kartavyAntaravAraNAyodAhAryam -- yathA tiShThan gAyati iti tiShThatigAyatyor madhye tatkartR^ikaM kAryAntaraM nAstIti gamyate | tvaM hi naH pitA yo.asmAkam avidyAyAH paraM pAraM tArayasi [pra.u. 6.8], shrutaM hyeva me bhagavaddR^ishebhyaH tarati shokam Atmavid iti | so.ahaM bhagavaH shocAmi, taM mA bhagavAJNchokasya pAraM tArayatu [chA.u. 7.1.3], tasmai mR^iditakaShAyAya tamasaH pAraM darshayati bhagavAn sanAtkumAraH [chA.u. 7.26.2], iti caivamAdyAH shrutayo mokShapratibandhanivR^ittimAtram evAtmaj~nAnasya phalaM darshayanti | tathA ca AcAryapraNItaM nyAyopabR^iMhitaM sUtram -- duHkhajanmapravR^ittidoShamithyAj~nAnAnAm uttarottarApAye tadanantarApAyAd apavargaH [nyA.sU. 1.1.2] iti | mithyAj~nAnApAyashca brahmAtmaikatvavij~nAnAd bhavati | 

na cedaM brahmAtmaikatvavij~nAnaM sampadrUpam, yathA -- anantaM vai mano.anantA vishvedevA anantam eva sa tena lokaM jayati [bR^i.A.u. 3.1.9] iti | na cAdhyAsarUpam, yathA -- mano brahmetyupAsIta [chA.u. 3.18.1], Adityo brahmetyAdeshaH [chA.u. 3.19.1] iti ca manaAdityAdiShu brahmadR^iShTyAdhyAsaH | 

nApi vishiShTakriyAyoganimittam vAyur vAva saMvargaH prANo vAva saMvargaH [chA.u. 4.3.1] itivat | 

nApyAjyAvekShaNAdikarmavat karmAN^gasaMskArarUpam | sampadAdirUpe hi brahmAtmaikatvavij~nAne.abhyupagamyamAne, tat tvam asi [chA.u. 6.8.7], ahaM brahmAsmi [bR^i.A.u. 1.4.10], ayam AtmA brahma [bR^i.A.u. 2.5.19] ityevamAdInAM vAkyAnAM brahmAtmaikatvavastupratipAdanaparaH padasamanvayaH pIDyeta | bhidyate hR^idayagranthishchidyante sarvasaMshayAH [mu.u. 2.2.8] iti caivamAdInyavidyAnivR^ittiphalashravaNAnyuparudhyeran | brahma veda brahmaiva bhavati [mu.u. 3.2.9] iti caivamAdIni tadbhAvApattivacanAni sampadAdirUpatve na sAmaJNjasyenopapadyeran | tasmAn na sampadAdirUpaM brahmAtmaikatvavij~nAnam | ato na puruShavyApAratantrA brahmavidyA | kiM tarhi, pratyakShAdipramANaviShayavastuj~nAnavad vastutantraiva | evambhUtasya brahmaNaH tajj~nAnasya ca na kayAcid yuktyA shakyaH kAryAnupraveshaH kalpayitum | na ca vidikriyAkarmatvena kAryAnupravesho brahmaNaH -- anyad eva tadviditAd atho aviditAd adhi [ke.u. 1.3] iti vidikriyAkarmatvapratiShedhAt, yenedaM sarvaM vijAnAti taM kena vijAnIyAt iti ca | tathopAstikriyAkarmatvapratiShedho.api bhavati -- yadvAcAnabhyuditaM yena vAg abhyudyate ityaviShayatvaM brahmaNa upanyasya, tad eva brahma tvaM viddhi, nedaM yad idam upAsate iti | aviShayatve brahmaNaH shAstrayonitvAnupapattiH iti cet, na | avidyAkalpitabhedanivR^ittiparatvAcchAstrasya | na hi shAstram idantayA viShayabhUtaM brahma pratipipAdayiShati | kiM tarhi, pratyagAtmatvenAviShayatayA pratipAdayat avidyAkalpitaM vedyaveditR^ivedanAdibhedam apanayati | 

tathA ca shAstram -- 
yasyAmataM tasya mataM, mataM yasya na veda saH | avij~nAtaM vijAnatAM vij~nAtam avijAnatAm [ke.u. 2.3], na dR^iShTer draShTAraM pashyer na shruteH, shrotAraM shrR^iNuyA na mater mantAraM manvIthA, na vij~nAter vij~nAtAraM vijAnIyAH [bR^i.A.u. 3.4.2] iti caivamAdi | 

ato.avidyAkalpitasaMsAritvanivartanena nityamuktAtmasvarUpasamarpaNAn na mokShasyAnityatvadoShaH | yasya tUtpAdyo mokShaH, tasya mAnasaM vAcikaM kAyikaM vA kAryam apekShata iti yuktam | tathA vikAryatve ca | tayoH pakShayor mokShasya dhruvam anityatvam | na hi dadhyAdi vikAryam utpAdyaM vA ghaTAdi nityaM dR^iShTaM loke | na ca ApyatvenApi kAryApekShA, svAtmasvarUpatve satyanApyatvAt | svarUpavyatiriktatve.api brahmaNo nApyatvam, sarvagatatvena nityAptasvarUpatvAt sarveNa brahmaNa AkAshasyeva | nApi saMskAryo mokShaH, yena vyApAram apekSheta | saMskAro hi nAma saMskAryasya guNAdhAnena vA syAt, doShApanayanena vA | na tAvad guNAdhAnena sambhavati, anAdheyAtishayabrahmasvarUpatvAn mokShasya | 

nApi doShApanayanena, nityashuddhabrahmasvarUpatvAn mokShasya | svAtmadharma eva san tirobhUto mokShaH kriyayAtmani saMskriyamANe.abhivyajyate -- yathA Adarsho nigharvANakriyayA saMskriyamANe bhAsvaratvaM dharma iti cet, na | kriyAshrayatvAnupapatter AtmanaH | yadAshrayA kriyA, tam avikurvatI naivAtmAnaM labhate | yadyAtmA svAshrayakriyayA vikriyeta, anityatvam AtmanaH prasajyeta | avikAryo.aya mucyate iti caivamAdIni vAkyAni bAdhyeran | taccAniShTam | tasmAn na svAshrayA kriyA AtmanaH sambhavati | anyAshrayAyAH tu kriyAyA aviShayatvAn na tayAtmA saMskriyate | 

nanu dehAshrayayA snAnAcamanayaj~nopavItadhAraNAdikayA kriyayA dehI saMskriyamANo dR^iShTaH, na | dehAdisaMhatasyaivAvidyAgR^ihItasyAtmanaH saMskriyamANatvAt | pratyakShaM hi snAnAcamanAder dehasamavAyitvam | tayA dehAshrayayA tatsaMhata eva kashcid avidyayAtmatvena parigR^ihItaH saMskriyata iti yuktam | yathA dehAshrayacikitsAnimittena dhAtusAmyena tatsaMhatasya tadabhimAnina Arogyaphalam, aham arogaH iti yatra buddhir utpadyate -- evaM snAnAcamanayaj~nopavItadhAraNAdikayA ahaM shuddhaH saMskR^itaH iti yatra buddhir utpadyate, sa saMskriyate | sa ca dehena saMhata eva | tenaiva ahaMkartrA ahampratyayaviShayeNa pratyayinA sarvAH kriyA nirvartyante | tatphalaM ca sa evAshnAti, tayor anyaH pippalaM svAdvatti anashnann anyo.abhicAkashIti [mu.u. 3.1.1] iti mantravarNAt -- AtmendriyamanoyuktaM bhoktetyAhur manIShiNaH iti ca | tathA, 

eko devaH sarvabhUteShu gUDhaH 
sarvavyApI sarvabhUtAntarAtmA | 
karmAdhyakShaH sarvabhUtAdhivAsaH 
sAkShI cetA kevalo nirguNashca || [shve.u. 6.11] iti |

sa paryAgAcchukram akAyam avraNam
asnAviraM shuddham apApaviddham || [Isho. 16] iti ca |

etau mantrAvanAdheyAtishayatAM nityashuddhatAM ca brahmaNo darshayataH | brahmabhAvashca mokShaH | tasmAn na saMskAryo.api mokShaH | ato.anyan mokShaM prati kriyAnupraveshadvAraM na shakyaM kenacid darshayitum | tasmAjj~nAnam ekaM muktvA kriyAyA gandhamAtrasyApyanupravesha iha nopapadyate | 

nanu j~nAnaM nAma mAnasI kriyA, na, vailakShaNyAt | kriyA hi nAma sA, yatra vastusvarUpanirapekShaiva codyate, puruShacittavyApArAdhInA ca, yathA -- yasyai devatAyai havir gR^ihItaM syAt tAM manasA dhyAyed vaShaTkariShyan iti, sandhyAM manasA dhyAyet [ai.brA. 3.8.1] iti caivamAdiShu | dhyAnaM cintanaM yadyapi mAnasam, tathApi puruSheNa kartum akartum anyathA vA kartuM shakyam, puruShatantratvAt | j~nAnaM tu pramANajanyam | pramANaM ca yathAbhUtavastuviShayam | ato j~nAnaM kartum akartum anyathA vA kartum na shakyam | kevalaM vastutantram eva tat | na codanAtantram, nApi puruShatantram | tasmAn mAnasatve.api j~nAnasya mahad vailakShaNyam | yathA ca puruSho vAva gautamAgniH yoShA vAva gautamAgniH [chA.u. 5.7,8.1] ityatra yoShitpuruShayor agnibuddhir mAnasI bhavati | kevalacodanAjanyatvAt tu kriyaiva sA puruShatantrA ca | yA tu prasiddhe.agnAvagnibuddhiH, na sA codanAtantrA, nApi puruShatantrA | kiM tarhi ? pratyakShaviShayavastutantraiveti j~nAnam evaitat | na kriyA -- evaM sarvapramANaviShayavastuShu veditavyam | tatraivaM sati yathAbhUtabrahmAtmaviShayam api j~nAnaM na codanAtantram | tadviShaye liN^AdayaH shrUyamANA api aniyojyaviShayatvAt kuNThIbhavanti upalAdiShu prayuktakShurataikShNyAdivat, aheyAnupAdeyavastuviShayatvAt | 

kimarthAni tarhi AtmA vA are draShTavyaH shrotavyaH [bR^i.A.u 2.4.5] ityAdIni vidhicchAyAni vacanAni? -- svAbhAvikapravR^ittiviShayavimukhIkaraNArthAnIti brUmaH | yo hi bahirmukhaH pravartate puruShaH iShTaM me bhUyAd aniShTaM mA bhUt iti, na ca tatrAtyantikaM puruShArthaM labhate, tam AtyantikapuruShArthavAJNchinaM svAbhAvikAt kAryakaraNasaMghAtapravR^ittigocarAd vimukhIkR^itya pratyagAtmasrotastayA pravartayanti AtmA vA are draShTavyaH [bR^i.A.u 2.4.5] ityAdIni | tasyAtmAnveShaNAya pravR^ittasyAheyam anupAdeyaM cAtmatattvam upadishyate -- idaM sarvaM yad ayam AtmA [bR^i.A.u. 2.4.6] yatra tu asya sarvam AtmaivAbhUt tat kena kaM pashyet... [bR^i.A.u. 4.5.15], kena kaM vijAnIyAt vij~nAtAram are kena vijAnIyAt [tai.u. 2.7], ayam AtmA brahma [bR^i.A.u. 2.5.19] ityAdibhiH | yad apyakartavyapradhAnam Atmaj~nAnaM hAnAyopAdAnAya vA na bhavatIti, tat tathaivetyabhyupagamyate | alaMkAro hyayam asmAkam -- yad brahmAtmAvagatau satyAM sarvakartavyatAhAniH kR^itakR^ityatA ceti | tathA ca shrutiH -- 

AtmAnaM ced vijAnIyAd ayam asmIti pUruShaH | 
kim icchan kasya kAmAya sharIram anusaMjvaret || [bR^i.A.u. 4.4.12] iti |

etad buddhvA buddhimAn syAt kR^itakR^ityashca bhArata [gItA 15.20] iti ca smR^itiH | tasmAn na pratipattividhisheShatayA brahmaNaH samarpaNam || 

yad api kecid AhuH -- pravR^ittinivR^ittividhitaccheShavyatirekeNa kevalavastuvAdI vedabhAgo nAstIti, tan na | aupaniShadasya puruShasyAnanyasheShatvAt yo.asAv upaniShatsv evAdhigataH puruSho.asaMsArI brahmasvarUpaH utpAdyAdicaturvidhadravyavilakShaNaH svaprakaraNastho.ananyasheShaH, nAsau nAstIti nAdhigamyata iti vA shakyaM vaditum | sa eSha neti netyAtmA ityAtmashabdAt Atmanashca pratyAkhyAtum ashakyatvAt, ya eva nirAkartA tasyaivAtmatvAt | 

nanvatmA ahampratyayaviShayatvAd upaniShatsv eva vij~nAyata ityanupapannam | na, tatsAkShitvena pratyuktatvAt | na hyahampratyayaviShayakartR^ivyatirekeNa tatsAkShI sarvabhUtasthaH sama ekaH kUTasthanityaH puruSho vidhikANDe tarkasamaye vA kenacid adhigataH sarvasyAtmA | ataH sa na kenacit pratyAkhyAtuM shakyaH, vidhisheShatvaM vA netum -- AtmatvAd eva ca sarveShAm -- na heyo nApyupAdeyaH | sarvaM hi vinashyadvikArajAtaM puruShAntaM vinashyati | puruSho hi vinAshahetvabhAvAd avinAshI | vikriyAhetvabhAvAcca kUTasthanityaH | ata eva nityashuddhabuddhamuktasvabhAvaH | tasmAt puruShAn na paraM kiMcit sA kAShThA sA parA gatiH [ka.u. 1.3.11], taM tu aupaniShadaM puruShaM pR^icchAmi [bR^i.A.u. 3.9.23] iti caupaniShadatvavisheShaNaM puruShasyopaniShatsu prAdhAnyena prakAshyamAnatve upapadyate | ato bhUtavastuparo vedabhAgo nAstIti vacanaM sAhasamAtram || 

yad api shAstratAtparyavidAm anukramaNam -- dR^iShTo hi tasyArthaH karmAvabodhanam ityevamAdi, tat dharmajij~nAsAviShayatvAd vidhipratiShedhashAstrAbhiprAyaM draShTavyam | api ca AmnAyasya kriyArthatvAd Anarthakyam atadarthAnAm ityetad ekAntenAbhyupagacchatAM bhUtopadeshAnAm AnarthakyaprasaN^gaH | pravR^ittinivR^ittivyatirekeNa bhUtaM ced vastUpadishati bhavyArthatvena, kUTasthanityaM bhUtaM nopadishatIti ko hetuH ? na hi bhUtam upadishyamAnaM kriyA bhavati | akriyAtve.api bhUtasya kriyAsAdhanatvAt kriyArtha eva bhUtopadesha iti cet, naiSha doShaH | kriyArthatve.api kriyAnirvartanashaktimadvastUpadiShTam eva | kriyArthatvaM tu prayojanaM tasya | na caitAvatA vastu anupadiShTaM bhavati | yadi nAmopadiShTaM kiM tava tena syAd iti, ucyate -- anavagatAtmavastUpadeshashca tathaiva bhavitum arhati | tadavagatyA mithyAj~nAnasya saMsArahetor nivR^ittiH prayojanaM kriyata ityavishiShTam arthavattvaM kriyAsAdhanavastUpadeshena | 

api ca brAhmaNo na hantavyaH iti caivam AdyA nivR^ittir upadishyate | na ca sA kriyA | nApi kriyAsAdhanam | akriyArthAnAm upadesho.anarthakashcet, brAhmaNo na hantavyaH ityAdi nivR^ittyupadeshAnAm AnarthakyaM prAptam | taccAniShTam | na ca svabhAvaprAptahantyarthAnurAgeNa naJNaH shakyam aprAptakriyArthatvaM kalpayitum, hananakriyAnivR^ittyaudAsInyavyatirekeNa | naJNashcaiSha svabhAvaH, yat svasambandhino.abhAvaM bodhayatIti | abhAvabuddhishcaudAsInye kAraNam | sA ca dagdhendhanAgnivat svayam evopashAmyati | tasmAt prasaktakriyAnivR^ittyaudAsInyam eva brAhmaNo na hantavyaH ityAdiShu pratiShedhArthaM manyAmahe, anyatra prajApativratAdibhyaH | tasmAt puruShArthAnupayogyupAkhyAnAdibhUtArthavAdaviShayam AnarthakyAbhidhAnaM draShTavyam || 

yad apyuktam -- kartavyavidhyanupravesham antareNa vastumAtram ucyamAnam anarthakaM syAt saptadvIpA vasumatI ityAdivad iti, tat parihR^itam | rajjuH iyam, nAyaM sarpaH iti vastumAtrakathane.api prayojanasya dR^iShTatvAt | 

nanu shrutabrahmaNo.api yathApUrvaM saMsAritvadarshanAn na rajjusvarUpakathanavad arthavattvam ityuktam | atrocyate -- nAvagatabrahmAtmabhAvasya yathApUrvaM saMsAritvaM shakyaM darshayitum, vedapramANajanitabrahmAtmabhAvavirodhAt | na hi sharIrAdyAtmAbhimAnino duHkhabhayAdimattvaM dR^iShTam iti, tasyaiva vedapramANajanitabrahmAtmAvagame tadabhimAnanivR^ittau tad eva mithyAj~nAnanimittaM duHkhabhayAdimattvaM bhavatIti shakyaM kalpayitum | 

na hi dhanino gR^ihasthasya dhanAbhimAnino dhanApahAranimittaM duHkhaM dR^iShTam iti, tasyaiva pravrajitasya dhanAbhimAnarahitasya tad eva dhanApahAranimittaM duHkhaM bhavati | 

na ca kuNDalinaH kuNDalitvAbhimAnanimittaM sukhaM dR^iShTam iti tasyaiva kuNDalaviyuktasya kuNDalitvAbhimAnarahitasya tad eva kuNDalitvAbhimAnanimittaM sukhaM bhavati | tad uktaM shrutyA -- asharIraM vAva santaM na priyApriye spR^ishataH iti | sharIre patite.asharIratvaM syAt, na jIvata iti cet, na, sasharIraM tu asya mithyAj~nAnanimittatvAt | 

na hyAtmanaH sharIrAtmAbhimAnalakShaNaM mithyAj~nAnaM muktvA anyataH sasharIratvaM shakyaM kalpayitum | nityam asharIratvam akarmanimittatvAd ityavocAma | tatkR^itadharmAdharmanimittaM sasharIratvam iti cet, na | sharIrasambandhasyAsiddhatvAt dharmAdharmayor AtmakR^itatvAsiddhiH, sharIrasambandhasya dharmAdharmayoH tatkR^itatvasya cetaretarAshrayatvaprasaN^gAt | andhaparamparaiShA anAditvakalpanA, kriyAsamavAyAbhAvAccAtmanaH kartR^itvAnupapatteH | saMnidhAnamAtreNa rAjaprabhR^itInAM dR^iShTaM kartR^itvam iti cet, na | dhanadAnAdyupArjitabhR^ityasambandhitvAt teShAM kartR^itvopapatteH | na tvatmano dhanadAnAdivaccharIrAdibhiH svasvAmibhAvasambandhanimittaM kiMcicchakyaM kalpayitum | mithyAbhimAnaH tu pratyakShaH sambandhahetuH | etena yajamAnatvam Atmano vyAkhyAtam | 

atrAhuH -- dehAdivyatiriktasyAtmanaH AtmIye dehAdAvahamabhimAno gauNaH, na mithyeti cet, na | prasiddhavastubhedasya gauNatvamukhyatvaprasiddhiH | yasya hi prasiddho vastubhedaH -- yathA kesarAdimAnAkR^itivisheSho.anvayavyatirekAbhyAM siMhashabdapratyayabhAN^ mukhyo.anyaH siddhaH, tatashcAnyaH puruShaH prAyikaiH krauryashauryAdibhiH siMhaguNaiH sampannaH siddhaH, tasya tasmin puruShe siMhashabdapratyayau gauNau bhavataH | nAprasiddhavastubhedasya | tasya tu anyatrAnyashabdapratyayau bhrAntinimittAv eva bhavataH, na gauNau | yathA mandAndhakAre sthANur ayam ityagR^ihyamANavisheShe puruShashabdapratyayau sthANuviShayau, yathA vA shuktikAyAm akasmAd rajatam idam iti nishcitau shabdapratyayau, tadvad dehAdisaMghAte, aham iti nirupacAreNa shabdapratyayAvatmAnAtmAvivekenotpadyamAnau kathaM gauNau shakyau vaditum | AtmAnAtmavivekinAm api paNDitAnAm ajAvipAlAnAm ivAviviktau shabdapratyayau bhavataH | tasmAd dehAdivyatiriktAtmAstitvavAdinAM dehAdAvahampratyayo mithyaiva, na gauNaH | tasmAn mithyApratyayanimittatvAt sasharIratvasya, siddhaM jIvato.api viduSho.asharIratvam | tathA ca brahmavidviShayA shrutiH -- tad yathAhinilrvayanI valmIke mR^itA pratyastA shayItaivam evedaM sharIraM shete athAyam asharIro.amR^itaH prANo brahmaiva teja eva iti | sacakShur acakShuH iva sakarNo.akarNa iva savAg avAgika samanA amanA iva saprANo.aprANa iva iti ca | smR^itir api -- sthitapraj~nasya kA bhAShA [gItA 2.54] ityAdyA sthitapraj~nasya lakShaNAnyAcakShANA viduShaH sarvapravR^ittyasambandhaM darshayati | tasmAn nAvagatabrahmAtmabhAvasya yathApUrvaM saMsAritvam | yasya tu yathApUrvaM saMsAritvaM nAsAvavagatabrahmAtmabhAva ityanavadyam || 

yat punar uktaM shravaNAt parAcInayor manananididhyAsanayor darshanAd vidhisheShatvaM brahmaNaH, na svarUpaparyavasAyitvam iti, tan na | shravaNavad avagatyarthatvAn manananididhyAsanayoH | yadi hyavagataM brahmAnyatra viniyujyeta, bhavet tadA vidhisheShatvam | na tu tad asti, manananididhyAsanayor api shravaNavadavagatyarthatvAt | tasmAn na pratipattividhiviShayatayA shAstrapramANakatvaM brahmaNaH sambhavatItyataH svatantram eva brahma shAstrapramANakaM vedAntavAkyasamanvayAd iti siddham | evaM ca sati athAto brahmajij~nAsA iti tadviShayaH pR^ithak shAstrArambha upapadyate | pratipattividhiparatve hi athAto dharmajij~nAsA ityevArabdhatvAn na pR^ithak shAstram Arabhyeta | ArabhyamANaM caivam Arabhyeta -- athAtaH parishiShTadharmajij~nAseti, athAtaH kratvarthapuruShArthayor jij~nAsA itivat | brahmAtmaikyAvagatistvapratij~nAteti tadartho yuktaH shAstrArambhaH -- athAto brahmajij~nAsA iti | tasmAt ahaM brahmAsmItyetadavasAnA eva sarve vidhayaH sarvANi cetarANi pramANAni | na hyaheyAnupAdeyAdvaitAtmAvagatau satyAm, nirviShayANyapramAtR^ikANi ca pramANAni bhavitum arhantIti | api cAhuH -- 

gauNamithyAtmano.asattve putradehAdibAdhanAt | 
sad brahmAtmAham ityevaM bodhe kAryaM kathaM bhavet || 
anveShTavyAtmavij~nAnAt prAkpramAtR^itvam AtmanaH | 
anviShTaH syAt pramAtaiva pApmadoShAdivarjitaH || 
dehAtmapratyayo yadvat pramANatvena kalpitaH | 
laukikaM tadvad evedaM pramANaM tvAtmanishcayAt || iti ||

evaM tAvad vedAntavAkyAnAM brahmAtmAvagatiprayojanAnA brahmAtmani tAtparyeNa samanvitAnAm antareNApi kAryAnupraveshaM brahmaNi paryavasAnam uktam | brahma ca sarvaj~naM sarvashakti jagadutpattisthitilayakAraNam ityuktam | sAN^khyAdayaH tu 
pariniShThitaM vastu pramANAntaragamyam eveti manyamAnAH pradhAnAdIni kAraNAntarANyanumimAnAH tatparatayaiva vedAntavAkyAni yojayanti | sarveShv eva vedAntavAkyeShu sR^iShTiviShayeShvanumAnenaiva kAryeNa kAraNaM lilakShayiShitam | pradhAnapuruShasaMyogA nityAnumeyA iti sAN^khyA manyante | kANAdAH tv etebhya eva vAkyebhya IshvaraM nimittakAraNam anumimate, aNUMshca samavAyikAraNam | evam anye.api tArkikA vAkyAbhAsayuktyAbhAsAvaShTAmbhAH pUrvapakShavAdina ihottiShThante | tatra padavAkyapramANaj~nenAcAryeNa vedAntavAkyAnAM brahmAtmAvagatiparatvapradarshanAya vAkyAbhAsayuktyAbhAsapratipattayaH pUrvapakShIkR^itya nirAkriyante || 

|| 1.1.5 ||

tatra sAN^khyAH pradhAnaM triguNam acetanaM svatantraM jagatkAraNam iti manyamAnA AhuH -- yAni vedAntavAkyAni sarvaj~nasya sarvashakter brahmaNo jagatkAraNatvaM pradarshayantItyavocaH, tAni pradhAnakAraNapakShe.api yojayituM shakyante | sarvashaktitvaM tAvat pradhAnasyApi svavikAraviShayam upapadyate | evaM sarvaj~natvam apyupapadyate | katham? yat tvaM j~nAnaM manyase, sa sattvadharmaH, sattvAt saMjAyate j~nAnam iti smR^iteH | tena ca sattvadharmeNa j~nAnena kAryakaraNavantaH puruShAH sarvaj~nA yoginaH prasiddhAH | sattvasya hi niratishayotkarShe sarvaj~natvaM prasiddham | na kevalasya akAryakaraNasya puruShasyopalabdhimAtrasya sarvaj~natvaM kiMcijj~natvaM vA kalpayituM shakyam | triguNatvAt tu pradhAnasya sarvaj~nAnakAraNabhUtaM sattvaM pradhAnAvasthAyAm api vidyata iti pradhAnasyAcetanasyaiva sataH sarvaj~natvam upacaryate vedAntavAkyeShu | avashyaM ca tu ayApi sarvaj~naM brahmetyabhyupagacchatA sarvaj~nAnashaktimattvenaiva sarvaj~natvam abhyupagantavyam | na hi sarvadA sarvaviShayaM j~nAnaM kurvad eva brahma vartate | tathA hi -- j~nAnasya nityatve j~nAnakriyAM prati svAtantryaM brahmaNo hIyeta | athAnityaM tad iti j~nAnakriyAyA uparame uparametApi brahma, tadA sarvaj~nAnashaktimattvenaiva sarvaj~natvam Apatati | api ca prAgutpatteH sarvakArakashUnyaM brahmeShyate tu ayA | na ca j~nAnasAdhanAnAM sharIrendriyAdInAm abhAve j~nAnotpattiH kasyacid upapannA | 

api ca pradhAnasyAnekAtmakasya pariNAmasambhavAt kAraNatvopapattir mR^idAdivat, nAsaMhatasyaikAtmakasya brahmaNaH | ityevaM prApte, idaM sUtram Arabhyate -- 

IkShater nAshabdam ||

na sAN^khyaparikalpitam acetanaM pradhAnaM jagataH kAraNaM shakyaM vedAnteShvashrayitum | ashabdaM hi tat | katham ashabdatvam? IkShateH IkShitR^itvashravaNAt kAraNasya | katham? evaM hi shrUyate -- sad eva somyedam agra AsId ekam evAdvitIyam [chA.u. 6.2.1] ityupakramya tad aikShata bahu syAM prajAyeyeti tat tejo.asR^ijata iti | tatra idaMshabdavAcyaM nAmarUpavyAkR^itaM jagat prAgutpatteH sadAtmanAvadhArya, tasyaiva prakR^itasya sacchabdavAcyasyekShaNapUrvakaM tejaHprabhR^iteH sraShTR^itvaM darshayati | tathAnyatra -- AtmA vA idam eka evAgra AsIt | nAnyat kiMcana miShat | sa aikShata lokAn nu sR^ijA iti | sa imAMl lokAn asR^ijata itIkShApUrvikAm eva sR^iShTim AcaShTe | kvacicca ShoDashakalaM puruShaM prastutyAha -- sa IkShAM cakre, sa prANam asR^ijata iti | IkShateH iti ca dhAtvarthanirdesho.abhipretaH, yajateH itivat, na dhAtunirdeshaH | tena yaH sarvaj~naH sarvavidyasya j~nAnamayaM tapaH | tasmAd etad brahma nAma rUpam annaM ca jAyate ityevamAdInyapi sarvaj~neshvarakAraNaparANi vAkyAnyudAhartavyAni || 

yat tUktaM sattvadharmeNa j~nAnena sarvaj~naM pradhAnaM bhaviShyatIti, tan nopapadyate | na hi pradhAnAvasthAyAM guNasAmyAt sattvadharmo j~nAnaM sambhavati |

nanUktaM sarvaj~nAnashaktimattvena sarvaj~naM bhaviShyatIti | tad api nopapadyate | yadi guNasAmye sati sattvavyapAshrayAM j~nAnashaktim Ashritya sarvaj~naM pradhAnam ucyeta, kAmaM rajastamovyapAshrayAm api j~nAnapratibandhakashaktim Ashritya kiMcijj~nam ucyeta | api ca nAsAkShikA sattvavR^ittir jAnAtinA abhidhIyate | na cAcetanasya pradhAnasya sAkShitvam asti | tasmAd anupapannaM pradhAnasya sarvaj~natvam | yoginAM tu cetanatvAt sattvotkarShanimittaM sarvaj~natvam upapannam ityanudAharaNam | 

atha punaH sAkShinimittam IkShitR^itvaM pradhAnasyApi kalpyeta, yathAgninimittamayaHpiNDAder dagdhR^itvam | tathA sati yannimittam IkShitR^itvaM pradhAnasya, tad eva sarvaj~naM brahma mukhyaM jagataH kAraNam iti yuktam | yat punar uktaM brahmaNo.api na mukhyaM sarvaj~natvam upapadyate, nityaj~nAnakriyatve j~nAnakriyAM prati svAtantryAsambhavAd iti | atrocyate -- idaM tAvad bhavAn praShTavyaH -- kathaM nityaj~nAnakriyatve sarvaj~natvahAniH iti | yasya hi sarvaviShayAvabhAsanakShamaM j~nAnaM nityam asti, so.asarvaj~na iti vipratiShiddham | anityatve hi j~nAnasya, kadAcijjAnAti kadAcin na jAnAtItyasarvaj~natvam api syAt | nAsau j~nAnanityatve doSho.asti | j~nAnanityatve j~nAnaviShayaH svAtantryavyapadesho nopapadyate iti cet, na | pratatauShNyaprakAshe.api savitari dahati prakAshayati iti svAtantryavyapadeshadarshanAt | 

nanu savitur dAhyaprakAshyasaMyoge sati dahati prakAshayati iti vyapadeshaH syAt | na tu brahmaNaH prAgutpatter j~nAnakarmasaMyogo.astIti viShamo dR^iShTAntaH | na | asatyapi karmaNi savitA prakAshate iti kartR^itvavyapadeshadarshanAt, evam asatyapi j~nAnakarmaNi brahmaNaH tad aikShata iti kartR^itvavyapadeshopapatter na vaiShamyam | karmApekShAyAM tu brahmaNi IkShitR^itvashrutayaH sutarAm upapannAH | 

kiM punaH tat karma, yat prAgutpatter Ishvaraj~nAnasya viShayo bhavatIti ? tattvAnyatvAbhyAm anirvacanIye nAmarUpe avyAkR^ite vyAcikIrShite iti brUmaH | yatprasAdAd dhi yoginAm apyatItAnAgataviShayaM pratyakShaM j~nAnam icchanti yogashAstravidaH, kim u vaktavyaM tasya nityasiddhasyeshvarasya sR^iShTisthitisaMhR^itiviShayaM nityaj~nAnaM bhavatIti | yad apyuktaM prAgutpatter brahmaNaH sharIrAdisambandham antareNekShitR^itvam anupapannam iti, na taccodyam avatarati | savitR^iprakAshavad brahmaNo j~nAnasvarUpanityatve j~nAnasAdhanApekShAnupapatteH | api cAvidyAdimataH saMsAriNaH sharIrAdyapekShA j~nAnotpattiH syAt | na j~nAnapratibandhakAraNarahitasyeshvarasya | mantrau cemAv Ishvarasya sharIrAdyanapekShatAm anAvaraNaj~nAnatAM ca darshayataH -- 

na tasya kAryaM karaNaM ca vidyate 
na tatsamashcAbhyadhikashca dR^ishyate | 
parAsya shaktir vividhaiva shrUyate 
svAbhAvikI j~nAnabalakriyA ca || [shve.u. 6.8] iti | 

apANipAdo javano grahItA 
pashyatyacakShuH sa shrR^iNotyakarNaH | 
sa vetti vedyaM na ca tasyAsti vettA 
tam Ahur agryaM puruShaM mahAntam || [shve.u. 3.19] iti ca | 

nanu nAsti tava j~nAnapratibandhakAraNarahiteshvarAd anyaH saMsArI -- nAnyo.ato.asti draShTA nAnyo.ato.asti vij~nAtA ityAdi shruteH | tatra kim idam ucyate -- saMsAriNaH sharIrAdyapekShA j~nAnotpattiH, neshvarasyeti? atrocyate -- satyaM neshvarAd anyaH saMsArI | tathApi dehAdisaMghAtopAdhisambandha iShyata eva, ghaTakarakagiriguhAdyupAdhisambandha iva vyomnaH | tatkR^itashca shabdapratyayavyavahAro lokasya dR^iShTaH -- ghaTacchidram karakacchidram ityAdiH, AkAshAvyatireke.api | tatkR^itA cAkAshe ghaTAkAshAdibhedamithyAbuddhir draShTA | tathehApi dehAdisaMghAtopAdhisambandhAvivekakR^iteshvarasaMsAribhedamithyAbuddhiH | dR^ishyate cAtmana eva sato dehAdisaMghAte.anAtmanyAtmatvAbhinivesho mithyAbuddhimAtreNa pUrvapUrveNa | sati caivaM saMsAritve dehAdyapekSham IkShitR^itvam upapannaM saMsAriNaH | yad apyuktaM pradhAnasyAnekAtmakatvAn mR^idAdivat kAraNatvopapattir nAsaMhatasya brahmaNa iti, tatpradhAnasyAshabdatvenaiva pratyuktam | yathA tu tarkeNApi brahmaNa eva kAraNatvaM nirvoDhuM shakyate, na pradhAnAdInAm, tathA prapaJNcayiShyati na vilakShaNatvAd asya -- ityevamAdinA ||5|| 

|| 1.1.6 ||

atrAha -- yad uktaM nAcetanaM pradhAnaM jagatkAraNam IkShitR^itvashravaNAd iti, tad anyathApyupapadyate | acetane.api cetanavad upacAradarshanAt | yathA pratyAsannapatanatAM nadyAH kUlasyAlakShya kUlaM pipatiShati ityacetane.api kUle cetanavad upacAro dR^iShTaH, tadvad acetane.api pradhAne pratyAsannasargo cetanavad upacAro bhaviShyati tad aikShata iti | yathA loke kashciccetanaH snAtvA bhuktvA cAparAhNe grAmaM rathena gamiShyAmi itIkShitvA anantaraM tathaiva niyamena pravartate, tathA pradhAnam api mahadAdyAkAreNa niyamena pravartate | tasmAccetanavad upacaryate | kasmAt punaH kAraNAt vihAya mukhyam IkShitR^itvam aupacArikaM kalpyate? tat teja aikShata tA Apa aikShanta iti cAcetanayor apyaptejasoshcetanavad upacAradarshanAt | tasmAt satkartR^ikam apIkShaNam aupacArikam iti gamyate, upacAraprAye vacanAt | -- ityevaM prApte, idaM sUtram Arabhyate -- 

gauNashcen nAtmashabdAt || 

yad uktaM pradhAnam acetanaM sacchabdavAcyaM tasminn aupacArikam IkShitR^itvam aptejasoH iveti, tad asat | kasmAt? AtmashabdAt | sad eva somyedam agra AsIt [chA.u. 6.2.1] ityupakramya, tad aikShata tat tejo.asR^ijata iti ca tejo.abannAnAM sR^iShTim uktvA, tad eva prakR^itaM sad IkShitR^i tAni ca tejo.abannAni devatAshabdena parAmR^ishyAha -- seyaM devataikShata hantAham imAH tisro devatA anena jIvenAtmanAnupravishya nAmarUpe vyAkaravANi [chA.u. 6.3.2] iti | tatra yadi pradhAnam acetanaM guNavR^ittyekShitR^i kalpyeta, tad eva prakR^itatvAt seyaM devatA iti parAmR^ishyeta | na tadA devatA jIvam AtmashabdenAbhidadhyAt | jIvo hi nAma cetanaH sharIrAdhyakShaH prANAnAM dhArayitA, tatprasiddher nirvacanAcca | sa katham acetanasya pradhAnasyAtmA bhavet ? AtmA hi nAma svarUpam | nAcetanasya pradhAnasya cetano jIvaH svarUpaM bhavitum arhati | 

atha tu cetanaM brahma mukhyam IkShitR^i parigR^ihyeta, tasya jIvaviShaya Atmashabdaprayoga upapadyate | tathA sa ya eSho.aNim aitadAtmyam idaM sarvaM tat satyaM sa AtmA tat tvam asi shvetaketo [chA.u. 6.8.7] ityatra sa AtmA iti prakR^itaM sad aNimAnam AtmAnam Atmashabdenopadishya, tat tvam asi shvetaketo [chA.u. 6.8.7] iti cetanasya shvetaketor Atmatvenopadishati | aptejasoH tu -- viShayatvAd acetanatvam, nAmarUpavyAkaraNAdau ca prayojyatvenaiva nirdeshAt, na cAtmashabdavat kiMcin mukhyatve kAraNam astIti -- yuktaM kUlavad gauNatvam IkShitR^itvasya | tayor api sadadhiShThitatvApekSham evekShitR^itvam | satastvAt mashabdAn na gauNam IkShitR^itvam ityuktam || 

|| 1.1.7 ||

athocyeta -- acetane.api pradhAne bhavatyAtmashabdaH, AtmanaH sarvArthakAritvAt | yathA rAj~naH sarvArthakAriNi bhR^itye bhavatyAtmashabdaH mamAtmA bhadrasenaH iti | pradhAnaM hi puruShasyAtmano bhogApavargo kurvad upakaroti, rAj~na iva bhR^ityaH sandhivigrahAdiShu vartamAnaH | athavaika evAtmashabdashcetanAcetanaviShayo bhaviShyati, bhUtAtmA indriyAtmA iti ca prayogadarshanAt | yathaika eva jyotiHshabdaH kratujvalanaviShayaH | tatra kuta etadAtmashabdAd IkShater agauNatvam ityata uttaraM paThati -- 

tanniShThasya mokShopadeshAt || 

na pradhAnam acetanam AtmashabdAlambanaM bhavitum arhati | sa AtmA iti prakR^itaM sad aNimAnam AdAya, tat tvam asi shvetaketo [chA.u. 6.8.7] iti cetanasya shvetaketor mokShayitavyasya tanniShThAm upadishya, AcAryavAn puruSho veda tasya tAvad eva ciraM yAvan na vimokShye.atha sampatsye [chA.u. 6.14.2] iti mokShopadeshAt | yadi hyacetanaM pradhAnaM sacchabdavAcyam tat tvam asi [chA.u. 6.8.7] iti grAhayet, mumukShuM cetanaM santam acetano.asIti, tadA viparItavAdi shAstraM puruShasyAnarthAyetyapramANaM syAt | na tu nirdoSham idaM shAstram apramANaM kalpayituM yuktam | yadi cAj~nasya sato mumukShor acetanam anAtmAnam Atmetyupadishet pramANabhUtaM shAstram, sa shraddadhAnatayA andhagolAN^gUlanyAyena tadAtmadR^iShTiM na parityajet, tadvyatiriktaM cAtmAnaM na pratipadyeta | tathA sati puruShArthAd vihanyeta, anarthaM vA R^icchet | tasmAd yathA svargAdyarthino.agnihotrAdisAdhanaM yathAbhUtam upadishati, tathA mumukShor api sa AtmA tat tvam asi shvetaketo [chA.u. 6.8.7] iti yathAbhUtam evAtmAnam upadishatIti yuktam | evaM ca sati taptaparashugrahaNamokShadR^iShTAntena satyAbhisandhasya mokShopadesha upapadyate | anyathA hyamukhye sadAtmatattvopadeshe, aham uktham asmIti vidyAt itivat sampanmAtram idam anityaphalaM syAt | tatra mokShopadesho nopapadyeta | tasmAn na sadaNimanyAtmashabdasya gauNatvam | bhR^itye tu svAmibhR^ityabhedasya pratyakShatvAd upapanno gauNa AtmashabdaH mamAtmA bhadrasenaH iti | 

api ca kvacid gauNaH shabdo dR^iShTa iti naitAvatA shabdapramANake.arthe gauNIkalpanA nyAyyA, sarvatrAnAshvAsaprasaN^gAt | yat tUktaM cetanAcetanayoH sAdhAraNa AtmashabdaH, kratujvalanayoH iva jyotiHshabda iti, tan na | anekArthatvasyAnyAyyatvAt | tasmAccetanaviShaya eva mukhya AtmashabdashcetanatvopacArAd bhUtAdiShu prayujyate -- bhUtAtmA indriyAtmA iti ca | sAdhAraNatve.apyAtmashabdasya na prakaraNam upapadaM vA kiMcin nishcAyakam antareNAnyataravR^ittitA nirdhArayituM shakyate | na cAtrAcetanasya nishcAyakaM kiMcit kAraNam asti | prakR^itaM tu sadIkShitR^i saMnihitashca cetanaH shvetaketuH | na hi cetanasya shvetaketor acetana AtmA sambhavatItyavocAma | tasmAccetanaviShaya ihAtmashabda iti nishcIyate | jyotiHshabdo.api laukikena prayogeNa jvalana eva rUDhaH, arthavAdakalpitena tu jvalanasAdR^ishyena kratau pravR^itta ityadR^iShTAntaH | 

athavA pUrvasUtra evAtmashabdaM nirastasamastagauNatvasAdhAraNatvAshaN^katayA vyAkhyAya, tataH svatantra eva pradhAnakAraNanirAkaraNahetur vyAkhyeyaH -- tanniShThasya mokShopadeshAt iti | tasmAn nAcetanaM pradhAnaM sacchabdavAcyam ||7|| 

 || 1.1.8 || 

kutashca na pradhAnaM sacchabdavAcyam? -- 

heyatvAvacanAcca ||

yadyanAtmaiva pradhAnaM sacchabdavAcyam, sa AtmA tat tvam asi [chA.u. 6.8.7] itIhopadiShTaM syAt | sa tadupadeshashravaNAd anAtmaj~natayA tanniShTho mA bhUd iti, mukhyam AtmAnam upadidikShu shAstraM tasya heyatvaM brUyAt | yathArundhatIM didarshayiShuH tatsamIpasthAM sthUlAM tArAmamukhyAM prathamam arundhatIti grAhayitvA, tAM pratyAkhyAya, pashcAd arundhatIm eva grAhayati | tadvan nAyam Atmeti brUyAt | na caivam avocat | sanmAtrAtmAvagatiniShThaiva hi ShaShThaprapAThake parisamAptir dR^ishyate | cashabdaH pratij~nAvirodhAbhyuccayapradarshanArthaH | satyapi heyatvavacane pratij~nAvirodhaH prasajyeta | kAraNavij~nAnAd dhi sarvaM vij~nAtam iti pratij~nAtam -- uta tam Adesham aprAkShyo yenAshrutaM shrutaM bhavatyamataM matam avij~nAtaM vij~nAtam [chA.u. 6.1.3] iti | kathaM nu bhagavaH sa Adesho bhavatIti | yathA somyaikena mR^itpiNDena sarvaM mR^inmayaM vij~nAtaM syAd vAcArambhaNaM vikAro nAmadheyaM mR^ittiketyeva satyam evaM somya sa Adesho bhavati [chA.u. 6.1.4, 6] iti vAkyopakrame shravaNAt | na ca sacchabdavAcye pradhAne bhogyavargakAraNe heyatvenAheyatvena vA vij~nAte bhoktR^ivargo vij~nAto bhavati, apradhAnavikAratvAd bhoktR^ivargasya | tasmAn na pradhAnaM sacchabdavAcyam ||8|| 

|| 1.1.9 ||

svApyayAt ||

tad eva sacchabdavAcyaM kAraNaM prakR^itya shrUyate -- yatraitat puruShaH svapiti nAma, satA somya tadA sampanno bhavati | svam apIto bhavati | tasmAd enaM svapitItyAcakShate | svaM hyapIto bhavati [chA.u. 6.8.1] iti | eShA shrutiH svapitItyetatpuruShasya lokaprasiddhaM nAma nirvakti | svashabdenehAtmocyate | yaH prakR^itaH sacchabdavAcyaH tam apIto bhavatyapi gato bhavatItyarthaH | apipUrvasyaitair layArthatvaM prasiddham, prabhavApyayAvityutpattipralayayoH prayogadarshanAt | manaHpracAropAdhivisheShasambandhAd indriyArthAn gR^ihNaMH tadvisheShApanno jIvo jAgarti | tadvAsanAvishiShTaH svapnAn pashyan manaHshabdavAcyo bhavati | sa upAdhidvayoparame suShuptAvasthAyAm upAdhikR^itavisheShAbhAvAt svAtmani pralIna iveti svaM hyapIto bhavati ityucyate | yathA hR^idayashabdanirvacanaM shrutyA darshitam -- sa vA eSha AtmA hR^idi, tasyaitad eva niruktam -- hR^idyayam iti | tasmAd dhR^idayam iti | yathA vAshanAyodanyAshabdapravR^ittimUlaM darshayati shrutiH -- Apa eva tad ashitaM nayante teja eva tat pItaM nayate iti ca | evaM svam AtmAnaM sacchabdavAcyam apIto bhavati itImam arthaM svapitinAmanirvacanena darshayati | na ca cetana AtmA acetanaM pradhAnaM svarUpatvena pratipadyeta | yadi punaH pradhAnam evAtmIyatvAt svashabdenaivocyeta, evam api cetano.acetanam apyetIti viruddham Apadyeta | 

shrutyantaraM ca -- prAj~nenAtmanA sampariShvakto na bAhyaM kiMcana veda nAntaram iti suShuptAvasthAyAM cetane apyayaM darshayati | ato yasminn apyayaH sarveShAM cetanAnAM taccetanaM sacchabdavAcyaM jagataH kAraNaM syAt, nAcetanaM pradhAnam ||9|| 

|| 1.1.10 ||

kutashca na pradhAnaM jagataH kAraNam? -- 

gatisAmAnyAt ||

yadi tArkikasamaya iva vedAnteShvapi bhinnA kAraNAvagagatir abhaviShyat, kvaciccetanaM brahma jagataH kAraNam, kvacid acetanaM pradhAnam, kvacid anyad eveti, tataH kadAcit pradhAnakAraNavAdAnurodhenApIkShatyAdishravaNam akalpayiShyat | na tv etad asti | samAnaiva hi sarveShu vedAnteShu cetanakAraNAvagatiH | yathAgner jvalataH sarvA disho visphuliN^gA vipratiShTherann evam evaitasmAd AtmanaH sarve prANA yathAyatanaM vipratiShThante prANebhyo devA devebhyo lokAH iti, tasmAd vA etasmAd Atmana AkAshaH sambhUtaH iti, Atmana evedaM sarvam iti, Atmana eSha prANo jAyate iti ca AtmanaH kAraNatvaM darshayanti sarve vedAntAH | Atmashabdashca cetanavacana ityavocAma | mahacca prAmANyakAraNam etat, yad vedAntavAkyAnAM cetanakAraNatve samAnagatitvam, cakShurAdInAm iva rUpAdiShu | ato gatisamAnyAt sarvaj~naM brahma jagataH kAraNam ||10|| 


|| 1.1.11 ||

atha sphuTam eva nirguNasya vAcyatvam Aha -- 

shrutatvAcca ||

svashabdenaiva ca sarvaj~na Ishvaro jagataH kAraNam iti shrUyate, shvetAshvatarANAM mantropaniShadi sarvaj~nam IshvaraM prakR^itya -- sa kAraNaM karaNAdhipAdhipo na cAsya kashcijjanitA na cAdhipaH [shve.u. 6.9] iti | tasmAt sarvaj~naM brahma jagataH kAraNam, nAcetanaM pradhAnam anyad veti siddham || 

janmAdyasya yataH ityArabhya shrutatvAcca ityetadantaiH sUtrair yAnyudAhR^itAni vedAntavAkyAni, teShAM sarvaj~naH sarvashaktir Ishvaro jagato janmasthitipralayakAraNam ityetasyArthasya pratipAdakatvaM nyAyapUrvakaM pratipAditam | gatisAmAnyopanyAsena ca sarve vedAntAshcetanakAraNavAdina iti vyAkhyAtam | ataH parasya granthasya kim utthAnam iti, ucyate -- dvirUpaM hi brahmAvagamyate -- nAmarUpavikArabhedopAdhivishiShTam, tadviparItaM ca sarvopAdhivivarjitam | yatra hi dvaitam iva bhavati, tad itara itaraM pashyati, yatra tu asya sarvam AtmaivAbhUt, tat kena kaM pashyet yatra nAnyat pashyati nAnyacchR^iNoti nAnyad vijAnAti sa bhUmA | atha yatrAnyat pashyatyanyacchR^iNotyanyad vijAnAti tad alpam | yo vai bhUmA tad amR^itam [bR^i.A.u. 4.5.15] | atha yad alpaM tanmartyam sarvANi rUpANi vicitya dhIro nAmAni kR^itvAbhivadanyad Aste 

niShkalaM niShkriyaM shAntaM niravadyaM niraJNjanam | 
amR^itasya paraM setuM dagdhendhanam ivAnalam || [shve.u. 6.19]

neti neti, asthUlam anaNvahrasvam adIrgham [bR^i.A.u. 3.8.8] iti, nyUnam anyat sthAnaM sampUrNam anyat iti caivaM sahasrasho vidyAvidyAviShayabhedena brahmaNo dvirUpatAM darshayanti vedAntavAkyAni | tatrAvidyAvasthAyAM brahmaNa upAsyopAsakAdilakShaNaH sarvo vyavahAraH | tatra kAnicid brahmaNa upAsanAnyabhyudayArthAni, kAnicit kramamuktyarthAni, kAnicit karmasamR^iddhyarthAni | teShAM guNavisheShopAdhibhedena bhedaH | eka eva tu para AtmeshvaraH taiH tair guNavisheShair vishiShTa upAsyo yadyapi bhavati, tathApi yathAguNopAsanam eva phalAni bhidyante | taM yathA yathopAsate tad eva bhavati iti shruteH, yathA kratur asmiMl loke puruSho bhavati, tathetaH pretya bhavati [chA.u. 3.14.2] iti ca | smR^iteshca -- 

yaM yaM vApi smaran bhAvaM tyajatyante kalevaram | 
taM tam evaiti kaunteya sadA tadbhAvabhAvitaH || iti | 

yadyapyeka AtmA sarvabhUteShu sthAvarajaN^gameShu gUDhaH, tathApi cittopAdhivisheShatAratamyAd AtmanaH kUTasthanityasyaikarUpasyApyuttarottaram AviShkR^itasya tAratamyam aishvaryashaktivisheShaiH shrUyate -- tasya ya AtmAnam AvistarAM veda ityatra | smR^itAvapi -- 

yad yad vibhUtimat sattvaM shrImad Urjitam eva vA | 
tat tad evAvagaccha tvaM mama tejo.aMshasambhavam || iti 

yatra yatra vibhUtyAdyatishayaH, sa sa Ishvara ityupAsyatayA codyate | evam ihApyAdityamaNDale hiraNmayaH puruShaH sarvapApmodayaliN^gAt para eveti vakShyati | evam AkAshaH talliN^gAt [ve.sU. 1.1.22] ityAdiShu draShTavyam | evaM sadyomuktikAraNam apyAtmaj~nAnam upAdhivisheShadvAreNopadishyamAnam apyavivakShitopAdhisambandhavisheShaM parAparaviShayatvena sandihyamAnaM vAkyagatiparyAlocanayA nirNetavyaM bhavati -- yathehaiva tAvat Anandamayo.abhyAsAt [ve.sU. 1.1.12] iti | evam ekam api brahmApekShitopAdhisambandhaM nirastopAdhisambandhaM copAsyatvena j~neyatvena ca vedAnteShUpadishyata iti pradarshayituM paro grantha Arabhyate ||11|| 

  -- o)0(o -- 

6. AnandamayAdhikaraNam

|| 1.1.12 ||

yacca gatisAmAnyAt ityacetanakAraNanirAkaraNam uktam, tad api vAkyAntarANi brahmaviShayANi vyAcakShANena brahmaviparItakAraNaniShedhena prapaJNcyate -- taittirIyake annamayaM prANamayaM manomayaM vij~nAnamayaM cAnukramyAm nAyate -- tasmAd vA etasmAd vij~nAnamayAd anyo.antara AtmAnandamayaH iti | tatra saMshayaH -- kim ihAnandamayashabdena param eva brahmocyate, yat prakR^itam satyaM j~nAnam anantaM brahma [tai.u. 2.3] iti, kiM vAnnamayAdivad brahmaNo.arthAntaram iti | kiM tAvat prAptam? brahmaNo.arthAntaram amukhya AtmAnandamayaH syAt | kasmAt? annamayAdyamukhyAtmapravAhapatitatvAt | 

athApi syAt sarvAntaratvAd Anandamayo mukhya evAtmeti | na syAt priyAdyavayavayogAcchArIratvashravaNAcca | mukhyashced AtmA syAn na priyAdisaMsparshaH syAt | iha tu tasya priyam eva shiraH ityAdi shrUyate | shArIratvaM ca shrUyate -- tasyaiSha eva shArIra AtmA yaH pUrvasya iti | tasya pUrvasya vij~nAnamayasyaiSha eva shArIra AtmA ya eSha Anandamaya ityarthaH | na ca sasharIrasya sataH priyApriyasaMsparsho vArayituM shakyaH | tasmAt saMsAryevAnandamaya AtmetyevaM prApte, idam ucyate -- 

Anandamayo.abhyAsAt ||

para evAtmAnandamayo bhavitum arhati | kutaH? abhyAsAt | parasminn eva hyAtmanyAnandashabdo bahukR^itvo.abhyasyate | AnandamayaM prastutya raso vai saH iti tasyaiva rasatvam uktvA, ucyate -- rasaM hyevAyaM labdhvAnandI bhavati | ko hyevAnyAt kaH prANyAt yad eSha AkAsha Anando na syAt | eSha hyevAnandayAti saiShAnandasya mImAMsA bhavati etam Anandamayam AtmAnam upasaMkrAmati AnandaM brahmaNo vidvAn na bibheti kutashcana [tai.u. 2.7] iti | Anando brahmeti vyajAnAt iti ca | shrutyantare ca vij~nAnam AnandaM brahma [bR^i.A.u. 3.9.7] iti brahmaNyevAnandashabdo dR^iShTaH | evam Anandashabdasya bahukR^itvo brahmaNyabhyAsAd Anandamaya AtmA brahmeti gamyate | 

yat tUktam annamayAdyamukhyAtmapravAhapatitatvAd AnandamayasyApyamukhyatvam iti, nAsau doShaH, Anandamayasya sarvAntaratvAt | mukhyam eva hyAtmAnam upadidikShu shAstraM lokabuddhim anusarat, annamayaM sharIram anAtmAnam atyantamUDhAnAm Atmatvena prasiddham anUdya mUShAniShiktadrutatAmrAdipratimAvat tato.antaraM tato.antaram ityevaM pUrveNa pUrveNa samAnam uttaram uttaram anAtmAnam Atmeti grAhayat, pratipattisaukaryApekShayA sarvAntaraM mukhyam Anandamayam AtmAnam upadidesheti shliShTataram | yathArundhatIdarshane bahvIShvapi tArAsvamukhyAsvarundhatIShu darshitAsu, yA antyA pradarshyate sA mukhyaivArundhatI bhavati | evam ihApyAnandamayasya sarvAntaratvAn mukhyam Atmatvam | yat tu brUShe, priyAdInAM shirastvAdikalpanAnupapannA mukhyasyAtmana iti -- atItAnantaropAdhijanitA sA | na svAbhAvikItyadoShaH | shArIratvam apyAnandamayasyAnnamayAdisharIraparamparayA pradarshyamAnatvAt | na punaH sAkShAd eva shArIratvaM saMsArivat | tasmAd AnandamayaH para evAtmA ||12|| 

|| 1.1.13 ||

vakArashabdAn neti cen na prAcuryAt ||

atrAha -- nAnandamayaH para AtmA bhavitum arhati | kasmAt? vikArashabdAt | prakR^itivacanAd ayam anyaH shabdo vikAravacanaH samadhigataH AnandamayaH iti, mayaTo vikArArthatvAt | tasmAd annamayAdishabdavadvikAraviShaya evAyam Anandamayashabda iti cet, na | prAcuryArthe.api mayaTaH smaraNAt | tat prakR^itavacane mayaT iti hi pracuratAyAm api mayaTa smaryate | yathA annamayo yaj~naH ityannapracura ucyate, evam AnandapracuraM brahmAnandamayam ucyate | AnandapracuratvaM ca brahmaNo manuShyatvAd Arabhyottarasminn uttarasmin sthAne shataguNa Ananda ityuktvA brahmAnandasya niratishayatvAvadhAraNAt | tasmAt prAcuryArthe mayaT || 


|| 1.1.14 ||

tarAtuvyapadeshAcca ||

itashca prAcuryArthe mayaT | yasmAd AnandahetutvaM brahmaNo vyapadishati shrutiH -- eSha hyevAnandayAti iti AnandayatItyarthaH | yo hyanyAn Anandayati sa pracurAnanda iti prasiddhaM bhavati | yathA loke yo.anyeShAM dhanikatvam ApAdayati sa pracuradhana iti gamyate, tadvat | tasmAt prAcuryArthe.api mayaTaH sambhavAd AnandamayaH para evAtmA ||14|| 

|| 1.1.15 ||

mAntravarNikam eva ca gIyate ||

itashcAnandamayaH para evAtmA | yasmAt brahmavid Apnoti param [tai.u. 2.1] ityupakramya, satyaM j~nAnam anantaM brahma [tai.u. 2.3] ityasmin mantre yat brahma prakR^itaM satyaj~nAnAnantavisheShaNair nirdhAritam, yasmAd AkAshAdikrameNa sthAvarajaN^gamAni bhUtAnyajAyanta, yacca bhUtAni sR^iShTvA tAnyanupravishya guhAyAm avasthitaM sarvAntaram, yasya vij~nAnAya anyo.antara AtmA anyo.antara AtmA iti prakrAntam, tanmantravarNikam eva brahmeha gIyate -- anyo.antara AtmAnandamayaH iti | mantrabrAhmaNayoshcaikArthatvaM yuktam, avirodhAt | anyathA hi prakR^itahAnAprakR^itaprakriye syAtAm | na cAnnamayAdibhya ivAnandamayAd anyo.antara AtmAbhidhIyate | etanniShThaiva ca bhArgavI vAruNI vidyA -- Anando brahmeti vyajAnAt iti | tasmAd AnandamayaH para evAtmA ||15||

|| 1.1.16 || 

netaro.anupapatteH ||

itashcAnandamayaH para evAtmA, netaraH | itara IshvarAdanyaH saMsArI jIva ityarthaH | na jIva AnandamayashabdenAbhidhIyate | kasmAt? anupapatteH | AnandamayaM hi prakR^itya shrUyate -- so.akAmayata | bahu syAM prajAyeyeti | sa tapo.atapyata | sa tapaH taptvA | idaM sarvam asR^ijata | yad idaM kiM ca [tai.u. 2.6] iti | tatra prAksharIrAdyutpatter abhidhyAnam, sR^ijyamAnAnAM ca vikArANAM sraShTur avyatirekaH, sarvavikArasR^iShTishca na parasmAd Atmano.anyatropapadyate ||16||

|| 1.1.17 ||

bhedavyapadeshAcca ||

itashca nAnandamayaH saMsArI | yasmAd AnandamayAdhikAre raso vai saH | rasaM hyevAyaM labdinA andI bhavati [tai.u. 2.7] iti jIvAnandamayau bhedena vyapadishati | na hi labdhaiva labdhavyo bhavati | kathaM tarhi AtmAnveShTavyaH AtmalAbhAn na paraM vidyate iti shrutismR^itI, yAvatA na labdhaiva labdhavyo bhavatItyuktam? bADham -- tathApyAtmano.apracyutAtmabhAvasyaiva sataH tattvAnavabodhanimitto mithyaiva dehAdiShvanAtmasu Atmatvanishcayo laukiko dR^iShTaH | tena dehAdibhUtasyAtmano.api AtmA -- ananviShTaH anveShTavyaH, alabdhaH labdhavyaH, ashrutaH shrotavyaH, amataH mantavyaH, avij~nAtaH vij~nAtavyaH -- ityAdibhedavyapadesha upapadyate | pratiShidhyata eva tu paramArthataH sarvaj~nAt parameshvarAd anyo draShTA shrotA vA nAnyo.ato.asti draShTA ityAdinA | parameshvaraH tu avidyAkalpitAcchArIrAt kartur bhoktuH vij~nAnAtmAkhyAt anyaH | yathA mAyAvinashcarmakhaDgadharAt sUtreNAkAsham adhirohataH sa eva mAyAvI paramArtharUpo bhUmiShTho.anyaH | yathA vA ghaTAkAshAd upAdhiparicchinnAd anupAdhiparicchinna AkAsho.anyaH | IdR^ishaM ca vij~nAnAtmaparamAtmabhedam Ashritya netaro.anupapatteH bhedavyapadeshAcca ityuktam ||17|| 

|| 1.1.18 ||

kAmAcca nAnumAnApekShA ||

AnandamayAdhikAre ca, so.akAmayata bahu syAM prajAyeyeti [tai.u. 2.6] iti kAmayitR^itvanirdeshAcca nAnumAnikam api sAN^khyaparikalpitam acetanaM pradhAnam Anandamayatvena kAraNatvena vA apekShitavyam | IkShater nAshabdam iti nirAkR^itam api pradhAnaM pUrvasUtrodAhR^itAM kAmayitR^itvashrutim Ashritya prasaN^gAt punar nirAkriyate gatisAmAnyaprapaJNcanAya ||18|| 

|| 1.1.19 ||

asminn asya ca tadyogaM shAsti ||

itashca na pradhAne jIve vAnandamayashabdaH | yasmAd asminn Anandamaye prakR^ita Atmani, pratibuddhasyAsya jIvasya, tadyogaM shAsti -- tad AtmanA yogaH tadyogaH, tadbhAvApattiH, muktiH ityarthaH -- tad yogaM shAsti shAstram -- yadA hyevaiSha etasminn adR^ishye.anAtmye.anirukte.anilayane.abhayaM pratiShThAM vindate | atha so.abhayaM gato bhavati | yadA hyevaiSha etasminn udaram antaraM kurute | atha tasya bhayaM bhavati iti | etad uktaM bhavati -- yad etasminn Anandamaye.alpam apyantaram atAdAtmyarUpaM pashyati, tadA saMsArabhayAn na nivartate | yadA tv etasminn Anandamaye nirantaraM tAdAtmyena pratitiShThati, tadA saMsArabhayAn nivartata iti | tacca paramAtmaparigrahe ghaTate, na pradhAnaparigrahe jIvaparigrahe vA | tasmAd AnandamayaH paramAtmeti siddham || 

idaM tviha vaktavyam -- sa vA eSha puruSho.annarasamayaH tasmAd vA etasmAd annarasamayAd anyo.antara AtmA prANamayaH, tasmAt anyo.antara AtmA manomayaH, tasmAt anyo.antara AtmA vij~nAnamayaH iti ca vikArArthe mayaTpravAhe sati, Anandamaya evAkasmAd ardhajaratIyanyAyena katham iva mayaTaH prAcuryArthatvaM brahmaviShayatvaM cAshrIyata iti | mAntravarNikabrahmAdhikArAd iti cet, na | annamayAdInAm api tarhi brahmatvaprasaN^gaH | 

atrAha -- yuktam annamayAdInAm abrahmatvam, tasmAt tasmAd AntarasyAntarasya anyasyAnyasya Atmana ucyamAnatvAt | AnandamayAt tu na kashcid anya Antara Atmocyate | tenAnandamayasya brahmatvam, anyathA prakR^itahAnAprakR^itaprakriyAprasaN^gAd iti |

atrocyate -- yadyapyannamayAdibhya ivAnandamayAt anyo.antara AtmA iti na shrUyate, tathApi nAnandamayasya brahmatvam | yata AnandamayaM prakR^itya shrUyate -- tasya priyam eva shiraH, modo dakShiNaH pakShaH, pramoda uttaraH pakShaH, Ananda AtmA, brahma pucchaM pratiShThA [tai.u. 2.4] iti | tatra yad brahmeha mantravarNe prakR^itam satyaM j~nAnam anantaM brahma [tai.u. 2.3] iti, tad iha brahma pucchaM pratiShThA ityucyate | tad vijij~nApayiShayaivAnnamayAdaya AnandamayaparyantAH paJNca koshAH kalpyante | tatra kutaH prakR^itahAnAprakR^itaprakriyAprasaN^gaH | 

nanvanandamayasyAvayavatvena brahma pucchaM pratiShThA ityucyate, annamayAdInAm iva idaM pucchaM pratiShThA ityAdi | tatra kathaM brahmaNaH svapradhAnatvaM shakyaM vij~nAtum? prakR^itatvAd iti brUmaH | 

nanvanandamayAvayavatvenApi brahmaNi vij~nAyamAne na prakR^itatvaM hIyate, Anandamayasya brahmatvAd iti | atrocyate -- tathA sati tad eva brahma Anandamaya AtmA avayavI, tad eva ca brahma pucchaM pratiShThA avayava ityasAmaJNjasyaM syAt | anyataraparigrahe tu, yuktam brahma pucchaM pratiShThA ityatraiva brahmanirdesha Ashrayitum, brahmashabdasaMyogAt | nAnandamayavAkye, brahmashabdasaMyogAbhAvAd iti | api ca brahma pucchaM pratiShThetyuktvedam ucyate -- tad apyeSha shloko bhavati | 

asann eva sa bhavati | asad brahmeti veda cet | 
asti brahmeti ced veda | santam enaM tato viduH || [tai.u. 2.5] iti | 

asmiMshca shloke.ananukR^iShyAnandamayaM brahmaNa eva bhAvAbhAvavedanayor guNadoShAbhidhAnAd gamyate -- brahma pucchaM pratiShThA ityatra brahmaNa eva svapradhAnatvam iti | na cAnandamayasyAtmano bhAvAbhAvAshaN^kA yuktA, priyamodAdivishiShTasyAnandamayasya sarvalokaprasiddhatvAt | kathaM punaH svapradhAnaM sad brahma Anandamayasya pucchatvena nirdishyate -- brahma pucchaM pratiShThA iti? naiSha doShaH | pucchavat puccham, pratiShThA parAyaNam ekanIDAM laukikasyAnandajAtasya brahmAnandaH ityetad anena vivakShyate, nAvayavatvam | etasyaivAnandasyAnyAni bhUtAni mAtrAm upajIvanti iti shrutyantarAt | api cAnandamayasya brahmatve priyAdyavayavatvena savisheShaM brahmAbhyupagantavyam | nirvisheShaM tu brahma vAkyasheShe shrUyate, vAN^manasayor agocaratvAbhidhAnAt -- 

yato vAco nivartante | aprApya manasA saha | 
AnandaM brahmaNo vidvAn | na bibheti kutashcana || [tai.u. 2.8] iti | 

api cAnandapracura ityukte duHkhAlpIyastvam api gamyate | prAcuryasya loke pratiyogyalpatvApekShatvAt | tathA ca sati yatra nAnyat pashyati, nAnyacchR^iNoti, nAnyad vijAnAti, sa bhUmA iti bhUmni brahmaNi tadvyatiriktAbhAvashrutir uparudhyeta | pratisharIraM ca priyAdibhedAdAnandamayasya bhinnatvam | brahma tu na pratisharIraM bhidyate, satyaM j~nAnam anantaM brahma [tai.u. 2.3] ityAnantyashruteH 

eko devaH sarvabhUteShu gUDhaH 
sarvavyApI sarvabhUtAntarAtmA [shve.u. 6.11] iti ca shrutyantarAt | 

na cAnandamayAbhyAsaH shrUyate | prAtipadikArthamAtram eva hi sarvatrAbhyasyate -- raso vai saH | rasaM hyevAyaM labdhvAnandI bhavati | ko hyevAnyAt kaH prANyAt | yad eSha AkAsha Anando na syAt saiShAnandasya mImAMsA bhavati | AnandaM brahmaNo vidvAn na bibheti kutashcana iti, Anando brahmeti vyajAnAt iti ca | yadi cAnandamayashabdasya brahmaviShayatvaM nishcitaM bhavet, tata uttareShvanandamAtraprayogeShvapyAnandamayAbhyAsaH kalpyeta | na tvanandamayasya brahmatvam asti, priyashirastvAdibhir hetubhiH ityavocAma | tasmAcchrutyantare vij~nAnam AnandaM brahma [bR^i.A.u. 3.9.7] ityAnandapadaprAtipadikasya brahmaNi prayogadarshanAt, yad eSha AkAsha Anando na syAt iti brahmaviShayaH prayogo, na tvanandamayAbhyAsa ityavagantavyam | yaH tu ayaM mayaDantasyaivAnandamayashabdasyAbhyAsaH etam Anandamayam AtmAnam upasaMkrAmati iti, na tasya brahmaviShayatvam asti | vikArAtmanAm evAnnamayAdInAm anAtmanAm upasaMkramitavyAnAM pravAhe patitatvAt | 

nanvanandamayasyopasaMkramitavyasyAnnamayAdivad abrahmatve sati naiva viduSho brahmaprAptiH phalaM nirdiShTaM bhavet | naiSha doShaH, AnandamayopasaMkramaNanirdeshenaiva viduShaH pucchapratiShThAbhUtabrahmaprApteH phalasya nirdiShTatvAt, tad apyeSha shloko bhavati yato vAco nivartante [tai.u. 2.8] ityAdinA ca prapaJNcyamAnatvAt | yA tvanandamayasaMnidhAne so.akAmayata bahu syAM prajAyeyeti [tai.u. 2.6] itIyaM shrutir udAhR^itA, sA brahma pucchaM pratiShThA ityanena saMnihitatareNa brahmaNA sambadhyamAnA nAnandamayasya brahmatAM pratibodhayati | tadapekShatvAccottarasya granthasya raso vai saH ityAder nAnandamayaviShayatA | 

nanu so.akAmayata [tai.u. 2.6] iti brahmaNi puMliN^ganirdesho nopapadyate | nAyaM doShaH, tasmAd vA etasmAd Atmana AkAshaH sambhUtaH ityatra puMliN^genApyAtmashabdena brahmaNaH prakR^itatvAt | yat tu bhArgavI vAruNI vidyA -- Anando brahmeti vyajAnAt iti, tasyAM mayaDashravaNAt priyashirastvAdyashravaNAcca yuktam Anandasya brahmatvam | tasmAd aNumAtram api visheSham anAshritya na svata eva priyashirastvAdi brahmaNa upapadyate | na ceha savisheShaM brahma pratipipAdayiShitam, vAN^manasagocarAtikramaNashruteH | tasmAd annamayAdiShvivAnandamaye.api vikArArtha eva mayaT vij~neyaH, na prAcuryArthaH || 

sUtrANi tv evaM vyAkhyeyAni -- brahma pucchaM pratiShThA ityatra kim AnandamayAvayavatvena brahma vivakShyate, uta svapradhAnatveneti | pucchashabdAd avayavatveneti prApte, ucyate -- Anandamayo.abhyAsAt Anandamaya AtmA ityatra brahma pucchaM pratiShThA iti svapradhAnam eva brahmopadishyate | abhyAsAt asann eva sa bhavati ityasmin nigamanashloke brahmaNa eva kevalasyAbhyasyamAnatvAt | vikArashabdAn neti cen na prAcuryAt vikArashabdo.avayavashabdo.abhipretaH | puccham ityavayavashabdAn na svapradhAnatvaM brahmaNa iti yad uktam, tasya parihAro vaktavyaH | atrocyate -- nAyaM doShaH, prAcuryAd apyavayavashabdopapatteH | prAcuryaM prAyApattiH, avayavaprAye vacanam ityarthaH | annamayAdInAM hi shiraAdiShu pucchAnteShvavayaveShUkteShvanandamayasyApi shiraAdInyavayavAntarANyuktvA avayavaprAyApattyA brahma pucchaM pratiShThA ityAha, nAvayavavivakShayA | yat kAraNam abhyAsAt iti svapradhAnatvaM brahmaNaH samarthitam | tarAtuvyapadeshAcca sarvasya hi vikArajAtasya sAnandamayasya kAraNatvena brahma vyapadishyate -- idaM sarvam asR^ijata, yad idaM kiM ca iti | na ca kAraNaM sad brahma svavikArasyAnandamayasya mukhyayA vR^ittyAvayava upapadyate | aparANyapi sUtrANi yathAsambhavaM pucchavAkyanirdiShTasyaiva brahmaNa upapAdakAni draShTavyAni ||19||

antaradhikaraNam || 

|| 1.1.20 || 

idam AmnAyate -- 

atha ya eSho.antar Aditye hiraNmayaH puruSho dR^ishyate hiraNyashmashrur hiraNyakesha A praNakhAt sarva eva suvarNaH tasya yathA kapyAsaM puNDarIkam evam akShiNI tasyod iti nAma sa eSha sarvebhyaH pApmabhya udita udeti ha vai sarvebhyaH pApmabhyo ya evaM veda [chA.u. 1.6.67] ityadhidaivatam | athAdhyAtmam api atha ya eSho.antar akShiNi puruSho dR^ishyate [chA.u. 1.7.5] ityAdi | 

tatra saMshayaH -- kiM vidyAkarmAtishayavashAt prAptotkarShaH kashcit saMsArI sUryamaNDale cakShuShi copAsyatvena shrUyate, kiM vA nityasiddhaH parameshvaraH? iti | kiM tAvat prAptam? saMsArIti | kutaH? rUpavattvashravaNAt | AdityapuruShe tAvat hiraNyashmashruH ityAdi rUpam udAhR^itam | akShipuruShe.api tad evAtideshena prApyate tasyaitasya tad eva rUpaM yad amuShya rUpam iti | na ca parameshvarasya rUpavattvaM yuktam, ashabdam asparsham arUpam avyayam [ka.u. 1.3.15] iti shruteH | AdhArashravaNAcca -- ya eSho.antar Aditye ya eSho.antar akShiNi iti | na hyanAdhArasya svamahimapratiShThitasya sarvavyApinaH parameshvarasyAdhAra upadishyeta | sa bhagavaH kasmin pratiShThita iti sve mahimni iti, AkAshavat sarvagatashca nityaH iti ca shrutI bhavataH | aishvaryamaryAdAshruteshca -- sa eSha ye cAmuShmAt parAJNco lokAH teShAM ceShTo devakAmAnAM ca ityAdityapuruShasya aishvaryamaryAdA | sa eSha ye caitasmAd arvAJNco lokAH teShAM ceShTo manuShyakAmAnAM ca ityakShipuruShasya | na ca parameshvarasya maryAdAvad aishvaryaM yuktam | eSha sarveshvara eSha bhUtAdhipatir eSha bhUtapAla eSha setur vidharaNa eShAM lokAnAm asambhedAya ityavisheShashruteH | tasmAn nAkShyAdityayor antaH parameshvara ityevaM prApte -- 

antaH taddharmopadeshAt ||

brUmaH -- antaH taddharmopadeshAt iti | ya eSho.antarAditye ya eSho.antarakShiNi iti ca shrUyamANaH puruShaH parameshvara eva, na saMsArI | kutaH? taddharmopadeshAt | tasya hi parameshvarasya dharmA ihopadiShTaH | tad yathA -- tasyod iti nAma iti shrAvayitvA tasyAdityapuruShasya nAma sa eSha sarvebhyaH pApmabhya uditaH iti sarvapApmApagamena nirvakti | tad eva ca kR^itanirvacanaM nAmAkShipuruShasyApyatidishati -- yannAma tannAma iti | sarvapApmApagamashca paramAtmana eva shrUyate -- ya AtmApahatapApmA [chA.u. 8.7.1] ityAdau | tathA cAkShuShe puruShe saiva R^ik tat sAma tad ukthaM tad yajuH tad brahma iti R^iksAmAdyAtmakatAM nirdhArayati | sA ca parameshvarasyopapadyate, sarvakAraNatvAt sarvAtmakatvopapatteH | pR^ithivyagnyAdyAtmake cAdhidaivatam R^iksAme, vAkprANAdyAtmake cAdhyAtmam anukramyAha -- tasya rk ca sAma ca geShNau ityadhidaivatam | tathAdhyAtmam api -- yAvamuShya geShNau tau geShNau iti | tacca sarvAtmakatve satyevopapadyate | tad ya ime vINAyAM gAyantyetaM tv eva te gAyanti tasmAt te dhanasanayaH iti ca laukikeShvapi gAneShvasyaiva gIyamAnatvaM darshayati | tacca parameshvaraparigraha eva ghaTate -- 

yad yad vibhUtimat sattvaM 
shrImad Urjitam eva vA | 
tat tad evAvagaccha tvaM 
mama tejo.aMshasambhavam || [gItA 10.42] iti bhagavadgItAdarshanAt | 

lokakAmeshitR^itvam api niraN^kushaM shrUyamANaM parameshvaraM gamayati | yat tUktaM hiraNyashmashrutvAdirUpavattvashravaNaM parameshvare nopapadyata iti, atra brUmaH -- syAt parameshvarasyApIcchAvashAn mAyAmayaM rUpaM sAdhakAnugrahArtham, 

mAyA hyeShA mayA sR^iShTA yan mAM pashyasi nArada | 
sarvabhUtaguNair yuktiM maivaM mAM j~nAtum arhasi || iti smaraNAt | 

api ca, yatra tu nirastasarvavisheShaM pArameshvaraM rUpam upadishyate, bhavati tatra shAstram ashabdam asparsham arUpam avyayam [ka.u. 1.3.15] ityAdi | sarvakAraNatvAt tu vikAradharmair api kaishcid vishiShTaH parameshvara upAsyatvena nirdishyate -- sarvakarmA sarvakAmaH sarvagandhaH sarvarasaH ityAdinA | tathA hiraNyashmashrutvAdinirdesho.api bhaviShyati | yad apyAdhArashravaNAn na parameshvara iti, atrocyate -- svamahimapratiShThasyApyAdhAravisheShopadesha upAsanArtho bhaviShyati | sarvagatatvAd brahmaNo vyomavat sarvAntaratvopapatteH | aishvaryamaryAdAshravaNam apyadhyAtmAdhidaivatavibhAgApekSham upAsanArtham eva | tasmAt parameshvara evAkShyAdityayor antar upadishyate ||20||
 
|| 1.1.21 || 

bhedavyapadeshAccAnyaH || 

asti cAdityAdisharIrAbhimAnibhyo jIvebhyo.anya Ishvaro.antaryAmI -- ya Aditye tiShThann AdityAd antaro yam Adityo na veda yasyAdityaH sharIraM ya Adityam antaro yamayatyeSha ta AtmAntaryAmyamR^itaH iti shrutyantare bhedavyapadeshAt | tatra hi AdityAd antaro yam Adityo na veda iti veditur AdityAd vij~nAnAtmano.anyo.antaryAmI spaShTaM nirdishyate | sa evehApyantar Aditye puruSho bhavitum arhati, shrutisAmAnyAt | tasmAt parameshvara evehopadishyata iti siddham ||21||

AkAshAdhikaraNam |

|| 1.1.22 ||

idam Amananti -- asya lokasya kA gatiH ityAkAsha iti hovAca sarvANi ha vA imAni bhUtAnyAkAshAd eva samutpadyanta AkAshaM pratyastaM yantyAkAsho hyevaibhyo jyAyAn AkAshaH parAyaNam [chA.u. 1.9.1] iti | 

tatra saMshayaH -- kim AkAshashabdena paraM brahmAbhidhIyate, uta bhUtAkAsham iti | kutaH saMshayaH ? ubhayatra prayogadarshanAt | bhUtavisheShe tAvat suprasiddho lokavedayor AkAshashabdaH | brahmaNyapi kvacit prayujyamAno dR^ishyate, yatra vAkyasheShavashAd asAdhAraNaguNashravaNAd vA nirdhAritaM brahma bhavati -- yathA yad eSha AkAsha Anando na syAt iti AkAsho ha vai nAma nAmarUpayor nirvahitA te yad antarA tad brahma iti caivam Adau | 

ataH saMshayaH | kiM punar atra yuktam? bhUtAkAsham iti | kutaH? tad dhi prasiddhatareNa prayogeNa shIghraM buddhim Arohati | na cAyam AkAshashabda ubhayoH sAdhAraNaH shakyo vij~nAtum, anekArthatvaprasaN^gAt | tasmAd brahmaNi gauNa eva AkAshashabdo bhavitum arhati | vibhutvAdibhir hi bahubhir dharmaiH sadR^isham AkAshena brahma bhavati | na ca mukhyasambhave gauNo.artho grahaNam arhati | sambhavati ceha mukhyasyaivAkAshasya grahaNam | 

nanu bhUtAkAshaparigrahe vAkyasheSho nopapadyate -- sarvANi ha vA imAni bhUtAnyAkAshAd eva samutpadyante [chA.u. 1.9.1] ityAdiH | naiSha doShaH, bhUtAkAshasyApi vAyvAdikrameNa kAraNatvopapatteH | vij~nAyate hi -- tasmAd vA etasmAd Atmana AkAshaH sambhUta AkAshAd vAyur vAyor agniH ityAdi | jyAyaH tu aparAyaNatve api bhUtAntarApekShayopapadyete bhUtAkAshasyApi | tasmAd AkAshashabdena bhUtAkAshasya grahaNam | ityevaM prApte brUmaH -- 

AkAshaH talliN^gAt || 

AkAshashabdeneha brahmaNo grahaNaM yuktam | kutaH? talliN^gAt | parasya hi brahmaNa idaM liN^gam -- sarvANi ha vA imAni bhUtAnyAkAshAd eva samutpadyante iti | parasmAd dhi brahmaNo bhUtAnAm utpattiH iti vedAnteShu maryAdA | 

nanu bhUtAkAshasyApi vAyvAdikrameNa kAraNatvaM darshitam | satyaM darshitam | tathApi mUlakAraNasya brahmaNo.aparigrahAt, AkAshAd evetyavadhAraNaM sarvANIti ca bhUtavisheShaNaM nAnukUlaM syAt | tathA AkAshaM pratyastaM yanti iti brahmaliN^gam, AkAsho hyevaibhyo jyAyAn AkAshaH parAyaNam iti ca jyAyastvaparAyaNatve | jyAyastvaM hyanApekShikaM paramAtmanyevaikasminn AmnAtam -- jyAyAn pR^ithivyA jyAyAn antarikShAjjyAyAn divo jyAyAnebhyo lokebhyaH iti | tathA parAyaNatvam api paramakAraNatvAt paramAtmanyeva upapannataraM bhavati | shrutishca -- vij~nAnam AnandaM brahma [bR^i.A.u. 3.9.7] rAtir dAtuH parAyaNam iti | api cAntavat tu adoSheNa shAlAvatyasya pakShaM ninditvA, anantaM kiMcid vaktukAmena jaivalinAkAshaH parigR^ihItaH | taM cAkAsham udgIthe sampAdyopasaMharati -- sa eSha parovarIyAn udgIthaH sa eSho.anantaH iti | taccAnantyaM brahmaliN^gam | yat punar uktaM bhUtAkAshaM prasiddhibalena prathamataraM pratIyata iti, atra brUmaH -- prathamataraM pratItam api tadvAkyasheShagatAn brahmaguNAn dR^iShTvA na parigR^ihyate | darshitashca brahmaNyapyAkAshashabdaH AkAsho ha vai nAma nAmarUpayor nirvahitA ityAdau | tathAkAshaparyAyavAcinAm api brahmaNi prayogo dR^ishyate -- R^ico akShare parame vyoman yasmin devA adhi vishve niSheduH saiShA bhArgavI vAruNI vidyA parame vyoman pratiShThitA | oM kaM brahma khaM brahma khaM purANam iti caivam Adau | vAkyopakrame.api vartamAnasyAkAshashabdasya vAkyasheShavashAd yuktA brahmaviShayatvAvadhAraNA | agnir adhIte.anuvAkam iti hi vAkyopakramagato.apyagnishabdo mANavakaviShayo dR^ishyate | tasmAd AkAshashabdaM brahmeti siddham ||22||

  -- o)0(o -- 
prANAdhikaraNaM

|| 1.1.23 || 

udgIthe -- prastotaryA devatA prastAvam anvAyattA ityupakramya shrUyate -- katamA sA devateti, prANa iti hovAca, sarvANi ha vA imAni bhUtAni prANam evAbhisaMvishanti, prANamabhyujjihate, saiShA devatA prastAvamanvAyattA iti | tatra saMshayanirNayau pUrvavad eva draShTavyau | prANabandhanaM hi somya manaH prANasya prANam iti caivamAdau brahmaviShayaH prANashabdo dR^ishyate | vAyuvikAre tu prasiddhataro lokavedayoH | ata iha prANashabdena katarasyopAdAnaM yuktam iti bhavati saMshayaH | kiM punar atra yuktam? vAyuvikArasya paJNcavR^itteH prANasyopAdAnaM yuktam | tatra hi prasiddhataraH prANashabda ityavocAma | 

nanu pUrvavadihApi talliN^gAd brahmaNa eva grahaNaM yuktam | ihApi hi vAkyasheShe bhUtAnAM saMveshanodgamanaM pArameshvaraM karma pratIyate | na, mukhye.api prANe bhUtasaMveshanodgamanasya darshanAt | evaM hyAmnAyate -- yadA vai puruShaH svapiti prANaM tarhi vAg apyeti prANaM cakShuH prANaM shrotraM prANaM manaH, sa yadA prabudhyate prANAd evAdhi punar jAyante iti | pratyakShaM caitat -- svApakAle prANavR^ittAvaparilupyamAnAyAm indriyavR^ittayaH parilupyante, prabodhakAle ca punaH prAdurbhavantIti | indriyasAratvAcca bhUtAnAm aviruddho mukhye prANe.api bhUtasaMveshanodgamanavAdI vAkyasheShaH | api cAdityo.annaM codgIthapratihArayor devate prastAvadevatAyAH prANasyAnantaraM nirdishyeta | na ca tayor brahmatvam asti | tatsAmAnyAcca prANasyApi na brahmatvam ityevaM prApte -- 

ata eva prANaH || 

sUtrakAra Aha -- ata eva prANaH iti | talliN^gAd iti pUrvasUtre nirdiShTam | ata eva talliN^gAt prANashabdam api paraM brahma bhavitum arhati | prANasyApi hi brahmaliN^gasambandhaH shrUyate -- sarvANi ha vA imAni bhUtAni prANam evAbhisaMvishanti prANam abhyujjihate iti | prANanimittau sarveShAM bhUtAnAm utpattipralayAv ucyamAnau prANasya brahmatAM gamayataH | 

nanUktaM mukhyaprANaparigrahe.api saMveshanodgamanadarshanam aviruddham, svApaprabodhayor darshanAd iti | atrocyate -- svApaprabodhayoH indriyANAm eva kevalAnAM prANAshrayaM saMveshanodgamanaM dR^ishyate, na sarveShAM bhUtAnAm | iha tu sendriyANAM sasharIrANAM ca jIvAviShTAnAM bhUtAnAm, sarvANi ha vA imAni bhUtAni iti shruteH | yadApi bhUtashrutir mahAbhUtaviShayA parigR^ihyate, tadApi brahmaliN^gatvam aviruddham | 

nanu sahApi viShayaiH indriyANAM svApaprabodhayoH prANe.apyayaM prANAcca prabhavaM shrR^iNumaH -- yadA suptaH svapnaM na kaMcana pashyatyathAsmin prANa evaikadhA bhavati tadainaM vAk sarvair nAmabhiH sahApyeti iti | tatrApi talliN^gAt prANashabdaM brahmeva | yat punar uktam annAd ityasaMnidhAnAt prANasyAbrahmatvam iti, tad ayuktam | vAkyasheShabalena prANashabdasya brahmaviShayatAyAM pratIyamAnAyAM saMnidhAnasyAkiMcitkaratvAt | yat punaH prANashabdasya paJNcavR^ittau prasiddhataratvam, tad AkAshashabdasyeva pratividheyam | tasmAt siddhaM prastAvadevatAyAH prANasya brahmatvam || 

atra kecid udAharanti -- prANasya prANam prANabandhanaM hi somya manaH iti ca | tad ayuktam | shabdabhedAt prakaraNAcca saMshayAnupapatteH | yathA pituH piteti prayoge, anyaH pitA ShaShThInirdiShTAt, prathamAnirdiShTaH, pituH pitA iti gamyate | tadvat prANasya prANam iti shabdabhedAt prasiddhAt prANAt anyaH prANasya prANa iti nishcIyate | na hi sa eva tasyeti bhedanirdeshArho bhavati | yasya ca prakaraNe yo nirdishyate nAmAntareNApi sa eva tatra prakaraNI nirdiShTa iti gamyate | yathA jyotiShTomAdhikAre vasante vasante jyotiShA yajeta ityatra jyotiHshabdo jyotiShTomaviShayo bhavati, tathA parasya brahmaNaH prakaraNe prANabandhanaM hi somya manaH iti shrutaH prANashabdo vAyuvikAramAtraM katham avagamayet | ataH saMshayAviShayatvAn naitad udAharaNaM yuktam | prastAvadevatAyAM tu prANe saMshayapUrvapakShanirNayA upapAditAH ||23||

 -- o)0(o -- 

jyotishcaraNAdhikaraNam 

|| 1.1.24 ||

idam Amananti -- 

atha yad ataH paro divo jyotir dIpyate, vishvataH pR^iShTheShu sarvataH pR^iShTheShvanuttameShUttameShu lokeShvidaM vAva tad yad idam asmin nantaH puruShe jyotiH [chA.u. 3.13.7] iti | 

tatra saMshayaH -- kim iha jyotiHshabdenAdityAdikaM jyotir abhidhIyate, kiM vA para AtmA? iti | arthAntaraviShayasyApi prANashabdasya talliN^gAd brahmaviShayatvam uktam | iha tu talliN^gam evAsti nAstIti vicAryate | kiM tAvat prAptam? AdityAdikam eva jyotiHshabdena parigR^ihyata iti | kutaH? prasiddhiH | tamo jyotiH iti hImau shabdau parasparapratidvandviviShayau prasiddhau | cakShurvR^itter nirodhakaM shArvarAdikaM tama ucyate | tasyA evAnugrAhakam AdityAdikaM jyotiH | tathA dIpyate itIyam api shrutir AdityAdiviShayA prasiddhA | na hi rUpAdihInaM brahma dIpyata iti mukhyAM shrutim arhati | dyumaryAdatvashruteshca | na hi carAcarabIjasya brahmaNaH sarvAtmakasya dyaurmaryAdA yuktA | kAryasya tu jyotiShaH paricchinnasya dyaur maryAdA syAt | paro divo jyotiH iti ca brAhmaNam | 

nanu kAryasyApi jyotiShaH sarvatra gamyamAnatvAd dyumaryAdAvattvam asamaJNjasam | astu tarhyatrivR^itkR^itaM tejaH prathamajam | na, atrivR^itkR^itasya tejasaH prayojanAbhAvAd iti | idam eva prayojanaM yad upAsyatvam iti cet, na | prayojanAntaraprayuktasyaivAdityAder upAsyatvadarshanAt, tAsAM trivR^itaM trivR^itam ekaikAM karavANi iti cAvisheShashruteH | na cAtrivR^itkR^itasyApi tejaso dyumaryAdatvaM prasiddham | astu tarhi trivR^itkR^itam eva tat tejo jyotiHshabdam | 

nanUktam arvAg api divo.avagamyate.agnyAdikaM jyotiH iti | naiSha doShaH | sarvatrApi gamyamAnasya jyotiShaH paro divaH ityupAsanArthaH pradeshavisheShaparigraho na virudhyate | na tu niShpradeshasyApi brahmaNaH pradeshavisheShakalpanA bhAginI | sarvataH pR^iShTheShvanuttameShUttameShu lokeShu iti cAdhArabahutvashrutiH kArye jyotiShyupapadyatetarAm | idaM vAva tadyad idam asmin nantaH puruShe jyotiH iti ca kaukSheye jyotiShi paraM jyotiradhyasyamAnaM dR^ishyate | sArUpyanimittAshcAdhyAsA bhavanti -- yathA tasya bhUH iti shira ekaM hi shira ekam etadakSharam iti | kaukSheyasya tu jyotiShaH prasiddhamabrahmatvam | tasyaiShA dR^iShTiH tasyaiShA shrutiH iti cauShNyaghoShavishiShTatvasya shravaNAt | tadetaddR^iShTAM ca shrutaM cetyupAsIta iti ca shruteH | cakShuShyashca shruto bhavati ya evaM veda iti cAlpaphalashravaNAdabrahmatvam | mahate hi phalAya brahmopAsanamiShyate | na cAnyadapi kiMcitsvavAkye prANAkAshavajjyotiSho.asti brahmatvaliN^gam | na ca pUrvasminn api vAkye brahma nirdiShTam asti, gAyatrI vA idaM sarvaM bhUtam iti cchandonirdeshAt | athApi kathaMcitpUrvasmin vAkye brahma nirdiShTaM syAt, evam api na tasyeha pratyabhij~nAnam asti | tatra hi tripAdasyAmR^itaM divi iti dyauradhikaraNatvena shrUyate | atra punaH paro divo 
jyotiH iti dyaurmaryAdAtvena tasmAt prAkR^itaM jyotiriha grAhyam ityevaM prApte -- 

jyotishcaraNAbhidhAnAt ||

brUmaH -- jyotiriha brahma grAhyam | kutaH? caraNAbhidhAnAt, pAdAbhidhAnAdityarthaH | pUrvasmin hi vAkye catuShpAdbrahma nirdiShTam -- tAvAnasya mahimA tato jyAyAM shca puruShaH | pAdo.asya sarvA bhUtAni tripAdasyAmR^itaM divi ityanena mantreNa | tatra yaccatuShpado brahmaNastirapAdamR^itaM dyusambandhirUpaM nirdiShTam, tad eveha dyusambandhAnnirdiShTam iti pratyabhij~nAyate | tatparityajya prAkR^itaM jyotiH kalpayataH prakR^itahAnAprakR^itaprakriye prasajyeyAtAm | na kevalaM jyotirvAkya eva brahmAnuvR^ittiH | parasyAm api hi shANDilyavidyAyAmanuvartiShyate brahma | tasmAd iha jyotiH iti brahma pratipattavyam | yat tUktam -- jyotir dIpyate iti caitau shabdau kArye jyotiShi prasiddhAviti, nAyaM doShaH | prakaraNAdbrahmAvagame satyanayoH shabdayor avisheShakatvAt, dIpyamAnakAryajyotirupalakShite brahmaNyapi prayogasambhavAt | yena sUryastapati tejaseddhaH iti ca mantravarNAt | yad vA, nAyaM jyotiHshabdashcakShurvR^itterevAnugrAhake tejasi vartate, anyatrApi prayogadarshanAt -- vAcaivAyaM jyotiShAste mano jyotirjuShatAm iti ca | tasmAd yadyatkasyacidavabhAsakaM tattajjyotiHshabdenAbhidhIyate | tathA sati brahmaNo.api caitanyarUpasya samastajagadavabhAsahetutvAd upapanno jyotiHshabdaH | 

tam eva bhAntam anubhAti sarvaM 
tasya bhAsA sarvam idaM vibhAti |
tad devA jyotiShAM jyotir 
Ayur hopAsate.amR^itam || ityAdishrutibhyashca | 

yad apyuktaM dyumaryAdatvaM sarvagatasya brahmaNo nopapadyata iti, atrocyate -- sarvagatasyApi brahmaNa upAsanArthaH pradeshavisheShaparigraho na virudhyate | nanUktaM niShpradeshasya brahmaNaH pradeshavisheShakalpanA nopapadyata iti | nAyaM doShaH, niShpradeshasyApi brahmaNa upAdhivisheShasambandhAt pradeshavisheShakalpanopapatteH | tathA hi -- Aditye, cakShuShi, hR^idaye iti pradeshavisheShasambandhIni brahmaNaH upAsanAni shrUyante | etena vishvataH pR^iShTheShu ityAdhArabahutvam upapAditam | yad apyetad uktam auShNyaghoShAbhyAmanumite kaukSheye kArye jyotiShyadhyasyamAnatvAt param api divaH kAryajyotireveti, tadapyayuktam | parasyApi brahmaNo nAmAdipratIkatvavatkaukSheyajyotiShpratIkatvopapatteH | dR^iShTaM ca shrutaM cetyupAsIta iti tu pratIkadvArakaM dR^iShTatvaM shrutatvaM ca bhaviShyati | yad apyuktamalpaphalashravaNAcca na brahmeti, tadanupapannam | na hi iyate phalAya brahmAshrayaNIyam, iyate na iti niyame hetur asti | yatra hi nirastasarvavisheShasambandhaM paraM brahmAtmatvenopadishyate, tatraikarUpam eva phalaM mokSha ityavagamyate | yatra tu guNavisheShasambandhaM pratIkavisheShasambandhaM vA brahmopadishyate, tatra saMsAragocarANyevoccAvacAni phalAni dR^ishyante -- annAdo vasudAno vindate vasu ya evaM veda ityAdyAsu shrutiShu | yadyapi na svavAkye kiMcijjyotiSho brahmatvaliN^gam asti, tathApi pUrvasmin vAkye dR^ishyamAnaM grahItavyaM bhavati | tad uktaM sUtrakAreNa -- jyotishcaraNAbhidhAnAd iti | kathaM punar vAkyAntaragatena brahmasaMnidhAnena jyotiHshrutiH svaviShayAt shakyA pracyAvayitum? naiSha doShaH, atha yadataH paro divo jyotiH iti prathamatarapaThitena yacchabdena sarvanAmnA dyusambandhAt pratyabhij~nAyamAne pUrvavAkyanirdiShTo brahmaNi svasAmarthyena parAmR^iShTo satyarthAjjyotiHshabdasyApi brahmaviShayatvopapatteH | tasmAd iha jyotiH iti brahma pratipattavyam ||

|| 1.1.25 ||

chando.abhidhAnAnneti cenna tathA ceto.arpaNanigadAttathA hi darshanam ||

atha yad uktaM pUrvasminn api vAkye na brahmAbhihitam asti, gAyatrI vA idaM sarvaM bhUtaM yad idaM kiM ca [chA.u. 3.12.1] iti gAyatryAkhyasya cchandaso.abhihitatvAd iti | tat parihartavyam | kathaM punashchando.abhidhAnAn na brahmAbhihitam iti shakyate vaktum? yAvatA tAvAn asya mahimA ityetasyAm R^ici catuShpAdbrahma darshitam | naitad asti | gAyatrI vA idaM sarvam iti gAyatrIm upakramya, tAm eva bhUtapR^ithivIsharIrahR^idayavAkprANaprabhedair vyAkhyAya, saiShA catuShpadA ShaDvidhA gAyatrI tad etad R^icAbhyanUktaM tAvAn asya mahimA iti tasyAm eva vyAkhyAtarUpAyAM gAyatryAm udAhR^ito mantraH katham akasmAd brahma catuShpAd abhidadhyAt | yo.api tatra yad vai tad brahma [chA.u. 3.12.5,6] iti brahmashabdaH, so.api cchandasaH prakR^itatvAcchandoviShaya eva | ya etAm evaM brahmopaniShadaM veda [chA.u. 3.11.3] ityatra hi vedopaniShadam iti vyAcakShate | tasmAcchando.abhidhAnAn na brahmaNaH prakR^itatvam iti cet, naiSha doShaH | 

tathA ceto.arpaNanigadAt -- tathA gAyatryAkhyacchandodvAreNa, tadanugate brahmaNi cetaso.arpaNaM cittasamAdhAnam anena brAhmaNavAkyena nigadyate -- gAyatrI vA idaM sarvam iti | na hyakSharasaMniveshamAtrAyA gAyatryAH sarvAtmakatvaM sambhavati | tasmAd yad gAyatryAkhyavikAre.anugataM jagatkAraNaM brahma nirdiShTam, tad iha sarvam ityucyate, yathA sarvaM khalvidaM brahma [chA.u. 3.14.1] iti | kAryaM ca kAraNAd avyatiriktam iti vakShyAmaH -- tad ananyatvam ArambhaNashabdAdibhyaH ityatra | tathAnyatrApi vikAradvAreNa brahmaNa upAsanaM dR^ishyate -- etaM hyeva bahvR^icA mahatyukthe mImAMsanta etam agnAvadhvaryava etaM mahAvrate cchandogAH iti | tasmAd asti cchando.abhidhAne.api pUrvasmin vAkye catuShpAd brahma nirdiShTam | tad eva jyotirvAkye.api parAmR^ishyata upAsanAntaravidhAnAya | apara Aha | sAkShAd eva gAyatrIshabdena brahma pratipAdyate, saMkhyAsAmAnyAt | yathA gAyatrI catuShpadA ShaDakSharaiH pAdaiH, tathA brahma catuShpAt | tathAnyatrApi cchando.abhidhAyI shabdo.arthAntare saMkhyAsAmAnyAt prayujyamAno dR^ishyate | tad yathA -- te vA ete paJNcAnye paJNcAnye dasha santaH tatkR^itam ityupakramyAha saiShA virAD annAdI iti | asmin pakShe brahmaivAbhihitam iti na cchando.abhidhAnam | sarvathApyasti pUrvasmin vAkye prakR^itaM brahma iti ||25||

|| 1.1.26 ||

bhUtAdipAdavyapadeshopapatteshcaivam || 

itashcaivam abhyupagantavyam asti pUrvasmin vAkye prakR^itaM brahmeti | yato bhUtAdIn pAdAn vyapadishati shrutiH | bhUtapR^ithivI sharIrahR^idayAni hi nirdishyAha -- saiShA catuShpadA ShaDvidhA gAyatrI iti | na hi brahmAnAshrayaNe kevalasya cchandaso bhUtAdayaH pAdA upapadyante | api ca brahmAnAshrayaNe neyam R^ik sambadhyeta --  tAvAn asya mahimA iti | anayA hi R^icA svarasena brahmaivAbhidhIyate, pAdo.asya sarvabhUtAni tripAdasyAmR^itaM divi iti sarvAtmatvopapatteH | puruShasUkte.apIyam R^ik brahmaparatayaiva samAmnAyate | smR^itishca brahmaNa evaMrUpatAM darshayati --  viShTabhyAham idaM kR^itsnam ekAMshena sthito jagat iti | yad vai tad brahma iti ca nirdeshaH | evaM sati mukhyArtha upapadyate | te vA ete paJNca brahmapuruShAH iti ca hR^idayasuShiShu brahmapuruShashrutir brahmasambandhitAyAM vivakShitAyAM sambhavati | tasmAd asti pUrvasmin vAkye brahma prakR^itam | tad eva brahma jyotir vAkye dyusambandhAt pratyabhij~nAyamAnaM parAmR^ishyata iti sthitam ||26||

|| 1.1.27 ||

upadeshabhedAn neti cen nobhayasminn apyavirodhAt ||

yad apyetad uktam -- pUrvatra tripAdasyAmR^itaM divIti saptamyA dyaur AdhAratvenopadiShTa | iha punar atha yad ataH paro divaH [chA.u. 3.12.6] iti paJNcamyA maryAdAtvena | tasmAd upadeshabhedAn na tasyeha pratyabhij~nAnam astIti -- tat parihartavyam | atrocyate -- nAyaM doShaH, ubhayasminn apyavirodhAt | ubhayasminn api saptamyante paJNcamyante copadeshe na pratyabhij~nAnaM virudhyate | yathA loke vR^ikShAgreNa sambaddho.api shyena ubhayathopadishyamAno dR^ishyate -- vR^ikShAgre shyeno vR^ikShAgrAt parataH shyena iti ca, evaM divyeva sad brahma divaH param ityupadishyate | apara Aha -- yathA loke vR^ikShAgreNAsambaddho.api shyena ubhayathopadishyamAno dR^ishyate -- vR^ikShAgre shyeno vR^ikShAgrAt parataH shyena iti ca, evaM divaH param api sad brahma divItyupadishyate | tasmAd asti pUrvanirdiShTasya brahmaNa iha pratyabhij~nAnam | ataH param eva brahma jyotiHshabdam iti siddham ||

11. prAtardanAdhikaraNam 

|| 1.1.28 || 

asti kauShItakibrAhmaNopaniShadIndrapratardanAkhyAyikA -- pratardano ha vai daivodAsirindrasya priyaM dhAmopajagAma yuddhena ca pauruSheNa ca ityArabhyAmnAtA | tasyAM shrUyate -- sa hovAca prANo.asmi praj~nAtmA taM mAmAyur amR^itam ityupAssva [kau.brA. 3.2] iti | tathottaratrApi -- atha khalu prANa eva praj~nAtmedaM sharIraM parigR^ihyotthApayati [kau.brA. 3.9] iti | tathA na vAcaM vijij~nAsIta vaktAraM vidyAt iti | ante ca, sa eSha prANa eva praj~nAtmAnando.ajaro.amR^itaH ityAdi | 

tatra saMshayaH -- kim iha prANashabdena vAyumAtram abhidhIyate, uta devatAtmA, uta jIvaH, athavA paraM brahmeti ? 

nanu ata eva prANaH ityatra varNitaM prANashabdasya brahmaparatvam | ihApi ca brahmaliN^gam asti -- Anando.ajaro.amR^itaH ityAdi | katham iha punaH saMshayaH sambhavati? -- anekaliN^gadarshanAd iti brUmaH | na kevalam iha brahmaliN^gam evopalabhyate | santi hItaraliN^gAnyapi -- mAm eva vijAnIhi itIndrasya vacanaM devatAtmaliN^gam | idaM sharIraM parigR^ihyotthApayati iti prANaliN^gam | na vAcaM vijij~nAsIta vaktAraM vidyAt ityAdi jIvaliN^gam | ata upapannaH saMshayaH | tatra prasiddhervAyuH prANa iti prApte -- 

prANaH tathA.anugamAt || 

idam ucyate -- prANashabdaM brahma vij~neyam | kutaH? tathAnugamAt | tathA hi paurvAparyeNa paryAlocyamAne vAkye padAnAM samanvayo brahmapratipAdanapara upalabhyate | upakrame, tAvat varaM vR^iNIShva itIndreNoktaH pratardanaH paramaM puruShArthaM varam upacikShepa -- tvam eva me varaM vR^iNIShva yaM tvaM manuShyAya hitatamaM manyase iti | tasmai hitatamatvenopadishyamAnaH prANaH kathaM paramAtmA na syAt | na hyanyatra paramAtmavij~nAnAd dhitatamaprAptir asti, tam eva viditvAt imR^ityum eti nAnyaH panthA vidyate.ayanAya [shve.u. 3.8] ityAdishrutibhyaH | tathA sa yo mAM veda na ha vai tasya kenacana karmaNA loko mIyate na steyena na bhrUNahatyayA ityAdi ca brahmaparigrahe ghaTate | brahmavij~nAnena hi sarvakarmakShayaH prasiddhaH -- kShIyante cAsya karmANi tasmin dR^iShTo parAvare ityAdyAsu shrutiShu | praj~nAtmatvaM ca brahmapakSha evopapadyate | na hyacetanasya vAyoH praj~nAtmatvaM sambhavati | tathopasaMhAre.api Anando.ajaro.amR^itaH ityAnandatvAdIni ca na brahmaNo.anyatra samyak sambhavanti | sa na sAdhunA karmaNA bhUyAn bhavati no evAsAdhunA karmaNA kanIyAn eSha hyeva sAdhu karma kArayati taM yam ebhyo lokebhya unninIShate | eSha u evAsAdhu karma kArayati taM yamebhyo lokebhyo.adho ninIShate iti, eSha lokAdhipatir eSha lokapAla eSha lokeshaH [kau.u. 3.8] iti ca | sarvam etat parasmin brahmaNyAshrIyamANe.anugantuM shakyate, na mukhye prANe | tasmAt prANo brahma ||28||

|| 1.1.29 ||

na vaktur AtmopadeshAd iti ced 
adhyAtmasambandhabhUmA hyasmin || 

yad uktaM prANo brahmeti, tad AkShipyate -- na paraM brahma prANashabdam | kasmAt? vaktur AtmopadeshAt | vaktA hIndro nAma kashcid vigrahavAn devatAvisheShaH svamAtmAnaM pratardanAyAcacakShe -- mAm eva vijAnIhi ityupakramya prANo.asmi praj~nAtmA ityahaMkAravAdena | sa eva vaktur AtmatvenopadishyamAnaH prANaH kathaM brahma syAt? na hi brahmaNo vaktR^itvaM sambhavati, avAgamanAH ityAdishrutibhyaH | tathA vigrahasambandhibhir eva brahmaNyasambhavadbhir dharmaiH indra AtmAnaM tuShTAva -- trishIrShANaM tvAShTram ahanamarunmukhAn R^iShIn shAlAvR^ikebhyaH prAyaccham ityevam AdibhiH | prANatvaM cendrasya balavattvAd upapadyate | prANo vai balam [bR^i.A.u. 4.14.4] iti hi vij~nAyate | balasya cendro devatA prasiddhA | yA ca kAcid balaprakR^itiH, indrasya karmaiva tad iti hi vadanti | 
praj~nAtmatvam apyapratihataj~nAnatvAd devatAtmanaH sambhavati | apratihataj~nAnA devatA iti hi vadanti | nishcite caivaM devatAtmopadeshe hitatamatvAdivacanAni yathAsambhavaM tadviShayANyeva yojayitavyAni | tasmAd vaktuH indrasyAtmopadeshAt na prANo brahmetyAkShipya pratisamAdhIyate -- adhyAtmasambandhabhUmA hyasmin iti | adhyAtmasambandhaH pratyagAtmasambandhaH, tasya bhUmA bAhulyam, asminn adhyAye upalabhyate | yAvad dhyasmiJNsharIre prANo vasati tAvad AyuH [kau.u. 2.2] iti prANasyaiva praj~nAtmanaH pratyagbhUtasyAyuShpradAnopasaMhArayoH svAtantryaM darshayati, na devatAvisheShasya parAcInasya | tathAstitve ca prANAnAM niHshreyasam ityadhyAtmam evendriyAshrayaM prANaM darshayati | tathA prANa eva praj~nAtmedaM sharIraM parigR^ihyotthApayati iti | na vAcaM vijij~nAsIta vaktAraM vidyAt iti copakramya, tad yathA rathasyAreShu nemir arpitA nAbhAvarA arpitA evam evaitA bhUtamAtrAH praj~nAmAtrAsvarpitAH praj~nAmAtrAH prANe.arpitAH, sa eSha prANa eva praj~nAtmAnando.ajaro.amR^itaH iti viShayendriyavyavahArAranAbhibhUtaM pratyagAtmAnam evopasaMharati | sa ma Atmeti vidyAt iti copasaMhAraH pratyagAtmaparigrahe sAdhuH, na parAcInaparigrahe | ayam AtmA brahma sarvAnubhUH [bR^i.A.u. 2.5.19] iti ca shrutyantaram | tasmAd adhyAtmasambandhabAhulyAd brahmopadesha evAyam, na devatAtmopadeshaH || 

|| 1.1.30 ||

kathaM tarhi vaktur AtmopadeshaH? -- 

shAstradR^iShTyA tUpadesho vAmadevavat ||

indro nAma devatAtmA svam AtmAnaM paramAtmatvena aham eva paraM brahma ityArSheNa darshanena yathAshAstraM pashyan upadishati sma -- mAm eva vijAnIhi iti | yathA -- tad dhaitat pashyann R^iShir vAmadevaH pratipede.ahaM manur abhavaM sUryashca [bR^i.A.u. 1.4.10] iti, tadvat | tad yo yo devAnAM pratyabudhyata sa eva tad abhavat iti shruteH | yat punar uktam -- mAm eva vijAnIhi ityuktvA, vigrahacarmaiH indraH svam AtmAnaM tuShTAva tvAShTarvadhAdibhiH iti, tat parihartavyam | atrocyate -- na tAvat tvAShTarvadhAdInAM vij~neyendrastutyarthatvena upanyAsaH -- yasmAd evaM karmAham, tasmAn mAM vijAnIhi iti | kathaM tarhi? vij~nAnastutyarthatvena | yat kAraNaM tvAShTar vadhAdIni sAhasAnyupanyasya pareNa -- vij~nAnastutim anusandadhAti -- tasya me tatra loma ca na mIyate sa yo mAM veda na ha vai tasya kena ca karmaNA loke mIyate ityAdinA | 

etad uktaM bhavati -- yasmAd IdR^ishAnyapi krUrANi karmANi kR^itavato mama brahmabhUtasya lomApi na hiMsyate, sa yo.anyo.api mAM veda, na tasya kenacid api karmaNA loko hiMsyata iti | vij~neyaM tu brahmaiva prANo.asmi praj~nAtmA iti vakShyamANam | tasmAd brahmavAkyam etat ||30||

 -- o)0(o -- 

|| 1.1.31 || 

jIvamukhyaprANaliN^gAn neti cen, na,
upAsAtraividhyAd AshritatvAd iha tadyogAt || 

yadyapyadhyAtmasambandhabhUmadarshanAn na parAcInasya devatAtmana upadeshaH, tathApi na brahmavAkyaM bhavitum arhati | kutaH? jIvaliN^gAt mukhyaprANaliN^gAcca | jIvasya tAvad asmin vAkye vispaShTaM liN^gam upalabhyate -- na vAcaM vijij~nAsIta vaktAraM vidyAt [kau.u. 3.8] ityAdi | atra hi vAgAdibhiH karaNair vyApR^itasya kAryakaraNAdhyakShasya jIvasya vij~neyatvam abhidhIyate | 

tathA mukhyaprANaliN^gam api -- atha khalu prANa eva praj~nAtmedaM sharIraM parigR^ihyotthApayati iti | sharIradhAraNaM ca mukhyaprANasya dharmaH | prANasaMvAde vAgAdIn prANAn prakR^itya -- tAn variShThaH prANa uvAca mA moham Apad yathAham evaitat paJNcadhAtmAnaM pravibhajyaitad bANam avaShTabhya vidhArayAmi [pra.u. 2.3] iti shravaNAt | ye tu imaM sharIraM parigR^ihya iti paThanti, teShAm imaM jIvam indriyagrAmaM vA parigR^ihya sharIram utthApayatIti vyAkhyeyam | praj~nAtmatvam api jIve tAvaccetanatvAd upapannam | mukhye.api prANe praj~nAsAdhanaprANAntarAshrayatvAd upapannam eva | evaM jIvamukhyaprANaparigrahe ca, prANapraj~nAtmanoH sahavR^ittitvenAbhedanirdeshaH, svarUpeNa ca bhedanirdeshaH, ityubhayathApi nirdesha upapadyate -- yo vai prANaH sA praj~nA yA vai praj~nA sa prANaH saha hyetAvasmiJNsharIre vasataH sahotkrAmataH iti | 

brahmaparigrahe tu kiM kasmAd bhidyeta ? tasmAd iha jIvamukhyaprANayor anyatara ubhau vA pratIyeyAtAM na brahmeti cet, naitad evam | upAsAtraividhyAt | evaM sati trividham upAsanaM prasajyeta -- jIvopAsanaM mukhyaprANopAsanaM brahmopAsanaM ceti | na caitad ekasmin vAkye.abhyupagantuM yuktam | upakramopasaMhArAbhyAM hi vAkyaikavAkyatvam avagamyate | mAm eva vijAnIhi ityupakramya, prANo.asmi praj~nAtmA taM mamAyur amR^itam ityupAssva ityuktvA, ante sa eSha prANa eva praj~nAtmAnando.ajaro.amR^itaH ityekarUpAv upakramopasaMhArau dR^ishyete | tatrArthaikatvaM yuktam Ashrayitum | na ca brahmaliN^gam anyaparatvena pariNetuM shakyam | dashAnAM bhUtamAtrANAM praj~nAmAtrANAM ca brahmaNo.anyatra arpaNAnupapatteH | AshritatvAcca anyatrApi brahmaliN^gavashAt prANashabdasya brahmaNi pravR^itteH, ihApi ca hitatamopanyAsAdibrahmaliN^gayogAt, brahmopadesha evAyam iti gamyate | 

yat tu mukhyaprANaliN^gaM darshitam -- idaM sharIraM parigR^ihyotthApayati iti, tad asat | prANavyApArasyApi paramAtmAyattatvAt paramAtmanyupacarituM shakyatvAt  -- 

na prANena nApAnena martyo jIvati kashcana | 
itareNa tu jIvanti yasminn etAv upAshritau || [ka.u. 2.2.5] iti shruteH | 

yad api na vAcaM vijij~nAsIta vaktAraM vidyAt ityAdi jIvaliN^gaM darshitam, tad api na brahmapakShaM nivArayati | na hi jIvo nAmAtyantabhinno brahmaNaH, tattvam asi, ahaM brahmAsmi [bR^i.A.u. 1.4.10] ityAdishrutibhyaH | buddhyAdyupAdhikR^itaM tu visheSham Ashritya brahmaiva san jIvaH kartA bhoktA cetyucyate | tasyopAdhikR^itavisheShaparityAgena svarUpaM brahma darshayitum na vAcaM vijij~nAsIta vaktAraM vidyAt ityAdinA pratyagAtmAbhimukhIkaraNArtha upadesho na virudhyate | yadvAcAnabhyuditaM yena vAg abhyudyate | tad eva brahma tvaM viddhi nedaM yad idam upAsate ityAdi ca shrutyantaraM vacanAdikriyAvyApR^itasyaivAtmano brahmatvaM darshayati | yat punar etad uktam -- saha hyetAvasmiJNsharIre vasataH sahotkrAmataH iti prANapraj~nAtmanor bhedadarshanaM brahmavAdino nopapadyata iti, naiSha doShaH | j~nAnakriyAshaktidvayAshrayayor buddhiprANayoH pratyagAtmopAdhibhUtayor bhedanirdeshopapatteH | upAdhidvayopahitasya tu pratyagAtmanaH svarUpeNAbheda ityataH prANa eva praj~nAtmA ityekIkaraNam aviruddham || 

athavA nopAsAtraividhyAd AshritatvAd iha tadyogAt ityasyAyam anyo.arthaH -- na brahmavAkye.api jIvamukhyaprANaliN^gaM virudhyate | katham? upAsAtraividhyAt | trividham iha brahmaNa upAsanaM vivakShitam -- prANadharmeNa, praj~nAdharmeNa, svadharmeNa ca | tatra Ayur amR^itam ityupAssvAyuH prANaH iti, idaM sharIraM parigR^ihyotthApayati iti tasmAd etad evoktham upAsIta iti ca prANadharmaH | atha yathAsyai praj~nAyai sarvANi bhUtAnyekIbhavanti tad vyAkhyAsyAmaH ityupakramya vAg evAsyA ekam aN^gam adUduhat tasyai nAma parastAt prativihitA bhUtamAtrA praj~nayA vAcaM samAruhya vAcA sarvANi nAmAnyApnoti ityAdiH praj~nAdharmaH | tA vA etA dashaiva bhUtamAtrA adhipraj~naM dasha praj~nAmAtrA adhibhUtam | yadi bhUtamAtrA na syur na praj~nAmAtrAH syuH | yadi praj~nAmAtrA na syur na bhUtamAtrAH syuH | na hyanyatarato rUpaM kiMcana sidhyet | no etan nAnA | tad yathA rathasyAreShu nemir arpitA nAbhAvarA arpitA evam evaitA bhUtamAtrAH praj~nAmAtrAsvarpitAH praj~nAmAtrAH prANe.arpitAH sa eSha prANa eva praj~nAtmA ityAdir brahmadharmaH | tasmAd brahmaNa evaitad upAdhidvayadharmeNa svadharmeNa caikam upAsanaM trividhaM vivakShitam | anyatrApi manomayaH prANasharIraH [chA.u. 3.14.2] ityAdAv upAdhidharmeNa brahmaNa upAsanamAshritam | ihApi tadyujyate vAkyasyopakramopasaMhArAbhyAm ekArthatvAvagamAt prANapraj~nAtmabrahmaliN^gAvagamAcca | tasmAd brahmavAkyam evaitad iti siddham ||31||

iti shrImatparamahaMsaparivrAjakAcAryasya shrIgovindabhagavatpUjyapAdashiShyasya shrImacchaN^karabhagavataH kR^itau shArIrakamImAMsAsUtrabhAShye 
prathamAdhyAyasya prathamaH pAdaH || 

  -- o)0(o -- 

 

(1.2)
|| prathame.adhyAye dvitIyaH pAdaH || 

atrAspaShTabrahmaliN^gayuktavAkyAnAm upAsyabrahmaviShayANAM vicAraH ||

1. sarvatraprasiddhyadhikaraNam 

|| 1.2.1 ||

prathame pAde janmAdyasya yataH ityAkAshAdeH samastasya jagato janmAdikAraNaM brahmetyuktam | tasya samastajagatkAraNasya brahmaNo vyApitvaM, nityatvaM, sarvaj~natvaM, sarvashaktitvaM, sarvAtmatvaM ityevaMjAtIyakA dharmA uktA eva bhavanti | arthAntaraprasiddhAnAM ca keShAMcicchabdAnAM brahmaviShayatvahetupratipAdanena kAnicid vAkyAni spaShTabrahmaliN^gAni sandihyamAnAni brahmaparatayA nirNItAni | punar apyanyAni vAkyAnyaspaShTabrahmaliN^gAni sandihyante -- kiM param brahma pratipAdayantyAho svid arthAntaraM kiJNcid iti | tannirNayAya dvitIyatR^itIyau pAdAvarabhyete |

idam AmnAyate -- 

sarvaM khalvidaM brahma tajjalAn iti shAnta upAsIta | atha khalu kratumayaH puruSho yathA kratur asmiMl loke puruSho bhavati tathetaH pretya bhavati sa kratuH kurvIta | manomayaH prANasharIraH [chA.u. 3.14.12] ityAdi |

tatra saMshayaH -- kim iha manomayatvAdibhir dharmaiH shArIra AtmopAsyatvenopadishyate, Aho svit paraM brahmeti ? kiM tAvat prAptam? shArIra iti | kutaH? tasya hi kAryakaraNAdhipateH prasiddho manaAdibhiH sambandhaH, na parasya brahmaNaH | aprANo hyamanAH shubhraH [mu.u. 2.1.2] ityAdi shrutibhyaH | 

nanu sarvaM khalvidaM brahma [chA.u. 3.14.1] iti svashabdenaiva brahmopAttam | katham iha shArIra AtmopAsyatvenAshaN^kyate? naiSha doShaH | nedaM vAkyaM brahmopAsanavidhiparam | kiM tarhi? shamavidhiparam | yat kAraNam sarvaM khalvidaM brahma tajjalAn iti shAnta upAsIta [chA.u. 3.14.1] ityAha | etad uktaM bhavati -- yasmAt sarvam idaM vikArajAtaM brahmaiva, tajjatvAt tallatvAt tadanatvAcca -- na ca sarvasyaikAtmatve rAgAdayaH sambhavanti -- tasmAt shAnta upAsIteti | na ca shamavidhiparatve satyanena vAkyena brahmopAsanaM niyantuM shakyate | upAsanaM tu sa kratuM kurvIta ityanena vidhIyate | kratuH saN^kalpo dhyAnam ityarthaH | tasya ca viShayatvena shrUyate -- manomayaH prANasharIraH [chA.u. 3.14.2] iti jIvaliN^gam | 

ato brUmaH -- jIvaviShayam etadupAsanam iti | sarvakarmA sarvakAmaH ityAdyapi shrUyamANaM paryAyeNa jIvaviShayam upapadyate | eSha ma AtmAntarhR^idaye.aNIyAn vrIher vA yavAd vA [chA.u. 3.14.3] iti ca hR^idayAyatanatvam aNIyastvaM cArAgramAtrasya jIvasyAvakalpate, nAparicchinnasya brahmaNaH | 

nanu jyAyAn pR^ithivyAH ityAdyapi na paricchinne.avakalpata iti | atra brUmaH -- na tAvad aNIyastvaM jyAyastvaM cobhayam ekasmin samAshrayituM shakyam, virodhAt | anyatarAshrayaNe ca, prathamashrutatvAd aNIyastvaM yuktam Ashrayitum | jyAyastvaM tu brahmabhAvApekShayA bhaviShyatIti | nishcite ca jIvaviShayatve yadante brahmasaN^kIrtanam -- etad brahma iti, tad api prakR^itaparAmarshArthatvAjjIvaviShayam eva | tasmAn manomayatvAdibhir dharmair java upAsyaH | ityevaM prApte brUmaH -- 

sarvatra prasiddhopadeshAt ||

param eva brahmeha manomayatvAdibhir dharmair upAsyam | kutaH? sarvatra prasiddhopadeshAt | yat sarveShu vedAnteShu prasiddhaM brahmashabdasyAlambanaM jagatkAraNam, iha ca sarvaM khalvidaM brahma [chA.u. 3.14.1] iti vAkyopakrame shrutam, tad eva manomayatvAdidharmair vishiShTam upadishyata iti yuktam | evaM ca sati prakR^itahAnAprakR^itaprakriye na bhaviShyataH | 

nanu vAkyopakrame shamavidhivivakShayA brahma nirdiShTaM na svavivakShayetyuktam | atrocyate -- yadyapi shamavidhivivakShayA brahma nirdiShTam, tathApi manomayatvAdiShUpadishyamAneShu tad eva brahma saMnihitaM bhavati, jIvaH tu na saMnihitaH, na ca svashabdenopAtta iti vaiShamyam ||1||

|| 1.2.2 ||

vivakShitaguNopapatteshca ||

vaktum iShTA vivakShitAH | yadyapyapauruSheye vede vaktur abhAvAt necchArthaH sambhavati, tathApyupAdAnena phalenopacaryate | loke.api yacchabdAbhihitam upAdeyaM bhavati tad vivakShitam ityucyate, yad anupAdeyaM tad avivakShitam iti | tadvad vede.apyupAdeyatvenAbhihitaM vivakShitaM bhavati, itarad avivakShitam | upAdAnAnupAdAne tu 
vedavAkyatAt paryAtAt paryAbhyAm avagamyete | tad iha ye vivakShitA guNA upAsanAyAm upAdeyatvenopadiShTAH satyasaN^kalpaprabhR^itayaH, te parasmin brahmaNyupapadyante | satyasaN^kalpatvaM hi sR^iShTisthitisaMhAreShvapratibaddhashaktitvAt paramAtmana evAvakalpate | paramAtmaguNatvena ca ya AtmApahatapApmA ityatra satyakAmaH satyasaN^kalpaH [chA.u. 8.7.1] iti shrutam, AkAshAtmA iti ca | AkAshavad AtmA asyetyarthaH | sarvagatatvAdibhir dharmaiH sambhavatyAkAshena sAmyaM brahmaNaH | jyAyAn pR^ithivyAH ityAdinA caitad eva darshayati | yad api AkAsha AtmA asyeti vyAkhyAyate, tad api sambhavati sarvajagatkAraNasya sarvAtmano brahmaNa AkAshAtmatvam | ata eva sarvakarmA ityAdi | evam ihopAsyatayA vivakShitA guNA brahmaNyupapadyante | yat tUktam -- manomayaH prANasharIraH [chA.u. 3.14.2] iti jIvaliN^gam, na tad brahmaNyupapadyata iti | tad api brahmaNyupapadyata iti brUmaH | sarvAtmatvAd dhi brahmaNo jIvasambandhIni manomayatvAdIni brahmasambandhIni bhavanti | tathA ca brahmaviShaye shrutismR^itI bhavataH --  

tvaM strI tvaM pumAn asi tvaM kumAra uta vA kumArI | 
tvaM jIrNo daNDo na vaJNcasi tvaM jAto bhavasi vishvatomukhaH || iti | 

sarvataH pANipAdaM tat sarvato.akShishiromukham | 
sarvataH shrutimal loke sarvam AvR^itya tiShThati || iti ca | 

aprANo hyamanAH shubhraH [mu.u. 2.1.2] iti shrutiH shuddhabrahmaviShayA, iyaM tu shrutiH manomayaH prANasharIraH [chA.u. 3.14.2] iti saguNabrahmaviShayeti visheShaH | ato vivakShitaguNopapatteH param eva brahma ihopAsyatvenopadiShTam iti gamyate ||

|| 1.2.3 ||

anupapatteH tu na shArIraH ||

pUrveNa sUtreNa brahmaNi vivakShitAnAM guNAnAm upapattir uktA | anena shArIre teShAm anupapattir ucyate | tushabdo.avadhAraNArthaH | brahmaivoktena nyAyena manomayatvAdiguNam | na tu shArIro jIvo manomayatvAdiguNaH | yat kAraNam --  satyasaN^kalpaH AkAshAtmA avAkI anAdaraH jyAyAn pR^ithivyAH [chA.u. 3.14.2] iti caivaMjAtIyakA guNA na shArIre AJNjasyenopapadyante | shArIra iti sharIre bhava ityarthaH | 

nanv Ishvaro.api sharIre bhavati | satyam, sharIre bhavati | na tu sharIra eva bhavati | jyAyAn pR^ithivyA jyAyAn antarikShAt AkAshavat sarvagatashca nityaH iti ca vyApitvashravaNAt | jIvaH tu sharIra eva bhavati, tasya bhogAdhiShThAnAccharIrAd anyatra vR^ittyabhAvAt ||3||

|| 1.2.4 ||

karmakartR^ivyapadeshAcca ||

itashca na shArIro manomayatvAdiguNaH | yasmAt karmakartR^ivyapadesho bhavati -- etam itaH pretyAbhisambhavitAsmi [chA.u. 3.14.4] iti | etam iti prakR^itaM manomayatvAdiguNam upAsyam AtmAnaM karmatvena prApyatvena vyapadishati | abhisambhavitAsmIti shArIram upAsakaM kartR^itvena prApakatvena | abhisambhavitAsmIti prAptAsmItyarthaH | na ca satyAM gatAv ekasya karmakartR^ivyapadesho yuktaH | tathopAsyopAsakabhAvo.api bhedAdhiShThAna eva | tasmAd api na shArIro manomayatvAdivishiShTaH ||4||

|| 1.2.5 ||

shabdavisheShAt ||

itashca shArIrAd anyo manomayatvAdiguNaH | yasmAcchabdavisheSho bhavati samAnaprakaraNe shrutyantare -- yathA vrIhir vA yavo vA shyAmAko vA shyAmAkataNDulo vaivam ayam antarAtman puruSho hiraNmayaH iti | shArIrasyAtmano yaH shabdo.abhidhAyakaH saptamyantaH --  antarAtmann iti | tasmAd vishiShTo.anyaH prathamAntaH puruShashabdo manomayatvAdivishiShTasyAtmano.abhidhAyakaH | tasmAt tayor bhedo.adhigamyate ||5||

|| 1.2.6 ||

smR^iteshca ||

smR^itishca shArIraparamAtmanor bhedaM darshayati --  

IshvaraH sarvabhUtAnAM hR^iddeshe.arjuna tiShThati | 
bhrAmayan sarvabhUtAni yantrArUDhAni mAyayA || [gItA 18.61] ityAdyA | 

atrAha -- kaH punar ayaM shArIro nAma paramAtmano.anyaH, yaH pratiShidhyate -- anupapatteH tu na shArIraH ityAdinA? shrutiH tu nAnyo.ato.asti draShTA nAnyo.ato.asti shrotA ityevaMjAtIyakA paramAtmano.anyam AtmAnaM vArayati | tathA smR^itir api kShetraj~naM cApi mAM viddhi sarvakShetreShu bhArata [gItA 13.2] ityevaMjAtIyaketi |

atrocyate --  satyam evaitat -- para evAtmA dehendriyamanobuddhyupAdhibhiH paricchidyamAno bAlaiH shArIra ityupacaryate | yathA ghaTakarakAdyupAdhivashAd aparicchinnam api nabhaH paricchinnavad avabhAsate, tadvat | tadapekShayA ca karmakartR^itvAdibhedavyavahAro na virudhyate prAk tattvam asi ityAtmaikatvopadeshagrahaNAt | gR^ihIte tvatmaikatve bandhamokShAdisarvavyavahAraparisamAptir eva syAt ||6||

|| 1.2.7 ||

arbhakaukastvAt tadvyapadeshAcca neti cet, na,
nicAyyatvAd evaM vyomavacca ||

arbhakam alpam oko nIDAm, eSha ma AtmAntarhR^idaye [chA.u. 3.14.3] iti paricchinnAyatanatvAt, svashabdena ca aNIyAn vrIher vA yavAd vA ityaNIyastvavyapadeshAt, shArIra evArAgramAtro jIva ihopadishyate, na sarvagataH paramAtmA -- iti yad uktaM tat parihartavyam | atrocyate -- nAyaM doShaH | na tAvat paricchinnadeshasya sarvagatatvavyapadeshaH katham apyupapadyate | sarvagatasya tu sarvadesheShu vidyamAnatvAt paricchinnadeshavyapadesho.api kayAcid apekShayA sambhavati | yathA samastavasudhAdhipatir api hi san ayodhyAdhipatiH iti vyapadishyate | kayA punar apekShayA sarvagataH sann Ishvaro.arbhakaukA aNIyAMshca vyapadishyata iti | nicAyyatvAd evam iti brUmaH | 

evam aNIyastvAdiguNagaNopeta IshvaraH, tatra hR^idayapuNDarIke, nicAyyo draShTavya upadishyate | yathA sAlagrAme hariH | tatrAsya buddhivij~nAnaM grAhakam | sarvagato.apIshvaraH tatropAsyamAnaH prasIdati | vyomavaccaitad draShTavyam | yathA sarvagatam api sad vyoma sUcIpAshAdyapekShayArbhakauko.aNIyashceti vyapadishyate, evaM brahmApi | tad evaM nicAyyatvApekShaM brahmaNo.arbhakaukastvam aNIyastvaM ca, na pAramArthikam | 
tatra yad AshaN^kyate -- hR^idayAyatanatvAd brahmaNo hR^idayAnAM ca pratisharIraM bhinnatvAd bhinnAyatanAnAM ca shukAdInAm anekatvasAvayavatvAnityatvAdidoShadarshanAd brahmaNo.api tadvat prasaN^ga iti, tad api parihR^itaM bhavati ||7||

|| 1.2.8 ||

sambhogaprAptiH iti cen, na, vaisheShyAt ||

vyomavat sarvagatasya brahmaNaH sarvaprANihR^idayasambandhAt, cidrUpatayA ca shArIrAd avishiShTatvAt, sukhaduHkhAdisambhogo.apyavishiShTaH prasajyeta | ekatvAcca -- na hi parasmAd Atmano.anyaH kashcid AtmA saMsArI vidyate, nAnyo.ato.asti vij~nAtA ityAdi shrutibhyaH | tasmAt parasyaiva brahmaNaH sambhogaprAptiH iti cet, na | vaisheShyAt | na tAvat sarvaprANihR^idayasambandhAt cidrUpatayA ca shArIravad brahmaNaH sambhogaprasaN^gaH, vaisheShyAt | visheSho hi bhavati shArIraparameshvarayoH | ekaH kartA bhoktA dharmAdharmAdisAdhanaH sukhaduHkhAdimAMshca | ekaH tadviparIto.apahatapApmatvAdiguNaH | etasmAd anayor visheShAd ekasya bhogaH, netarasya | yadi ca saMnidhAnamAtreNa vastushaktim anAshritya kAryasambandho.abhyupagamyeta, AkAshAdInAm api dAhAdiprasaN^gaH | sarvagatAn ekAtmavAdinAm api samAv etau codyaparihArau | 

yad apyekatvAd brahmaNa AtmAntarAbhAvAcchArIrasya bhogena brahmaNo bhogaprasaN^gaH iti, atra vadAmaH -- idaM tAvad devAnAM priyaH praShTavyaH -- katham ayaM tu ayAtmAntarAbhAvo.adhyavasita iti | tat tvam asi [chA.u. 6.8.7], ahaM brahmAsmi [bR^i.A.u. 1.4.10], nAnyo.ato.asti vij~nAtA ityAdishAstrebhya iti cet, yathAshAstraM tarhi shAstrIyo.arthaH pratipattavyaH, na tatrArdhajaratIyaM labhyam | shAstraM ca tat tvam asi [chA.u. 6.8.7] ityapahatapApmatvAdivisheShaNaM brahma shArIrasyAtmatvenopadishacchArIrasyaiva tAvad upabhoktR^itvaM vArayati | kutaH tadupabhogena brahmaNa upabhogaprasaN^gaH ? athAgR^ihItaM shArIrasya brahmaNaikatvam, tadA mithyAj~nAnanimittaH shArIrasyopabhogaH | na tena paramArtharUpasya brahmaNaH saMsparshaH | na hi bAlaiH tala -- malinatAdibhir vyomni vikalpyamAne talamalinatAdivishiShTam eva paramArthato vyoma bhavati | tad Aha -- na, vaisheShyAd iti | naikatve.api shArIrasyopabhogena brahmaNa upabhogaprasaN^gaH, vaisheShyAt | visheSho hi bhavati mithyAj~nAnasamyagj~nAnayoH | mithyAj~nAnakalpita upabhogaH, samyagj~nAnadR^iShTam ekatvam | na ca mithyAj~nAnakalpitenopabhogena samyagj~nAnadR^iShTaM vastu saMspR^ishyate | tasmAn nopabhogagandho.api shakya Ishvarasya kalpayitum ||8||
2. attAdhikaraNam

|| 1.2.9 ||


kaThavallIShu paThyate -- 

yasya brahma ca kShatraM cobhe bhavata odanaH | 
mR^ityur yasyopasecanaM ka itthA veda yatra saH || [ka.u. 1.2.25] iti | 

atra kashcid odanopasecanasUcito.attA pratIyate | tatra kim agnir attA syAt, uta jIvaH, athavA paramAtmA, iti saMshayaH | visheShAnavadhAraNAt, trayANAM cAgnijIvaparamAtmanAm asmin granthe prashnopanyAsopalabdheH | kiM tAvat prAptam? agnir atteti | kutaH? agnir annAdaH iti shrutiprasiddhibhyAm | jIvo vA attA syAt tayor anyaH pippalaM svAdvatti iti darshanAt | na paramAtmA, anashnann anyo.abhicAkashIti [mu.u. 3.1.1] iti darshanAd ityevaM prApte -- 

attA carAcaragrahaNAt ||

brUmaH -- attAtra paramAtmA bhavitum arhati | kutaH? carAcaragrahaNAt | carAcaraM hi sthAvarajaN^gamaM mR^ityUpasecanam ihAdyatvena pratIyate | tAdR^ishasya cAdyasya na paramAtmano.anyaH kArtsnyenAttA sambhavati | paramAtmA tu vikArajAtam upasaMharan sarvam attItyupapadyate | 

nanviha carAcaragrahaNaM nopalabhyate | kathaM siddhavaccarAcaragrahaNaM hetutvenopAdIyate? naiSha doShaH, mR^ityUpasecanatvenehAdyatvena sarvasya prANinikAyasya pratIyamAnatvAt, brahmakShatrayoshca prAdhAnyAt pradarshanArthatvopapatteH | yat tu paramAtmano.api nAttR^itvaM sambhavati, anashnann anyo.abhicAkashIti iti darshanAd iti | atrocyate -- karmaphalabhogasya pratiShedhakam etad darshanam, tasya saMnihitatvAt | na vikArasaMhArasya pratiShedhakam, sarvavedAnteShu sR^iShTisthitisaMhArakAraNatvena brahmaNaH prasiddhatvAt | tasmAt paramAtmaivehAttA bhavitum arhati ||9||

|| 1.2.10 || 

prakaraNAcca || 

itashca paramAtmaivehAttA bhavitum arhati | yat kAraNaM prakaraNam idaM paramAtmanaH -- na jAyate mriyate vA vipashcit [ka.u. 1.2.18] ityAdi | prakR^itagrahaNaM ca nyAyyam | ka itthA veda yatra saH iti ca durvij~nAnatvaM paramAtmaliN^gam ||10||

 -- o)0(o -- 

3. guhApraviShTAdhikaraNam 

|| 1.2.11 ||

kaThavallIShv eva paThante -- 

R^itaM pibantau sukR^itasya loke 
guhAM praviShTau parame parArdhe | 
chAyAtapau brahmavido vadanti 
paJNcAgnayo ye ca triNAciketAH || [ka.u. 1.3.1] iti | 

tatra saMshayaH -- kim iha buddhijIvau nirdiShTau, uta jIvaparamAtmAnAm iti | yadi buddhijIvau, tato buddhipradhAnAt kAryakaraNasaMghAtAd vilakShaNo jIvaH pratipAdito bhavati | tad apIha pratipAdayitavyam, yeyaM prete vicikisA manuShye.astItyeke nAyam astIti caike | etadvidyAm anushiShTaH tvayAhaM varANAm eSha varaH tR^itIyaH iti pR^iShTatvAt | 

atha jIvaparamAtmAnau, tato jIvAd vilakShaNaH paramAtmA pratipAdito bhavati | tad apIha pratipAdayitavyam -- anyatra dharmAd anyatrAdharmAd anyatrAsmAt kR^itAkR^itAt | anyatra bhUtAcca bhavyAcca yat tat pashyasi tad vada iti pR^iShTatvAt | atrAhAkSheptA -- ubhAvapyetau pakShau na sambhavataH | kasmAt? R^itapAnaM hi karmaphalopabhogaH, sukR^itasya loke iti liN^gAt | tacca cetanasya kShetraj~nasya sambhavati, nAcetanAyA buddhiH | pibantau iti dvivacanena dvayoH pAnaM darshayati shrutiH | ato buddhikShetraj~napakShaH tAvan na sambhavati | ata eva kShetraj~naparamAtmapakSho.api na sambhavati | cetane.api paramAtmani R^itapAnAsambhavAt, anashnann anyo.abhicAkashIti [mu.u. 3.1.1] iti mantravarNAd iti | 

atrocyate -- naiSha doShaH | chatriNo gacchantItyekenApi cchatriNA bahUnAm acchatriNAM chatritvopacAradarshanAt | evam ekenApi pibatA dvau pibantAv ucyeyAtAm | yad vA, jIvaH tAvat pibati | IshvaraH tu pAyayati | pAyayann api pibatItyucyate, pAcayitaryapi paktR^itvaprasiddhidarshanAt | buddhikShetraj~naparigraho.api sambhavati | karaNe kartR^itvopacArAt, edhAMsi pacanti iti prayogadarshanAt | na cAdhyAtmAdhikAre.anyau kaucid dvAv R^itaM pibantau sambhavataH | tasmAd buddhijIvau syAtAM jIvaparamAtmAnau veti saMshayaH || 

kiM tAvat prAptam? buddhikShetraj~nAviti | kutaH? guhAM praviShTau iti visheShaNAt | yadi sharIraM guhA, yadi vA hR^idayam, ubhayathApi buddhikShetraj~nau guhAM praviShTAv upapadyete | na ca sati sambhave sarvagatasya brahmaNo vishiShTadeshatvaM yuktaM kalpayitum | sukR^itasya loke iti ca karmagocarAn atikramaM darshayati | paramAtmA tu na sukR^itasya vA duShkR^itasya vA gocare vartate, na karmaNA vardhate no kanIyAn iti shruteH | chAyAtapau iti ca cetanAcetanayor nirdesha upapadyate, chAyAtapavatparasparavilakShaNatvAt | tasmAd buddhikShetraj~nAvihocyeyAtAm ityevaM prApte -- 

guhAM praviShTAvatmAnau hi taddarshanAt ||

brUmaH -- vij~nAnAtmaparamAtmAnAvihocyeyAtAm | kasmAt? AtmAnau hi tAv ubhAvapi cetanau samAnasvabhAvau | saMkhyAshravaNe ca samAnasvabhAveShv eva loke pratItir dR^ishyate | asya gaur dvitIyo.anveShTavyaH ityukte, gaur eva dvitIyo.anviShyate, nAshvaH puruSho vA | tad iha R^itapAnena liN^gena nishcite vij~nAnAtmani dvitIyAnveShaNAyAM samAnasvabhAvashcetanaH paramAtmaiva pratIyate | 

nanUktaM guhAhitatvadarshanAn na paramAtmA pratyetavya iti | guhAhitatvadarshanAd eva paramAtmA pratyetavya iti vadAmaH | guhAhitatvaM tu shrutismR^itiShvasakR^it paramAtmana eva dR^ishyate -- guhAhitaM gahvareShThaM purANam yo veda nihitaM guhAyAM parame vyoman AtmAnam anviccha guhAM praviShTam ityAdyAsu | sarvagatasyApi brahmaNa upalabdhyartho deshavisheShopadesho na virudhyata ityetad apyuktam eva | sukR^italokavartitvaM tu cchatritvavad ekasminn api vartamAnam ubhayor aviruddham | chAyAtapau ityapyaviruddham | chAyAtapavatparasparavilakShaNatvAt saMsAritvAsaMsAritvayoH, avidyAkR^itatvAt saMsAritvasya pAramArthikatvAccAsaMsAritvasya | tasmAd vij~nAnAtmaparamAtmAnau guhAM praviShTau gR^ihyete ||11|| 

|| 1.2.12 ||

kutashca vij~nAnAtmaparamAtmAnau gR^ihyete? -- 

visheShaNAcca ||

visheShaNaM ca vij~nAnAtmaparamAtmanor eva bhavati | AtmAnaM rathinaM viddhi sharIraM ratham eva tu [ka.u. 1.3.3] ityAdinA pareNa granthena rathirathAdirUpakakalpanayA vij~nAnAtmAnaM rathinaM saMsAramokShayor gantAraM kalpayati | so.adhvanaH pAram Apnoti tadviShNoH paramaM padam iti paramAtmAnaM gantavyaM kalpayati | tathA, 

taM durdarshaM gUDham anupraviShTaM 
guhAhitaM gahvareShThaM purANam | 
adhyAtmayogAdhigamena devaM 
matvA dhIro harShashokau jahAti || [ka.u. 1.2.12] iti |

pUrvasminn api granthe mantR^imantavyatvenaitAv eva visheShitau | prakaraNaM cedaM paramAtmanaH | brahmavido vadanti iti ca vaktR^ivisheShopAdAnaM paramAtmaparigrahe ghaTate | tasmAd iha jIvaparamAtmAnAv ucyeyAtAm | eSha eva nyAyaH -- dvA suparNA sayujA sakhAyA ityevam AdiShvapi | tatrApi hyadhyAtmAdhikArAn na prAkR^itau suparNAv ucyete | tayor anyaH pippalaM svAdvatti ityadanaliN^gAd vij~nAnAtmA bhavati | anashnann anyo.abhicAkashIti [mu.u. 3.1.1] ityanashanacetanatvAbhyAM paramAtmA | anantare ca mantre tAv eva draShTR^idraShTavyabhAvena vishinaShTi -- 
samAne vR^ikShe puruSho nimagno
.anIshayA shocati muhyamAnaH | 
juShTaM yadA pashyatyanyam Isham
asya mahimAnam iti vItashokaH || [mu.u. 3.1.2] iti |

apara Aha -- dvA suparNA iti neyam R^igasyAdhikaraNasya siddhAntaM bhajate, paiN^girahasyabrAhmaNenAnyathA vyAkhyAtatvAt -- tayor anyaH pippalaM svAdvattIti sattvam anashnann anyo.abhicAkashItIty, anashnann anyo.abhipashyati j~naH tAv etau sattvakShetraj~nau iti | sattvashabdo jIvaH kShetraj~nashabdaH paramAtmeti yad ucyate, tan na | sattvakShetraj~nashabdayor antaHkaraNashArIraparatayA prasiddhatvAt | tatraiva ca vyAkhyAtatvAt  -- tad etat sattvaM yena svapnaM pashyati, atha yo.ayaM shArIra upadraShTA sa kShetraj~naH tAv etau sattvakShetraj~nau iti | 

nApyasyAdhikaraNasya pUrvapakShabhAvaM bhajate | na hyatra shArIraH kShetraj~naH kartR^itvabhoktR^itvAdinA saMsAradharmeNopeto vivakShyate | kathaM tarhi? sarvasaMsAradharmAtIto brahmasvabhAvashcaitanyamAtrasvarUpaH | 

anashnann anyo.abhicAkashItItyanashnann anyo.abhipashyati j~naH iti vacanAt, tattvam asi, kShetraj~naM cApi mAM viddhi ityAdi shrutismR^itibhyashca | tAvatA ca vidyopasaMhAradarshanam evam evAvakalpate, tAv etau sattvakShetraj~nau na ha vA evaMvidi kiMcana raja AdhvaMsate ityAdi | kathaM punar asmin pakShe tayor anyaH pippalaM svAdvattIti sattvam ityacetane sattve bhoktR^itvavacanam iti, ucyate -- neyaM shrutir acetanasya sattvasya bhoktR^itvaM vakShyAmIti pravR^ittA | kiM tarhi? cetanasya kShetraj~nasyAbhoktR^itvaM brahmasvabhAvatAM ca vakShyAmIti | tadarthaM sukhaduHkhAdivikriyAvati sattve bhoktR^itvam adhyAropayati | idaM hi kartR^itvaM bhoktR^itvaM ca sattvakShetraj~nayoH itaretarasvabhAvAvivekakR^itaM kalpyate | paramArthataH tu nAnyatarasyApi sambhavati, acetanatvAt sattvasya, avikriyatvAcca kShetraj~nasya | avidyApratyupasthApitasvabhAvatvAcca sattvasya sutarAM na sambhavati | tathA ca shrutiH -- yatra vA anyad iva syAt tatrAnyo.anyat pashyet ityAdinA svapnadR^iShTahastyAdivyavahAravad avidyAviShaya eva kartR^itvAdivyavahAraM darshayati | yatra tu asya sarvam AtmaivAbhUt tat kena kaM pashyet [bR^i.A.u. 4.5.15] ityAdinA ca vivekinaH kartR^itvAdivyavahAraM nivArayati ||

 -- o)0(o -- 
4. antarAdhikaraNam

|| 1.2.13 ||

ya eSho.akShiNi puruSho dR^ishyata eSha Atmeti hovAcaitad amR^itam abhayam etad brahmeti tad yadyapyasmin sarpir vodakaM vA siJNcati vartmanI eva gacchati [chA.u. 4.15.1] ityAdi shrUyate | 

tatra saMshayaH -- kim ayaM pratibimbAtmAkShyadhikaraNo nirdishyate, atha vij~nAnAtmA, uta devatAtmendriyasyAdhiShThAtA, athaveshvara iti | kiM tAvat prAptam? chAyAtmA puruShapratirUpa iti | kutaH? tasya dR^ishyamAnatvaprasiddhaH, ya eSho.akShiNi puruSho dR^ishyate iti ca prasiddhavad upadeshAt | vij~nAnAtmano vAyaM nirdesha iti yuktam | sa hi cakShuShA rUpaM pashyaMshcakShuShi saMnihito bhavati | AtmashabdashcAsmin pakShe.anukUlo bhavati | AdityapuruSho vA cakShuSho.anugrAhakaH pratIyate -- rashmibhir eSho.asmin pratiShThitaH iti shruteH, amR^itatvAd InAM ca devatAtmanyapi kathaMcit sambhavAt | neshvaraH, sthAnavisheShanirdeshAt | ityevaM prApte -- 

antara upapatteH ||

brUmaH -- parameshvara evAkShiNyabhyantaraH puruSha ihopadiShTa iti | kasmAt? upapatteH | upapadyate hi parameshvare guNajAtam ihopadishyamAnam | AtmatvaM tAvan mukhyayA vR^ittyA parameshvare upapadyate, sa AtmA tattvam asi iti shruteH | amR^itatvAbhayatve ca tasminn asakR^icchrUyete | tathA parameshvarAnurUpam etad akShisthAnam | yathA hi parameshvaraH sarvadoShair aliptaH, apahatapApmatvAdishravaNAt | tathAkShisthAnaM sarvaleparahitam upadiShTam tad yadyapyasmin sarpir vodakaM vA siJNcati, vartmanI eva gacchati iti shruteH | saMyadvAmatvAdiguNopadeshashca tasminn avakalpate | etaM saMyadvAma ityAcakShate | etaM hi sarvANi vAmAnyabhisaMyanti, eSha u eva vAmanIr eSha hi sarvANi vAmAni nayati | eSha u eva bhAmanIr eSha hi sarveShu lokeShu bhAti iti ca | ata upapatter antaraH parameshvaraH ||13||

|| 1.2.14 ||

sthAnAdivyapadeshAcca ||

kathaM punar AkAshavat sarvagatasya brahmaNo.akShyalpaM sthAnam upapadyata iti, atrocyate -- bhaved eShAnavakptiH, yadyetad evaikaM sthAnam asya nirdiShTaM bhavet | santi hyanyAnyapi pR^ithivyAdIni sthAnAnyasya nirdiShTAni -- yaH pR^ithivyAM tiShThan [bR^i.A.u. 3.7.3] ityAdinA | teShu hi cakShur api nirdiShTam yashcakShuShi tiShThan [bR^i.A.u. 3.7.18] iti | sthAnAdivyapadeshAd ityAdigrahaNenaitad darshayati -- na kevalaM sthAnam evaikam anucitaM brahmaNo nirdishyate | kiM tarhi, nAma rUpam ityevaMjAtIyakam apyanAmarUpasya brahmaNo.anucitaM nirdishyamAnaM dR^ishyate -- tasyod iti nAma [chA.u. 1.6.7] hiraNyashmashruH [chA.u. 1.6.6] ityAdi | nirguNam api sad brahma nAmarUpagatair guNaiH sa0guNam upAsanArthaM tatra tatropadishyata ityetad apyuktam eva | sarvagatasyApi brahmaNa upalabdhyarthaM sthAnavisheSho na virudhyate, sAlagrAma iva viShNoH ityetad apyuktam eva ||14||

|| 1.2.15 ||

sukhavishiShTAbhidhAnAd eva ca ||

api ca naivAtra vivaditavyam -- kiM brahmAsmin vAkye.abhidhIyate, na veti | sukhavishiShTAbhidhAnAd eva brahmatvaM siddham | sukhavishiShTaM hi brahma yad vAkyopakrame prakrAntam prANo brahma kaM brahma khaM brahma iti, tad evehAbhihitam | prakR^itaparigrahasya nyAyyatvAt, AcAryaH tu te gatiM vaktA iti ca gatimAtrAbhidhAnapratij~nAnAt | kathaM punar vAkyopakrame sukhavishiShTaM brahma vij~nAyata iti, ucyate -- prANo brahma kaM brahma khaM brahma [chA.u. 4.10.4] ityetad agnInAM vacanaM shrutvopakosala uvAca -- vijAnAmyahaM yat prANo brahma, kaM ca khaM ca tu na vijAnAmi [chA.u. 4.10.5] iti | tatredaM prativacanam -- yad vAva kaM tad eva khaM yad eva khaM tad eva kam [chA.u. 4.10.5] iti | 

tatra khaMshabdo bhUtAkAshe nirUDho loke | yadi tasya visheShaNatvena kaMshabdaH sukhavAcI nopAdIyeta, tathA sati kevale bhUtAkAshe brahmashabdo nAmAdiShviva pratIkAbhiprAyeNa prayukta iti pratItiH syAt | tathA kaMshabdasya viShayendriyasamparkajanite sAmaye sukhe prasiddhatvAt, yadi tasya khaMshabdo visheShaNatvena nopAdIyeta | laukikaM sukhaM brahmeti pratItiH syAt | itaretaravisheShitau tu kaMkhaMshabdau sukhAtmakaM brahma gamayataH | tatra dvitIye brahmashabde.anupAdIyamAne kaM khaM brahma ityevocyamAne kaMshabdasya visheShaNatvenaivopayuktatvAt sukhasya guNasyAdhyeyatvaM syAt | tan mA bhUt -- ityubhayoH kaMkhaMshabdayor brahmashabdashirastvam -- kaM brahma khaM brahma iti | iShTaM hi sukhasyApi guNasya guNivad dhyeyatvam | tad evaM vAkyopakrame sukhavishiShTaM brahmopadiShTam | pratyekaM ca gArhapatyAdayo.agnayaH svaM svaM mahimAnam upadishya eShA somya te.asmadvidyAtmavidyA ca ityupasaMharantaH pUrvatra brahma nirdiShTam iti j~nApayanti | AcAryaH tu te gatiM vaktA iti ca gatimAtrAbhidhAnapratij~nAnam arthAntaravivakShAM vArayati | yathA puShkarapalAsha Apo na shliShyanta evam evaMvidi pApaM karma na shliShyate iti cAkShisthAnaM puruShaM vijAnataH pApmanAnupaghAtaM bruvann akShisthAnasya puruShasya brahmatvaM darshayati | tasmAt prakR^itasyaiva brahmaNo.akShisthAnatAM saMyadvAmatvAdiguNatAM coktvA arcirAdikAM tadvido gatiM vakShyAmItyupakramate -- ya eSho.akShiNi puruSho dR^ishyata eSha Atmeti hovAca [chA.u. 4.15.1] iti ||15||

|| 1.2.16 ||

shrutopaniShatkagatyabhidhAnAcca ||

itashcAkShisthAnaH puruShaH parameshvaraH, yasmAcchrutopaniShatkasya shrutarahasyavij~nAnasya brahmavido yA gatir devayAnAkhyA prasiddhA shrutau -- athottareNa tapasA brahmacaryeNa shraddhayA vidyayAtmAnam anviShyAdityam abhijayante | etad vai prANAnAm Ayatanam etad amR^itam abhayam etat parAyaNam etasmAn na punar Avartante iti | 

smR^itAvapi -- 
agnir jyotir ahaH shuklaH ShaNmAsA uttarAyaNam | 
tatra prayAtA gacchanti brahma brahmavido janAH || [gItA 8.shrutshrut] iti |

saivehAkShipuruShavido.abhidhIyamAnA dR^ishyate | atha yad u caivAsmiJNshavyaM kurvanti yadi ca nArciSham evAbhisambhavanti ityupakramya AdityAccandramasaM candramaso vidyutaM tat puruSho.amAnavaH sa enAn brahma gamayatyeSha devapatho brahmapatha etena pratipadyamAnA imaM mAnavam AvartaM nAvartante iti | tad iha brahmavid viShayayA prasiddhayA gatyA akShisthAnasya brahmatvaM nishcIyate ||16||

|| 1.2.17 || 

anavasthiter asambhavAcca netaraH ||

yat punar uktaM chAyAtmA, vij~nAnAtmA, devatAtmA vA syAd akShisthAna iti, atrocyate -- na cchAyAtmAdiH itara iha grahaNam arhati | kasmAt? anavasthiteH | na tAvacchAyAtmanashcakShuShi nityam avasthAnaM sambhavati | yadaiva hi kashcit puruShashcakShur AsIdati, tadA cakShuShi puruShacchAyA dR^ishyate | apagate tasmin na dR^ishyate | ya eSho.akShiNi puruShaH iti ca shrutiH saMnidhAnAt svacakShuShi dR^ishyamAnaM puruSham upAsyatvenopadishati | na copAsanAkAle cchAyAkaraM kaMcit puruShaM cakShuHsamIpe saMnidhApyopAsta iti yuktaM kalpayitum | asyaiva sharIrasya nAsham anveSha nashyati iti shrutishchAyAtmano.apyanavasthitatvaM darshayati | asambhAvacca | tasminn amR^itatvAdInAM guNAnAM na cchAyAtmani pratItiH | tathA vij~nAnAtmano.api sAdhAraNe kR^itsnasharIrendriyasambandhe sati na cakShuShyevAvasthitatvaM shakyaM vaktum | brahmaNaH tu sarvavyApino.api dR^iShTa upalabdhyartho hR^idayAdideshavisheShasambandhaH | samAnashca vij~nAnAtmanyapyamR^itatvAdInAM guNAnAm asambhavaH | yadyapi vij~nAnAtmA paramAtmano.ananya eva, tathApyavidyAkAmakarmakR^itaM tasmin martyatvam adhyAropitaM bhayaM cetyamR^itatvAbhayatve nopapadyete | saMyadvAmatvAdayashcaitasminn anaishvaryAd anupapannA eva | devatAtmanaH tu rashmibhir eSho.asmin pratiShThitaH iti shruteH yadyapi cakShuShyavasthAnaM syAt, tathApyAtmatvaM tAvan na sambhavati, parAgrUpatvAt | amR^itatvAdayo.api na sambhavanti, utpattipralayashravaNAt | amaratvam api devAnAM cirakAlAvasthAnApekSham | aishvaryam api parameshvarAyattam, na svAbhAvikam | 

bhIShAsmAd vAtaH pavate, bhIShodeti sUryaH | 
bhIShAsmAd agnishcendrashca mR^ityur dhAvati paJNcamaH || iti mantravarNAt | 

tasmAt parameshvara evAyam akShisthAnaH pratyetavyaH | asmiMshca pakShe dR^ishyate iti prasiddhavad upAdAnaM shAstrAdyapekShaM vidvadviShayaM prarocanArtham iti vyAkhyeyam ||17||

5. antaryAmyadhikaraNam

|| 1.2.18 ||

ya imaM ca lokaM paraM ca lokaM sarvANi ca bhUtAnyantaro yamayati [bR^i.A.u. 3.7.1] ityupakramya shrUyate -- yaH pR^ithivyAM tiShThan pR^ithivyA antaro yaM pR^ithivI na veda yasya pR^ithivI sharIraM yaH pR^ithivIm antaro yamayatyeSha ta AtmAntaryAmyamR^itaH [bR^i.A.u. 3.7.3] ityAdi | atrAdhidaivatam adhilokam adhivedam adhiyaj~nam adhibhUtam adhyAtmaM ca kashcid antaravasthito yamayitA antaryAmIti shrUyate | sa kim adhidaivAdyabhimAnI devatAtmA kashcit, kiM vA prAptANimAdyaishvaryaH kashcid yogI, kiM vA paramAtmA, kiM vArthAntaraM kiJNcit ? ityapUrvasaMj~nAdarshanAt saMshayaH | kiM tAvan naH pratibhAti? saMj~nAyA aprasiddhatvAt saMj~ninApyaprasiddhinArthAntareNa kenacid bhavitavyam iti | athavA nAnirUpitarUpam arthAntaraM kiMcid api shakyam astItyabhyupagantum | antaryAmishabdashcAntaryamanayogena pravR^itto nAtyantam aprasiddhaH | tasmAt pR^ithivyAdyabhimAnI kashcid devo.antaryAmI syAt | tathA ca shrUyate -- pR^ithivyeva yasyAyatanam agnir loko mano jyotiH ityAdi | sa ca kAryakaraNavattvAt pR^ithivyAdIn antaH tiShThanyam ayatIti yuktaM devatAtmano yamayitR^itvam | yogino vA kasyacit siddhasya sarvAnupraveshena yamayitR^itvaM syAt | na tu paramAtmA pratIyate, akAryakaraNatvAt | ityevaM prApte -- 

antaryAmyadhidaivAdiShu taddharmavyapadeshAt ||

idam ucyate -- yo.antaryAmyadhidaivAdiShu shrUyate, sa paramAtmaiva syAt, nAnya iti | kutaH? taddharmavyapadeshAt | tasya hi paramAtmano dharmA iha nirdishyamAnA dR^ishyante | pR^ithivyAdi tAvad adhidaivAdibhedabhinnaM samastaM vikArajAtam antaH tiShThan yamayatIti paramAtmano yamayitR^itvaM dharma upapadyate | sarvavikArakAraNatve sati sarvashaktyupapatteH | eSha ta AtmAntaryAmyamR^itaH iti cAtmatvAmR^itatve mukhye paramAtmana upapadyete | yaM pR^ithivI na veda iti ca pR^ithivIdevatAyA avij~neyam antaryAmiNaM bruvan devatAtmano.anyam antaryAmiNaM darshayati | pR^ithivI devatA hyaham asmi pR^ithivItyAtmAnaM vijAnIyAt | tathA adR^iShTo.ashrutaH ityAdi vyapadesho rUpAdivihInatvAt paramAtmana upapadyata iti | 

yat tu akAryakaraNasya paramAtmano yamayitR^itvaM nopapadyata iti, naiSha doShaH | yAn niyacchati tat kAryakaraNair eva tasya kAryakaraNavattvopapatteH | tasyApyanyo niyantetyanavasthAdoShashca na sambhavati, bhedAbhAvAt | bhede hi satyanavasthAdoShopapattiH | tasmAt paramAtmaivAntaryAmI ||18||
|| 1.2.19 ||

na ca smArtam ataddharmAbhilApAt ||

syAd etat -- adR^iShTatvAdayo dharmAH sAN^khyasmR^itikalpitasya pradhAnasyApyupapadyante, rUpAdihInatayA tasya tair abhyupagamAt | apratarkyam avij~neyaM prasuptam iva sarvataH iti hi smaranti | tasyApi niyantR^itvaM sarvavikArakAraNatvAd upapadyate | tasmAt pradhAnam antaryAmishabdaM syAt | IkShater nAshabdam ityatra nirAkR^itam api sat pradhAnam ihAdR^iShTatvAdivyapadeshasambhavena punar AshaN^kyate | ata uttaram ucyate -- na ca smArtaM pradhAnam antaryAmishabdaM bhavitum arhati | kasmAt? ataddharmAbhilApAt | yadyapyadR^iShTatvAdivyapadeshaH pradhAnasya sambhavati, tathApi na draShTR^itvAdivyapadeshaH sambhavati, pradhAnasyAcetanatvena tair abhyupagamAt | adR^iShTo draShTAshrutaH shrotAmato mantAvij~nAto vij~nAtA iti hi vAkyasheSha iha bhavati | Atmatvam api na pradhAnasyopapadyate ||19|| 

|| 1.2.20 ||

yadi pradhAnam AtmatvadraShTR^itvAdyasambhavAn nAntaryAmyabhyupagamyate, shArIraH tarhyantaryAmI bhavatu | shArIro hi cetanatvAd draShTA shrotA mantA vij~nAtA ca bhavati, AtmA ca pratyaktvAt | amR^itashca, dharmAdharmaphalopabhogopapatteH | adR^iShTatvAdayashca dharmAH shArIre suprasiddhAH | darshanAdikriyAyAH kartari pravR^ittivirodhAt, na dR^iShTer draShTAraM pashyeH [bR^i.A.u. 3.4.2] ityAdi shrutibhyashca | tasya ca kAryakaraNasaMghAtam antar yamayituM shIlam, bhoktR^itvAt | tasmAcchArIro.antaryAmItyata uttaraM paThati -- 

shArIrashcobhaye.api hi bhedenainam adhIyate || 

neti pUrvasUtrAd anuvartate | shArIrashca nAntaryAmI syAt | kasmAt? yadyapi draShTR^itvAdayo dharmAH tasya sambhavanti, tathApi ghaTAkAshavad upAdhiparicchinnatvAn na kArtsnyena pR^ithivyAdiShvantar avasthAtuM niyantuM ca shaknoti | api cobhaye.api hi shAkhinaH kANvA mAdhyandinAshcAntaryAmiNo bhedenainaM shArIraM pR^ithivyAdivad adhiShThAnatvena niyamyatvena cAdhIyate --  yo vij~nAne tiShThan iti kANvAH, ya Atmani tiShThan iti mAdhyandinAH | ya Atmani tiShThan ityasmiMH tAvat pAThe bhavatyAtmashabdaH shArIrasya vAcakaH | yo vij~nAne tiShThan ityasminn api pAThe vij~nAnashabdena shArIra ucyate, vij~nAnamayo hi shArIra iti | tasmAcchArIrAd anya Ishvaro.antaryAmIti siddham | kathaM punar ekasmin dehe dvau draShTArAv upapadyete ? yashcAyam Ishvaro.antaryAmI, yashcAyam itaraH shArIraH? kA punaH ihAnupapattiH? nAnyo.ato.asti draShTA ityAdi shrutivacanaM virudhyeta | atra hi prakR^itAd antaryAmiNo.anyaM draShTAraM shrotAraM mantAraM vij~nAtAraM cAtmAnaM pratiShedhati | niyantrantarapratiShedhArtham etad vacanam iti cet, na | niyantrantarAprasaN^gAd avisheShashravaNAcca | 

atrocyate -- avidyApratyupasthApitakAryakaraNopAdhinimitto.ayaM shArIrAntaryAmiNor bhedavyapadeshaH, na pAramArthikaH | eko hi pratyagAtmA bhavati, na dvau pratyagAtmAnau sambhavataH | ekasyaiva tu bhedavyavahAra upAdhikR^itaH, yathA ghaTAkAsho mahAkAsha iti | tatashca j~nAtR^ij~neyAdibhedashrutayaH pratyakShAdIni ca pramANAni saMsArAnubhavo vidhipratiShedhashAstraM ceti sarvam etad upapadyate | tathA ca shrutiH -- yatra hi dvaitam iva bhavati tad itara itaraM pashyati ityavidyAviShaye sarvaM vyavahAraM darshayati | yatra tu asya sarvam AtmaivAbhUt tat kena kaM pashyet [bR^i.A.u. 4.5.15] iti vidyAviShaye sarvaM vyavahAraM vArayati ||20||

 -- o)0(o -- 
6. adR^ishyAdhikaraNam

|| 1.2.21 ||

atha parA yayA tad akSharam adhigamyate ||

yat tad adR^ishyam agrAhyam agotram
avarNam acakShuHshrotraM tad apANipAdam |
nityaM vibhuM sarvagataM susUkShmaM
tad avyayaM yad bhUtayoniM paripashyanti dhIrAH || [mu.u. 1.1.56]

iti shrUyate | tatra saMshayaH -- kim ayam adR^ishyatvAdiguNako bhUtayoniH pradhAnaM syAt, uta shArIraH, Aho svit parameshvaraH ? iti | tatra pradhAnam acetanaM bhUtayoniH iti yuktam, acetanAnAm eva tatra dR^iShTAntatvenopAdAnAt | 

yathorNanAbhiH sR^ijate gR^ihNate ca 
yathA pR^ithivyAm oShadhayaH sambhavanti | 
yathA sataH puruShAt keshalomAni 
tathAkSharAt sambhavatIha vishvam || [mu.u. 1.1.7] iti | 

nanUrNanAbhiH puruShashca cetanAviha dR^iShTAntatvenopAttau | neti brUmaH | na hi kevalasya cetanasya tatra sUtrayonitvaM keshalomayonitvaM vAsti | cetanAdhiShThitaM hyacetanam UrNanAbhisharIraM sUtrasya yoniH, puruShasharIraM ca keshalomnAm iti prasiddham | api ca pUrvatrAdR^iShTatvAd yabhilApasambhave.api draShTR^itvAd yabhilApAsambhavAn na pradhAnam abhyupagatam | iha tu adR^ishyatvAdayo dharmAH pradhAne sambhavanti | na cAtra virudhyamAno dharmaH kashcid abhilapyate | 

nanu yaH sarvaj~naH sarvavit ityayaM vAkyasheSho.acetane pradhAne na sambhavati, kathaM pradhAnaM bhUtayoniH pratij~nAyata ? iti | atrocyate -- yayA tad akSharam adhigamyate yat tad apAshyam ityakSharashabdenAdR^ishyatvAdiguNakaM bhUtayoniM shrAvayitvA, punar ante shrAvayiShyati -- akSharAt parataH paraH iti | tatra yaH paro.akSharAcchrutaH, sa sarvaj~naH sarvavit sambhaviShyati | pradhAnam eva tu akSharashabdanirdiShTaM bhUtayoniH | yadA tu yonishabdo nimittavAcI, tadA shArIro.api bhUtayoniH syAt, dharmAdharmAbhyAM bhUtajAtasyopArjanAd iti | evaM prApte -- 

adR^ishyatvAdiguNako dharmokteH ||

abhidhIyate -- yo.ayam adR^ishyatvAdiguNako bhUtayoniH, sa parameshvara eva syAt, nAnya iti | katham etad avagamyate? dharmokteH | parameshvarasya hi dharma ihocyamAno dR^ishyate -- yaH sarvaj~naH sarvavit [mu.u. 1.1.9] iti | na hi pradhAnasyAcetanasya shArIrasya vopAdhiparicchinnadR^iShTeH sarvaj~natvaM sarvavittvaM vA sambhavati | 

nanvakSharashabdanirdiShTAdbhUtayoneH parasyaiva etat sarvaj~natvaM sarvavittvaM ca, na bhUtayoniviShayam ityuktam | atrocyate -- naivaM sambhavati | yatkAraNam akSharAt sambhavatIha vishvam iti prakR^itaM bhUtayonim iha jAyamAnaprakR^ititvena nirdishya, anantaram api jAyamAnaprakR^ititvenaiva sarvaj~naM nirdishati -- 

yaH sarvaj~naH sarvavid yasya j~nAnamayaM tapaH | 
tasmAd etad brahma nAma rUpam annaM ca jAyate || [mu.u. 1.1.9] iti | 

tasmAn nirdeshasAmyena pratyabhij~nAyamAnatvAt prakR^itasyaivAkSharasya bhUtayoneH sarvaj~natvaM sarvavittvaM ca dharma ucyata iti gamyate | akSharAt parataH paraH ityatrApi ca prakR^itAdbhUtayonekSharAt paraH kashcid abhidhIyate | 

katham etad avagamyate? yenAkSharaM puruShaM veda satyaM provAca tAM tattvatto brahmavidyAm [mu.u. 1.2.13] iti prakR^itasyaivAkSharasya bhUtayoner adR^ishyatvAdiguNakasya vaktavyatvena pratij~nAtatvAt | kathaM tarhi akSharAt parataH paraH iti vyapadishyata ? iti, uttarasUtre tad vakShyAmaH | api cAtra dve vidye veditavye ukte -- parA caivAparA ca [mu.u. 1.1.4] iti | tatrAparAm R^igvedAdilakShaNAM vidyAm uktvA bravIti -- atha parA yayA tad akSharam adhigamyate [mu.u. 1.1.5] ityAdi | tatra parasyA vidyAyA viShayatvenAkSharaM shrutam | yadi punaH parameshvarAd anyad adR^ishyatvAdiguNakam akSharaM parikalpyeta, neyaM parA vidyA syAt | parAparavibhAgo hyayaM vidyayoH abhyudayaniHshreyasaphalatayA parikalpyate | na ca pradhAnasya vidyA niHshreyasaphalA kenacid abhyupagamyate | tisrashca vidyAH pratij~nAyeran, tvatpakShe.akSharAdbhUtayoneH parasya paramAtmanaH pratipAdyamAnatvAt | 

dve eva tu vidye veditavye iha nirdiShTo | kasmin nu bhagavo vij~nAte sarvam idaM vij~nAtaM bhavati [mu.u. 1.1.3] iti caikavij~nAnena sarvavij~nAnApekShaNaM sarvAtmake brahmaNi vivakShyamANe.avakalpate, nAcetanamAtraikAyatane pradhAne, bhogyavyatirikte vA bhoktari | api ca sa brahmavidyAM sarvavidyApratiShThAm atharvAya jyeShThaputrAya prAha iti brahmavidyAM prAdhAnyenopakramya parAparavibhAgena parAM vidyAm akSharAdhigamanIM darshayan tasyA brahmavidyAtvaM darshayati | sA ca brahmavidyAsamAkhyA tadadhigamyasya akSharasyAbrahmatve bAdhitA syAt | aparA R^igvedAdilakShaNA karmavidyA brahmavidyopakrame upanyasyate brahmavidyAprashaMsAyai -- 

plavA hyete adR^iDhA yaj~narUpA 
aShTAdashoktam avaraM yeShu karma | 
etaccharAyo ye.abhinandanti mUDhA 
jarAM mR^ityuM te punar evApi yanti ||

ityevam AdinindAvacanAt | ninditvA cAparAM vidyAM tato viraktasya paravidyAdhikAraM darshayati -- 

parIkShya lokAn karmacitAn brAhmaNo 
nirvedam AyAn nAstyakR^itaH kR^itena | 
tadvij~nAnArthaM sa gurum evAbhigacchet
samitpANiH shrotriyaM brahmaniShTham || [mu.u. 1.2.12] iti | 

yat tUktam -- acetanAnAM pR^ithivyAdInAM dR^iShTAntatvenopAdAnAd dArShTAntikenApyacetanenaiva bhUtayoninA bhavitavyam iti, tad ayuktam | na hi dR^iShTAntadArShTAntikayor atyantasAmyena bhavitavyam iti niyamo.asti | api ca sthUlAH pR^ithivyAdayo dR^iShTAntatvenopAttA iti na sthUla eva dArShTAntiko bhUtayonir abhyupagamyate | tasmAd adR^ishyatvAdiguNako bhUtayoniH parameshvara eva ||21||

|| 1.2.22 ||

visheShaNabhedavyapadeshAbhyAM ca netarau || 

itashca parameshvara eva bhUtayoniH, netarau -- shArIraH pradhAnaM vA | kasmAt? visheShaNabhedavyapadeshAbhyAm | vishinaShTi hi prakR^itaM bhUtayoniM shArIrAd vilakShaNatvena -- divyo hyamUrtaH puruShaH sabAhyAbhyantaro hyajaH | aprANo hyamanAH shubhraH [mu.u. 2.1.2] iti | na hyetad divyatvAdivisheShaNam avidyApratyupasthApitanAmarUpaparicchedAbhimAninaH taddharmAn svAtmani kalpayataH shArIrasyopapadyate | tasmAt sAkShAd aupaniShadaH puruSha ihocyate | tathA pradhAnAd api prakR^itaM bhUtayoniM bhedena vyapadishati -- akSharAt parataH paraH iti | akSharam avyAkR^itaM nAmarUpabIjashaktirUpaM bhUtasUkShmam IshvarAshrayaM tasyaivopAdhibhUtam, sarvasmAd vikArAt paro yo.avikAraH, tasmAt parataH paraH iti bhedena vyapadishan paramAtmAnam iha vivakShitaM darshayati | nAtra pradhAnaM nAma kiMcit svatantraM tattvam abhyupagamya, tasmAd bhedavyapadesha ucyate | kiM tarhi? yadi pradhAnam api kalpyamAnaM shrutyavirodhenAvyAkR^itAdishabdavAcyaM bhUtasUkShmaM parikalpyeta, kalpyatAm | tasmAd bhedavyapadeshAt parameshvaro bhUtayoniH ityetad iha pratipAdyate ||22|| 

|| 1.2.23 || 

kutashca parameshvaro bhUtayoniH? -- 

rUpopanyAsAcca ||

api ca akSharAt parataH paraH ityasyAnantaram etasmAjjAyate prANaH [mu.u. 2.1.3] iti prANaprabhR^itInAM pR^ithivIparyantAnAM tattvAnAM sargam uktvA, tasyaiva bhUtayoneH sarvavikArAtmakaM rUpam upanyasyamAnaM pashyAmaH -- 

agnir mUrdhA cakShuShI candrasUryau 
dishaH shrotre vAgvivR^itAshca vedAH | 
vAyuH prANo hR^idayaM vishvam asya 
padbhyAM pR^ithivI hyeSha sarvabhUtAntarAtmA || iti | 

tacca parameshvarasyaivocitam, sarvavikArakAraNatvAt | na shArIrasya tanumahimnaH | nApi pradhAnasya ayaM rUpopanyAsaH sambhavati, sarvabhUtAntarAtmatvAsambhavAt | tasmAt parameshvara eva bhUtayoniH, netarAviti gamyate | kathaM punar bhUtayoner ayaM rUpopanyAsa iti gamyate? prakaraNAt, eShaH iti ca prakR^itAnukurvANAt | bhUtayoniM hi prakR^itya etasmAjjAyate prANaH eSha sarvabhUtAntarAtmA [mu.u. 2.1.3] iti vacanaM bhUtayoniviShayam eva bhavati | yathA upAdhyAyaM prakR^itya etasmAd adhIShva, eSha vedavedAN^gapAragaH iti vacanam upAdhyAyaviShayaM bhavati, tadvat | kathaM punar adR^ishyatvAdiguNakasya bhUtayoner vigrahavadrUpaM sambhavati? sarvAtmatvavivakShayedam ucyate, na tu vigrahavattvavivakShayA ityadoShaH, aham annam aham annam aham annam, aham annAdaH ityAdivat | 

anye punar manyante -- nAyaM bhUtayoneH rUpopanyAsaH, jAyamAnatvenopanyAsAt | 

etasmAjjAyate prANo manaH sarvendriyANi ca | 
khaM vAyur jyotir ApaH pR^ithivI vishvasya dhAriNI || [mu.u. 2.1.3]

iti hi pUrvatra prANAdi pR^ithivyantaM tattvajAtaM jAyamAnatvena niradikShat | uttaratrApi ca tasmAd agniH samidho yasya sUryaH inyevam Adi atashca sarvA oShadhayo rasAshca ityevam antaM jAmAnatvenaiva nirdekShyati | ihaiva katham akasmAd antarAle bhUtayoneH rUpam upanyasyet? sarvAtmatvam api sR^iShTiM parisamApyopadekShyati -- puruSha evedaM vishvaM karma ityAdinA | shrutismR^ityoshca trailokyasharIrasya prajApater janmAdi nirdishyamAnam upalabhAmahe -- 

hiraNyagarbhaH samavartatAgre 
bhUtasya jAtaH patir eka AsIt | 
sa dAdhAra pR^ithivIM dyAm utemAM 
kasmai devAya haviShA vidhema || iti |

samavartateti ajAyatetyarthaH -- tathA, sa vai sharIrI prathamaH sa vai puruSha ucyate | AdikartA sa bhUtAnAM brahmAgre samavartata iti ca | vikArapuruShasyApi sarvabhUtAntarAtmatvaM sambhavati, prANAtmanA sarvabhUtAnAm adhyAtmam avasthAnAt | asmin pakShe puruSha evedaM vishvaM karma ityAdisarvarUpopanyAsaH parameshvarapratipattihetuH iti vyAkhyeyam ||23||

7. vaishvAnarAdhikaraNam

|| 1.2.24 || 

vaishvAnaraH sAdhAraNashabdavisheShAt || 

ko na AtmA kiM brahmeti [chA.u. 5.11.1] AtmAnam evemaM vaishvAnaraM sampratyadhyeShi tam eva no brUhIti [chA.u. 5.11.6] 

ity copakramya dyusUryavAyvAkAshavAripR^ithivInAM sutejastvAdiguNayogam ekaikopAsananindayA ca vaishvAnaraM pratyeShAM mUrdhAdibhAvam upadishyAmnAyate --  

yaH tv etam evaM prAdeshamAtram abhivimAnam AtmAnaM vaishvAnaram upAste sa sarveShu lokeShu sarveShu bhUteShu sarveShvatmasvannam atti || tasya ha vA etasyAtmano vaishvAnarasya mUrdhaiva sutejAshcakShur vishvarUpaH prANaH pR^ithagvartmAtmA sandeho bahulo bastir eva rayiH pR^ithivyeva pAdAvura eva vedirlomAni barhir hR^idayaM gArhapatyo mano.anvAhAryapacana Asyam AhavanIyaH || [chA.u. 5.18.12] ityAdi |

tatra saMshayaH -- kiM vaishvAnarashabdena jATharo.agnir upadishyate, uta bhUtAgniH, atha tadabhimAninI devatA, athavA shArIraH, Aho svit parameshvaraH ? iti | kiM punar atra saMshayakAraNam? vaishvAnara iti jATharabhUtAgnidevatAnAM sAdhAraNashabdaprayogAt, Atmeti ca shArIraparameshvarayoH | tatra kasyopAdAnaM nyAyyaM, kasya vA hAnam ? iti bhavati saMshayaH | kiM tAvat prAptam? jATharo.agniH iti | kutaH? tatra hi visheSheNa kvacit prayogo dR^ishyate -- ayam agnir vaishvAnaro yo.ayam antaH puruShe yenedam annaM pacyate yad idam adyate ityAdau | agnimAtraM vA syAt, tatsAmAnyenApi prayogadarshanAt -- vishvasmA agniM bhuvanAya devA vaishvAnaraM ketumahnAmakR^iNvan ityAdau agnisharIrA vA devatA syAt, tasyAm api prayogadarshanAt -- vaishvAnarasya sumatau syAma rAjA hi kaM bhuvanAnAm abhi shrIH ityevam AdyAyAH shruter devatAyAm aishvaryAdyupetAyAM sambhavAt | athAtmashabdasAmAnAdhikaraNyAd upakrame ca ko na AtmA kiM brahma iti kevalAtmashabdaprayogAd Atmashabdavashena vaishvAnarashabdaH pariNeya ityucyate, tathApi shArIra AtmA syAt | tasya bhoktR^itvena vaishvAnarasaMnikarShAt, prAdeshamAtram iti ca visheShaNasya tasminn upAdhiparicchinne sambhavAt | tasmAn neshvaro vaishvAnara ityevaM prAptam || 

tatredam ucyate -- vaishvAnaraH paramAtmA bhavitum arhati | kutaH? sAdhAraNashabdavisheShAt | sAdhAraNashabdayor visheShaH sAdhAraNashabdavisheShaH | yadyapyetAv ubhAvapyAtmavaishvAnarashabdau sAdhAraNashabdau -- vaishvAnarashabdaH tu trayANAM sAdhAraNaH, Atmashabdashca dvayoH -- tathApi visheSho dR^ishyate, -- yena parameshvaraparatvaM tayor abhyupagamyate -- tasya ha vA etasyAtmano vaishvAnarasya mUrdhaiva sutejAH ityAdiH | atra hi parameshvara eva dyumUrdhatvAdivishiShTo.avasthAntaragataH pratyagAtmatvenopanyasta AdhyAnAyeti gamyate, kAraNatvAt | kAraNasya hi sarvAbhiH kAryagatAbhir avasthAbhir avasthAvattvAt dyulokAdyavayavatvam upapadyate | sa sarveShu lokeShu sarveShu bhUteShu sarveShvatmasvannam atti iti ca sarvalokAdyAshrayaM phalaM shrUyamANaM paramakAraNaparigrahe sambhavati, evaM hAsya sarve pApmAnaH pradUyante iti ca tadvidaH sarvapApmapradAhashravaNam, ko na AtmA kiM brahma iti cAtmabrahmashabdAbhyAm upakramaH | ityevam antAni brahmaliN^gAni parameshvaram eva gamayanti | tasmAt parameshvara eva vaishvAnaraH ||24||

|| 1.2.25 ||

smaryamANam anumAnaM syAd iti || 


itashca parameshvara eva vaishvAnaraH | yasmAt parameshvarasyaiva agnir AsyaM dyaur mUrdhA itIdR^ishaM trailokyAtmakaM rUpaM smaryate -- 

yasyAgnir AsyaM dyaur mUrdhA khaM nAbhishcaraNau kShitiH | 
sUryashcakShur dishaH shrotraM tasmai lokAtmane namaH || iti | 

tat smaryamANaM rUpaM mUlabhUtAM shrutim anumApayad asya vaishvAnarashabdasya parameshvaraparatve anumAnaM liN^gaM gamakaM syAd ityarthaH | itishabdo hetvarthe -- yasmAd idaM gamakam, tasmAd api vaishvAnaraH paramAtmaivetyarthaH | yadyapi stutiH iyam -- tasmai lokAtmane namaH iti, tathApi stutitvam api nAsati mUlabhUte vedavAkye samyak IdR^ishena rUpeNa sambhavati | 

dyAM mUrdhAnaM yasya viprA vadanti 
khaM vai nAbhiM candrasUryau ca netre | 
dishaH shrotre viddhi pAdau kShitiM ca 
so.acintyAtmA sarvabhUtapraNetA ||

ityevaMjAtIyakA ca smR^itiH ihodAhartavyA ||25||

|| 1.2.26 ||

shabdAdibhyo.antaHpratiShThAnAcca neti cen na, 
tathAdR^iShTyupadeshAsambhavAt, 
puruShavidham api cainam adhIyate ||

atrAha -- na parameshvaro vaishvAnaro bhavitum arhati | kutaH? shabdAdibhyo.antaHpratiShThAnAcca | shabdaH tAvat -- vaishvAnarashabdo na parameshvare sambhavati, arthAntare rUDhatvAt | tathAgnishabdaH sa eSho.agnir vaishvAnaraH iti | AdishabdAt hR^idayaM gArhapatyaH ityAdyagnitretAprakalpanam | tad yad bhaktaM prathamam Agacchet tad dhomIyam ityAdinA ca prANAhutyadhikaraNatAsaN^kIrtanam | etebhyo hetubhyo jATharo vaishvAnaraH pratyetavyaH | tathAntaHpratiShThAnam api shrUyate -- puruShe.antaH pratiShThitaM veda iti | tacca jAThare sambhavati | yad apyuktam mUrdhaiva sutejAH ityAder visheShAt kAraNAt paramAtmA vaishvAnara iti |

atra brUmaH -- kuto nv eSha nirNayaH, yad ubhayathApi visheShapratibhAne sati parameshvaraviShaya eva visheSha AshrayaNIyo na jATharaviShaya iti | athavA bhUtAgner antar bahishcAvatiShThamAnasyaiSha nirdesho bhaviShyati | tasyApi hi dyulokAdisambandho mantravarNe avagamyate -- yo bhAnunA pR^ithivIM dyAm utemAm AtatAna rodasI antarikSham [R^i.ve. 10.88.3] ityAdau | 

athavA taccharIrAyA devatAyA aishvaryayogAt dyulokAdyavayavatvaM bhaviShyati | tasmAn na parameshvaro vaishvAnara iti || 

atrocyate -- na tathAdR^iShTyopadeshAd iti | na shabdAdibhyaH kAraNebhyaH parameshvarasya pratyAkhyAnaM yuktam | kutaH? tathA jATharAparityAgena, dR^iShTyopadeshAt | parameshvaradR^iShTir hi jAThare vaishvAnare ihopadishyate -- mano brahmetyupAsIta ityAdivat | athavA jATharavaishvAnaropAdhiH parameshvara iha draShTavyatvenopadishyate -- manomayaH prANasharIro bhArUpaH ityAdivat | yadi ceha parameshvaro na vivakShyeta, kevala eva jATharo.agnir vivakShyeta, tataH mUrdhaiva sutejAH ityAder visheShasyAsambhava eva syAt | yathA tu devatAbhUtAgnivyapAshrayeNApyayaM visheSha upapAdayituM na shakyate, tathottarasUtre vakShyAmaH | yadi ca kevala eva jATharo vivakShyeta, puruShe.antaHpratiShThitatvaM kevalaM tasya syAt | na tu puruShatvam | puruSham api cainam adhIyate vAjasaneyinaH -- sa eSho.agnir vaishvAnaro yat puruShaH sa yo haitam evam agniM vaishvAnaraM puruShaM puruShe.antaH pratiShThitaM veda iti | parameshvarasya tu sarvAtmatvAt puruShatvaM puruShe.antaHpratiShThitatvaM cobhayam upapadyate | ye tu puruShavidham api cainam adhIyate iti sUtrAvayavaM paThanti, teShAm eSho.arthaH -- kevalajATharaparigrahe puruShe.antaHpratiShThitatvaM kevalaM syAt | na tu puruShavidhatvam | puruShavidham api cainam adhIyate vAjasaneyinaH -- puruShavidhaM puruShe.antaH pratiShThitaM veda iti | puruShavidhatvaM ca prakaraNAt yad adhidaivataM dyumUrdhatvAdi pR^ithivIpratiShThitatvAntam, yaccAdhyAtmaM prasiddhaM mUrdhatvAdi cubukapratiShThitatvAntam, tat parigR^ihyate ||

|| 1.2.27 ||

ata eva na devatA bhUtaM ca ||

yat punar uktam -- bhUtAgner api mantravarNe dyulokAdisambandhadarshanAt mUrdhaiva sutejAH ityAdyavayavakalpanaM tasyaiva bhaviShyatIti, taccharIrAyA devatAyA vA aishvaryayogAd iti | tat parihartavyam | atrocyate -- ata evoktebhyo hetubhyo na devatA vaishvAnaraH | tathA bhUtAgnir api na vaishvAnaraH | na hi bhUtAgner auShNyaprakAshamAtrAtmakasya dyumUrdhatvAdikalpanopapadyate, vikArasya vikArAntarAtmatvAsambhavAt | tathA devatAyAH satyapyaishvaryayoge na dyumUrdhatvAdikalpanA sambhavati, akAraNatvAt parameshvarAdhIn aishvaryatvAcca | AtmashabdAsambhavashca sarveShv eShu pakSheShu sthita eva ||

|| 1.2.28 ||

sAkShAd apyavirodhaM jaiminiH ||

pUrvaM jATharAgnipratIko jATharAgnyupAdhiko vA parameshvara upAsya ityuktam antaHpratiShThitatvAdyanurodhena | idAnIM tu vinaiva pratIkopAdhikalpanAbhyAM sAkShAd api parameshvaropAsanaparigrahe na kashcid virodha iti jaiminir AcAryo manyate | 

nanu jATharAgnyaparigrahe.antaHpratiShThitatvavacanaM shabdAdIni ca kAraNAni virudhyerann iti | atrocyate -- antaHpratiShThitatvavacanaM tAvan na virudhyate | na hIha puruShavidhaM puruShe.antaH pratiShThitaM veda iti jATharAgnyabhiprAyeNedam ucyate, tasyAprakR^itatvAd asaMshabditatvAcca | kathaM tarhi, yat prakR^itaM mUrdhAdicubukAnteShu puruShAvayaveShu puruShavidhatvaM kalpitam, tadabhiprAyeNedam ucyate -- puruShavidhaM puruShe.antaH pratiShThitaM veda iti | yathA vR^ikShe shAkhAM pratiShThitAM pashyatIti, tadvat | 

athavA yaH prakR^itaH paramAtmAdhyAtmam adhidaivataM ca puruShavidhatvopAdhiH, tasya yat kevalaM sAkShirUpam, tadabhiprAyeNedam ucyate -- puruShavidhaM puruShe.antaH pratiShThitaM veda iti | nishcite ca pUrvAparAlocanavashena paramAtmaparigrahe, tadviShaya eva vaishvAnarashabdaH kenacid yogena vartiShyate -- vishvashcAyaM narashceti, vishveShAM vAyaM naraH, vishve vA narA asyeti vishvAnaraH paramAtmA, sarvAtmatvAt, vishvAnara eva vaishvAnaraH | taddhito.ananyArthaH, rAkShasavAyasAdivat | agnishabdo.apyagraNItvAdiyogAshrayaNena paramAtmaviShaya eva bhaviShyati | gArhapatyAdikalpanaM prANAhutyadhikaraNatvaM ca paramAtmano.api sarvAtmatvAd upapadyate ||28|

|| 1.2.29 ||

kathaM punaH parameshvaraparigrahe prAdeshamAtrashrutir upapadyata iti, tAM vyAkhyAtum Arabhate -- 

abhivyakteH ityAshmarathyaH ||

atimAtrasyApi parameshvarasya prAdeshamAtratvam abhivyaktinimittaM syAt | abhivyajyate kila prAdeshamAtraparimANaH parameshvara upAsakAnAM kR^ite | pradeshavisheSheShu vA hR^idayAdiShUpalabdhisthAneShu visheSheNAbhivyajyate | ataH parameshvare.api prAdeshamAtrashrutir abhivyakter upapadyata ityAshmarathya AcAryo manyate ||

|| 1.2.30 ||

anusmR^iter bAdariH ||

prAdeshamAtrahR^idayapratiShThitena vAyaM manasAnusmaryate | tena prAdeshamAtraH ityucyate | yathA prasthamitA yavAH prasthA ityucyante, tadvat | yadyapi ca yaveShu svagatam eva parimANaM prasthasambandhAd vyajyate, na ceha parameshvaragataM kiMcit parimANam asti -- yad dhR^idayasambandhAd vyajyeta | tathApi prayuktAyAH prAdeshamAtrashruteH sambhavati yathAkathaMcid anusmaraNam Alambanam ityucyate | prAdeshamAtratvena vAyamaprAdeshamAtro.apyanusmaraNIyaH prAdeshamAtrashrutyarthavattAyai | evam anusmR^itinimittA parameshvare prAdeshamAtrashrutiH iti bAdarir AcAryo manyate ||

|| 1.2.31 || 

sampatteH iti jaiminiH tathA hi darshayati ||

sampattinimittA vA syAt prAdeshamAtrashrutiH | kutaH? tathA hi samAnaprakaraNaM vAjasaneyibrAhmaNaM dyuprabhR^itIn pR^ithivIparyantAMH trailokyAtmano vaishvAnarasyAvayavAnadhyAtmamUrdhaprabhR^itiShu cubukaparyanteShu dehAvayaveShu sampAdayatprAdeshamAtrasampattiM parameshvarasya darshayati -- prAdeshamAtram iva ha vai devAH suviditA abhisampannAH tathA tu va evAnvakShyAmi yathA prAdeshamAtram evAbhisampAdayiShyAmIti | sa hovAca mUrdhAnam upadishann uvAcaiSha vA atiShThA vaishvAnara iti | cakShuShI upadishann uvAcaiSha vai sutejA vaishvAnara iti | nAsike upadishann uvAcaiSha vai pR^ithagvartmAtmA vaishvAnara iti | mukhyam AkAsham upadishann uvAcaiSha vai bahulo vaishvAnara iti | mukhyA apa upadishann uvAcaiSha vai rayir vaishvAnara iti | cubukam upadishann uvAcaiSha vai pratiShThA vaishvAnaraH iti | cubukam ityadharaM mukhaphalakam ucyate | yadyapi vAjasaneyake dyaur atiShThatvaguNA samAmnAyate, Adityashca sutejastvaguNaH, chAndogye punaH dyauH sutejastvaguNA samAmnAyate, Adityashca vishvarUpatvaguNaH | tathApi naitAvatA visheSheNa kiMcid dhIyate, prAdeshamAtrashruter avisheShAt, sarvashAkhApratyayatvAcca | sampattinimittAM prAdeshamAtrashrutiM yuktatarAM jaiminir AcAryo manyate ||31||

|| 1.2.32 || 

Amananti cainamasmin || 

Amananti cainaM parameshvaram asmin mUrdhacubukAntarAle jAbAlAH -- ya eSho.ananto.avyakta AtmA so.avimukte pratiShThita iti | so.avimuktaH kasmin pratiShThita iti | varaNAyAM nAsyAM ca madhye pratiShThita iti | kA vai varaNA kA ca nAsIti | tatra cemAm eva nAsikAm sarvANIndriyakR^itAni pApAni vArayatIti sA varaNA, sarvANIndriyakR^itAni pApAni nAshayatIti sA nAsI iti varaNAnAsIti nirucya, punar apyAmananti -- katamaccAsya sthAnaM bhavatIti | bhruvor ghrANasya ca yaH sandhiH sa eSha dyulokasya parasya ca sandhir bhavati iti | tasmAd upapannA parameshvare prAdeshamAtrashrutiH | abhivimAnashrutiH pratyagAtmatvAbhiprAyA | pratyagAtmatayA sarvaiH prANibhir abhivimIyata ityabhivimAnaH | abhigato vAyaM pratyagAtmatvAt, vimAnashca mAnaviyogAt ityabhivimAnaH | abhivimimIte vA sarvaM jagat, kAraNatvAd ityabhivimAnaH | tasmAt parameshvaro vaishvAnara iti siddham ||32||

iti shrImatparamahaMsaparivrAjakAcAryasya shrIgovindabhagavatpUjyapAdashiShyasya shrImacchaN^karabhagavataH kR^itau shArIrakamImAMsAsUtrabhAShye prathamAdhyAyasya dvitIyaH pAdaH || 

 

(1.3)

|| prathamAdhyAye tR^itIyaH pAdaH || 

atrAspaShTabrahmaliN^gAnAM prAyo j~neyabrahmaviShayANAM vicAraH |
evaM pAdatrayeNApi vAkyavicAraH ||

1. dyubhvAdyadhikaraNam 

|| 1.3.1 || 

idaM shrUyate -- 

yasmin dyauH pR^ithivI cAntarikSham 
otaM manaH saha prANaishca sarvaiH | 
tam evaikaM jAnatha AtmAnam anyA 
vAco vimuJNcathAmR^itasyaiSha setuH || [mu.u. 2.2.5] iti | 

atra yad etad dyuprabhR^itInAm otatvavacanAd AyatanaM kiMcid avagamyate, tat kiM paraM brahma syAt, Aho svid arthAntaram ? iti sandihyate | tatrArthAntaraM kim apyAyatanaM syAd iti prAptam | kasmAt? amR^itasyaiSha setuH iti shravaNAt | pAravAn hi loke setuH prakhyAtaH | na ca parasya brahmaNaH pAravattvaM shakyam abhyupagantum -- anantam apAram iti shravaNAt | arthAntare cAyatane parigR^ihyamANe smR^itiprasiddhaM pradhAnaM parigrahItavyam, tasya kAraNatvAd AyatanatvopapatteH | shrutiprasiddho vA vAyuH syAt -- vAyur vAva gautama tat sUtraM vAyunA vai gautama sUtreNAyaM ca lokaH parashca lokaH sarvANi ca bhUtAni sandR^ibdhAni bhavanti iti vAyor api vidhAraNatvashravaNAt | shArIro vA syAt | tasyApi bhoktR^itvAt, bhogyaM prapaJNcaM pratyAyatanatvopapatteH ityevaM prApte -- 

dyubhvAdyAyatanaM svashabdAt ||

idam Aha -- dyubhvAdyAyatanam iti | dyaushca bhUshca dyubhuvau, dyubhuvau AdI yasya tadidaM dyubhvAdi | yadetadasmin vAkye dyauH pR^ithivyantarikShaM manaH prANA ityevamAtmakaM jagat otatvena nirdiShTAm, tasyAyatanaM paraM brahma bhavitum arhati | kutaH? svashabdAt AtmashabdAdityarthaH | Atmashabdo hIha bhavati -- tam evaikaM jAnatha AtmAnam iti | Atmashabdashca paramAtmaparigrahe samyagavakalpate, nArthAntaraparigrahe | kvacicca svashabdenaiva brahmaNa Ayatanatva shrUyate -- sanmUlAH somyemAH sarvAH prajAH sadAyatanAH satpratiShThAH iti | svashabdenaiva ceha purastAdupariShTAcca brahma saN^kIrtyate -- puruSha evedaM vishvaM karma tapo brahma parAmR^itam iti, brahmaivedamamR^itaM purastAdbrahma pashcAdbrahma dakShiNatashcottareNa iti ca | tatra tvAyatanAyatanavadbhAvashravaNAt | sarvaM brahmeti ca sAmAnAdhikaraNyAt, yathA hyanekAtmako vR^ikShaH shAkhA skandho mUlaM ceti, evaM nAnAraso vicitra AtmetyAshaN^kA sambhavati | tAM nivartayituM sAvadhAraNam Aha -- tam evaikaM jAnatha AtmAnam iti | etad uktaM bhavati -- na kAryaprapaJNcavishiShTo vicitra AtmA vij~neyaH | kiM tarhi, avidyAkR^itaM kAryaprapaJNcaM vidyayA pravilApayantaH tam evaikam AyatanabhUtam AtmAnaM jAnatha ekarasam iti | yathA yasminn Aste devadattaH tad Anaya ityukte Asanam evAnayati, na devadattam | tadvad AyatanabhUtasyaivaikarasasyAtmano vij~neyatvam upadishyate | vikArAn R^itAbhisandhasya cApavAdaH shrUyate -- mR^ityoH sa mR^ityum Apnoti ya iha nAneva pashyati iti | sarvaM brahma iti tu sAmAnAdhikaraNyaM prapaJNcavilApanArtham, na anekarasatApratipAdanArtham, sa yathA saindhavaghano.anantaro.abAhyaH kR^itsno rasaghana evaivaM vA are.ayam AtmAnantaro.abAhyaH kR^itsnaH praj~nAnaghana eva ityekarasatAshravaNAt | tasmAd dyubhvAdyAyatanaM paraM brahma | 

yat tUktam -- setushruteH, setoshca pAravattvopapatteH, brahmaNo.arthAntareNa dyubhvAdyAyatanena bhavitavyam iti, atrocyate -- vidhAraNatvamAtram eva setushrutyA vivakShyate, na pAravattvAdi | na hi mR^iddArumayo loke setur dR^iShTa ityatrApi mR^iddArumaya eva setur abhyupagamyate | setushabdArtho.api vidhAraNatvamAtram eva, na pAravattvAdi, ShiJNo bandhanakarmaNaH setushabdavyutpatteH | apara Aha -- tam evaikaM jAnatha AtmAnam iti yad etat saN^kIrtitam Atmaj~nAnam, yaccaitat anyA vAco vimuJNcatha iti vAgvimocanam, tat atra amR^itatvasAdhanatvAt, amR^itasyaiSha setuH iti setushrutyA saN^kIrtyate | na tu dyubhvAdyAyatanam | tatra yad uktam -- setushruter brahmaNo.arthAntareNa dyubhvAdyAyatanena bhavitavyam iti, etad ayuktam ||1||


 || 1.3.2 || 

muktopasR^ipyavyapadeshAt ||

itashca param eva brahma dyubhvAdyAyatanam | yasmAn muktopasR^ipyatAsya vyapadishyamAnA dR^ishyate | muktair upasR^ipyaM muktopasR^ipyam | dehAdiShvanAtmasu aham asmItyAtmabuddhir avidyA, tataH tatpUjanAdau rAgaH, tatparibhavAdau ca dveShaH, 
taducchedadarshanAd bhayaM mohashca -- ityevam ayam anantabhedo.anarthavrAtaH saMtataH sarveShAM naH pratyakShaH | tadviparyayeNAvidyArAgadveShAdidoShamuktair upasR^ipyam upagamyam etad iti dyubhvAdyAyatanaM prakR^itya vyapadesho bhavati | katham? 

bhidyate hR^idayagranthishchidyante sarvasaMshayAH | 
kShIyante cAsya karmANi tasmin dR^iShTo parAvare || [mu.u. 2.2.8]

ityuktvA, bravIti -- tathA vidvAn nAmarUpAd vimuktaH parAt paraM puruSham upaiti divyam [mu.u. 3.2.8] iti | brahmaNashca muktopasR^ipyatvaM prasiddhaM shAstre -- 

yadA sarve pramucyante kAmA ye.asya hR^idi shritAH | 
atha martyo.amR^ito bhavatyatra brahma samashnute || ityevam Adau | 

pradhAnAdInAM tu na kvacin muktopasR^ipyatvam asti prasiddham | api ca tam evaikaM jAnatha AtmAnamanyA vAco vimuJNcathAmR^itasyaiSha setuH iti vAgvimokapUrvakaM vij~neyatvam iha dyubhvAdyAyatanasyocyate | tacca shrutyantare brahmaNo dR^iShTam -- 

tam eva dhIro vij~nAya praj~nAM kurvIta brAhmaNaH |
nAnudhyAyAd bahUJNshabdAn vAco viglApanaM hi tat || [bR^i.A.u. 4.4.21] iti | 

tasmAd api dyubhvAdyAyatanaM paraM brahma ||2||

|| 1.3.3 || 

nAnumAnam atacchabdAt ||

yathA brahmaNaH pratipAdako vaisheShiko hetur uktaH, naivam arthAntarasya vaisheShiko hetuH pratipAdako.astItyAha | nAnumAnaM sAN^khyasmR^itiparikalpitaM pradhAnam iha dyubhvAdyAyatanatvena pratipattavyam | kasmAt? atacchabdAt | tasyAcetanasya pradhAnasya pratipAdakaH shabdaH tacchabdaH, na tacchabdo.atacchabdaH | na hyatrAcetanasya pradhAnasya pratipAdakaH kashcicchabdo.asti, yenAcetanaM pradhAnaM kAraNatvenAyatanatvena vAvagamyeta | tadviparItasya cetanasya pratipAdakashabdo.atrAsti -- yaH sarvaj~naH sarvavit [mu.u. 1.1.9] ityAdiH | ata eva na vAyur apIha dyubhvAdyAyatanatvenAshrIyate ||3||

|| 1.3.4 || 

prANabhR^icca ||

yadyapi prANabhR^ito vij~nAnAtmana AtmatvaM cetanatvaM ca sambhavati, tathApyupAdhiparicchinnaj~nAnasya sarvaj~natvAdyasambhave sati asmAd evAtacchabdAt prANabhR^id api na dyubhvAdyAyatanatvenAshrayitavyaH | na copAdhiparicchinnasyAvibhoH prANabhR^ito dyubhvAdyAyatanatvam api samyak sambhavati | pR^ithagyogakaraNam uttarArtham ||4|| 

|| 1.3.5 || 

kutashca na prANabhR^it dyubhvAdyAyatanatvenAshrayitavyaH? -- 

bhedavyapadeshAt ||

bhedavyapadeshashceha bhavati -- tam evaikaM jAnatha AtmAnam iti j~neyaj~nAtR^ibhAvena | tatra prANabhR^it tAvan mumukShutvAjj~nAtA | parisheShAd AtmashabdavAcyaM brahma j~neyaM dyubhvAdyAyatanam iti gamyate, na prANabhR^it ||5|| 

|| 1.3.6 || 

kutashca na prANabhR^it dyubhvAdyAyatanatvenAshrayitavyaH? -- 

akaraNAt || 

prakaraNaM cedaM paramAtmanaH -- kasmin nu bhagavo vij~nAte sarvam idaM vij~nAtaM bhavati [mu.u. 1.1.3] ityekavij~nAnena sarvavij~nAnApekShaNAt | paramAtmani hi sarvAtmake vij~nAte sarvam idaM vij~nAtaM syAt, na kevale prANabhR^iti ||6|| 

|| 1.3.7 || 

kutashca na prANabhR^it dyubhvAdyAyatanatvenAshrayitavyaH? -- 

sthityadanAbhyAM ca ||

dyubhvAdyAyatanaM ca prakR^itya, dvA suparNA sayujA sakhAyA ityatra sthityadane nirdishyete -- tayor anyaH pippalaM svAdvatti iti karmaphalAshanam | anashnann anyo.abhicAkashIti ityaudAsInyenAvasthAnam | tAbhyAM ca sthityadanAbhyAm IshvarakShetraj~nau tatra gR^ihyete | yadi ca Ishvaro dyubhvAdyAyatanatvena vivakShitaH, tataH tasya prakR^itasyeshvarasya kShetraj~nAt pR^ithagvacanam avakalpate | anyathA hyaprakR^itavacanam Akasmikam asambaddhaM syAt | 

nanu tavApi kShetraj~nasyeshvarAt pR^ithagvacanam Akasmikam eva prasajyeta | na, tasyAvivakShitatvAt | kShetraj~no hi kartR^itvena bhoktR^itvena ca pratisharIraM buddhyAdyupAdhisambaddhaH, lokata eva prasiddhaH, nAsau shrutyA tAtparyeNa vivakShyate | IshvaraH tu lokato.aprasiddhatvAcchrutyA tAtparyeNa vivakShyata iti na tasyAkasmikaM vacanaM yuktam | guhAM praviShTAvatmAnau hi [ve.sU. 1.2.11] iti | 

atrApyetad darshitam -- dvA suparNA ityasyAm R^ici IshvarakShetraj~nAv ucyete iti | yadApi paiN^gyupaniShatkR^itena vyAkhyAnenAsyAm R^ici sattvakShetraj~nAv ucyete, tadApi na virodhaH kashcit | katham? prANabhR^id dhIha ghaTAdicchidravat sattvAd yupAdhyabhimAnitvena pratisharIraM gR^ihyamANo dyubhvAdyAyatanaM na bhavatIti pratiShidhyate | yaH tu sarvasharIreShUpAdhibhir vinopalakShyate, par eva sa bhavati | yathA ghaTAdicchidrANi ghaTAdibhir upAdhibhir vinopalakShyamANAni mahAkAsha eva bhavanti, tadvat prANabhR^itaH parasmAd anyatvAnupapatteH pratiShedho nopapadyate | tasmAt sattvAd yupAdhyabhimAnina eva dyubhvAdyAyatanatvapratiShedhaH | tasmAt param eva brahma dyubhvAdyAyatanam | tad etat adR^ishyatvAdiguNako dharmokteH ityanenaiva siddham | tasyaiva hi bhUtayonivAkyasya madhye idaM paThitam -- yasmin dyauH pR^ithivI cAntarikSham [mu.u. 2.2.5] iti | prapaJNcArthaM tu punar upanyastam ||7||

  -- o)0(o -- 
bhUmAdhikaraNam

|| 1.3.8 || 

idaM samAmananti -- 

bhUmA tv eva vijij~nAsitavya iti bhUmAnaM bhagavo vijij~nAsa iti | yatra nAnyat pashyati nAnyacchR^iNoti nAnyad vijAnAti sa bhUmA | atha yatrAnyat pashyatyanyacchR^iNotyanyad vijAnAti tad alpam [chA.u. 7.23.1] ityAdi |

tatra saMshayaH -- kiM prANo bhUmA syAt, Aho svit paramAtmeti | kutaH saMshayaH? bhUmeti tAvad bahutvam abhidhIyate | bhorlopo bhU ca bahoH iti bhUmashabdasya bhAvapratyayAntatAsmaraNAt | kimAtmakaM punaH tad bahutvam iti visheShAkAN^kShAyAm prANo vA AshAyA bhUyAn iti saMnidhAnAt prANo bhUmeti pratibhAti | tathA shrutaM hyeva me bhagavaddR^ishebhyaH tarati shokam Atmavid iti | so.ahaM bhagavaH shocAmi taM mA bhagavAJNshokasya pAraM tArayatu iti prakaraNotthAnAt paramAtmA bhUmetyapi pratibhAti | tatra kasyopAdAnaM nyAyyam, kasya vA hAnam iti bhavati saMshayaH | 

kiM tAvat prAptam? prANo bhUmeti | kasmAt? bhUyaHprashnaprativacanaparamparAdarshanAt | yathA hi asti bhagavo nAmno bhUyaH [bR^i.A.u. 7.1.5] iti, vAg vAva nAmno bhUyasI [bR^i.A.u. 7.2.1] iti | tathA asti bhagavo vAco bhUyaH [bR^i.A.u. 7.2.2] iti, mano vAva vAco bhUyaH [bR^i.A.u. 7.3.1] iti ca -- nAmAdibhyo hi AprANAt bhUyaHprashnaprativacanapravAhaH pravR^ittaH | naivaM prANAt paraM bhUyaHprashnaprativacanaM dR^ishyate -- asti bhagavaH prANAd bhUyaH iti, ado vAva prANAd bhUyaH iti | prANam eva tu nAmAdibhya AshAntebhyo bhUyAMsam, prANo vA AshAyA bhUyAn ityAdinA saprapaJNcam uktvA, prANadarshinashcAtivAditvam ativAdyasItyativAdyasmIti brUyAn nApahnuvIta ityabhyanuj~nAya, eSha tu vA ativadati yaH satyenAtivadati iti prANavratam ativAditvam anukR^iShya, aparityajyaiva prANaM satyAdiparamparayA bhUmAnam avatArayan, prANam eva bhUmAnaM manyata iti gamyate | 

kathaM punaH prANe bhUmani vyAkhyAyamAne yatra nAnyat pashyati ityetad bhUmno lakShaNaparaM vacanaM vyAkhyAyeteti, ucyate -- suShuptAvasthAyAM prANagrasteShu karaNeShu darshanAdivyavahAranivR^ittidarshanAt sambhavati prANasyApi yatra nAnyat pashyatIti etallakShaNam | tathA ca shrutiH -- na shR^iNoti na pashyati ityAdinA sarvakaraNavyApArapratyastamayarUpAM suShuptyavasthAm uktvA, prANAgnaya evaitasmin pure jAgrati iti tasyAm evAvasthAyAM paJNcavR^itteH prANasya jAgaraNaM bruvatI, prANapradhAnAM suShuptyavasthAM darshayati | yaccaitad bhUmnaH sukhatvaM shrutam -- yo vai bhUmA tat sukham iti, tad apyaviruddham | atraiSha devaH svapnAn na pashyatyatha yad etasmiJNsharIre sukhaM bhavati iti suShuptyavasthAyAm eva sukhashravaNAt | yacca yo vai bhUmA tad amR^itam iti, tad api prANasyAviruddham | prANo vA amR^itam iti shruteH | 

kathaM punaH prANaM bhUmAnaM manyamAnasya tarati shokam Atmavit ityAtmavividiShayA prakaraNasyotthAnam upapadyate? prANa evehAtmA vivakShita iti brUmaH | tathA hi -- prANo ha pitA prANo mAtA prANo bhrAtA prANaH svasA prANa AcAryaH prANo brAhmaNaH iti prANam eva sarvAtmAnaM karoti, yathA vA arA nAbhau samarpitA evamasmin prANe sarvaM samarpitam iti ca | sarvAtmatvAranAbhinidarshanAbhyAM ca sambhavati vaipulyAtmikA bhUmarUpatA prANasya | tasmAt prANo bhUmetyevaM prAptam || 

bhUmA samprasAdAd adhyupadeshAt ||

tata idam ucyate -- paramAtmaiveha bhUmA bhavitum arhati, na prANaH | kasmAt? samprasAdAd adhyupadeshAt | samprasAda iti suShuptaM sthAnam ucyate | samyak prasIdatyasminn iti nirvacanAt, bR^ihadAraNyake ca svapnajAgaritasthAnAbhyAM saha pAThAt | tasyAM ca samprasAdAvasthAyAM prANo jAgartIti prANo.atra samprasAdo.abhipreyate | prANAd UrdhvaM bhUmna upadishyamAnatvAd ityarthaH | prANa eva ced bhUmA syAt, sa eva tasmAd Urdhvam upadishyetetyAshliShTam etat syAt | na hi nAmaiva nAmno bhUyaH iti nAmna Urdhvam upadiShTam | kiM tarhi, nAmno.anyad arthAntaram upadiShTaM vAgAkhyam vAg vAva nAmno bhUyasI iti | tathA vAgAdibhyo.api A prANAd arthAntaram eva tatra tatrordhvam upadiShTam | tadvat prANAd Urdhvam upadishyamAno bhUmA prANAd arthAntarabhUto bhavitum arhati | 

nanviha nAsti prashnaH -- asti bhagavaH prANAd bhUyaH iti | nApi prativacanam asti prANAd vAva bhUyo.asti iti | kathaM prANAd adhi bhUmopadishyata ityucyate? prANaviShayam eva cAtivAditvam uttaratrAnukR^iShyamANaM pashyAmaH -- eSha tu vA ativadati yaH satyenAtivadati iti | tasmAn nAsti prANAd adhyupadesha iti | atrocyate -- na tAvat prANaviShayasyaivAtivAditvasyaitad anukarShaNam iti shakyaM vaktum, visheShavAdAt -- yaH satyenAtivadati iti | 

nanu visheShavAdo.apyayaM prANaviShaya eva bhaviShyati | katham? yathA eSho.agnihotrI, yaH satyaM vadati ityukte, na satyavadanenAgnihotritvam | kena tarhi? agnihotreNaiva | tatsatyavadanaM tu agnihotriNo visheSha ucyate | tathA eSha tu vA ativadati, yaH satyenAtivadati ityukte, na satyavadanenAtivAditvam | kena tarhi? prakR^itena prANavij~nAnenaiva | satyavadanaM tu prANavido visheSho vivakShyata iti -- neti brUmaH | shrutyarthaparityAgaprasaN^gAt | shrutyA hyatra satyavadanenAtivAditvaM pratIyate -- yaH satyenAtivadati so.ativadati iti | nAtra prANavij~nAnasya saN^kIrtanam asti | prakaraNAt tu prANavij~nAnaM sambadhyeta | tatra prakaraNAnurodhena shrutiH parityaktA syAt | prakR^itavyAvR^ittyarthashca tushabdo na saMgaccheta -- eSha tu vA ativadati iti | satyaM tv eva vijij~nAsitavyam iti ca prayatnAntarakaraNam arthAntaravivakShAM sUcayati | tasmAd yathaikavedaprashaMsAyAM prakR^itAyAm, eSha tu mahAbrAhmaNaH, yashcaturo vedAn adhIte ityekavedebhyo.arthAntarabhUtashcaturvedaH prashasyate, tAdR^ig etad draShTavyam | na ca prashnaprativacanarUpayaivArthAntaravivakShayA bhavitavyam iti niyamo.asti | prakR^itasambandhAsambhavakAritatvAd arthAntaravivakShAyAH | tatra prANAntam anushAsanaM shrutvA tUShNImbhUtaM nAradaM svayam eva sanatkumAro vyutpAdayati -- yat prANavij~nAnena vikArAnR^itaviShayeNAtivAditvam anativAditvam eva tat -- eSha tu vA ativadati, yaH satyenAtivadati iti | tatra satyam iti paraM brahmocyate, paramArtharUpatvAt | satyaM j~nAnam anantaM brahma [tai.u. 2.3] iti ca shrutyantarAt | tathA vyutpAtitAya nAradAya so.ahaM bhagavaH satyenAtivadAni [chA.u. 7.16.1] ityevaM pravR^ittAya vij~nAnAdisAdhanaparamparayA bhUmAnam upadishati | tatra yat prANAd adhi satyaM vaktavyaM pratij~nAtam, tad eveha bhUmetyucyata iti gamyate | tasmAd asti prANAd adhi bhUmna upadesha iti -- ataH prANAd anyaH paramAtmA bhUmA bhavitum arhatIti | evaM cehAtmavividiShayA prakaraNasyotthAnam upapannaM bhaviShyati | prANa evehAtmA vivakShita ityetad api nopapadyate | na hi prANasya mukhyayA vR^ittyAtmatvam asti | na cAnyatra paramAtmaj~nAnAcchokavinivR^ittir asti, nAnyaH panthA vidyate.ayanAya iti shrutyantarAt | taM mA bhagavAJNshokasya pAraM tArayatu iti copakramyopasaMharati -- tasmai mR^iditakaShAyAya tamasaH pAraM darshayati bhagavAn sanatkumAraH [chA.u. 7.26.1] iti | tama iti shokAdikAraNam avidyocyeta | prANAnte cAnushAsane na prANasyAnyAyattatocyate | AtmataH prANaH iti ca brAhmaNam | prakaraNAnte paramAtmavivakShA bhaviShyati | bhUmAtra prANa eveti cet, na | sa bhagavaH kasmin pratiShThita iti sve mahimni ityAdinA bhUmna eva A prakaraNasamApter nanukarShaNAt | vaipulyAtmikA ca bhUmarUpatA sarvakAraNatvAt paramAtmanaH sutarAm upapadyate ||8||

|| 1.3.9 ||

dharmopapatteshca ||

api ca ye bhUmni shrUyante dharmAH, te paramAtmanyupapadyante | yatra nAnyat pashyati nAnyacchR^iNoti nAnyad vijAnAti sa bhUmA iti darshanAdivyavahArAbhAvaM bhUmani avagamayati | paramAtmani cAyaM darshanAdivyavahArAbhAvo.avagataH -- yatra tu asya sarvam AtmaivAbhUt tat kena kaM pashyet [bR^i.A.u. 4.5.15] ityAdishrutyantarAt | yo.apyasau suShuptyavasthAyAM darshanAdivyavahArAbhAva uktaH, so.apyAtmana evAsaN^gatvavivakShayoktaH, na prANasvabhAvavivakShayA, paramAtmaprakaraNAt | 

yad api tasyAm avasthAyAM sukhamuktam, tad apyAtmana eva sukharUpatvavivakShayoktam | yata Aha -- eSho.asya parama Ananda etasyaivAnandasyAnyAni bhUtAni mAtrAm upajIvanti iti | ihApi yo vai bhUmA tat sukhaM nAlpe sukham asti bhUmaiva sukham [chA.u. 7.23.1] iti sAmayasukhanirAkaraNena brahmaiva sukhaM bhUmAnaM darshayati | yo vai bhUmA tad amR^itam ityamR^itatvam apIha shrUyamANaM paramakAraNaM gamayati | vikArANAm amR^itatvasyApekShikatvAt, ato.anyad Artam iti ca shrutyantarAt | tathA ca satyatvaM svamahimapratiShThitatvaM sarvagatatvaM sarvAtmatvam iti caite dharmAH shrUyamANAH paramAtmanyevopapadyante, nAnyatra | tasmAd bhUmA paramAtmeti siddham ||9||

  -- o)0(o -- 
akSharAdhikaraNam

|| 1.3.10 || 

akSharam ambarAntadhR^iteH ||

kasmin nu khalvakAsha otashca protashceti sa hovAcaitad vai tad akSharaM gArgi brAhmaNA abhivadantyasthUlam anaNu [bR^i.A.u. 3.8.8] ityAdi shrUyate | tatra saMshayaH -- kim akSharashabdena varNa ucyate, kiM vA parameshvaraH ? iti | tatrAkSharasam AmnAya ityAdAvakSharashabdasya varNe prasiddhatvAt, prasiddhyatikramya cAyuktatvAt, oMkAra evedaM sarvam ityAdau ca shrutyantare varNasyApyupAsyatvena sarvAtmakatvAvadhAraNAt, varNa evAkSharashabda ityevaM prApte, ucyate -- para evAtmAkSharashabdavAcyaH | kasmAt? ambarAntadhR^iteH pR^ithivyAder AkAshAntasya vikArajAtasya dhAraNAt | tatra hi pR^ithivyAdeH samastavikArajAtasya kAlatrayavibhaktasya AkAsha eva tad otaM ca protaM ca ityAkAshe pratiShThitatvam uktvA, kasmin nu khalvakAsha otashca protashca ityanena prashnenedam akSharam avatAritam | tathA copasaMhR^itam -- etasmin nu khalvakShare gArgyAkAsha otashca protashca [bR^i.A.u. 3.8.11] iti | na ceyam ambarAntadhR^itir brahmaNo.anyatra sambhavati | yad api oMkAra evedaM sarvam iti, tad api brahmapratipattiH AdhanatvAt stutyarthaM draShTavyam | tasmin na kSharati ashnute ceti nityatvavyApitvAbhyAm akSharaM param eva brahma || 

|| 1.3.11 ||

syAd etat -- kAryasya cet kAraNAdhInatvam ambarAntadhR^itir abhyupagamyate, pradhAnakAraNavAdino.apIyam upapadyate | katham ambarAntadhR^iter brahmatvapratipattiH iti? ata uttaraM paThati -- 

sA ca prashAsanAt ||

sA ca ambarAntadhR^itiH parameshvarasyaiva karma | kasmAt? prashAsanAt | prashAsanaM hIha shrUyate -- etasya vA akSharasya prashAsane gArgi sUryAcandramasau vidhR^itau tiShThataH [bR^i.A.u. 3.8.9] ityAdi | prashAsanaM ca pArameshvaraM karma | na acetanasya prashAsanaM bhavati | na hyacetanAnAM ghaTAdikAraNAnAM mR^idAdInAM ghaTAdiviShayaM prashAsanam asti ||11||

|| 1.3.12 || 

anyabhAvavyAvR^itteshca ||

anyabhAvavyAvR^itteshca kAraNAd brahmaivAkSharashabdavAcyam, tasyaivAmbarAntadhR^itiH karma, nAnyasya kasyacit | kim idam anyabhAvavyAvR^itteH iti? anyasya bhAvo.anyabhAvaH tasmAd vyAvR^ittiH anyabhAvavyAvR^ittiH iti tasyAH | etad uktaM bhavati -- yad anyad brahmaNo.akSharashabdavAcyam ihAshaN^kyate tadbhAvAt idam ambarAntavidhAraNam akSharaM vyAvartayati shrutiH -- tad vA etad akSharaM gArgi adR^iShTaM draShTR^i ashrutaM shrotR^i amataM mantR^i avij~nAtaM vij~nAtR^i iti | tatrAdR^iShTatvAdivyapadeshaH pradhAnasyApi sambhavati | draShTR^itvAdivyapadeshaH tu na tasya sambhavati, acetanatvAt | tathA nAnyad ato.asti draShTR^i, nAnyad ato.asti shrotR^i, nAnyad ato.asti mantR^i, nAnyad ato.asti vij~nAtR^i ityAtmabhedapratiShedhAt, na shArIrasyApyupAdhimato.akSharashabdavAcyatvam | acakShuShkam ashrotram avAgamanaH iti copAdhimattApratiShedhAt | na hi nirupAdhikaH shArIro nAma bhavati | tasmAt param eva brahmAkSharam iti nishcayaH ||12||


4. IkShatikarmAdhikaraNam 

|| 1.3.13 || 

etad vai satyakAma paraM cAparaM ca brahma yad oMkAraH tasmAd vidvAn etenaivAyatane naikataram anveti [pra.u. 5.2] iti prakR^itya shrUyate -- yaH punar etaM trimAtreNom ityetenaivAkShareNa paraM puruSham abhidhyAyIta [pra.u. 5.5] iti | kim asmin vAkye paraM brahmAbhidhyAtavyam upadishyate, Aho svid aparam ? iti | etenaivAyatanena param aparaM vai kataram anvetIti prakR^itatvAt saMshayaH | 

tatrAparam idaM brahmeti prAptam | kasmAt? sa tejasi sUrye sampannaH sa sAmabhir unnIyate brahmalokam iti ca tadvido deshaparicchinnasya phalasyocyamAnatvAt | na hi parabrahmavid deshaparicchinnaM phalam ashnuvIteti yuktam | sarvagatatvAt parasya brahmaNaH | nanvaparabrahmaparigrahe paraM puruSham iti visheShaNaM nopapadyate | naiSha doShaH -- piNDApekShayA prANasya paratvopapatteH | ityevaM prApte, abhidhIyate -- 
 
IkShatikarmavyapadeshAt saH |

param eva brahma iha abhidhyAtavyam upadishyate | kasmAt? IkShatikarmavyapadeshAt | IkShatir darshanam | darshanavyApyam IkShatikarma | IkShatikarmatvenAsyAbhidhyAtavyasya puruShasya vAkyasheShe vyapadesho bhavati -- sa etasmAjjIvaghanAt parAt paraM purishayaM puruSham IkShate iti | tatra abhidhyAyater atathAbhUtam api vastu karma bhavati, manorathakalpitasyApyabhidhyAyatikarmatvAt | IkShateH tu tathAbhUtam eva vastu loke karma dR^iShTam, ityataH paramAtmaivAyaM samyagdarshanaviShayabhUta IkShatikarmatvena vyapadiShTa iti gamyate | sa eva ceha parapuruShashabdAbhyAm abhidhyAtavyaH pratyabhij~nAyate | 

nanvabhidhyAne paraH puruSha uktaH, IkShaNe tu parAt paraH | katham itara itaratra pratyabhij~nAyata iti, atrocyate -- parapuruShashabdau tAvad ubhayatra sAdhAraNau | na cAtra jIvaghanashabdena prakR^ito.abhidhyAtavyaH paraH puruShaH parAmR^ishyate | yena tasmAt parAt paro.ayam IkShitavyaH puruSho.anyaH syAt | kaH tarhi jIvaghana iti, ucyate -- ghano mUrtiH, jIvalakShaNo ghanaH jIvaghanaH | saindhavakhilyavat yaH paramAtmano jIvarUpaH khilyabhAva upAdhikR^itaH, parashca viShayendriyebhyaH, so.atra jIvaghana iti | apara Aha -- sa sAmabhir unnIyate brahmalokam ityatItAnantaravAkyanirdiShTo yo brahmalokaH parashca lokAntarebhyaH, so.atra jIvaghana ityucyate | jIvAnAM hi sarveShAM karaNaparivR^itAnAM sarvakaraNAtmani hiraNyagarbhe brahmalokanivAsini saMghAtopapatter bhavati brahmaloko jIvaghanaH | tasmAt paro yaH puruShaH paramAtmA IkShaNakarmabhUtaH, sa evAbhidhyAne.api karmabhUta iti gamyate | paraM puruSham iti ca visheShaNaM paramAtmaparigraha evAvakalpate | paro hi puruShaH paramAtmaiva bhavati yasmAt paraM kiMcid anyan nAsti | puruShAn na paraM kiMcit sA kAShThA sA parA gatiH [ka.u. 1.3.11] iti ca shrutyantarAt | paraM cAparaM ca brahma yad oMkAraH iti ca vibhajya, anantaram oMkAreNa paraM puruSham abhidhyAtavyaM bruvan, param eva brahma paraM puruShaM gamayati | yathA pAdodaraH tvacA vinirmucyata evaM ha vai sa pApmanA vinirmucyate iti pApmavinirmokaphalavacanaM paramAtmAnam ihAbhidhyAtavyaM sUcayati | atha yad uktaM paramAtmAbhidhyAyino na deshaparicchinnaM phalaM yujyata iti, atrocyate -- trimAtreNoMkAreNAlambanena paramAtmAnam abhidhyAyataH phalaM brahmalokaprAptiH, krameNa ca samyagdarshanotpattiH, -- iti kramamuktyabhiprAyam etad bhaviShyatItyadoShaH ||13||

  -- o)0(o -- 
daharAdhikaraNam

|| 1.3.14 || 

dahara uttarebhyaH || 

atha yad idam asmin brahmapure daharaM puNDarIkaM veshma daharo.asminn antarAkAshaH tasmin yad antaH tad anveShTavyaM tad vAva vijij~nAsitavyam iti [chA.u. 8.1.1] 

ityAdi vAkyaM samAmnAyate | tatra yo.ayaM dahare hR^idayapuNDarIke dahara AkAshaH shrutaH, sa kiM bhUtAkAshaH, atha vij~nAnAtmA, athavA paramAtmeti saMshayyate | kutaH saMshayaH? AkAshabrahmapurashabdAbhyAm | AkAshashabdo hyayaM bhUtAkAshe parasmiMshca brahmaNi prayujyamAno dR^ishyate | tatra kiM bhUtAkAsha eva daharaH syAt, kiM vA para ? iti saMshayaH | 

tathA brahmapuram iti -- kiM jIvo.atra brahmanAmA, tasyedaM puraM sharIraM brahmapuram, athavA parasyaiva brahmaNaH puraM brahmapuram iti | tatra jIvasya parasya vAnyatarasya purasvAmino daharAkAshatve saMshayaH | tatrAkAshashabdasya bhUtAkAshe rUDhatvAd bhUtAkAsha eva daharashabda iti prAptam | tasya ca daharAyatanApekShayA daharatvam | yAvAn vA ayam AkAshaH tAvAn eSho.antarhR^idaya AkAshaH iti ca bAhyAbhyantarabhAvakR^itabhedasyopamAnopameyabhAvaH | dyAvApR^ithivyAdi ca tasminn antaH samAhitam, avakAshAtmanAkAshasyaikatvAt | 

athavA jIvo dahara iti prAptam, brahmapurashabdAt | jIvasya hIdaM puraM sat sharIraM brahmapuramityucyate, tasya svakarmaNopArjitatvAt | bhaktyA ca tasya brahmashabdavAcyatvam | na hi parasya brahmaNaH sharIreNa svasvAmibhAvaH sambandho.asti | tatra purasvAminaH puraikadeshe.avasthAnaM dR^iShTam, yathA rAj~naH | manaupAdhikashca jIvaH | manashca prAyeNa hR^idaye pratiShThitam -- ityato jIvasyaivedaM hR^idayAntaravasthAnaM syAt | daharatvam api tasyaiva ArAgropamitatvAt avakalpate | AkAshopamitatvAdi ca brahmAbhedavivakShayA bhaviShyati | na cAtra daharasyAkAshasyAnveShTavyatvaM vijij~nAsitavyatvaM ca shrUyate | tasminyadantaH iti paravisheShaNatvenopAdAnAd iti || 

ata uttaraM brUmaH -- parameshvara evAtra daharAkAsho bhavitum arhati, na bhUtAkAsho jIvo vA | kasmAt? uttarebhyaH vAkyasheShagatebhyo hetubhyaH | tathA hi -- anveShTavyatayAbhihitasya daharAkAshasya taM ced brUyuH ityupakramya, kiM tad atra vidyate yad anveShTavyaM yad vAva vijij~nAsitavyam ityevam AkShepapUrvakaM pratisamAdhAnavacanaM bhavati -- sa brUyAd yA vAnvA ayam AkAshaH tAvAn eSho.antarhR^idaya AkAsha ubhe asmin dyAvApR^ithivI antar eva samAhite ityAdi | tatra puNDarIkadaharatvena prAptadaharatvasyAkAshasya prasiddhAkAshaupamyena daharatvaM nivartayan bhUtAkAshatvaM daharasyAkAshasya nivartayatIti gamyate | yadyapyAkAshashabdo bhUtAkAshe rUDhaH, tathApi tenaiva tasyopamA nopapadyata iti bhUtAkAshashaN^kA nivartitA bhavati | 

nanv ekasyApyAkAshasya bAhyAbhyantaratvakalpitena bhedenopamAnopameyabhAvaH sambhavatItyuktam | naivaM sambhavati | agatikA hIyaM gatiH, yatkAlpanikabhedAshrayaNam | api ca kalpayitvA bhedam upamAnopameyabhAvaM varNayataH paricchinnatvAd abhyantarAkAshasya na bAhyAkAshaparimANatvam upapadyeta | nanu parameshvarasyApi jyAyAnAkAshAt iti shrutyantarAt naivAkAshaparimANatvam upapadyate | naiSha doShaH | puNDarIkaveShTanaprAptadaharatvanivR^ittiparatvAd vAkyasya na tAvattvapratipAdanaparatvam | ubhayapratipAdane hi vAkyaM bhidyeta | na ca kalpitabhede puNDarIkaveShTita AkAshaikadeshe dyAvApR^ithivyAdInAm antaH samAdhAnam upapadyate | eSha AtmApahatapApmA vijaro vimR^ityur vishoko vijighat so.apipAsaH satyakAmaH satyasaN^kalpaH [chA.u. 8.1.5] iti cAtmatvApahatapApmatvAdayashca guNA na bhUtAkAshe sambhavanti | yadyapyAtmashabdo jIve sambhavati, tathApItarebhyaH kAraNebhyo jIvAshaN^kApi nivartitA bhavati | na hyupAdhiparicchinnasyArAgropamitasya jIvasya puNDarIkaveShTAnakR^itaM daharatvaM shakyaM nivartayitum | brahmAbhedavivakShayA jIvasya sarvagatatvAdi vivakShyeteti cet | yadAtmatayA jIvasya sarvagatatvAdi vivakShyeta, tasyaivabrahmaNaH sAkShAt sarvagatatvAdi vivakShyatAm iti yuktam | yad apyuktam -- brahmapuram iti jIvena purasyopalakShitatvAd rAj~na iva jIvasyaivedaM purasvAminaH puraikadeshavartitvamastviti | atra brUmaH -- parasyaivedaM brahmaNaH puraM sat sharIraM brahmapuramityucyate, brahmashabdasya tasmin mukhyatvAt | tasyApyasti pureNAnena sambandhaH, upalabdhyadhiShThAnatvAt  -- sa etasmAjjIvaghanAt parAt paraM purishayaM puruShamIkShate sa vA ayaM puruShaH sarvAsu pUrShu purishayaH ityAdishrutibhyaH | athavA jIvapura evAsmin brahma saMnihitam upalakShyate, yathA sAlagrAme viShNuH saMnihita iti, tadvat | tad yatheha karmacito lokaH kShIyata evam evAmutra puNyacito lokaH kShIyate [chA.u. 8.1.6] iti ca karmaNAm antavatphalatvam uktvA, atha ya ihAtmAnam anuvidya vrajantyetAMshca satyAn kAmAMH teShAM sarveShu lokeShu kAmacAro bhavati iti prakR^itadaharAkAshavij~nAnasyAnantaphalatvaM vadan, paramAtmatvam asya sUcayati | yad apyetad uktam -- na daharasyAkAshasyAnveShTavyatvaM vijij~nAsitavyatvaM ca shrutaM paravisheShaNatvenopAdAnAd iti | atra brUmaH -- yadyAkAsho nAnveShTavyatvenoktaH syAt, yAvAn vA ayam AkAshaH tAvAn eSho.antarhR^idaya AkAshaH ityAdyAkAshasvarUpapradarshanaM nopapadyeta | 

nanv etad apyantarvartivastusadbhAvadarshanAyaiva pradarshyate, taM ced brUyur yad idam asmin brahmapure daharaM puNDarIkaM veshma daharo.asminn antarAkAshaH kiM tad atra vidyate, yad anveShTavyaM yad vAva vijij~nAsitavyam [chA.u. 8.1.1] ityAkShipya parihArAvasare AkAshaupamyopakrameNa dyAvapR^ithivyAdInAm antaHsamAhitatvapradarshanAt | naitad evam | evaM hi sati yad antaH samAhitaM dyAvApR^ithivyAdi tad anveShTavyaM vijij~nAsitavyaM coktaM syAt | tatra vAkyasheSho nopapadyeta | asmin kAmAH samAhitAH eSha AtmApahatapApmA [chA.u. 8.1.5] iti hi prakR^itaM dyAvApR^ithivyAdisamAdhAnAdhAram AkAsham AkR^iShya atha ya ihAtmAnam anuvidya vrajantyetAMshca satyAn kAmAn iti samuccayArthena cashabdenAtmAnaM kAmAdhAram AshritAMshca kAmAn vij~neyAn vAkyasheSho darshayati | tasmAd vAkyopakrame.api dahara evAkAsho hR^idayapuNDarIkAdhiShThAnaH sahAntaHsthaiH samAhitaiH pR^ithivyAdibhiH satyaishca kAmair vij~neya ukta iti gamyate | sa coktebhyo hetubhyaH parameshvara iti sthitam ||14||

|| 1.3.15 ||

gatishabdAbhyAM tathA hi dR^iShTaM liN^gaM ca ||

daharaH parameshvara uttarebhyo hetubhya ityuktam | ta evottare hetava idAnIM prapaJNcyante | itashca parameshvara eva daharaH | yasmAd daharavAkyasheShe parameshvarasyaiva pratipAdakau gatishabdau bhavataH -- imAH sarvAH prajA aharahar gacchantya etaM brahmalokaM na vindanti [chA.u. 8.3.2] iti | 

tatra prakR^itaM daharaM brahmalokashabdenAbhidhAya tadviShayA gatiH prajAshabdavAcyAnAM jIvAnAm abhidhIyamAnA daharasya brahmatAM gamayati | tathA hyaharaharjavAnAM suShuptAvasthAyAM brahmaviShayaM gamanaM dR^iShTaM shrutyantare -- satA somya tadA sampanno bhavati ityevam Adau | loke.api kila gADhaM suShuptam AcakShate brahmIbhUto brahmatAM gataH iti | tathA brahmalokashabdo.api prakR^ite dahare prayujyamAno jIvabhUtAkAshAshaN^kAM nivartayan brahmatAm asya gamayati | 

nanu kamalAsanalokam api brahmalokashabdo gamayet | gamayed yadi brahmaNo loka iti ShaShThIsamAsavR^ittyA vyutpAdyeta | sAmAnAdhikaraNyavR^ittyA tu vyutpAdyamAno brahmaiva loko brahmaloka iti param eva brahma gamayiShyati | etad eva cAharahar brahmalokagamanaM dR^iShTaM brahmalokashabdasya sAmAnAdhikaraNyavR^ittiparigrahe liN^gam | na hyaharahaH imAH prajAH kAryabrahmalokaM satyalokAkhyaM gacchantIti shakyaM kalpayitum ||15||

|| 1.3.16 || 

dhR^iteshca mahimno.asyAsminn upalabdheH || 

dhR^iteshca hetoH parameshvara evAyaM daharaH | katham? daharo.asminnantarAkAshaH iti hi prakR^itya AkAshaupamyapUrvakaM tasminsarvasamAdhAnamuktvA tasminn eva cAtmashabdaM prayujyApahatapApmatvAdiguNayogaM copadishya tam evAnativR^ittaprakaraNaM nirdishati -- atha ya AtmA sa seturvidhR^itireShAM lokAnAmasambhedAya iti | tatra vidhR^itirityAtmashabdasAmAnAdhikaraNyAdvidhArayitocyate | kticaH kartari smaraNAt | yathodakasantAnasya vidhArayitA loke setuH kShetrasampadAmasambhedAya, evamayam AtmA eShAm adhyAtmAdibhedabhinnAnAM lokAnAM varNAshramAdInAM ca vidhArayitA setuH, asambhedAya asaMkarAyeti | evam iha prakR^ite dahare vidharaNalakShaNaM mahimAnaM darshayati | ayaM ca mahimA parameshvara eva shrutyantarAdupalabhyate -- etasya vA akSharasya prashAsane gArgi sUryAcandramasau vidhR^itau tiShThataH [bR^i.A.u. 3.8.9] ityAdeH | tathAnyatrApi nishcite parameshvaravAkye shrUyate -- eSha sarveshvara eSha bhUtAdhipatireSha bhUtapAla eSha seturvidharaNa eShAM lokAnAmasambhedAya iti | evaM dhR^iteshca hetoH parameshvara evAyaM daharaH ||

|| 1.3.17 || 

prasiddhashca ||

itashca parameshvara eva daharo.asminn antarAkAshaH [chA.u. 8.1.1] ityucyate | yat kAraNam AkAshashabdaH parameshvare prasiddhaH -- AkAsho vai nAma nAmarUpayor nirvahitA sarvANi ha vA imAni bhUtAnyAkAshAd eva sam utpadyante ityAdiprayogadarshanAt | jIve tu na kvacid AkAshashabdaH prayujyamAno dR^ishyate | bhUtAkAshaH tu satyAm apyAkAshashabdaprasiddhau upamAnopameyabhAvAdyasambhavAn na grahItavya ityuktam ||17||

|| 1.3.18 || 

itaraparAmarshAt sa iti cen, nAsambhavAt || 

yadi vAkyasheShabalena dahara iti parameshvaraH parigR^ihyeta, asti hItarasthApi jIvasya vAkyasheShe parAmarshaH -- atha ya eSha samprasAdo.asmAccharIrAt samutthAya paraM jyotir upasampadya svena rUpeNAbhiniShpadyata eSha Atmeti hovAca [chA.u. 8.3.4] iti | atra hi samprasAdashabdaH shrutyantare suShuptAvasthAyAM dR^iShTatvAd avasthAvantaM jIvaM shaknotyupasthApayitum, nArthAntaram | tathA sharIravyapAshrayasyaiva jIvasya sharIrAt samutthAnaM sambhavati, yathAkAshavyapAshrayANAM vAyvAdInAm AkAshAt samutthAnam, tadvat | yathA cAdR^iShTo.api loke parameshvaraviShaya AkAshashabdaH parameshvaradharmasamabhivyAhArAt AkAsho vai nAma nAmarUpayor nirvahitA [chA.u. 8.14.1] ityevamAdau parameshvaraviShayo.abhyupagataH, evaM jIvaviShayo.api bhaviShyati | tasmAd itaraparAmarshAt daharo.asminn antarAkAshaH [chA.u. 8.1.1] ityatra sa eva jIva ucyata iti cet -- naitad evaM syAt | kasmAt? asambhavAt | na hi jIvo buddhyAdyupAdhiparicchedAbhimAnI san AkAshenopamIyeta | na copAdhidharmAn abhimanyamAnasyApahatapApmatvAdayo dharmAH sambhavanti | prapaJNcitaM caitat prathame sUtre | atirekAshaN^kAparihArAya atra tu punar upanyastam | paThiShyati copariShTAt -- anyArthashca parAmarshaH [ve.sU. 1.3.20] iti ||18||

|| 1.3.19 || 

uttarAcced AvirbhUtasvarUpaH tu ||

itaraparAmarshAdyA jIvAshaN^kA jAtA, sA asambhavAn nirAkR^itA | athedAnIM mR^itasyevAmR^itasekAt punaH samutthAnaM jIvAshaN^kAyAH kriyate -- uttarasmAt prAjApatyAd vAkyAt | tatra hi ya AtmApahatapApmA [chA.u. 8.7.1] ityapahatapApmatvAdiguNakam AtmAnam anveShTavyaM vijij~nAsitavyaM ca pratij~nAya, ya eSho.akShiNi puruSho dR^ishyata eSha AtmA iti bruvan akShisthaM draShTAraM jIvam AtmAnaM nirdishati | etaM tv eva te bhUyo.anuvyAkhyAsyAmi iti ca tam eva punaH punaH parAmR^ishya, ya eSha svapne mahIyamAnashcaratyeSha AtmA iti tad yatraitat suptaH samastaH samprasannaH svapnaM na vijAnAtyeSha AtmA iti ca jIvam evAvasthAntaragataM vyAcaShTe | tasyaiva cApahatapApmatvAdi darshayati -- etad amR^itam abhayam etad brahma iti | 

nAha khalvayam evaM sampratyAtmAnaM jAnAtyayam aham asmIti no evemAni bhUtAni iti ca suShuptAvasthAyAM doSham upalabhya, etaM tv eva te bhUyo.anuvyAkhyAsyAmi no evAnyatraitasmAt iti copakramya, sharIrasambandhanindApUrvakam eSha samprasAdo.asmAccharIrAt samutthAya paraM jyotir upasampadya svena rUpeNAbhiniShpadyate sa uttamaH puruShaH [chA.u. 8.12.3] iti jIvam eva sharIrAt samutthitam uttamaM puruShaM darshayati | tasmAd asti sambhavo jIve pArameshvarANAM dharmANAm | ataH daharo.asminn antarAkAshaH [chA.u. 8.1.1] iti jIva evokta iti cet kashcid brUyAt | taM prati brUyAt -- AvirbhUtasvarUpaH tu iti | tushabdaH pUrvapakShavyAvR^ittyarthaH | nottarasmAd api vAkyAd iha jIvasyAshaN^kA sambhavatItyarthaH | kasmAt? yataH tatrApyAvirbhUtasvarUpo jIvo vivakShyate | AvirbhUtaM svarUpam asyetyAvirbhUtasvarUpaH | bhUtapUrvagatyA jIvavacanam | 

etad uktaM bhavati -- ya eSho.akShiNi ityakShilakShitaM draShTAraM nirdishya, udasharAvabrAhmaNena enaM sharIrAtmatayA vyutthApya, etaM tv eva te iti punaH punaH tam eva vyAkhyeyatvenAkR^iShya, svapnasuShuptopanyAsakrameNa, paraM jyotir upasampadya svena rUpeNAbhiniShpadyate iti yad asya pAramArthikaM svarUpaM paraM brahma, tadrUpatayainaM jIvaM vyAcaShTe | na jaivena rUpeNa | yattat paraM jyotir upasampattavyaM shrutam, tat paraM brahma | taccApahatapApmatvAdidharmakam | tad eva ca jIvasya pAramArthikaM svarUpam -- tat tvam asi [chA.u. 6.8.7] ityAdi shAstrebhyaH, netarad upAdhikalpitam | yAvad eva hi sthANAviva puruShabuddhiM dvaitalakShaNAm avidyAM nivartayan kUTasthanityadR^iksvarUpam AtmAnam ahaM brahmAsmi [bR^i.A.u. 1.4.10] iti na pratipadyate, tAvajjIvasya jIvatvam | 

yadA tu dehendriyamanobuddhisaMghAtAd vyutthApya shrutyA pratibodhyate nAsi tvaM dehendriyamanobuddhisaMghAtaH, nApi saMsArI, kiM tarhi tad yat satyaM sa AtmA caitanyamAtrasvarUpaH tat tvam asIti | tadA kUTasthanityadR^iksvarUpam AtmAnaM pratibudhya asmAccharIrAdyabhimAnAt samuttiShThan sa eva kUTasthanityadR^iksvarUpa AtmA bhavati -- sa yo ha vai tat paramaM brahma veda brahmaiva bhavati [mu.u. 3.2.9] ityAdi shrutibhyaH | 

tad eva cAsya pAramArthikaM svarUpam, yena sharIrAt samutthAya svena rUpeNAbhiniShpadyate | kathaM punaH svaM ca rUpaM svenaiva ca niShpadyata iti sambhavati kUTasthanityasya? suvarNAdInAM tu dravyAntarasamparkAd abhibhUtasvarUpANAm anabhivyaktAsAdhAraNavisheShANAM kShAraprakShepAdibhiH shodhyamAnAnAM svarUpeNAbhiniShpattiH syAt | tathA nakShatrAdInAm ahanyabhibhUtaprakAshAnAm abhibhAvakaviyoge rAtrau svarUpeNAbhiniShpattiH syAt | na tu tathAtmacaitanyajyotiSho nityasya kenacid abhibhavaH sambhavati asaMsargitvAt vyomna iva, dR^iShTavirodhAcca | dR^iShTishrutimativij~nAtayo hi jIvasya svarUpam | tacca sharIrAd asamutthitasyApi jIvasya sadA niShpannam eva dR^ishyate | sarvo hi jIvaH pashyan shrR^iNvan manvAno vijAnan vyavaharati, anyathA vyavahArAnupapatteH | taccet sharIrAt samutthitasya niShpadyeta, prAksamutthAnAd dR^iShTo vyavahAro virudhyeta | 

ataH kimAtmakam idaM sharIrAt samutthAnam, kimAtmikA vA svarUpeNAbhiniShpattiH ? iti | atrocyate -- prAgvivekavij~nAnotpatteH sharIrendriyamanobuddhiviShayavedanopAdhibhir aviviktam iva jIvasya dR^iShTyAdijyotiHsvarUpaM bhavati | yathA shuddhasya sphaTikasya svAcchyaM shauklyaM ca svarUpaM prAgvivekagrahaNAd raktanIlAdyupAdhibhir aviviktam iva bhavati | pramANajanitavivekagrahaNAt tu parAcInaH sphaTikaH svAcchyena shauklyena ca svena rUpeNAbhiniShpadyata ityucyate prAg api tathaiva san | 

tathA dehAdyupAdhyaviviktasyaiva sato jIvasya shrutikR^itaM vivekavij~nAnaM sharIrAt samutthAnam, vivekavij~nAnaphalaM svarUpeNAbhiniShpattiH kevalAtmasvarUpAvagatiH | tathA vivekAvivekamAtreNaivAtmano.asharIratvaM sasharIratvaM ca mantravarNAt asharIraM sharIreShu, iti, sharIrastho.api kaunteya na karoti na lipyate iti ca sasharIratvAsharIratvavisheShAbhAvasmaraNAt | 

tasmAd vivekavij~nAnAbhAvAd anAvirbhUtasvarUpaH san vivekavij~nAnAd AvirbhUtasvarUpa ityucyate | na tu anyAdR^ishau AvirbhAvAnAvirbhAvau svarUpasya sambhavataH, svarUpatvAd eva | evaM mithyAj~nAnakR^ita eva jIvaparameshvarayor bhedaH, na vastukR^itaH | vyomavad asaN^gatvAvisheShAt | kutashcaitad evaM pratipattavyam? yataH ya eSho.akShiNi puruSho dR^ishyate ityupadishya etad amR^itam abhayam etad brahma ityupadishati | yo.akShiNi prasiddho draShTA draShTR^itvena vibhAvyate, so.amR^itAbhayalakShaNAd brahmaNo.anyashcet syAt, tato.amR^itAbhayabrahmasAmAnAdhikaraNyaM na syAt | 

nApi praticchAyAtmAyam akShilakShito nirdishyate, prajApater mR^iShAvAditvaprasaN^gAt | tathA dvitIye.api paryAye ya eSha svapne mahIyamAnashcarati iti na prathamaparyAyanirdiShTAd akShipuruShAd draShTur anyo nirdiShTaH, etaM tv eva te bhUyo.anuvyAkhyAsyAmi ityupakramAt | 

kiM ca, aham adya svapne hastinam adrAkSham, nedAnIM taM pashyAmi iti dR^iShTam eva pratibuddhaH pratyAcaShTe | draShTAraM tu tam eva pratyabhijAnAti -- ya evAhaM svapnam adrAkSham, sa evAhaM jAgaritaM pashyAmi iti | tathA tR^itIye.api paryAye -- nAha khalvayam evaM sampratyAtmAnaM jAnAtyayam aham asmIti no evemAni bhUtAni iti suShuptAvasthAyAM visheShavij~nAnAbhAvam eva darshayati, na vij~nAtAraM pratiShedhati | yat tu tatra vinAsham evApIto bhavati iti, tad api visheShavij~nAnavinAshAbhiprAyam eva, na vij~nAtR^ivinAshAbhiprAyam | na hi vij~nAtur vij~nAter viparilopo vidyate.avinAshitvAt [bR^i.A.u. 4.3.30] iti shrutyantarAt | tathA caturthe.api paryAye etaM tv eva te bhUyo.anuvyAkhyAsyAmi no evAnyatraitasmAt ityupakramya maghavan martyaM vA idaM sharIram ityAdinA prapaJNcena sharIrAdyupAdhisambandhapratyAkhyAnena samprasAdashabdoditaM jIvam svena rUpeNAbhiniShpadyate iti brahmasvarUpApannaM darshayan, na parasmAd brahmaNo.amR^itAbhayasvarUpAd anyaM jIvaM darshayati | 

kecit tu paramAtmavivakShAyAm etaM tv eva te iti jIvAkarShaNam anyAyyaM manyamAnA etam eva vAkyopakramasUcitam apahatapApmatvAdiguNakam AtmAnaM te bhUyo.anuvyAkhyAsyAmIti kalpayanti | teShAm etam iti saMnihitAvalambinI sarvanAmashrutir viprakR^iShyeta | bhUyaH shrutishcoparudhyeta | paryAyAntarAbhihitasya paryAyAntareNa anabhidhIyamAnatvAt | etaM tv eva te iti ca pratij~nAya prAkcaturthAt paryAyAd anyam anyaM vyAcakShANasya prajApateH pratArakatvaM prasajyeta | tasmAt yad avidyApratyupasthApitam apAramArthikaM jaivaM rUpaM kartR^itvabhoktR^itvarAgadveShAdidoShakaluShitam anekAnarthayogi, tadvilayanena tadviparItam apahatapApmatvAdiguNakaM pArameshvaraM svarUpaM vidyayA pratipadyate, sarpAdivilayaneneva rajjvAdIn | 

apare tu vAdinaH pAramArthikam eva jaivaM rUpam iti manyante.asmadIyAshca kecit | teShAM sarveShAm AtmaikatvasamyagdarshanapratipakShabhUtAnAM pratiShedhAyedaM shArIrakam Arabdham -- eka eva parameshvaraH kUTasthanityo vij~nAnadhAtur avidyayA, mAyayA mAyAvivat, anekadhA vibhAvyate, nAnyo vij~nAnadhAtur astIti | 

yat tvidaM parameshvaravAkye jIvam AshaN^kya pratiShedhati sUtrakAraH -- nAsambhavAt ityAdinA, tatrAyam abhiprAyaH -- nityashuddhabuddhamuktasvabhAve kUTasthanitye ekasminn asaN^ge paramAtmani tadviparItaM jaivaM rUpaM vyomnIva talamalAdi parikalpitam | tat AtmaikatvapratipAdanaparair vAkyair nyAyopetair etavAd apratiShedhaishcApaneShyAmIti -- paramAtmano jIvAd anyatvaM draDhayati | jIvasya tu na parasmAd anyatvaM pratipipAdayiShati | kiM tu anuvadatyevAvidyAkalpitaM lokaprasiddhaM jIvabhedam | evaM hi svAbhAvikakartR^itvabhoktR^itvAnuvAdena pravR^ittAH karmavidhayo na virudhyanta iti manyate | pratipAdyaM tu shAstrArtham Atmaikatvam eva darshayati -- shAstradR^iShTyA tUpadesho vAmadevavat ityAdinA | varNitashcAsmAbhiH vidvadavidvadbhedena karmavidhivirodhaparihAraH ||19||

|| 1.3.20 || 

anyArthashca parAmarshaH ||

atha yo.ayaM daharavAkyasheShe jIvaparAmarsho darshitaH -- atha ya eSha samprasAdaH [chA.u. 8.3.4] ityAdiH, sa dahare parameshvare vyAkhyAyamAne, na jIvopAsanopadeshaH, nApi prakR^itavisheShopadeshaH -- ityanarthakatvaM prApnotItyata Aha -- anyArtho.ayaM jIvaparAmarsho na jIvasvarUpaparyavasAyI | kiM tarhi, parameshvarasvarUpaparyavasAyI | katham? samprasAdashabdodito jIvo jAgaritavyavahAre dehendriyapaJNjarAdhyakSho bhUtvA, tadvAsanAnirmitAMshca svapnAn nADIcaro.anubhUya, shrAntaH sharaNaM prepsur ubhayarUpAd api sharIrAbhimAnAt samutthAya, suShuptAvasthAyAM paraM jyotir AkAshashabditaM paraM brahmopasampadya, visheShavij~nAnavattvaM ca parityajya, svena rUpeNAbhiniShpadyate | yad asyopasampattavyaM paraM jyotiH, yena svena rUpeNAyam abhiniShpadyate, sa eSha AtmApahatapApmatvAdiguNa upAsyaH -- ityevamartho.ayaM jIvaparAmarshaH parameshvaravAdino.apyupapadyate ||20||

|| 1.3.21 ||

alpashruteH iti cet tad uktam ||

yad apyuktam -- daharo.asminn antar AkAshaH [chA.u. 8.1.1] ityAkAshasyAlpatvaM shrUyamANaM parameshvare nopapadyate, jIvasya tu ArAgropamitasyAlpatvam avakalpata iti | tasya parihAro vaktavyaH | ukto hyasya parihAraH -- parameshvare.apyApekShikam alpatvam avakalpata iti, arbhakaukastvAt tadvyapadeshAcca neti cen na nicAyyatvAd evaM vyomavacca ityatra | sa eveha parihAro.anusandhAtavya iti sUcayati | shrutyaiva ca idam alpatvaM pratyuktaM prasiddhenAkAshenopamimAnayA yAvAn vA ayam AkAshaH tAvAn eSho.antarhR^idaya AkAshaH iti ||21||

|| 1.3.22 ||
anukR^ityadhikaraNam 

na tatra sUryo bhAti na candratArakaM 
nemA vidyuto bhAnti kuto.ayam agniH | 
tam eva bhAntam anubhAti sarvaM 
tasya bhAsA sarvam idaM vibhAti ||  [ka.u. 5.15, shve.u. 6.14, mu.u. 2.2.10] iti samAmananti | 

tatra yaM bhAntam anubhAti sarvaM yasya ca bhAsA sarvam idaM vibhAti, sa kiM tejodhAtuH kashcit, uta prAj~na Atmeti vicikitsAyAM tejodhAtuH iti tAvat prAptam | kutaH? tejodhAtUnAm eva sUryAdInAM bhAnapratiShedhAt | tejaHsvabhAvakaM hi candratArakAdi tejaHsvabhAvaka eva sUrye bhAsamAne ahani na bhAsata iti prasiddham | tathA saha sUryeNa sarvam idaM candratArakAdi yasmin na bhAsate, so.api tejaHsvabhAva eva kashcid ityavagamyate | anubhAnam api tejaHsvabhAvaka evopapadyate, samAnasvabhAvakeShvanukAradarshanAt | gacchantam anugacchati itivat | tasmAt tejodhAtuH kashcid ityevaM prApte -- 

anukR^iteH tasya ca ||

brUmaH -- prAj~na evAyam AtmA bhavitum arhati | kasmAt? anukR^iteH | anukaraNam anukR^itiH | yad etat tam eva bhAntam anubhAti sarvam ityanubhAnam, tatprAj~naparigrahe.avakalpate | bhArUpaH satyasaN^kalpaH [chA.u. 3.14.2] iti hi prAj~nam AtmAnam Amananti | na tu tejodhAtuM kaMcit sUryAdayo.anubhAntIti prasiddham | samatvAcca tejodhAtUnAM sUryAdInAM na tejodhAtum anyaM pratyapekShAsti, yaM bhAntam anubhAyuH | na hi pradIpaH pradIpAntaram anubhAti | yad apyuktaM samAnasvabhAvakeShvanukAro dR^ishyata iti -- nAyam ekAnto niyamaH | bhinnasvabhAvakeShvapi hyanukAro dR^ishyate | yathA sutapto.ayaHpiNDo.agnyanukR^itir agniM dahantam anudahati, bhaumaM vA rajo vAyuM vahantam anuvahatIti | anukR^iteH ityanubhAnam asusUcat | tasya ca iti caturthaM pAdam asya shlokasya sUcayati | tasya bhAsA sarvam idaM vibhAti iti ca tarAtukaM bhAnaM sUryAder ucyamAnaM prAj~nam AtmAnaM gamayati | tad devA jyotiShAM jyotir Ayur hopAsate.amR^itam iti hi prAj~nam AtmAnam Amananti | tejo.antareNa tu sUryAditejo vibhAtItyaprasiddham, viruddhaM ca | tejo.antareNa tejo.antarasya pratighAtAt | athavA na sUryAdInAm eva shlokaparipaThitAnAm idaM tarAtukaM vibhAnam ucyate | kiM tarhi, sarvam idam ityavisheShashruteH sarvasyaivAsya nAmarUpakriyAkArakaphalajAtasya yA abhivyaktiH, sA brahmajyotiHsattAnimittA | yathA sUryajyotiHsattAnimittA sarvasya rUpajAtasyAbhivyaktiH, tadvat | na tatra sUryo bhAti [ka.u. 5.15, shve.u. 6.14, mu.u. 2.2.10] iti ca tatrashabdam Aharan prakR^itagrahaNaM darshayati | prakR^itaM ca brahma, yasmin dyauH pR^ithivI cAntarikSham otam [mu.u. 2.2.5] ityAdinA | anantaraM ca -- 

hiraNmaye pare koshe virajaM brahma niShkalam | 
tacchubhraM jyotiShAM jyotiH tad yad Atmavido viduH || iti | 

kathaM tajjyotiShAM jyotiH ityata idam utthitam -- na tatra sUryo bhAti iti | yad apyuktam sUryAdInAM tejasAM bhAnapratiShedhaH tejodhAtAv evAnyasminn avakalpate, sUrya ivetareShAm iti | tatra tu sa eva tejodhAtur anyo na sambhavatItyupapAditam | brahmaNyapi caiShAM bhAnapratiShedho.avakalpate | yataH -- yad upalabhyate tat sarvaM brahmaNaiva jyotiShopalabhyate | brahma tu nAnyena jyotiShopalabhyate, svayaM jyotiHsvarUpatvAt, yena sUryAdayaH tasmin bhAyuH | brahma hi anyad vyanakti, na tu brahmAnyena vyajyate, AtmanaivAyaM jyotiShAste [bR^i.A.u. 4.3.6], agR^ihyo na hi gR^ihyate [bR^i.A.u. 4.2.4] ityAdi shrutibhyaH ||22||

|| 1.3.23 || 

api ca smaryate ||

api cedR^igrUpatvaM prAj~nasyaivAtmanaH smaryate bhagavadgItAsu -- na tadbhAsayate sUryo na shashAN^ko na pAvakaH | yadgatvA na nivartante taddhAma paramaM mama iti | yadAdityagataM tejo jagadbhAsayate.akhilam | yaccandramasi yaccAgnau tattejo viddhi mAmakam iti ca ||24||

  -- o)0(o -- 

pramitAdhikaraNam 

|| 1.3.24 || 

aN^guShThamAtraH puruSho madhya Atmani tiShThati iti shrUyate | tathA aN^guShThamAtraH puruSho jyotiH ivAdhUmakaH | IshAno bhUtabhavyasya sa evAdya sa u shva etad vai tat iti ca | tatra yo.ayam aN^guShThamAtraH puruShaH shrUyate, sa kiM vij~nAnAtmA, kiM vA paramAtmeti saMshayaH | tatra parimANopadeshAd vij~nAnAtmeti tAvat prAptam | na hyanantAyAm avistArasya paramAtmano.aN^guShThaparimANatvam upapadyate | vij~nAnAtmanaH tUpAdhimattvAt sambhavati kayAcit kalpanayAN^guShThamAtratvam | smR^iteshca -- 

atha satyavataH kAyAt pAshabaddhaM vashaM gatam | 
aN^guShThamAtraM puruShaM nishcakarSha yamo balAt || iti | 

na hi parameshvaro balAt yamena niShkraShTuM shakyaH | tena tatra saMsArI aN^guShThamAtro nishcitaH | sa evehApItyevaM prApte -- 

shabdAd eva pramitaH || 

brUmaH -- paramAtmaivAyam aN^guShThamAtraparimitaH puruSho bhavitum arhati | kasmAt? shabdAt -- IshAno bhUtabhavyasya iti | na hyanyaH parameshvarAd bhUtabhavyasya niraN^kusham IshitA | etad vai tat iti ca prakR^itaM pR^iShTam ihAnusandadhAti | etad vai tat, yat pR^iShTaM brahmetyarthaH | pR^iShTaM ceha brahma -- anyatra dharmAd anyatrAdharmAd anyatrAsmAt kR^itAkR^itAt | anyatra bhUtAcca bhavyAcca yat tat pashyasi tadvad va iti | shabdAd eveti -- abhidhAnashruter eva -- IshAna iti parameshvaro.avagamyata ityarthaH ||24|| 

|| 1.3.25 ||

kathaM punaH sarvagatasya paramAtmanaH parimANopadesha ityatra brUmaH -- 

hR^idyapekShayA tu manuShyAdhikAratvAt ||

sarvagatasyApi paramAtmano hR^idaye.avasthAnam apekShyAN^guShThamAtratvam idam ucyate | AkAshasyeva vaMshaparvApekSham aratnimAtratvam | na hyaJNjasA atimAtrasya paramAtmano.aN^guShThamAtratvam upapadyate | na cAnyaH paramAtmana iha grahaNam arhati IshAnashabdAdibhya ityuktam | 

nanu pratiprANibhedaM hR^idayAnAm anavasthitatvAt tadapekSham apyaN^guShThamAtratvaM nopapadyata ityata uttaram ucyate -- manuShyAdhikAratvAd iti | shAstraM hyavisheShapravR^ittam api manuShyAn evAdhikaroti | shaktatvAt, arthitvAt, aparyudastatvAt upanayanAdishAstrAcca -- iti varNitam etadadhikAralakShaNe | manuShyANAM ca niyataparimANaH kAyaH | aucityena niyataparimANam eva caiShAm aN^guShThamAtraM hR^idayam | ato manuShyAdhikAratvAcchAstrasya manuShyahR^idayAvasthAnApekSham aN^guShThamAtratvam upapannaM paramAtmanaH | yad apyuktam -- parimANopadeshAt smR^iteshca saMsAryevAyam aN^guShThamAtraH pratyetavya iti | tat pratyucyate -- sa AtmA tat tvam asi [chA.u. 6.8.7] ityAdivat saMsAriNa eva sato.aN^guShThamAtrasya brahmatvam idam upadishyata iti | dvirUpA hi vedAntavAkyAnAM pravR^ittiH -- kvacit paramAtmasvarUpanirUpaNaparA | kvacid vij~nAnAtmanaH paramAtmaikatvopadeshaparA | tad atra vij~nAnAtmanaH paramAtmanaikatvam upadishyate | nAN^guShThamAtratvaM kasyacit | etam evArthaM pareNa sphuTIkariShyati -- aN^guShThamAtraH puruSho.antarAtmA sadA janAnAM hR^idaye saMniviShTaH | taM svAccharIrAt pravR^ihen muJNjAdiveShIkAM dhairyeNa | taM vidyAcchukram amR^itam iti ||25||

  -- o)0(o -- 

7. devatAdhikaraNam

|| 1.3.26 ||

taduparyapi bAdarAyaNaH sambhavAt ||

aN^guShThamAtrashrutir manuShyahR^idayApekShA manuShyAdhikAratvAcchAstrasyetyuktam | tatprasaN^genedam ucyate | bADham, manuShyAn adhikaroti shAstram | na tu manuShyAn eveti iha brahmaj~nAne niyamo.asti | teShAM manuShyANAm upariShTAd ye devAdayaH, tAn apyadhikaroti shAstram iti bAdarAyaNa AcAryo manyate | kasmAt? sambhavAt | sambhavati hi teShAm apyarthitvAd yadhikArakAraNam | tatrArthitvaM tAvan mokShaviShayaM devAdInAm api sambhavati vikAraviShayavibhUtyanityatvAlocanAdinimittam | tathA sAmarthyam api teShAM sambhavati, mantrArthavAdetihAsapurANalokebhyo vigrahavattvAdyavagamAt | na ca teShAM kashcit pratiShedho.asti | na copanayanashAstreNaiShAm adhikAro nivartyeta, upanayanasya vedAdhyayanArthatvAt, teShAM ca svayaMpratibhAtavedatvAt | api caiShAM vidyAgrahaNArthaM brahmacaryAdi darshayati -- ekashataM ha vai varShANi maghavAn prajApatau brahmacaryam uvAsa [chA.u. 8.11.3], bhR^igur vai vAruNiH | varuNaM pitaram upasasAra | adhIhi bhagavo brahma [tai.u. 3.1] ityAdi | yad api karmasvanadhikArakAraNam uktam -- na devAnAM devatAntarAbhAvAt iti, na R^iShINAm, ArSheyAntarAbhAvAt iti | na tadvidyAsu asti | na hIndrAdInAM vidyAsvadhikriyamANAnAm indrAdyuddeshena kiMcit kR^ityam asti | na ca bhR^igvAdInAM bhR^igvAdisagotratayA | tasmAd devAdInAm api vidyAsvadhikAraH kena vAryate? devAdyadhikAre.apyaN^guShThamAtrashrutiH svAN^guShThApekShayA na virudhyeta ||26||

|| 1.3.27 ||

virodhaH karmaNIti cen nAnekapratipatter darshanAt ||

syAd etat -- yadi vigrahavattvAd yabhyupagamena devAdInAM vidyAsvadhikAro varNyeta, vigrahavattvAt R^itvigAdivadindrAdInAm api svarUpasaMnidhAnena karmAN^gabhAvo.abhyupagamyeta | tadA ca virodhaH karmaNi syAt | na hIndrAdInAM svarUpasaMnidhAnena yAgAN^gabhAvo dR^ishyate | na ca sambhavati, bahuShu yAgeShu yugapadekasyendrasya svarUpasaMnidhAnAnupapatteH iti cet, nAyam asti virodhaH | kasmAt? anekapratipatteH | ekasyApi devatAtmano yugapad anekasvarUpapratipattiH sambhavati | katham etad avagamyate? darshanAt | tathA hi -- kati devAH ityupakramya trayashca trI ca shatA trayashca trI ca sahasrA iti nirucya katame te ityasyAM pR^icchAyAm mahimAna evaiShAm ete trayastriMshat tv eva devAH iti bruvatI shrutiH ekaikasya devatAtmano yugapadanekarUpatAM darshayati | tathA trayastriMshato.api ShaDAdyantarbhAvakrameNa katama eko deva iti prANaH iti prANaikarUpatAM devAnAM darshayantI tasyaiva ekasya prANasya yugapadanekarUpatAM darshayati | tathA smR^itir api -- 
Atmano vai sharIrANi bahUni bharatarShabha | 
yogI kuryAd balaM prApya taishca sarvair mahIM caret || 
prApnuyAd viShayAn kaishcit kaishcid ugraM tapashcaret | 
saMkShipecca punaH tAni sUryo rashmigaNAn iva ||
ityevaMjAtIyakA prAptANimAdyaishvaryANAM yoginAm api yugapadanekasharIrayogaM darshayati | kim u vaktavyam AjAnasiddhAnAM devAnAm? anekarUpapratipattisambhavAcca ekaikA devatA bahubhI rUpair AtmAnaM pravibhajya bahuShu yAgeShu yugapadaN^gabhAvaM gacchatIti | paraishca na dR^ishyate, antardhAnAdishaktiyogAt -- ityupapadyate | anekapratipatter darshanAt ityasyAparA vyAkhyA -- vigrahavatAm api karmAN^gabhAvacodanAsu anekA pratipattir dR^ishyate | kvacid eko.api vigrahavAn anekatra yugapadaN^gabhAvaM na gacchati, yathA bahubhir bhojayadbhir naiko brAhmaNo yugapad bhojyate | kvaciccaiko.api vigrahavAn anekatra yugapad aN^gabhAvaM gacchati, yathA bahubhir namaskurvANair eko brAhmaNo yugapan namaskriyate | tadvad ihoddeshaparityAgAtmakatvAt yAgasya vigrahavatIm apyekAM devatAm uddishya bahavaH svaM svaM dravyaM yugapat parityakShyantIti vigrahavattve.api devAnAM na kiMcit karmaNi virudhyate ||27||

|| 1.3.28 ||

shabda iti cet, nAtaH prabhAvAt 
pratyakShAnumAnAbhyAm ||

mA nAma vigrahavattve devAdInAm abhyupagamyamAne karmaNi kashcid virodhaH prasaJNji | shabde tu virodhaH prasajyeta | katham? autpattikaM hi shabdasyArthena sambandham Ashritya anapekShatvAt iti vedasya prAmANyaM sthApitam | idAnIM tu vigrahavatI devatAbhyupagamyamAnA yadyapyaishvaryayogAd yugapad anekakarmasambandhIni havIMShi bhuJNjIta, tathApi vigrahayogAd asmadAdivajjananamaraNavatI seti, nityasya shabdasya nityenArthena nitye sambandhe pratIyamAne yad vaidike shabde prAmANyaM sthitam, tasya virodhaH syAd iti cet, nAyam apyasti virodhaH | kasmAt? ataH prabhavAt | ata eva hi vaidikAcchabdAd devAdikaM jagat prabhavati || 

nanu janmAdyasya yataH ityatra brahmaprabhavatvaM jagato.avadhAritam, katham iha shabdaprabhavatvam ucyate? api ca yadi nAma vaidikAcchabdAd asya prabhavo.abhyupagataH, katham etAvatA virodhaH shabde parihR^itaH? yAvatA vasavo rudrA AdityA vishvedevA maruta ityete.arthA anityA eva, utpattimattvAt | tadanityatve ca tadvAcinAM vaidikAnAM vasvAdishabdAnAm anityatvaM kena nivAryate? prasiddhaM hi loke devadattasya putra utpanne yaj~nadatta iti tasya nAma kriyata iti | tasmAd virodha eva shabda iti cet, na | gavAdishabdArthasambandhanityatvadarshanAt | na hi gavAdivyaktInAm utpattimattve tadAkR^itInAm apyutpattimattvaM syAt | dravyaguNakarmaNAM hi vyaktaya evotpadyante, nAkR^itayaH | AkR^itibhishca shabdAnAM sambandhaH, na vyaktibhiH, vyaktInAm AnantyAt sambandhagrahaNAnupapatteH | vyaktiShUtpadyamAnAsvapyAkR^itInAM nityatvAt na gavAdishabdeShu kashcid virodho dR^ishyate | tathA devAdivyaktiprabhavAbhyupagame.apyAkR^itinityatvAt na kashcid vasvAdishabdeShu virodha iti draShTavyam | AkR^itivisheShaH tu devAdInAM mantrArthavAdAdibhyo vigrahavattvAd yavagamAd avagantavyaH | sthAnavisheShasambandhanimittA vA indrAdishabdAH senApatyAdishabdavat | tatashca yo yaH tattatsthAnam adhitiShThati, sa sa indrAdishabdair abhidhIyata iti na doSho bhavati | na cedaM shabdaprabhavatvaM brahmaprabhavatvavad upAdAnakAraNatvAbhiprAyeNocyate | kathaM tarhi, sthitavAcakAtmanA nitye shabde nityArthasambandhini shabdavyavahArayogyArthavyaktiniShpattiH | ataH prabhavaH ityucyate | kathaM punar avagamyate shabdAt prabhavati jagad iti? -- pratyakShAnumAnAbhyAm | 

pratyakShaM hi shrutiH, prAmANyaM pratyanapekShatvAt | anumAnaM smR^itiH, prAmANyaM prati sApekShatvAt | te hi shabdapUrvAM sR^iShTiM darshayataH -- eta iti vai prajApatir devAn asR^ijatAsR^igram iti manuShyAn indava iti pitMH tiraH pavitram iti grahAnAshava iti stotraM vishvAnIti shastram  abhisaubhagetyanyAH prajAH [paJNcaviMshatibrAhmaNa 6.9.13.22, 6.12.1.3]  iti shrutiH | tathAnyatrApi sa manasA vAcaM mithunaM samabhavat ityAdinA tatra tatra shabdapUrvikA sR^iShTiH shrAvyate | smR^itir api -- anAdinidhanA nityA vAg utsR^iShTA svayambhuvA | Adau vedamayI divyA yataH sarvAH pravR^ittayaH iti | utsargo.apyayaM vAcaH sampradAyapravartanAtmako draShTavyaH, anAdinidhanAyA anyAdR^ishasyotsargasyAsambhavAt | tathA nAma rUpaM ca bhUtAnAM karmaNAM ca pravartanam | vedashabdebhya evAdau nirmame sa maheshvaraH iti | sarveShAM tu sa nAmAni karmANi ca pR^ithak pR^ithak | vedashabdebhya evAdau pR^ithak saMsthAshca nirmame iti ca | api ca cikIrShitam artham anutiShThan tasya vAcakaM shabdaM pUrvaM smR^itvA pashcAt tam artham anutiShThatIti sarveShAM naH pratyakSham etat | tathA prajApater api sraShTuH sR^iShToH pUrvaM vaidikAH shabdA manasi prAdurbabhUvuH, pashcAt tadanugatAnarthAn sasarjeti gamyate | tathA ca shrutiH sa bhUH iti vyAharat sa bhUmim asR^ijata ityevamAdikA bhUrAdishabdebhya eva manasi prAdurbhUtebhyo bhUrAdilokAn sR^iShTAn darshayati || 

kimAtmakaM punaH shabdam abhipretyedaM shabdaprabhavatvam ucyate? sphoTAm ityAha | varNapakShe hi teShAm utpannapradhvaMsitvAn nityebhyaH shabdebhyo devAdivyaktInAM prabhava ityanupapannaM syAt | utpannadhvaMsinashca varNAH, pratyuccAraNam anyathA cAnyathA ca pratIyamAnatvAt | tathA hyadR^ishyamAno.api puruShavisheSho.adhyayanadhvanishravaNAd eva visheShato nirdhAryate -- devadatto.ayam adhIte, yaj~nadatto.ayam adhIte iti | na cAyaM varNaviShayo.anyathAtvapratyayo mithyAj~nAnam, bAdhakapratyayAbhAvAt | na ca varNebhyo.arthAvagatir yuktAH na hyekaiko varNe.arthaM pratyAyayet, vyabhicArAt | na ca varNasamudAyapratyayo.asti, kramavartitvAd varNAnAm | pUrvapUrvavarNAnubhavajanitasaMskArasahito.antyo varNo.arthaM pratyAyayiShyatIti yadyucyeta, tan na | sambandhagrahaNApekSho hi shabdaH svayaM pratIyamAno.arthaM pratyAyayet, dhUmAdivat | na ca pUrvapUrvavarNAnubhavajanitasaMskArasahitasyAntyavarNasya pratItir asti, apratyakShatvAt saMskArANAm | kAryapratyAyitaiH saMskAraiH sahito.antyo varNo.arthaM pratyAyayiShyatIti cet, na | saMskArakAryasyApi smaraNasya kramavartitvAt | tasmAt sphoTA eva shabdaH | sa caikaikavarNapratyayAhitasaMskArabIje.antyavarNapratyayajanitaparipAke pratyayinyekapratyayaviShayatayA jhaTiti pratyavabhAsate | na cAyam ekapratyayo varNaviShayA smR^itiH, varNAnAm anekatvAd ekapratyayaviShayatvAnupapatteH | tasya ca pratyuccAraNaM pratyabhij~nAyamAnatvAn nityatvam, bhedapratyayasya varNaviShayatvAt | tasmAn nityAcchabdAt sphoTarUpAd abhidhAyakAt kriyAkArakaphalalakShaNaM jagad abhidheyabhUtaM prabhavatIti || 

varNA eva tu shabdaH iti bhagavAn upavarShaH | nanUtpannapradhvaMsitvaM varNAnAm uktam | tan na, ta eveti pratyabhij~nAnAt | sAdR^ishyAt pratyabhij~nAnaM keshAdiShviveti cet, na | pratyabhij~nAnasya pramANAntareNa bAdhAnupapatteH | pratyabhij~nAnam AkR^itinimittam iti cet, na | vyaktipratyabhij~nAnAt | yadi hi pratyuccAraNaM gavAdivyaktivad anyA anyA varNavyaktayaH pratIyeran, tata AkR^itinimittaM pratyabhij~nAnaM syAt | na tv etad asti | varNavyaktaya eva hi pratyuccAraNaM pratyabhij~nAyante | dvirgoshabda uccAritaH -- iti hi pratipattiH | na tu dvau goshabdAviti | 

nanu varNApyuccAraNabhedena bhinnAH pratIyante, devadattayaj~nadattayor adhyayanadhvanishravaNAd eva bhedapratIteH ityuktam | atrAbhidhIyate -- sati varNaviShaye nishcite pratyabhij~nAne, saMyogavibhAgAbhivyaN^gyatvAd varNAnAm, abhivyaJNjakavaicitryanimitto.ayaM varNaviShayo vicitraH pratyayaH, na svarUpanimittaH | api ca varNavyaktibhedavAdinApi pratyabhij~nAnasiddhaye varNAkR^itayaH kalpayitavyAH | tAsu ca paropAdhiko bhedapratyaya ityabhyupagantavyam | tadvaraM varNavyaktiShv eva paropAdhiko bhedapratyayaH, svarUpanimittaM ca pratyabhij~nAnam -- iti kalpanAlAghavam | eSha eva ca varNaviShayasya bhedapratyayasya bAdhakaH pratyayaH, yat pratyabhij~nAnam | kathaM hyekasmin kAle bahUnAm uccArayatAm eka eva san gakAro yugapadanekarUpaH syAt -- udAttashcAnudAttashca svaritashca sAnunAsikashca niranunAsikashceti | athavA dhvanikR^ito.ayaM bhedapratyayo na varNakR^ita ityadoShaH | 

kaH punar ayaM dhvanir nAma? yo dUrAd AkarNayato varNavivekam apratipadyamAnasya karNapatham avatarati | pratyAsItadatashca paTau mR^idutvAdibhedaM varNeShvasaJNjayati | tannibandhanAshcodAttAdayo visheShAH, na varNasvarUpanibandhanAH, varNAnAM pratyuccAraNaM pratyabhij~nAyamAnatvAt | evaM ca sati sAlambanA evaite udAttAdipratyayA bhaviShyanti | itarathA hi varNAnAM pratyabhij~nAyamAnAnAM nirbhedatvAt saMyogavibhAgakR^itA udAttAdivisheShAH kalpyeran | saMyogavibhAgAnAM cApratyakShatvAn na tadAshrayA visheShAH varNeShvadhyavasAtuM shakyanta ityato nirAlambanA eva ete udAttAdipratyayAH syuH | api ca naivaitadabhiniveShTavyam -- udAttAdibhedena varNAnAM pratyabhij~nAyamAnAnAM bhedo bhaved iti | na hyanyasya bhedenAnyasyAbhidyamAnasya bhedo bhavitum arhati | na hi vyaktibhedena jAtiM bhinnAM manyante | varNebhyashcArthapratIteH sambhavAt sphoTakalpanAnarthikA | na kalpayAmyahaM sphoTam, pratyakSham eva tv enam avagacchAmi, ekaikavarNagrahaNAhitasaMskArAyA buddhau jhaTiti pratyavabhAsanAd iti cet, na | asyA api buddhir varNaviShayatvAt | ekaikavarNagrahaNottarakAlA hIyam ekA buddhir gauH iti samastavarNaviShayA, nArthAntaraviShayA | katham etad avagamyate? yato.asyAm api buddhau gakArAdayo varNA anuvartante, na tu dakArAdayaH | yadi hyasyA buddhir gakArAdibhyo.arthAntaraM sphoTe viShayaH syAt, tato dakArAdaya iva gakArAdayo.apyasyA buddhir vyAvarteran | na tu tathAsti | tasmAd iyam ekabuddhir varNaviShayaiva smR^itiH | 
nanvanekatvAd varNAnAM naikabuddhiviShayatopapadyata ityuktam, tat prati brUmaH -- sambhavatyanekasyApyekabuddhiviShayatvam, paN^ktiH vanaM senA dasha shataM sahasram ityAdidarshanAt | yA tu gauH ityeko.ayaM shabda iti buddhiH, sA bahuShv eva varNeShv ekArthAvacchedanibandhanA aupacArikI vanasenAdibuddhivad eva | atrAha -- yadi varNA eva sAmastyena ekabuddhiviShayatAm ApadyamAnAH padaM syuH, tato jArA rAjA kapiH pika ityAdiShu padavisheShapratipattir na syAt | ta eva hi varNA itaratretaratra ca pratyavabhAsanta iti | atra vadAmaH -- satyapi samastavarNapratyavamarshe yathA kramAnurodhinya eva pipIlikAH paN^ktibuddhim Arohanti, evaM kramAnurodhina eva hi varNAH padabuddhim ArokShyanti | tatra varNAnAm avisheShe.api kramavisheShakR^itA padavisheShapratipattir na virudhyate | vR^iddhavyavahAre ceme varNAH kramAdyanugR^ihItA gR^ihItArthavisheShasambandhAH santaH svavyavahAre.apyekaikavarNagrahaNAnantaraM samastapratyavamarshinyAM buddhau tAdR^ishA eva pratyavabhAsamAnAH taM tam artham avyabhicAreNa pratyAyayiShyantIti varNavAdino laghIyasI kalpanA | sphoTavAdinaH tu dR^iShTahAniH, adR^iShTakalpanA ca | varNAshceme krameNa gR^ihyamANAH sphoTaM vyaJNjayanti sa sphoTe.arthaM vyanaktIti garIyasI kalpanA syAt || 

athApi nAma pratyuccAraNam anye.anye varNAH syuH, tathApi pratyabhij~nAlambanabhAvena varNasAmAnyAnAm avashyAbhyupagantavyatvAt, varNeShvarthapratipAdanaprakriyA racitA sA sAmAnyeShu saMcArayitavyA | tatashca nityebhyaH shabdebhyo devAdivyaktInAM prabhava ityaviruddham ||28||

|| 1.3.29 ||
ata eva ca nityatvam ||
kartur asmaraNAd iti sthite vedasya nityatve devAdivyaktiprabhavAbhyupagamena tasya virodham AshaN^kya ataH prabhavAt iti parihR^itya idAnIM tad eva vedanityatvaM sthitaM draDhayati -- ata eva ca nityatvam iti | ata eva niyatAkR^iter devAder jagato vedashabdaprabhavatvAt vedashabdanityatvam api pratyetavyam | tathA ca mantravarNaH -- yaj~nena vAcaH padavIyamAyaMH tAm anvavindan nR^iShiShu praviShTam iti sthitAm eva vAcam anuvinnAM darshayati | vedavyAsashcaivam eva smarati -- 

yugAnte.antarhitAn vedAn setihAsAn maharShayaH | 
lebhire tapasA pUrvam anuj~nAtAH svayambhuvA || iti ||

|| 1.3.30 || 

samAnanAmarUpatvAccAvR^ittAvapyavirodho darshanAt smR^iteshca ||

athApi syAt -- yadi pashvAdivyaktivad devAdivyaktayo.api santatyaivotpadyeran nirudhyeraMshca, tato.abhidhAnAbhidheyAbhidhAtR^ivyavahArAvicchedAt sambandhanityatvena virodhaH shabde parihriyeta | yadA tu khalu sakalaM trailokyaM parityaktanAmarUpaM nirlepaM pralIyate, prabhavati cAbhinavam iti shrutismR^itivAdA vadanti, tadA katham avirodha 
iti | tatredam abhidhIyate samAnanAmarUpatvAd iti | tadApi saMsArasyAnAditvaM tAvad abhyupagantavyam | pratipAdayiShyati cAcAryaH saMsArasyAnAditvam -- upapadyate cApyupalabhyate ca iti | anAdau ca saMsAre yathA svApaprabodhayoH pralayaprabhavashravaNe.api pUrvaprabodhavad uttaraprabodhe.api vyavahArAn na kashcid virodhaH, evaM kalpAntaraprabhavapralayayor apIti draShTavyam | svApaprabodhayoshca pralayaprabhavau shrUyete -- yadA suptaH svapnaM na kaMcana pashyatyathAsmin prANa evaikadhA bhavati tadainaM vAksarvair nAmabhiH sahApyeti cakShuH sarve rUpaiH sahApyeti shrotraM sarvaiH shabdaiH sahApyeti manaH sarvair dhyAnaiH sahApyeti sa yadA pratibudhyate yathAgner jvalataH sarvA disho visphuliN^gA vipratiShTherann evam evaitasmAd AtmanaH sarve prANA yathAyatanaM vipratiShThante prANebhyo devA devebhyo lokAH iti | syAd etat -- svApe puruShAntaravyavahArAvicchedAt svayaM ca suShuptaprabuddhasya pUrvaprabodhavyavahArAnusandhAnasambhavAd aviruddham | mahApralaye tu sarvavyavahArocchedAjjanmAntaravyavahAravacca kalpAntaravyavahArasyAnusandhAtum ashakyatvAd vaiShamyam iti | naiSha doShaH, satyapi sarvavyavahArocchedini mahApralaye parameshvarAnugrahAdIshvarANAM hiraNyagarbhAdInAM kalpAntaravyavahArAnusandhAnopapatteH | yadyapi prAkR^itAH prANino na janmAntaravyavahAram anusandadhAnA dR^ishyanta iti, tathApi na tatprAkR^itavad IshvarANAM bhavitavyam | yathA hi prANitvAvisheShe.api manuShyAdistambaparyanteShu j~nAnaishvaryAdipratibandhaH pareNa pareNa bhUyAn bhavan dR^ishyate | tathA manuShyAdiShv eva hiraNyagarbhaparyanteShu j~nAnaishvaryAdyabhivyaktir api pareNa pareNa bhUyasI bhavatItyetacchrutismR^itivAdeShvasakR^idevAnukalpAdau prAdur bhavatAM pAramaishvaryaM shrUyamANaM na shakyaM nAstIti vaditum | tatashcAtItakalpAnuShThitaprakR^iShTAj~nAnakarmaNAm IshvarANAM hiraNyagarbhAdInAM vartamAnakalpAdau prAdur bhavatAM parameshvarAnugR^ihItAnAM suptapratibuddhavatkalpAntaravyavahArAnusandhAnopapattiH | tathA ca shrutiH -- 

yo brahmANaM vidadhAti pUrvaM 
yo vai vedAMshca prahiNoti tasmai | 
taM hi devam AtmabuddhiprakAshaM 
mumukShur vai sharaNam ahaM prapadye || [shve.u. 6.18] iti | 

smaranti ca shaunakAdayaH -- madhucchandaHprabhR^itibhir R^iShibhir dAshatayyo dR^iShTaH iti | prativedaM caivam eva kANDAShryAdayaH smaryante | shrutir api R^iShij~nAnapUrvakam eva mantreNAnuShThAnaM darshayati -- yo ha vA aviditArSheyacchandodaivatabrAhmaNena mantreNa yAjayati vAdhyApayati vA sthANuM vacrchati gartaM vA pratipadyate ityupakramya tasmAd etAni mantre mantre vidyAt iti | prANinAM ca sukhaprAptaye dharmo vidhIyate | duHkhaparihArAya cAdharmaH pratiShidhyate | dR^iShTAnushravikasukhaduHkhaviShayau ca rAgadveShau bhavataH, na vilakShaNaviShayau -- ityato dharmAdharmaphalabhUtottarottarA sR^iShTir niShpadyamAnA pUrvasR^iShTisadR^ishyeva niShpadyate | smR^itishca bhavati -- teShAM ye yAni karmANi prAksR^iShTyAM pratipedire | tAnyeva te prapadyante sR^ijyamAnAH punaH punaH || hiMsrAhiMsre mR^idukrUre dharmAdharmAvR^itAnR^ite | tadbhAvitAH prapadyante tasmAt tattasya rocate iti | pralIyamAnam api cedaM jagacchaktyavasheSham eva pralIyate | shaktimUlam eva ca prabhavati | itarathA AkasmikatvaprasaN^gAt | na cAnekAkArAH shaktayaH shakyAH kalpayitum | tatashca vicchidya vicchidyApyudbhavatAM bhUrAdilokapravAhANAm, devatiryaN^manuShyalakShaNAnAM ca prANinikAyapravAhANAm, varNAshramadharmaphalavyavasthAnAM cAnAdau saMsAre niyatatvam indriyaviShayasambandhaniyatatvavatpratyetavyam | na hIndriyaviShayasambandhAder vyavahArasya pratisargamanyathAtvaM ShaShThendriyaviShayakalpaM shakyam utprekShitum | atashca sarvakalpAnAM tulyavyavahAratvAt kalpAntaravyavahArAnusandhAnakShamatvAcceshvarANAM samAnanAmarUpA eva pratisargaM visheShAH prAdurbhavanti | samAnanAmarUpatvAccAvR^ittAvapi mahAsargamahApralayalakShaNAyAM jagato.abhyupagamyamAnAyAM na kashcicchabdaprAmANyAdivirodhaH | samAnanAmarUpatAM ca shrutismR^itI darshayataH -- 
sUryAcandramasau dhAtA yathApUrvam akalpayat | 
divaM ca pR^ithivIM cAntarikShamatho suvaH || [R^i.ve. 10.190.3] iti | 
yathA pUrvasmin kalpe sUryAcandramaHprabhR^iti jagat kptam, tathAsminn api kalpe parameshvaro.akalpayad ityarthaH | tathA -- agnir vA akAmayata | annAdo devAnAM syAm iti | sa etam agnaye kR^ittikAbhyaH puroDAsham aShTakapAlaM niravapat iti nakShatreShTividhau yo.agnir niravapat yasmai vAgnaye niravapat, tayoH samAnanAmarUpatAM darshayati -- ityevaMjAtIyakA shrutiH ihodAhartavyA | smR^itir api -- 
R^iShINAM nAmadheyAni yAshca vedeShu dR^iShTayaH | 
sharvaryante prasUtAnAM tAnyevaibhyo dadAtyajaH || 
yatha rtuShv R^ituliN^gAni nAnArUpANi paryaye | 
dR^ishyante tAni tAnyeva tathA bhAvA yugAdiShu || 
yathAbhimAnino.atItAH tulyAH te sAmprataiH iha | 
devA devair atItair hi rUpair nAmabhir eva ca || ityevaMjAtIyakA draShTavyA ||30||

|| 1.3.31 ||
madhvAdiShvasambhavAd anadhikAraM jaiminiH ||

iha devAdInAm api brahmavidyAyAm astyadhikAra iti yat pratij~nAtaM tat paryAvartyate -- devAdInAm anadhikAraM jaiminir AcAryo manyate | kasmAt? madhvAdiShvasambhavAt | brahmavidyAyAm adhikArAbhyupagame hi vidyAtvAvisheShAt madhvAdividyAsvapyadhikAro.abhyupagamyeta | na caivaM sambhavati | katham? asau vA Adityo devamadhu [chA.u. 3.1.1] ityatra manuShyA AdityaM madhvadhyAsenopAsIran | devAdiShu hyupAsakeShvabhyupagamyamAneShvadityaH katham anyam Adityam upAsIta? punashcAdityavyapAshrayANi paJNca rohitAdInyamR^itAnyanukramya, vasavo rudrA AdityA marutaH sAdhyAshca paJNca devagaNAH krameNa tattadamR^itam upajIvantItyupadishya, sa ya etad evam amR^itaM veda vasUnAm evaiko bhUtvAgninaiva mukhenaitad evAmR^itaM dR^iShTvA tR^ipyati ityAdinA vasvAdyupajIvyAnyamR^itAni vijAnatAM vasvAdimahimaprAptiM darshayati | vasvAdayaH tu kAn anyAn vasvAdIn amR^itopajIvino vijAnIyuH? kaM vAnyaM vasvAdimahimAnaM prepseyuH? tathA -- agniH pAdo vAyuH pAda AdityaH pAdo dishaH pAdaH vAyur vA saMvargaH Adityo brahmetyAdeshaH ityAdiShu devatAtmopAsaneShu na teShAm eva devatAtmanAm adhikAraH sambhavati | tathA imAm eva gautamabharadvAjAvayaM vai gautamo.ayaM bharadvAjaH ityAdiShvapi R^iShisambandheShUpAsaneShu na teShAm eva R^iShINAm adhikAraH sambhavati ||31|| 
 
|| 1.3.32 ||

kutashca devAdInAm anadhikAraH -- 

jyotiShi bhAvAcca ||

yad idaM jyotirmaNDalaM dyusthAnam ahorAtrAbhyAM bambhramajjagad avabhAsayati, tasminn AdityAdayo devatAvacanAH shabdAH prayujyante | lokaprasiddhir vAkyasheShaprasiddhishca | na ca jyotirmaNDalasya hR^idayAdinA vigraheNa cetanatayA arthitvAdinA vA yogo.avagantuM shakyate, mR^idAdivad acetanatvAvagamAt | etenAgnyAdayo vyAkhyAtAH || 

syAd etat -- mantrArthavAdetihAsapurANalokebhyo devAdInAM vigrahavattvAdyavagamAd ayam adoSha iti cet, netyucyate | na tAval loko nAma kiMcit svatantraM pramANam asti | pratyakShAdibhya eva avyabhicaritaviShayebhyaH pramANebhyaH prasiddha evArtho lokAt prasiddha ityucyate | na cAtra pratyakShAdInAm anyatamaM pramANam asti | itihAsapurANAnAm api pauruSheyatvAt pramANAntaramUlatAm AkAN^kShati | arthavAdA api vidhinaikavAkyatvAt stutyarthAH santo na pArthagarthyena devAdInAM vigrahAdisadbhAve kAraNabhAvaM pratipadyante | mantrA api shrutyAdiviniyuktAH prayogasamavAyino.abhidhAnArthA na kasyacid arthasya pramANam ityAcakShate | tasmAd abhAvo devAdInAm adhikArasya ||32||

 -- o)0(o -- 

8. bhAvAdhikaraNam

|| 1.3.33 ||

bhAvaM tu bAdarAyaNo.asti hi ||

tushabdaH pUrvapakShaM vyAvartayati | bAdarAyaNaH tvacAryo bhAvam adhikArasya devAdInAm api manyate | yadyapi madhvAdividyAsu devatAdivyAmishrAsvasambhavo.adhikArasya, tathApyasti hi shuddhAyAM brahmavidyAyAM sambhavaH | arthitvasAmarthyApratiShedhAdyapekShatvAd adhikArasya | na ca kvacid asambhava ityetAvatA yatra sambhavaH tatrApyadhikAro.apodyeta | manuShyANAm api na sarveShAM brAhmaNAdInAM sarveShu rAjasUyAdiShvadhikAraH sambhavati | tatra yo nyAyaH so.atrApi bhaviShyati | brahmavidyAM ca prakR^itya bhavati liN^gadarshanaM shrautaM devAdyadhikArasya sUcakam -- tadyo yo devAnAM pratyabudhyata sa eva tadabhavat tathA R^iShINAM tathA manuShyANAm iti, te hocur hanta tam AtmAnam anvicchAmo yam AtmAnam anviShya sarvAMshca lokAn Apnoti sarvAMshca kAmAn iti, indro ha vai devAnAm abhipravavrAja virocano.asurANAm ityAdi ca | smArtam api ca gandharvayAj~navalkyasaMvAdAd iti |

yad apyuktam jyotiShi bhAvAcca iti, atra brUmaH -- jyotirAdiviShayA api AdityAdayo devatAvacanAH shabdAshcetanAvantam aishvaryAdyupetaM taM taM devatAtmAnaM samarpayanti, mantrArthavAdAdiShu tathA vyavahArAt | asti hyaishvaryayogAd devatAnAM jyotirAdyAtmabhishcAvasthAtuM yatheShTaM ca taM taM vigrahaM grahItuM sAmarthyam | tathA hi shrUyate subrahmaNyArthavAde -- medhAtither meSha -- iti -- medhAtithiM ha kANvAyanam indro meSho bhUtvA jahAra iti | smaryate ca -- AdityaH puruSho bhUtvA kuntIm upajagAma ha iti | mR^idAdiShvapi cetanA adhiShThAtAro.abhyupagamyante | mR^id abravIt Apo.abruvan ityAdi darshanAt | jyodirAdeH tu bhUtadhAtor AdityAdiShvapyacetanatvam abhyupagamyate | cetanAH tu adhiShThAtAro devatAtmAno mantrArthavAdAdiShu vyavahArAd ityuktam || 

yad apyuktam -- mantrArthavAdayor anyArthatvAn na devatAvigrahAdiprakAshanasAmarthyam iti, atra brUmaH -- pratyayApratyayau hi sadbhAvAsadbhAvayoH kAraNam | nAnyArthatvam ananyArthatvaM vA | tathA hyanyArtham api prasthitaH pathi patitaM tR^iNaparNAdyastItyeva pratipadyate | atrAha -- viShama upanyAsaH | tatra hi tR^iNaparNAdiviShayaM pratyakShaM pravR^ittam asti, yena tad astitvaM pratipadyate | atra punar vidhyuddeshaikavAkyabhAvena stutyarthe.arthavAde na pArthagarthyena vR^ittAntaviShayA pravR^ittiH shakyAdhyavasAtum | na hi mahAvAkye.arthapratyAyake.avAntaravAkyasya pR^ithakpratyAyakatvam asti | yathA na surAM pibet iti naJNvativAkye padatrayasambandhAt surApAnapratiShedha evaiko.artho.avagamyate | na punaH surAM pibed iti padadvayasambandhAt surApAnavidhir apIti | 

atrocyate -- viShama upanyAsaH | yuktaM yat surApAnapratiShedhe padAnvayasyaikatvAd avAntaravAkyArthasyAgrahaNam | vidhyuddeshArthavAdayoH tu arthavAdasthAni padAni pR^ithag anvayaM vR^ittAntaviShayaM pratipadya, anantaraM kaimarthyavashena kAmaM vidheH stAvakatvaM pratipadyante | yathA hi vAyavyaM shvetam Alabheta bhUtakAmaH ityatra vidhyuddeshavartinAM vAyavyAdipadAnAM vidhinA sambandhaH, naivam vAyur ve kShepiShThA devatA vAyum eva svena bhAgadheyenopadhAvati sa evainaM bhUtiM gamayati ityeShAm arthavAdagatAnAM padAnAm | na hi bhavati vAyur vA Alabheta iti kShepiShThA devatA vA Alabheta ityAdi | vAyusvabhAvasaN^kIrtanena tu avAntaram anvayaM pratipadya, evaM vishiShTadaivatyam idaM karmeti vidhiM stuvanti | tad yatra yo.avAntaravAkyArthaH pramANAntaragocaro bhavati, tatra tadanuvAdenArthavAdaH pravartate | yatra pramANAntaraviruddhaH, tatra guNavAdena | yatra tu tad ubhayaM nAsti, tatra kiM pramANAntarAbhAvAd guNavAdaH syAt, AhostvitpramANAntarAvirodhAd vidyamAnArthavAda iti -- pratItisharaNair vidyamAnArthavAda AshrayaNIyaH, na guNAnuvAdaH | etena mantro vyAkhyAtaH | 

api ca vidhibhir evendrAdidaivatyAni havIMShi codayadbhir apekShitam indrAdInAM svarUpam | na hi svarUparahitA indrAdayashcetasyAropayituM shakyante | na ca cetasyanArUDhAyai tasyai tasyai devatAyai haviH pradAtuM shakyate | shrAvayati ca -- yasyai devatAyai havir gR^ihItaM syAt tAM dhyAyed vaShaT kariShyan iti | na ca shabdamAtram arthasvarUpaM sambhavati, shabdArthayor bhedAt | tatra yAdR^ishaM mantrArthavAdayoH indrAdInAM svarUpam avagataM na tat tAdR^ishaM shabdapramANakena pratyAkhyAtuM yuktam | itihAsapurANam api vyAkhyAtena mArgeNa sambhavanmantrArthavAdamUlakatvAt prabhavati devatAvigrahAdi sAdhayitum | pratyakShAdimUlam api sambhavati | bhavati hyasmAkam apratyakSham api cirantanAnAM pratyakSham | tathA ca vyAsAdayo devAdibhiH pratyakShaM vyavaharantIti smaryate | yaH tu brUyAt -- idAnIntanAnAm iva pUrveShAm api nAsti devAdibhir vyavahartuM sAmarthyam iti, sa jagad vaicitryaM pratiShedhet | idAnIm iva ca nAnyadApi sArvabhaumaH kShatriyo.astIti brUyAt, tatashca rAjasUyAdicodanA uparundhyAt | idAnIm iva ca kAlAntare.apyavyavasthitaprAyAn varNAshramadharmAn pratijAnIta, tatashca vyavasthAvidhAyi shAstramanarthakaM kuryAt | tasmAd dharmotkarShavashAccirantanA devAdibhiH pratyakShaM vyavajahnuH iti shliShyate | 

api ca smaranti -- svAdhyAyAdiShTadevatAsamprayogaH ityAdi | yogo.apyaNimAdyaishvaryaprAptiphalakaH smaryamANo na shakyate sAhasamAtreNa pratyAkhyAtum | shrutishca yogamAhAtmyaM prakhyApayati -- pR^ithivyaptejo.anilakhe samutthite paJNcAtmake yogaguNe pravR^itte | na tasya rogo na jarA na mR^ityuH prAptasya yogAgnimayaM sharIram iti | R^iShINAm api mantrabrAhmaNadarshinAM sAmarthyaM nAsmadIyena sAmarthyenopamAtuM yuktam | tasmAt samUlam itihAsapurANaM lokaprasiddhir api na sati sambhave nirAlambanAdhyavasAtuM yuktA | tasmAd upapanno mantrAdibhyo devAdInAM vigrahavattvAdyavagamaH | tatashcArthitvAdisambhavAd upapanno devAdInAm api brahmavidyAyAm adhikAraH | kramamuktidarshanAnyapyevam evopapadyante ||33||

  -- o)0(o -- 
9. apashUdrAdhikaraNam

|| 1.3.34 ||

yathA manuShyAdhikAraniyamam apodya devAdInAm api vidyAsvadhikAra uktaH, tathaiva dvijAtyadhikAraniyamApavAdena shUdrasyApyadhikAraH syAd ityetAm AshaN^kAM nivartayitum idam adhikaraNam Arabhyate | tatra shUdrasyApyadhikAraH syAd iti tAvat prAptam | arthitvasAmarthyayoH sambhavAt, tasmAcchUdro yaj~ne.anavakptaH itivat shUdro vidyAyAm anavakpta iti niShedhAshravaNAt | yacca karmasvanadhikArakAraNaM shUdrasyAnagnitvam, na tadvidyAsvadhikArasyApavAdakam | na hyAhavanIyAdirahitena vidyA vedituM na shakyate | bhavati ca shrautaM liN^gaM shUdrAdhikArasyopodbalakam | saMvargavidyAyAM hi jAnashrutiM pautrAyaNaM shushrUShuM shUdrashabdena parAmR^ishati -- aha hAre tvA shUdra tavaiva saha gobhir astu iti | viduraprabhR^itayashca shUdrayoniprabhavA api vishiShTavij~nAnasampannAH smaryante | tasmAd adhikriyate shUdro vidyAsvityevaM prApte -- 

shug asya tadanAdarashravaNAt tad AdravaNAt sUcyate hi ||

brUmaH -- na shUdrasyAdhikAraH, vedAdhyayanAbhAvAt | adhItavedo hi viditavedArtho vedArtheShvadhikriyate | na ca shUdrasya vedAdhyayanam asti | upanayanapUrvakatvAd vedAdhyayanasya, upanayanasya ca varNatrayaviShayatvAt | yat tu arthitvam, na tad asati sAmarthye.adhikArakAraNaM bhavati | sAmarthyam api na laukikaM kevalam adhikArakAraNaM bhavati | shAstrIye.arthe shAstrIyasya sAmarthyasyApekShitatvAt, shAstrIyasya ca sAmarthyasyAdhyayananirAkaraNena nirAkR^itatvAt | yaccedam shUdro yaj~ne.anavakptaH iti, tat nyAyapUrvakatvAd vidyAyAm apyanavakptatvaM dyotayati | nyAyasya sAdhAraNatvAt | yat punaH saMvargavidyAyAM shUdrashabdashravaNaM liN^gaM manyase, na talliN^gam | nyAyAbhAvAt | nyAyokte hi liN^gadarshanaM, dyotakaM bhavati | na cAtra nyAyo.asti | kAmaM cAyaM shUdrashabdaH saMvargavidyAyAm evaikasyAM shUdram adhikuryAt, tadviShayatvAt | na sarvAsu vidyAsu | arthavAdasthatvAt tu na kvacid apyayaM shUdram adhikartum utsahate | shakyate cAyaM shUdrashabdo.adhikR^itaviShaye yojayitum | katham ityucyate -- kamvara enam etat santaM sayugvAnam iva raikvam Attha ityasmAd dhaMsavAkyAd Atmano.anAdaraM shrutavato jAnashruteH pautrAyaNasya shuk utpede | tAm R^iShI raikvaH shUdrashabdenAnena sUcayAm babhUva AtmanaH parokShaj~natAkhyApanAyeti gamyate, jAtishUdrasyAnadhikArAt | kathaM punaH shUdrashabdena shugutpannA sUcyata iti, ucyate -- tadAdravaNAt | shucam abhidudrAva, shucA vA abhidupve, shucA vA raikvam abhidudrAva -- iti shUdraH | avayavArthasambhavAt, rUDhyarthasya cAsambhavAt | dR^ishyate cAyam artho.asyAm AkhyAyikAyAm ||34||

|| 1.3.35 || 

kShatriyatvagateshcottaratra caitrarathena liN^gAt ||

itashca na jAtishUdro jAnashrutiH | yat kAraNaM prakaraNanirUpaNena kShatriyatvam asyottaratra caitrarathenAbhipratAriNA kShatriyeNa samabhivyAhArAl liN^gAd gamyate | uttaratra hi saMvargavidyAvAkyasheShe caitrarathir abhipratArI kShatriyaH saN^kIrtyate -- atha ha shaunakaM ca kApeyam abhipratAriNaM ca kAkShaseniM sUdena pariviShyamANau brahmacArI bibhikShe iti | caitrarathitvaM cAbhipratAriNaH kApeyayogAd avagantavyam | kApeyayogo hi citrarathasyAvagataH etena vai citrarathaM kApeyA ayAjayan iti | samAnAnvayAnAM ca prAyeNa samAnAnvayA yAjakA bhavanti | tasmAccaitrarathir nAmaikaH kShatrapatir ajAyata iti ca kShatrapatitvAvagamAt kShatriyatvam asyAvagantavyam | tena kShatriyeNAbhipratAriNA saha samAnAyAM saMvargavidyAyAM saN^kIrtanaM jAnashruter api kShatriyatvaM sUcayati | samAnAnAm eva hi prAyeNa samabhivyAhArA bhavanti | kShattR^ipreShaNAdyaishvaryayogAcca jAnashruteH kShatriyatvAvagatiH | ato na shUdrasyAdhikAraH ||35||

|| 1.3.36 || 

saMskAraparAmarshAt tadabhAvAbhilApAcca || 

itashca na shUdrasyAdhikAraH, yad vidyApradesheShUpanayanAdayaH saMskArAH parAmR^ishyante -- taM hopaninye adhIhi bhagava iti hopasasAda brahmaparA brahmaniShThAH paraM brahmAnveShamANA eSha ha vai tat sarvaM vakShyatIti te ha samitpANayo bhagavantaM pippalAdam upasannAH iti ca | tAn hAnupanIyaiva ityapi pradarshitaivopanayanaprAptir bhavati | shUdrasya ca saMskArAbhAvo.abhilapyate shUdrashcaturtho varNa ekajAtiH ityekajAtitvasmaraNAt | na shUpA pAtakaM kiMcin na ca saMskAram arhati ityAdibhishca ||

|| 1.3.37 || 

tadabhAvanirdhAraNe ca pravR^itteH ||

itashca na shUdrasyAdhikAraH | yat satyavacanena shUdratvAbhAve nirdhArite jAbAlaM gautama upanetum anushAsituM ca pravavR^ite -- naitad abrAhmaNo vivaktum arhati samidhaM somyAharopa tvA neShye na satyAd agAH iti shrutiliN^gAt ||37||

|| 1.3.38 || 

shravaNAdhyayanArthapratiShedhAt smR^iteshca ||

itashca na shUdrasyAdhikAraH | yad asya smR^iteH shravaNAdhyayanArthapratiShedho bhavati | vedashravaNapratiShedhaH, vedAdhyayanapratiShedhaH, tadarthaj~nAnAnuShThAnayoshca pratiShedhaH shUdrasya smaryate | shravaNapratiShedhaH tAvat -- atha hAsya vedam upashR^iNvataH trapujatubhyAM shrotrapratipUraNam iti | padyu ha vA etacchamashAnaM yacchUdraH tasmAcchUdrasamIpe nAdhyetavyam iti ca | ata evAdhyayanapratiShedhaH | yasya hi samIpe.api nAdhyetavyaM bhavati, sa katham ashrutam adhIyIta | bhavati ca vedoccAraNe jihvAcchedaH, dhAraNe sharIrabheda iti | ata eva cArthAd arthaj~nAnAnuShThAnayoH pratiShedho bhavati -- na shUdrAya matiM dadyAt iti, dvijAtInAm adhyayanam ijyA dAnam iti ca | yeShAM punaH pUrvakR^itasaMskAravashAd viduradharmavyAdhaprabhR^itInAM j~nAnotpattiH, teShAM na shakyate phalaprAptiH pratiSheddhum, j~nAnasyaikAntikaphalatvAt | shrAvayeccaturo varNAn iti cetihAsapurANAdhigame cAturvarNyasyAdhikArasmaraNAt | vedapUrvakaH tu nAstyadhikAraH shUdrANAm iti sthitam ||38||

kampanAdhikaraNam 
|| 1.3.39 || 

avasitaH prAsaN^giko.adhikAravicAraH | prakR^itAm evedAnIM vAkyArthavicAraNAM pravartayiShyAmaH | 

yad idaM kiM ca jagat sarvaM prANa ejati niHsR^itam |
mahad bhayaM vajram udyataM ya etad vidur amR^itAH te bhavanti || [ka.u. 2.3.2] iti |

etad vAkyam ejR^i kampane iti dhAtvarthAnugamAl lakShitam | asmin vAkye sarvam idaM jagat prANAshrayaM spandate, mahacca kiMcidbhayakAraNaM vajrashabditam udyatam, tadvij~nAnAccAmR^itatvaprAptiH iti shrUyate | tatra, ko.asau prANaH, kiM tadbhayAnakaM vajram, ityapratipattervicAre kriyamANe, prAptaM tAvat -- prasiddhaH paJNcavR^ittirvAyuH prANa iti | prasiddhar eva cAshanirvajraM syAt | vAyoshcedaM mAhAtmyaM saN^kIrtyate | katham? sarvam idaM jagat paJNcavR^ittau vAyau prANashabdite pratiShThAya ejati | vAyunimittam eva ca mahadbhayAnakaM vajramudyamyate | vAyau hi parjanyabhAvena vivartamAne vidyutstanayitnuvR^iShThyAshanayo vivartanta ityAcakShate | vAyuvij~nAnAd eva cedamamR^itatvam | tathA hi shrutyantaram -- vAyur eva vyaShTirvAyuH samaShTirapa punar mR^ityuM jayati ya evaM veda iti | tasmAd vAyurayam iha pratipattavyaH ityevaM prApte -- 

kampanAt |

brUmaH -- brahmaivedam iha pratipattavyam | kutaH? pUrvottarAlocanAt | pUrvottarayor hi granthabhAgayor brahmaiva nirdishyamAnam upalabhAmahe | ihaiva katham akasmAd antarAle vAyuM nirdishyamAnaM pratipadyemahi? pUrvatra tAvat tad eva shukraM tad brahma tad evAmR^ita mucyate | tasmiMl lokAH shritAH sarve tad u nAtyeti kashcana iti brahma nirdiShTam | tad eva ihApi, saMnidhAnAt, jagat sarvaM prANa ejati iti ca lokAshrayatvapratyabhij~nAnAt nirdiShTam iti gamyate | prANashabdo.apyayaM paramAtmanyeva prayuktaH -- prANasya prANam iti darshanAt | ejayitR^itvam apIdaM paramAtmana evopapadyate, na vAyumAtrasya | tathA coktam -- 

na prANena nApAnena martyo jIvati kashcana | 
itareNa tu jIvanti yasminn etAv upAshritau || [kA. 2.5.5] iti | 

uttaratrApi -- 
bhayAd asyAgniH tapati bhayAt tapati sUryaH | 
bhayAd indrashca vAyushca mR^ityur dhAvati paJNcamaH || [kA. 2.6.3]

iti brahmaiva nirdekShyate, na vAyuH, sa vAyukasya jagato bhayahetutvAbhidhAnAt | tad eva ihApi saMnidhAnAt mahad bhayaM vajram udyatam iti ca bhayahetutvaM pratyabhij~nAnAn nirdiShTam iti gamyate | vajrashabdo.apyayaM bhayahetutvasAmAnyAt prayuktaH | yathA hi vajram udyataM mamaiva shirasi nipatet, yadyaham asya shAsanaM na kuryAm ityanena bhayena jano niyamena rAjAdishAsane pravartate, evam idam agnivAyusUryAdikaM jagat asmAd eva brahmaNo bibhyat niyamena svavyApAre pravartata iti -- bhayAnakaM vajropamitaM brahma | tathA ca brahmaviShayaM shrutyantaram -- 

bhIShAsmAd vAtaH pavate | bhIShodeti sUryaH | 
bhIShAsmAd agnishcendrashca | mR^ityur dhAvati paJNcamaH || [tai.u. 2.8.1] iti | 

amR^itatvaphalashravaNAd api brahmaivedam iti gamyate | brahmaj~nAnAd dhyamR^itatvaprAptiH, tam eva viditvAtimR^ityum eti nAnyaH panthA vidyate.ayanAya [shve.u. 3.8] iti mantravarNAt | yat tu vAyuvij~nAnAt kvacid amR^itatvam abhihitam, tad ApekShikam | tatraiva prakaraNAntarakaraNena paramAtmAnam abhidhAya ato.anyad Artam iti vAyvAder ArtatvAbhidhAnAt | prakaraNAd apyatra paramAtmanishcayaH | anyatra dharmAd anyatrAdharmAd anyatrAsmAt kR^itAkR^itAt | anyatra bhUtAcca bhavyAcca yat tat pashyasi tad vada iti paramAtmanaH pR^iShTatvAt ||39||

  -- o)0(o -- 

11. jyotiradhikaraNam 
|| 1.3.40 || 

eSha samprasAdo.asmAccharIrAt samutthAya paraM jyotir upasampadya svena rUpeNAbhiniShpadyate [chA.u. 8.3.4] iti shrUyate | 

tatra saMshayyate -- kiM jyotiHshabdaM cakShurviShayatamo.apahaM tejaH, kiM vA paraM brahmeti ? kiM tAvat prAptam? prasiddham eva tejo jyotiHshabdam iti | kutaH? jyotiHshabdasya rUDhatvAt | jyotishcaraNAbhidhAnAt ityatra hi prakaraNAjjyotiHshabdaH svArthaM parityajya brahmaNi vartate | na ceha tadvat kiMcit svArthaparityAge kAraNaM dR^ishyate | tathA ca nADIkhaNDo -- atha yatraitad asmAccharIrAd utkrAmatyathaitair eva rashmibhir Urdhvam Akramate [chA.u. 8.6.5] iti mumukShor AdityaprAptir abhihitA | tasmAt prasiddham eva tejo jyotiHshabdam iti | evaM prApte, brUmaH -- 

jyotir darshanAt || 

param eva brahma jyotiHshabdam | kasmAt? darshanAt | tasya hIha prakaraNe vaktavyatvenAnuvR^ittir dR^ishyate | ya AtmApahatapApmA [chA.u. 8.7.1] ityapahatapApmatvAdiguNakasyAtmanaH prakaraNAdAvanveShTavyatvena vijij~nAsitavyatvena ca pratij~nAnAt, etaM tv eva te bhUyo.anuvyAkhyAsyAmi [chA.u. 8.9.3] iti cAnusandhAnAt | asharIraM vAva santaM na priyApriye spR^ishataH iti cAsharIratAyai jyotiHsampatterasyAbhidhAnAt | brahmabhAvAccAnyatrAsharIratAnupapatteH | paraM jyotiH sa uttamaH puruShaH iti ca visheShaNAt | yat tUktaM mumukShorAdityaprAptirabhihiteti, nAsAvAtyantiko mokShaH, gatyutkrAntisambandhAt | na hyAtyantike mokShe gatyutkrAntI sta iti vakShyAmaH ||

12. arthAntaratvAdivyapadeshAdhikaraNam 

|| 1.3.41 ||

AkAsho vai nAma nAmarUpayor nirvahitA te yad antarA tad brahma tad amR^itaM sa AtmA [chA.u. 8.14.1] iti shrUyate | tatkim AkAshashabdaM paraM brahma, kiM vA prasiddham eva bhUtAkAsham iti vicAre -- bhUtaparigraho yuktaH | AkAshashabdasya tasmin rUDhatvAt | nAmarUpanirvahaNasya cAvakAshadAnadvAreNa tasmin yojayituM shakyatvAt | sraShTR^itvAd eshca spaShTasya brahmaliN^gasyAshravaNAd ityevaM prApte -- 

AkAsho.arthAntaratvAdivyapadeshAt ||

idam ucyate -- param eva brahma ihAkAshashabdaM bhavitum arhati | kasmAt? arthAntaratvAdivyapadeshAt | te yad antarA tad brahma iti hi nAmarUpAbhyAm arthAntarabhUtam AkAshaM vyapadishati | na ca brahmaNo.anyan nAmarUpAbhyAm arthAntaraM sambhavati, sarvasya vikArajAtasya nAmarUpAbhyAm eva vyAkR^itatvAt | nAmarUpayor api nirvahaNaM niraN^kushaM na brahmaNo.anyatra sambhavati, anena jIvenAtmanAnupravishya nAmarUpe vyAkaravANi iti brahmakartR^ikatvashravaNAt | 

nanu jIvasyApi pratyakShaM nAmarUpaviShayaM nirvoDhR^itvam asti | bADham asti | abhedaH tviha vivakShitaH | nAmarUpanirvahaNAbhidhAnAd eva ca sraShTR^itvAdi brahmaliN^gam abhihitaM bhavati | tad brahma tad amR^itaM sa AtmA iti ca brahmavAdasya liN^gAni | AkAshaH talliN^gAt [ve.sU. 1.1.22] ityasyaivAyaM prapaJNcaH ||41||

 -- o)0(o -- 

13. suShuptyutkrAntyadhikaraNam

|| 1.3.42 ||

vyapadeshAd ityanuvartate | bR^ihadAraNyake ShaShThe (?) prapAThake katama Atmeti yo.ayaM vij~nAnamayaH prANeShu hR^idyantarjyotiH puruShaH [bR^i.A.u. 4.3.7] ityupakramya bhUyAn AtmaviShayaH prapaJNcaH kR^itaH | tat kiM saMsArisvarUpamAtrAnvAkhyAnaparaM vAkyam, utAsaMsArisvarUpapratipAdanaparam iti viShayaH | kiM tAvat prAptam? saMsArisvarUpamAtraviShayam eveti | kutaH? upakramopasaMhArAbhyAm, upakrame yo.ayaM vij~nAnamayaH prANeShu iti shArIraliN^gAt | upasaMhAre ca sa vA eSha mahAn aja AtmA yo.ayaM vij~nAnamayaH prANeShu [bR^i.A.u. 4.4.22] iti tadaparityAgAt | madhye.api buddhAntAdyavasthopanyAsena tasyaiva prapaJNcanAd ityevaM prApte -- 

suShuptyutkrAntyor bhedena ||

brUmaH -- parameshvaropadeshaparam evedaM vAkyam, na shArIramAtrAnvAkhyAnaparam | kasmAt? suShuptAv utkrAntau ca shArIrAd bhedena parameshvarasya vyapadeshAt | suShuptau tAvat ayaM puruShaH prAj~nenAtmanA sampariShvakto na bAhyaM kiMcana veda nAntaram iti shArIrAd bhedena parameshvaraM vyapadishati | tatra puruShaH shArIraH syAt, tasya veditR^itvAt | 
bAhyAbhyantaravedanaprasaN^ge sati tatpratiShedhasambhavAt | prAj~naH parameshvaraH, sarvaj~natvalakShaNayA praj~nayA nityam aviyogAt | tathotkrAntAvapi ayaM shArIra AtmA prAj~nenAtmanAnvArUDha utsarjanyAti iti jIvAd bhedena parameshvaraM vyapadishati | tatrApi shArIro jIvaH syAt, sharIrasvAmitvAt | prAj~naH tu sa eva parameshvaraH |

tasmAt suShuptyutkrAntyor bhedena vyapadeshAt parameshvara evAtra vivakShita iti gamyate | yad uktam AdyantamadhyeShu shArIraliN^gAt tatparatvam asya vAkyasyeti | atra brUmaH -- upakrame tAvat yo.ayaM vij~nAnamayaH prANeShu iti na saMsArisvarUpaM vivakShitam | kiM tarhi, anUdya saMsArisvarUpaM pareNa brahmaNAsyaikatAM vivakShati | yataH dhyAyatIva lelAyatIva ityevam AdyuttaragranthapravR^ittiH saMsAridharmanirAkaraNaparA lakShyate | tathopasaMhAre.api yathopakramam evopasaMharati -- sa vA eSha mahAn aja AtmA yo.ayaM vij~nAnamayaH prANeShu [bR^i.A.u. 4.4.22] iti | yo.ayaM vij~nAnamayaH prANeShu saMsArI lakShyate, sa vA eSha mahAn aja AtmA parameshvara evAsmAbhiH pratipAdita ityarthaH | yaH tu madhye buddhAntAdyavasthopanyAsAt saMsArisvarUpavivakShAM manyate, sa prAcIm api dishaM prasthApitaH pratIcIm api dishaM pratiShTheta | yato na buddhAntAdyavasthopanyAsenAvasthAvattvaM saMsAritvaM vA vivakShati, kiM tarhi, avasthArahitatvam asaMsAritvaM ca | 

katham etad avagamyate? yat ata UrdhvaM vimokShAyaiva brUhi iti pade pade pR^icchati | yacca ananvAgataH tena bhavatyasaN^go hyayaM puruShaH iti pade pade prativakti | ananvAgataM puNyenAnanvAgataM pApena tIrNo hi tadA sarvAJNshokAn hR^idayasya bhavati iti ca | tasmAd asaMsArisvarUpapratipAdanaparam evaitadvAkyam ityavagantavyam ||42||

|| 1.3.43 ||

patyAdishabdebhyaH ||

itashcAsaMsArisvarUpapratipAdanaparam evaitadvAkyam ityavagantavyam | yad asmin vAkye patyAdayaH shabdA asaMsArisvarUpapratipAdanaparAH saMsArisvabhAvapratiShedhanAshca bhavanti -- sarvasya vashI sarvasyeshAnaH sarvasyAdhipatiH [bR^i.A.u. 4.4.22] ityevaMjAtIyakA asaMsArisvabhAvapratipAdanaparAH | sa na sAdhunA karmaNA bhUyAn no evAsAdhunA kanIyAn [bR^i.A.u. 4.4.22] ityevaMjAtIyakAH saMsArisvabhAvapratiShedhanAH | tasmAd asaMsArI parameshvara ihokta ityavagamyate ||43|| 

iti shrImatparamahaMsaparivrAjakAcAryasya shrIgovindabhagavatpUjyapAdashiShyasya shrImacchaMkarabhagavataH kR^itau shArIrakamImAMsAsUtrabhAShye 
prathamAdhyAyasya tR^itIyaH pAdaH
|| 1.3 ||

 -- o)0(o -- 
 
(1.4)
|| prathamAdhyAye caturthaH pAdaH || 

atra pradhAnaviShayatvena sandihyamAnAnAm avyaktAjAdipadAnAM cintanam ||
1. AnumAnikAdhikaraNam

|| 1.4.1 ||

brahmajij~nAsAyAM pratij~nAya brahmaNo lakShaNam uktam -- janmAdyasya yataH [ve.sU. 1.1.2] iti | tal lakShaNaM pradhAnasyApi samAnam ityAshaN^kya tad ashabdatvena nirAkR^itaM -- IkShater nAshabdaM [ve.sU. 1.1.5] iti | gatisAmAnyaM ca vedAntavAkyAnAM brahmakAraNavAdaM prati vidyate na pradhAnakAraNavAdaM pratIti prapaJNcitaM gatena granthena | idaM tvidAnIm avashiShTam AshaN^kyate -- yad uktaM pradhAnasyAshabdatvaM tad asiddham, kAsucicchAkhAsu pradhAnasamarpaNAbhAsAnAM shabdAnAM shrUyamANatvAt | ataH pradhAnasya kAraNatvaM vedasiddhaM eva mahadbhiH paramarShibhiH kapilaprabhR^itibhiH parigR^ihItam iti prasajyate | tad yAvat teShAM shabdAnAM anyaparatvaM na pratipAdyate tAvat sarvaj~naM brahma jagataH kAraNam iti pratipAditam apyAkulIbhavet | ataH teShAM anyaparatvaM darshayituM paraH sandarbhaH pravartate |

AnumAnikam apyekeShAm iti cen, na, 
sharIrarUpakavinyastagR^ihIter darshayati ca ||

AnumAnikam api anumAnanirUpitam api pradhAnam, ekeShAM shAkhinAM shabdavad upalabhyate | kAThake hi paThyate -- mahataH param avyaktam avyaktAt puruShaH paraH [ka.u. 1.3.11] iti | tatra ya eva yannAmAno yatkramAshca mahadavyaktapuruShAH smR^itiprasiddhAH, ta eveha pratyabhij~nAyante | tatrAvyaktam iti smR^itiprasiddham, shabdAdihInatvAcca na vyaktam avyaktam iti vyutpattisambhavAt, smR^itiprasiddhaM pradhAnam abhidhIyate | ataH tasya shabdavattvAd ashabdatvam anupapannam | tad eva ca jagataH kAraNaM shrutismR^itinyAyaprasiddhibhya iti cet, naitad evam -- na hyetat kAThakavAkyaM smR^itiprasiddhayor mahadavyaktayor astitvaparam | na hyatra yAdR^ishaM smR^itiprasiddhaM svatantraM kAraNaM triguNaM pradhAnam, tAdR^ishaM pratyabhij~nAyate | shabdamAtraM hyatrAvyaktam iti pratyabhij~nAyate | sa ca shabdo na vyaktam avyaktam iti yaugikatvAt anyasminn api sUkShme sudurlakShye ca prayujyate | na cAyaM kasmiMshcid rUDhaH | yA tu pradhAnavAdinAM rUDhiH, sA teShAm eva pAribhAShikI satI na vedArthanirUpaNe kAraNabhAvaM pratipadyate | na ca kramamAtrasAmAnyAt samAnArthapratipattir bhavati, asati tadrUpapratyabhij~nAne | na hyashcasthAne gAM pashyann ashvo.ayam ityamUDho.adhyavasyati | prakaraNanirUpaNAyAM cAtra na paraparikalpitaM pradhAnaM pratIyate, sharIrarUpakavinyastagR^ihIteH sharIraM hyatra ratharUpakavinyastam avyaktashabdena parigR^ihyate | kutaH? prakaraNAt parisheShAcca | 
tathA hyanantarAtIto grantha AtmasharIrAdInAM rathirathAdirUpakakptiM darshayati -- 

AtmAnaM rathinaM viddhi sharIraM ratham eva tu | 
buddhiM tu sArathiM viddhi manaH pragraham eva ca || 
indriyANi hayAnyAhur viShayAMH teShu gocarAn |
AtmendriyamanoyuktaM bhoktetyAhur manIShiNaH || [ka.u. 1.3.34] iti | 

taishcendriyAdibhir asaMyataiH saMsAram adhigacchati, saMyataiH tu adhvanaH pAraM tad viShNoH paramaM padam Apnoti -- iti darshayitvA, kiM tad adhvanaH pAraM viShNoH paramaM padam ityasyAm AkAN^kShAyAm, tebhya eva prakR^itebhyaH indriyAdibhyaH paratvena paramAtmAnam adhvanaH pAraM tad viShNoH paramaM padaM darshayati -- 

indriyebhyaH parA hyarthA arthebhyashca paraM manaH |
manasaH tu parA buddhir buddher AtmA mahAn paraH ||
mahataH param avyaktam avyaktAt puruShaH paraH |
puruShAn na paraM kiMcit sA kAShThA sA parA gatiH || [ka.u. 1.3.1011] iti |

tatra ya evendriyAdayaH pUrvasyAM ratharUpakakalpanAyAm ashvAdibhAvena prakR^itAH, ta eveha parigR^ihyante, prakR^itahAnAprakR^itaprakriyAparihArAya | tatra indriyamanobuddhayaH tAvat pUrvatra iha ca samAnashabdA eva | arthAH tu ye shabdAdayo viShayA indriyahayagocaratvena nirdiShTaH, teShAM cendriyebhyaH paratvam, indriyANAM ca grahatvaM viShayANAm atigrahatvam iti shrutiprasiddhaH | viShayebhyashca manasaH paratvam, manomUlatvAd viShayendriyavyavahArasya | manasaH tu parA buddhiH -- buddhiM hyAruhya bhogyajAtaM bhoktAram upasarpati | buddhir AtmA mahAn paraH -- yaH, sa AtmAnaM rathinaM viddhi [ka.u. 1.3.3] iti rathitvenopakShiptaH | kutaH? AtmashabdAt, bhoktushca bhogopakaraNAt paratvopapatteH | mahattvaM cAsya svAmitvAd upapannam | athavA -- 

mano mahAn matir brahmA pUr buddhiH khyAtir IshvaraH | 
praj~nA saMviccitishcaiva smR^itishca paripaThyate || iti smR^iteH, 

yo brahmANaM vidadhAti pUrvaM yo vai vedAMshca prahiNoti tasmai [shve.u. 6.18] iti ca shruteH | yA prathamajasya hiraNyagarbhasya buddhiH, sA sarvAsAM buddhInAM paramA pratiShThA | seha mahAn Atmetyucyate | sA ca pUrvatra buddhigrahaNenaiva gR^ihItA satI hi rug ihopadishyate, tasyA apyasmadIyAbhyo buddhibhyaH paratvopapatteH | etasmiMH tu pakShe paramAtmaviShayeNaiva pareNa puruShagrahaNena rathina Atmano grahaNaM draShTavyam, paramArthataH tu paramAtmavij~nAnAtmanor bhedAbhAvAt | tad evaM sharIram evaikaM parishiShyate | teShvitarANIndriyAdIni prakR^itAnyeva paramapadadidarshayiShayA samanukrAman parishiShyamANenehAntyenAvyaktashabdena parishiShyamANaM prakR^itaM sharIraM darshayatIti gamyate | sharIrendriyamanobuddhiviShayavedanAsaMyuktasya hyavidyAvato bhoktuH sharIrAdInAM rathAdirUpakakalpanayA saMsAramokShagatinirUpaNena pratyagAtmabrahmAvagatiH iha vivakShitA | tathA ca 

eSha sarveShu bhUteShu gUDho.atmA na prakAshate | 
dR^ishyate tu agryayA buddhyA sUkShmayA sUkShmadarshibhiH || [ka.u. 1.3.12] iti |

vaiShNavasya paramapadasya duravagamatvam uktvA tadavagamArthaM yogaM darshayati -- 

yacched vAN^manasI prAj~naH tad yacchejj~nAna Atmani | 
j~nAnam Atmani mahati niyacchet tad yacchecchAnta Atmani || [ka.u. 1.3.13] iti | 

etad uktaM bhavati -- vAcaM manasi saMyacchet vAgAdibAhyendriyavyApAram utsR^ijya manomAtreNAvatiShTheta | mano.api viShayavikalpAbhimukhaM vikalpadoShadarshanena j~nAnashabdoditAyAM buddhAvadhyavasAyasvabhAvAyAM dhArayet | tAm api buddhiM mahatyAtmani bhoktari agryAyAM vA buddhau sUkShmatApAdanena niyacchet | mahAntaM tvatmAnaM shAnta Atmani prakaraNavati parasmin puruShe parasyAM kAShThAyAM pratiShThApayed iti ca | tad evaM pUrvAparAlocanAyAM nAstyatra paraparikalpitasya pradhAnasyAvakAshaH ||1||

|| 1.4.2 ||

uktam etat -- prakaraNaparisheShAbhyAM sharIram avyaktashabdam, na pradhAnam iti | idam idAnIm AshaN^kyate -- katham avyaktashabdArhatvaM sharIrasya, yAvatA sthUlatvAt spaShTataram idaM sharIraM vyaktashabdArham, aspaShTavacanaH tu avyaktashabda iti | ata uttaram ucyate -- 

sUkShmaM tu tadarhatvAt ||

sUkShmaM tu iha kAraNAtmanA sharIraM vivakShyate, sUkShmasyAvyaktashabdArhatvAt | yadyapi sthUlam idaM sharIraM na svayam avyaktashabdam arhati, tathApi tasya tvarambhakaM bhUtasUkShmam avyaktashabdam arhati | prakR^itishabdashca vikAre dR^iShTaH -- yathA gobhiH shrINIta matsaram [R^i.ve. 9.46.4] iti shrutishca | tad dhIdaM tarhyavyAkR^itam AsIt [bR^i.A.u. 1.4.7] itIdam eva vyAkR^itanAmarUpavibhinnaM jagatprAgavasthAyAM parityaktavyAkR^itanAmarUpaM bIjashaktyavastham avyaktashabdayogyaM darshayati ||2||

|| 1.4.3 ||

tadadhInatvAd arthavat ||

atrAha -- yadi jagad idam anabhivyaktanAmarUpaM bIjAtmakaM prAgavastham avyaktashabdArham abhyupagamyeta, tad AtmanA ca sharIrasyApyavyaktashabdArhatvaM pratij~nAyeta, sa eva tarhi pradhAnakAraNavAda evaM satyApadyeta | asyaiva jagataH prAgavasthAyAH pradhAnatvenAbhyupagamAd iti | 

atrocyate -- yadi vayaM svatantrAM kAMcit prAgavasthAM jagataH kAraNatvena abhyupagacchema, prasaJNjayema tadA pradhAnakAraNavAdam | parameshvarAdhInA tviyam asmAbhiH prAgavasthA jagato.abhyupagamyate, na svatantrA | sA cAvashyAbhyupagantavyA | arthavatI hi sA | na hi tayA vinA parameshvarasya sraShTR^itvaM sidhyati, shaktirahitasya tasya pravR^ittyanupapatteH | muktAnAM ca punar anutpattiH | kutaH? vidyayA tasyA bIjashakter dAhAt | avidyAtmikA hi sA bIjashaktir avyaktashabdanirdeshyA parameshvarAshrayA mAyAmayI mahAsuShuptiH, yasyAM svarUpapratibodharahitAH sherate saMsAriNo jIvAH | tad etad avyaktaM kvacid AkAshashabdanirdiShTam -- etasmin nu khalvakShare gArgyAkAsha otashca protashca [bR^i.A.u. 3.8.11] iti shruteH | kvacid akSharashabdoditam -- akSharAt parataH paraH iti shruteH | kvacin mAyeti sUcitam -- mAyAM tu prakR^itiM vidyAn mAyinaM tu maheshvaram [shve.u. 4.10] iti mantravarNAt | avyaktA hi sA mAyA, tattvAnyatvanirUpaNasyAshakyatvAt | tad idaM mahataH param avyaktam ityuktam -- avyaktaprabhavatvAn mahataH, yadA hairaNyagarbhI buddhir mahAn | yadA tu jIvo mahAn | tadApyavyaktAdhInatvAjjIvabhAvasya -- mahataH param avyaktam ityuktam | avidyA hyavyaktam | avidyAvattvenaiva jIvasya sarvaH saMvyavahAraH saMtato vartate | tacca avyaktagataM mahataH paratvam abhedopacArAt tadvikAre sharIre parikalpyate | satyapi sharIravad indriyAdInAM tadvikAratvAvisheShe sharIrasyaivAbhedopacArAd avyaktashabdena grahaNam, indriyAdInAM svashabdair eva gR^ihItatvAt, parishiShTatvAcca sharIrasya || 

anye tu varNayanti -- dvividhaM hi sharIraM sthUlaM sUkShmaM ca | sthUlam, yad idam upalabhyate | sUkShmam, yad uttaratra vakShyate -- tadantarapratipattau raMhati sampariShvaktaH prashnanirUpaNAbhyAm iti | taccobhayam api sharIram avisheShAt pUrvatra rathatvena saN^kIrtitam | iha tu sUkShmam avyaktashabdena parigR^ihyate, sUkShmasyAvyaktashabdArhatvAt | tadadhInatvAcca bandhamokShavyavahArasya jIvAt tasya paratvam | yathArthAdhInatvAd indriyavyApArasyendriyebhyaH paratvam arthAnAm iti | taiH tv etad vaktavyam --  avisheSheNa sharIradvayasya pUrvatra rathatvena saN^kIrtitatvAt, samAnayoH prakR^itatvaparishiShTatvayoH, kathaM sUkShmam eva sharIram iha gR^ihyate, na punaH sthUlam apIti | AmnAtasyArthaM pratipattuM prabhavAmaH, nAmnAtaM paryanuyoktum, AmnAtaM cAvyaktapadaM sUkShmam eva pratipAdayituM shaknoti, netarat, vyaktatvAt tasyeti cet, na | ekavAkyatAdhInatvAd arthaM pratipatteH | na hIme pUrvottare AmnAte ekavAkyatAm anApadya kaMcid arthaM pratipAdayataH | prakR^itahAnAprakR^itaprakriyAprasaN^gAt | na cAkAN^kShAm antareNaikavAkyatApratipattir asti | tatrAvishiShTAyAM sharIradvayasya grAhyatvAkAN^kShAyAM yathAkAN^kShaM sambandhe.anabhyupagamyamAne ekavAkyataiva bAdhitA bhavati, kuta AmnAtasyArthasya pratipattiH? na caivaM mantavyam -- duHshodhatvAt sUkShmasyaiva sharIrasyeha grahaNam, sthUlasya tu dR^iShTabIbhatsatayA sushodhatvAd agrahaNam iti | yato naiveha shodhanaM kasyacid vivakShyate | na hyatra shodhanavidhAyi kiMcid AkhyAtam asti | anantaranirdiShTatvAt tu kiM tad viShNoH paramaM padam itIdam iha vivakShyate | tathA hIdam asmAt param idam asmAt param ityuktvA, puruShAn na paraM kiMcit [ka.u. 1.3.11] ityAha | sarvathApi tvanumAnikanirAkaraNopapatteH, tathA nAmAstu | na naH kiMcicchidyate ||3||

|| 1.4.4 || 

j~neyatvAvacanAcca ||

j~neyatvena ca sAN^khyaiH pradhAnaM smaryate, guNapuruShAntaraj~nAnAt kaivalyam iti vadadbhiH -- na hi guNasvarUpam aj~nAtvA guNebhyaH puruShasyAntaraM shakyaM j~nAtum iti | kvacicca vibhUtivisheShaprAptaye pradhAnaM j~neyam iti smaranti | na cedam ihAvyaktaM j~neyatvenocyate | padamAtraM hyavyaktashabdaH, nehAvyaktaM j~nAtavyam upAsitavyaM ceti vAkyam asti | na cAnupadiShTaM padArthaj~nAnaM puruShArtham iti shakyaM pratipattum | tasmAd api nAvyaktashabdena pradhAnam abhidhIyate | asmAkaM tu ratharUpakakptasharIrAdyanusaraNena viShNor eva paramaM padaM darshayitum ayam upanyAsa ityanavadyam ||4||

|| 1.4.5 || 

atrAha sAN^khyaH -- j~neyatvAvacanAt, ityasiddham | katham? shrUyate hyuttaratrAvyaktashabdoditasya pradhAnasya j~neyatvavacanam -- 

ashabdam asparsham arUpam avyayaM 
tathArasaM nityam agandhavacca yat | 
anAdyanantaM mahataH paraM dhruvaM 
nicAyya taM mR^ityumukhAt pramucyate || [ka.u. 1.3.15] iti | 

atra hi yAdR^ishaM shabdAdihInaM pradhAnaM mahataH paraM smR^itau nirUpitam, tAdR^isham eva nicAyyatvena nirdiShTam, tasmAt pradhAnam evedam | tad eva cAvyaktashabdanirdiShTam iti | atra brUmaH -- 

vadatIti cen na prAj~no hi prakaraNAt ||

neha pradhAnaM nicAyyatvena nirdiShTam | prAj~no hIha paramAtmA nicAyyatvena nirdiShTa iti gamyate | kutaH? prakaraNAt | prAj~nasya hi prakaraNaM vitataM vartate -- puruShAn na paraM kiMcit sA kAShThA sA parA gatiH [ka.u. 1.3.11] ityAdinirdeshAt, eSha sarveShu bhUteShu guDho.atmA na prakAshate [ka.u. 1.3.12] iti ca durj~nAnatvavacanena tasyaiva j~neyatvAkAN^kShaNAt, yacched vAN^manasI prAj~naH [ka.u. 1.3.13] iti ca tajj~nAnAyaiva vAgAdisaMyamasya vihitatvAt, mR^ityumukhapramokShaNaphalatvAcca | na hi pradhAnamAtraM nicAyya mR^ityumukhAt pramucyata iti sAN^khyaiH iShyate | cetanAtmavij~nAnAd dhi mR^ityumukhAt pramucyata iti teShAm abhyupagamaH | sarveShu vedAnteShu prAj~nasyaivAtmano.ashabdAdidharmatvam abhilapyate | tasmAn na pradhAnasyAtra j~neyatvam avyaktashabdanirdiShTatvaM vA ||5||

|| 1.4.6 ||

trayANAm eva caivam upanyAsaH prashnashca ||

itashca na pradhAnasyAvyaktashabdavAcyatvaM j~neyatvaM vA | yasmAt trayANAm eva padArthAnAm agnijIvaparamAtmanAm asmin granthe kaThavallIShu varapradAnasAmarthyAd vaktavyatayopanyAso dR^ishyate | tadviShaya eva ca prashnaH | nAto.anyasya prashna upanyAso vAsti | tatra tAvat -- 

sa tvam agniM svagryam adhyeShi mR^ityo 
prabrUhi taM shraddadhAnAya mahyam [ka.u. 1.1.13] ityagniviShayaH prashnaH | 

yeyaM prete vicikitsA manuShye
stItyeke nAyam astIti caike |
etad vidyAm anushiShTaH tvayA.ahaM
varANAm eSha varaH tR^itIyaH || [ka.u. 1.1.13] iti jIvaviShayaH prashnaH | 

anyatra dharmAd anyatrAdharmAd
anyatrAsmAt kR^itAkR^itAt |
anyatra bhUtAcca bhavyAcca
yat tat pashyasi tad vada || [ka.u. 1.2.14] iti paramAtmaviShayaH | 

prativacanam api -- 

lokAdim agniM tam uvAca tasmai 
yA iShTakA yAvatIr vA yathA vA || [ka.u. 1.1.15] ityagniviShayam | 

hanta ta idaM pravakShyAmi guhyaM brahma sanAtanam | 
yathA ca maraNaM prApya AtmA bhavati gautama ||
yonim anye prapadyante sharIratvAya dehinaH | 
sthANum anye.anusaMyanti yathAkarma yathAshrutam || [ka.u. 2.2.67] iti vyavahitaM jIvaviShayam | 

na jAyate mriyate vA vipashcit [ka.u. 1.2.18] ityAdi bahuprapaJNcaM paramAtmaviShayam | naivaM pradhAnaviShayaH prashno.asti | apR^iShTatvAccAnupanyasanIyatvaM tasyeti || 

atrAha -- yo.ayam AtmaviShayaH prashnaH -- yeyaM prete vicikitsA manuShye.asti [ka.u. 1.1.13] iti, kiM sa evAyam anyatra dharmAd anyatrAdharmAt [ka.u. 1.2.14] iti punar anukR^iShyate, kiM vA tato.anyo.ayam apUrvaH prashna utthApyata iti | kiM cAtaH? sa evAyaM prashnaH punar anukR^iShyata iti yadyucyeta, tadA dvayor AtmaviShayayoH prashnayor ekatApatter agniviShaya AtmaviShayashca dvAv eva prashnAvityato na vaktavyaM trayANAM prashnopanyAsAviti | athAnyo.ayam apUrvaH prashna utthApyata ityucyeta, tato yathaiva varapradAnavyatirekeNa prashnakalpanAyAm adoShaH | evaM prashnavyatirekeNApi pradhAnopanyAsakalpanAyAm adoShaH syAd iti || 

atrocyate -- naivaM vayam iha varapradAnavyatirekeNa prashnaM kaMcit kalpayAmaH, vAkyopakramasAmarthyAt | varapradAnopakramA hi mR^ityunaciketaHsaMvAdarUpA vAkyapravR^ittiH A samApteH kaThavallInAM lakShyate | mR^ityuH kila naciketase pitrA prahitAya trIn varAn pradadau | naciketAH kila teShAM prathamena vareNa pituH saumanasyaM vavre, dvitIyenAgnividyAm, tR^itIyenAtmavidyAm -- yeyaM prete iti varANAm eSha varaH tR^itIyaH [ka.u. 1.1.20] iti liN^gAt | tatra yadi anyatra dharmAt ityanyo.ayam apUrvaH prashna utthApyeta, tato varapradAnavyatirekeNApi prashnakalpanAd vAkyaM bAdhyeta | 

nanu praShTavyabhedAd apUrvo.ayaM prashno bhavitum arhati | apUrvo hi prashno jIvaviShayaH, yeyaM prete vicikitsA manuShye.asti nAstIti vicikitsAbhidhAnAt | jIvashca dharmAdigocaratvAt na anyatra dharmAt iti prashnam arhati | prAj~naH tu dharmAdyatItatvAt anyatra dharmAt iti prashnam arhati | prashnacchAyA ca na samAnA lakShyate, pUrvasyAstitvanAstitvaviShayatvAt, uttarasya dharmAdyatItavastuviShayatvAcca | tasmAt pratyabhij~nAnAbhAvAt prashnabhedaH | na pUrvasyaivottaratrAnukarShaNam iti cet, na | jIvaprAj~nayor ekatvAbhyupagamAt | bhavet praShTavyabhedAt prashnabhedo yadyanyo jIvaH prAj~nAt syAt | na tu anyatvam asti, tat tvam asi [chA.u. 6.8.7] ityAdi shrutyantarebhyaH | iha ca anyatra dharmAt ityasya prashnasya prativacanam na jAyate mriyate vA vipashcit [ka.u. 1.2.18] iti janmamaraNapratiShedhena pratipAdyamAnaM shArIraparameshvarayor abhedaM darshayati | sati hi prasaN^ge pratiShedho bhAgI bhavati | prasaN^gashca janmamaraNayoH sharIrasaMsparshAcchArIrasya bhavati, na parameshvarasya | tathA -- 

svapnAntaM jAgaritAntaM cobhau yenAnupashyati | 
mahAntaM vibhum AtmAnaM matvA dhIro na shocati || [ka.u. 2.1.4]

iti svapnajAgaritadR^isho jIvasyaiva mahattvavibhutvavisheShaNasya mananena shokavicchedaM darshayan na prAj~nAd anyo jIva iti darshayati | prAj~navij~nAnAd dhi shokaviccheda iti vedAntasiddhAntaH | tathAgre -- 

yad eveha tad amutra yad amutra tad anviha | 
mR^ityoH sa mR^ityum Apnoti ya iha nAneva pashyati || [ka.u. 2.1.10]

iti jIvaprAj~nabhedadR^iShTim apavadati | tathA jIvaviShayasyAstitvanAstitvaprashnasyAnantaram anyaM varaM naciketo vR^iNIShva [ka.u. 1.1.19] ityArabhya, mR^ityunA taiH taiH kAmaiH pralobhyamAno.api naciketA yadA na cacAla, tadainaM mR^ityur abhyudayaniHshreyasavibhAgapradarshanena vidyAvidyAvibhAgapradarshanena ca vidyAbhIpsinaM naciketasaM manye na tvA kAmA bahavo.alolupanta [ka.u. 1.2.4] iti prashasya, prashnam api tadIyaM prashaMsan yad uvAca -- 

taM durdarshaM gUDham anupraviShTaM 
guhAhitaM gahvareShThaM purANam | 
adhyAtmayogAdhigamena devaM 
matvA dhIro harShashokau jahAti || [ka.u. 1.2.12] iti |

tenApi jIvaprAj~nayor abheda eveha vivakShita iti gamyate | yat prashnanimittAM ca prashaMsAM mahatIM mR^ityoH pratyapadyata naciketAH, yadi taM vihAya prashaMsAnantaram anyam eva prashnam upakShipet, asthAna eva sA sarvA prashaMsA prasAritA syAt | tasmAt yeyaM prete ityasyaiva prashnasyaitad anukarShaNam anyatra dharmAt iti | yat tu prashnacchAyAvailakShaNyam uktam, tad adUShaNam, tadIyasyaiva visheShasya punaH pR^icchyamAnatvAt | pUrvatra hi dehAdivyatiriktasyAtmano.astitvaM pR^iShTam, uttaratra tu tasyaivAsaMsAritvaM pR^icchayata iti | yAvad dhyavidyA na nivartate, tAvad dharmAdigocaratvaM jIvasya jIvatvaM ca na nivartate, tannivR^ittau tu prAj~na eva tat tvam asi [chA.u. 6.8.7] iti shrutyA pratyAyyate | 

na cAvidyAvattve tadapagame ca vastunaH kashcid visheSho.asti | yathA kashcit santamase patitAM kAMcid rajjum ahiM manyamAno bhIto vepamAnaH palAyate, taM cAparo brUyAt mA bhaiShIH nAyam ahiH rajjur eveti, sa ca tad upashrutyAhikR^itaM bhayam utsR^ijed vepathuM palAyanaM ca, na tu ahibuddhikAle tadapagamakAle ca vastunaH kashcid visheShaH syAt -- tathaivaitad api draShTavyam | 

tatashca na jAyate mriyate vA [ka.u. 1.2.18] ityevamAdyapi bhavatyastitvanAstitvaprashnasya prativacanam | sUtraM tu avidyAkalpitajIvaprAj~nabhedApekShayA yojayitavyam -- ekatve.api hyAtmaviShayasya prashnasya prAyaNAvasthAyAM dehavyatiriktAstitvamAtravicikitsanAt kartR^itvAdisaMsArasvabhAvAnapohanAcca pUrvasya paryAyasya jIvaviShayatvam utprekShyate, uttarasya tu dharmAdyatyayasaN^kIrtanAt prAj~naviShayatvam iti | tatashca yuktA agnijIvaparamAtmakalpanA | pradhAnakalpanAyAM tu na varapradAnaM na prashno na prativacanam iti vaiShamyam ||6||

|| 1.4.7 ||

mahadvacca ||

yathA mahacchabdaH sAN^khyaiH sattAmAtre.api prathamaje prayuktaH, na tam eva vaidike.api prayoge.abhidhatte, buddher AtmA mahAn paraH [ka.u. 1.3.10], mahAntaM vibhum AtmAnam [ka.u. 1.2.22], vedAham etaM puruShaM mahAntam [shve.u. 3.8] ityevamAdAvatmashabdaprayogAdibhyo hetubhyaH | tathAvyaktashabdo.api na vaidike prayoge pradhAnam abhidhAtum arhati | atashca nAstyAnumAnikasya shabdavattvam ||7||

 --o)0(o--
2. camasAdhikaraNam

|| 1.4.8 ||

punar api pradhAnavAdI ashabdatvaM pradhAnasyAsiddham ityAha | kasmAt? mantravarNAt -- 

ajAm ekAM lohitashuklakR^iShNAM
bahvIH prajAH sR^ijamAnAM sarUpAH |
ajo hyeko juShamANo.anushete
jahAtyenAM bhuktabhogAm ajo.anyaH || [shve.u. 4.5] iti |

atra hi mantre lohitashuklakR^iShNashabdaiH rajaHsattvatamAMsyabhidhIyante | lohitaM rajaH, raJNjanAtmakatvAt, shuklaM sattvam, prakAshAtmakatvAt | kR^iShNaM tamaH, AvaraNAtmakatvAt | teShAM sAmyAvasthA avayavadharmair vyapadishyate -- lohitashuklakR^iShNeti | na jAyata iti ca ajA syAt, mUlaprakR^itir avikR^itiH ityabhyupagamAt | 

nanvajAshabdashchAgyAM rUDhaH | bADham | sA tu rUDhiH iha nAshrayituM shakyA, vidyAprakaraNAt | sA ca bahvIH prajAH traiguNyAnvitA janayati | tAM prakR^itim aja ekaH puruSho juShamANaH prIyamANaH sevamAno vA anushetetAm evAvidyayA Atmatvenopagamya sukhI duHkhI mUDho.aham ityavivekitayA saMsarati | anyaH punar ajaH puruSha utpannavivekaj~nAno virakto jahAtyenAM prakR^itiM bhuktabhogAM kR^itabhogApavargAM parityajati -- mucyata ityarthaH | tasmAcchrutimUlaiva pradhAnAdikalpanA kApilAnAm ityevaM prApte -- 

camasavad avisheShAt ||

brUmaH -- nAnena mantreNa shrutimattvaM sAN^khyavAd asya shakyam Ashrayitum | na hyayaM mantraH svAtantryeNa kaJNcid api vAdaM samarthayitum utsahate, sarvatrApi yayA kayAcit kalpanayA ajAtvAdisampAdanopapatteH, sAN^khyavAda evehAbhipreta iti visheShAvadhAraNakAraNAbhAvAt | camasavat -- yathA hi arvAgbilashcamasa UrdhvabudhnaH [bR^i.A.u. 2.2.3] ityasmin mantre svAtantryeNAyaM nAmAsau camaso.abhipreta iti na shakyate niyantum, sarvatrApi yathAkathaMcid arvAgbilatvAdikalpanopapatteH, evam ihApyavisheSho.ajAm ekAm ityasya mantrasya | nAsmin mantre pradhAnam evAjAbhipreteti shakyate niyantum ||8|| 

|| 1.4.9 ||

tatra tu idaM tacchira eSha hyarvAgbilashcamasa UrdhvabuddhnaH [bR^i.A.u. 2.2.3] iti vAkyasheShAccamasavisheShapratipattir bhavati | iha punaH keyam ajA pratipattavyetyatra brUmaH -- 

jyotirUpakramAtu tathA hyadhIyata eke ||

parameshvarAd utpannA jyotiHpramukhA tejo.abannalakShaNA caturvidhasya bhUtagrAmasya prakR^itibhUteyam ajA pratipattavyA | tushabdo.avadhAraNArthaH -- bhUtatrayalakShaNaiveyam ajA vij~neyA, na guNatrayalakShaNA | kasmAt? tathA hyeke shAkhinaH tejo.abannAnAM parameshvarAd utpattim AmnAya teShAm eva rohitAdirUpatAm Amananti -- yad agne rohitaM rUpaM tejasaH tadrUpaM yacchuklaM tad apAM yat kR^iShNaM tad annasya [chA.u. 6.4.1] iti | tAnyeveha tejo.abannAni pratyabhij~nAyante, rohitAdishabdasAmAnyAt, rohitAdInAM ca shabdAnAM rUpavisheSheShu mukhyatvAd bhAktatvAcca guNaviShayatvasya | asandigdhena ca sandigdhasya nigamanaM nyAyyaM manyante | tathehApi brahmavAdino vadanti kiM kAraNaM brahma [shve.u. 1.1] ityupakramya -- te dhyAnayogAnugatA apashyan devAtmashaktiM svaguNair nigUDhAm [shve.u. 1.3] iti pArameshvaryAH shakteH samastajagadvidhAyinyA vAkyopakrame.avagamAt, vAkyasheShe.api mAyAM tu prakR^itiM vidyAn mAyinaM tu maheshvaram [shve.u. 4.10] iti, yo yoniM yonim adhitiShThatyekaH [shve.u. 4.11] iti ca tasyA evAvagamAn na svatantrA kAcit prakR^itiH pradhAnaM nAmAjAmantreNAmnAyata iti shakyate vaktum | prakaraNAt tu saiva daivI shaktir avyAkR^itanAmarUpA nAmarUpayoH prAgavasthA anenApi mantreNAmnAyata ityucyate | tasyAshca svavikAraviShayeNa trairUpyeNa trairUpyam uktam ||9|| 

|| 1.4.10 ||

kathaM punaH tejo.abannAtmanA trairUpyeNa trirUpA ajA pratipattuM shakyate, yAvatA na tAvat tejo.abanneShvajAkR^itir asti, na ca tejo.abannAnAM jAtishravaNAd ajAtinimitto.apyajAshabdaH sambhavatIti | ata uttaraM paThati -- 

kalpanopadeshAcca madhvAdivad avirodhaH ||

nAyam ajAkR^itinimitto.ajAshabdaH | nApi yaugikaH | kiM tarhi, kalpanopadesho.ayam -- ajArUpakakptiH tejo.abannalakShaNAyAshcarAcarayoner upadishyate | yathA hi loke yadR^icchayA kAcid ajA rohitashuklakR^iShNavarNA syAd bahubarkarA sarUpabarkarA ca, tAM ca kashcid ajo juShamANo.anushayIta, kashciccainAM bhuktabhogAM jahyAt -- evam iyam api tejo.abannalakShaNA bhUtaprakR^itiH traivarNA bahu sarUpaM carAcaralakShaNaM vikArajAtaM janayati, aviduShA ca kShetraj~nenopabhujyate, viduShA ca parityajyata iti | na cedam AshaN^kitavyam -- ekaH kShetraj~no.anushete anyo jahAtItyataH kShetraj~nabhedaH pAramArthikaH pareShAm iShTaH prApnotIti | na hIyaM kShetraj~nabhedapratipipAdayiShA | kintu bandhamokShavyavasthApratipipAdayiShaivaiShA | prasiddhaM tu bhedam anUdya bandhamokShavyavasthA pratipAdyate | bhedaH tUpAdhinimitto mithyAj~nAnakalpitaH | na pAramArthikaH, 

eko devaH sarvabhUteShu gUDhaH 
sarvavyApI sarvabhUtAntarAtmA [shve.u. 6.11] ityAdi shrutibhyaH | 

madhvAdivat -- yathA AdityasyAmadhuno madhutvam [], vAcashcAdhenor dhenutvam [], dyulokAdInAM cAnagnInAm agnitvam [bR^i.A.u. 8.2.9]  -- ityevaMjAtIyakaM kalpyate, evam idam anajAyA ajAtvaM kalpyata ityarthaH | tasmAd avirodhaH tejo.abanneShvajAshabdaprayogasya ||10||

 --o)0(o--
3. saN^khyopasaN^grahAdhikaraNam

|| 1.4.11 ||

evaM parihR^ite.apyajAmantre punar apyanyasmAn mantrAt sAN^khyaH pratyavatiShThate -- 

yasmin paJNca paJNcajanA AkAshashca pratiShThitaH |
tam eva manya AtmAnaM vidvAn brahmAmR^ito.amR^itam || [bR^i.A.u. 4.4.17] iti |

asmin mantre paJNca paJNcajanA iti paJNcasaMkhyAviShayA aparA paJNcasaMkhyA shrUyate, paJNcashabdadvayadarshanAt | ta ete paJNca paJNcakAH paJNcaviMshatiH sampadyante | tayA ca paJNcaviMshatisaMkhyayA yAvantaH saMkhyeyA AkAN^kShyante, tAvantyeva ca tattvAni sAN^khyaiH saMkhyAyante -- 

mUlaprakR^itir avikR^itir mahadAdyAH prakR^itivikR^itayaH sapta | 
ShoDashakashca vikAro na prakR^itir na vikR^itiH puruShaH || [sAM.kA. 3] iti | 

tayA shrutiprasiddhayA paJNcaviMshatisaMkhyayA teShAM smR^itiprasiddhAnAM paJNcaviMshateH tattvAnAm upasaMgrahAt prAptaM punaH shrutimattvam eva pradhAnAdInAm |

na saN^khyopasaN^grahAd api nAnAbhAvAd atirekAcca ||

tato brUmaH -- na saMkhyopasaMgrahAd api pradhAnAdInAM shrutimattvaM pratyAshA kartavyA | kasmAt? nAnAbhAvAt | nAnA hyetAni paJNcaviMshatiH tattvAni | naiShAM paJNcashaH paJNcashaH sAdhAraNo dharmo.asti, yena paJNcaviMshater antarAle parAH paJNca paJNca saMkhyA nivisheran | na hyekanibandhanam antareNa nAnAbhUteShu dvitvAd ikAH saMkhyA nivishante | 

athocyeta -- paJNcaviMshatisaMkhyaiveyam avayavadvAreNa lakShyate, yathA paJNca sapta ca varShANi na vavarSha shatakratuH iti dvAdashavArShikIm anAvR^iShTiM kathayanti, tadvad iti | tad api nopapadyate | ayam evAsmin pakShe doShaH, yal lakShaNAshrayaNIyA syAt | parashcAtra paJNcashabdo janashabdena samastaH paJNcajanA iti, bhAShikasvareNaikapadatvanishcayAt | prayogAntare ca paJNcAnAM tvA paJNcajanAnAm [tai.A. 1.6.2.2] ityaikapadyaikasvaryaikavibhaktikatvAvagamAt | samastatvAcca na vIpsA paJNca paJNca iti | tena na paJNcakadvayagrahaNaM paJNca paJNceti | na ca paJNcasaMkhyAyA ekasyAH paJNcasaMkhyayA parayA visheShaNam paJNca paJNcakAH iti, upasarjanasya visheShaNenAsaMyogAt |

nanvapannapaJNcasaMkhyAkA janA eva punaH paJNcasaMkhyayA visheShyamANAH paJNcaviMshatiH pratyeShyante, yathA paJNca paJNcapUlya iti paJNcaviMshatiH pUlAH pratIyante, tadvat | neti brUmaH | yuktaM yat paJNcapUlIshabdasya samAhArAbhiprAyatvAt katIti satyAM bhedAkAN^kShAyAM paJNca paJNcapUlya iti visheShaNam | iha tu paJNca janA ityAdita eva bhedopAdAnAt katItyasatyAM bhedAkAN^kShAyAM na paJNca paJNcajanA iti visheShaNaM bhavet | bhavad apIdaM visheShaNaM paJNcasaMkhyAyA eva bhavet | tatra cokto doShaH | tasmAt paJNca paJNcajanA iti na paJNcaviMshatitattvAbhiprAyam | atirekAcca na paJNcaviMshatitattvAbhiprAyam | atireko hi bhavatyAtmAkAshAbhyAM paJNcaviMshatisaMkhyAyAH | AtmA tAvad iha pratiShThAM pratyAdhAratvena nirdiShTaH, yasmin iti saptamIsUcitasya tam eva manya AtmAnam ityAtmatvenAnukarShaNAt | AtmA ca cetanaH puruShaH | sa ca paJNcaviMshatAvantargata eveti na tasyaivAdhAratvam AdheyatvaM ca yujyeta | arthAntaraparigrahe vA tattvasaMkhyAtirekaH siddhAntaviruddhaH prasajyeta | tathA AkAshashca pratiShThitaH ityAkAshasyApi paJNcaviMshatAvantargatasya na pR^ithagupAdAnaM nyAyyam | arthAntaraparigrahe coktaM dUShaNam | kathaM ca saMkhyAmAtrashravaNe satyashrutAnAM paJNcaviMshatitattvAnAm upasaMgrahaH pratIyeta? janashabdasya tattveShvarUDhatvAt, arthAntaropasaMgrahe.api saMkhyopapatteH | 

kathaM tarhi paJNca paJNcajanA iti? ucyate -- diksaMkhye saMj~nAyAm [pA. 2.1.50] iti visheShasmaraNAt saMj~nAyAm eva paJNcashabdasya janashabdena samAsaH | tatashca rUDhatvAbhiprAyeNaiva kecit paJNcajanA nAma vivakShyante, na sAN^khyatattvAbhiprAyeNa | te katItyasyAm AkAN^kShAyAM punaH paJNceti prayujyate | paJNcajanA nAma ye kecit, te ca paJNcaivetyarthaH, saptarShayaH sapteti yathA ||11||

 -- o)0(o -- 

|| 1.4.12 ||

ke punaH te paJNcajanA nAmeti, tad ucyate -- 

prANAdayo vAkyasheShAt || 

yasmin paJNca paJNcajanAH ityata uttarasmin mantre brahmasvarUpanirUpaNAya prANAdayaH paJNca nirdiShTAH -- prANasya prANam uta cakShuShashcakShur uta shrotrasya shrotram annasyAnnaM manaso ye mano viduH [bR^i.A.u. 4.4.18] iti | te.atra vAkyasheShagatAH saMnidhAnAt paJNcajanA vivakShyante | kathaM punaH prANAdiShu janashabdaprayogaH ? tattveShu vA kathaM janashabdaprayogaH? samAne tu prasiddhyatikrame vAkyasheShavashAt prANAdaya eva grahItavyA bhavanti | janasambandhAcca prANAdayo janashabdabhAjo bhavanti | janavacanashca puruShashabdaH prANeShu prayuktaH -- te vA ete paJNca brahmapuruShAH ityatra | prANo ha pitA prANo ha mAtA ityAdi ca brAhmaNam | samAsabalAcca samudAyasya rUDhatvam aviruddham | 

kathaM punar asati prathamaprayoge rUDhiH shakyAshrayitum? shakyA udbhidAdivad ityAha -- prasiddhArthasaMnidhAne hyaprasiddhArthaH shabdaH prayujyamAnaH samabhivyAhArAt tadviShayo niyamyate | yathA udbhidA yajeta yUpaM chinatti vediM karoti iti, tathA ayam api paJNcajanashabdaH samAsAn vAkhyAnAd avagatasaMj~nAbhAvaH saMj~nyAkAN^kShI vAkyasheShasamabhivyAhR^iteShu prANAdiShu vartiShyate | kaishcit tu devAH pitaro gandharvA asurA rakShAMsi ca paJNca paJNcajanA vyAkhyAtAH | anyaishca catvAro varNA niShAdapaJNcamAH parigR^ihItAH | kvacicca yat pAJNcajanyayA vishA iti prajAparaH prayogaH paJNcajanashabdasya dR^ishyate | tatparigrahe.apIha na kashcid virodhaH | AcAryaH tu na paJNcaviMshateH tattvAnAm iha pratItir astItyevaMparatayA prANAdayo vAkyasheShAt iti jagAda ||12||

|| 1.4.13 || 

bhaveyuH tAvat prANAdayaH paJNcajanA mAdhyaMdinAnAm, ye.annaM prANAdiShvamananti | kANvAnAM tu kathaM prANAdayaH paJNcajanA bhaveyuH ? ye.annaM prANAdiShu nAmanantIti -- ata uttaraM paThati -- 

jyotiShaikeShAm asatyanne ||

asatyapi kANvAnAm anne jyotiShA teShAM paJNcasaMkhyA pUryeta | te.api hi yasmin paJNca paJNcajanAH ityataH pUrvasmin mantre brahmasvarUpanirUpaNAyaiva jyotir adhIyate tad devA jyotiShAM jyotiH iti | kathaM punar ubhayeShAm api tulyavad idaM jyotiH paThyamAnaM samAnamantragatayA paJNcasaMkhyayA keShAMcid gR^ihyate keShAMcin neti -- apekShAbhedAd ityAha -- mAdhyaMdinAnAM hi samAnamantrapaThitaprANAdipaJNcajanalAbhAn nAsmin mantrAntarapaThite jyotiShyapekShA bhavati | tadalAbhAt tu kANvAnAM bhavatyapekShA | apekShAbhedAcca samAne.api mantre jyotiSho grahaNAgrahaNe | yathA samAne.apyatirAtre vacanabhedAt ShoDashino grahaNAgrahaNe, tadvat | tad evaM na tAvacchrutiprasiddhiH kAcit pradhAnaviShayAsti | smR^itinyAyaprasiddhI tu parihariShyete ||13||

o)0(o
4. kAraNatvAdhikaraNam

|| 1.4.14 ||

pratipAditaM brahmaNo lakShaNam | pratipAditaM brahmaviShayaM gatisAmAnyaM vedAntavAkyAnAm | pratipAditaM ca pradhAnasyAshabdatvam | tatredam aparam AshaN^kyate -- na janmAdikAraNatvaM brahmaNo brahmaviShayaM vA gatisAmAnyaM vedAntavAkyAnAM pratipAdayituM shakyam | kasmAt? vigAnadarshanAt | prativedAntaM hyanyAnyA sR^iShTir upalabhyate, kramAdivaicitryAt | tathA hi -- kvacit Atmana AkAshaH sambhUtaH [tai.u. 2.1.3] ityAkAshAdikA sR^iShTir AmnAyate | kvacit tejaAdikA tat tejo.asR^ijata iti | kvacit prANAdikA sa prANam asR^ijata prANAccharddhAm iti | kvacid akrameNaiva lokAnAm utpattir AmnAyate -- sa imAn lokAn asR^ijata | ambho marIcIr maram ApaH iti | tathA kvacid asatpUrvikA sR^iShTiH paThyate -- asad vA idam agra AsIt tato vai sad ajAyata [chA.u. 6.2.1] iti, asad evedam agra AsIt tat sad AsIt tat samabhavat [chA.u. 3.19.1] iti ca | kvacid asadvAdanirAkaraNena satpUrvikA prakriyA pratij~nAyate -- tad dhaika Ahur asad evedam agra AsIt [chA.u. 6.2.1] ityupakramya, kutaH tu khalu somyaivaM syAd iti hovAca katham asataH sajjAyeteti sat tv eva somyedam agra AsIt [chA.u. 6.2.2] iti | kvacit svayaMkartR^ikaiva vyAkriyA jagato nigadyate -- tad dhedaM tarhyavyAkR^itam AsIt tan nAmarUpAbhyAm eva vyAkriyata [bR^i.A.u. 1.4.7] iti | 

evam anekadhA vipratipatter vastuni ca vikalpasyAnupapatter na vedAntavAkyAnAM jagatkAraNAvadhAraNaparatA nyAyyA | smR^itinyAyaprasiddhibhyAM tu kAraNAntaraparigraho nyAyya ityevaM prApte, brUmaH -- 

kAraNatvena cAkAshAdiShu yathAvyapadiShTokteH || 

satyapi prativedAntaM sR^ijyamAneShvakAshAdiShu kramAdidvArake vigAne, na sraShTari kiMcid vigAnam asti | kutaH? yathAvyapadiShTokteH -- yathAbhUto hyekasmin vedAnte sarvaj~naH sarveshvaraH sarvAtmaiko.advitIyaH kAraNatvena vyapadiShTAH, tathAbhUta eva vedAntAntareShvapi vyapadishyate | tad yathA -- satyaM j~nAnam anantaM brahma [tai.u. 2.3] iti | atra tAvajj~nAnashabdena pareNa ca tadviShayeNa kAmayitR^itvavacanena cetanaM brahma nyarUpayat | aparaprayojyatveneshvaraM kAraNam abravIt | tadviShayeNaiva pareNAtmashabdena sharIrAdikoshaparamparayA cAntaranupraveshanena sarveShAm antaH pratyagAtmAnaM niradhArayat | bahu syAM prajAyeya iti cAtmaviShayeNa bahubhavanAnushaMsanena sR^ijyamAnAnAM vikArANAM sraShTur abhedam abhAShata | tathA idaM sarvam asR^ijata | yad idaM kiM ca iti samastajagatsR^iShTinirdeshena prAksR^iShTer advitIyaM sraShTAram AcaShTe | tad atra yallakShaNaM brahma kAraNatvena vij~nAtam | tallakShaNam evAnyatrApi vij~nAyate -- sad eva somyedam agra AsId ekam evAdvitIyam tad aikShata bahu syAM prajAyeyeti tat tejo.asR^ijata iti | tathA, AtmA vA idam eka evAgra AsIn nAnyat kiMcana miShat | sa aikShata lokAn nu sR^ijai iti ca -- evaMjAtIyakasya kAraNasvarUpanirUpaNaparasya vAkyajAtasya prativedAntam avigItArthatvAt | 

kAryaviShayaM tu vigAnaM dR^ishyate -- kvacid AkAshAdikA sR^iShTiH kvacit tejAdiketyevaMjAtIyakam | na ca kAryaviShayeNa vigAnena kAraNam api brahma sarvavedAnteShvavigItam adhigamyamAnam avivakShitaM bhavitum arhatIti shakyate vaktum, atiprasaN^gAt | samAdhAsyati cAcAryaH kAryaviShayam api vigAnam na viyadashruteH ityArabhya | bhaved api kAryasya vigItatvam apratipAdyatvAt | na hyayaM sR^iShTyAdiprapaJNcaH pratipipAdayiShitaH | na hi tatpratibaddhaH kashcit puruShArtho dR^ishyate shrUyate vA | na ca kalpayituM shakyate, upakramopasaMhArAbhyAM tatra tatra brahmaviShayair vAkyaiH sAkam ekavAkyatAyA gamyamAnatvAt | darshayati ca sR^iShTyAdiprapaJNcasya brahmapratipattyarthatAm -- annena somya shuN^genApo mUlam anvicchAdbhiH somya shuN^gena tejo mUlam anviccha tejasA somya shuN^gena sanmUlam anviccha [chA.u. 6.8.4] iti | mR^idAdidR^iShTAntaishca kAryasya kAraNenAbhedaM vadituM sR^iShTyAdiprapaJNcaH shrAvyata iti gamyate | tathA ca sampradAyavido vadanti -- 

mR^illohavisphuliN^gAdyaiH sR^iShTir yA coditAnyathA | 
upAyaH so.avatArAya nAsti bhedaH kathaMcana || iti | 

brahmapratipattipratibaddhaM tu phalaM shrUyate -- brahmavid Apnoti param [tai.u. 2.1], tarati shokam Atmavit, tam eva viditvAtimR^ityum eti [shve.u. 3.8] iti | pratyakShAvagamaM cedaM phalam, tat tvam asi ityasaMsAryAtmatvapratipattau satyAM saMsAryAtmatvavyAvR^itteH ||14|| 

|| 1.4.15 || 

yat punaH kAraNaviShayaM vigAnaM darshitam asad vA idam agra AsIt ityAdi, tat parihartavyam | atrocyate -- 

samAkarShAt || 

asad vA idam agra AsIt iti nAtrAsannirAtmakaM kAraNatvena shrAvyate | 

yato.asann eva sa bhavati | asad brahmeti veda cet | 
asti brahmeti ced veda | santamenaM tato viduH || 

ityasadvAdApavAdenAstitvalakShaNaM brahmAnnamayAdikoshaparamparayA pratyagAtmAnaM nirdhArya, so.akAmayata [tai.u. 2.6] iti tam eva prakR^itaM samAkR^iShya, saprapaJNcAM sR^iShTiM tasmAcchravayitvA, tat satyam ityAcakShate iti copasaMhR^itya, tad apyeSha shloko bhavati iti tasminn eva prakR^ite.arthe shlokam imam udAharati -- asad vA idam agra AsIt iti | yadi tu asan nirAtmakam asmiJNshloke.abhipreyeta, tato.anyasamAkarShaNe.anyasyodAharaNAd asambaddhaM vAkyam Apadyeta | tasmAn nAmarUpavyAkR^itavastuviShayaH prAyeNa sacchabdaH prasiddha iti tadvyAkaraNAbhAvApekShayA prAgutpatteH sad eva brahmAsad ivAsId ityupacaryate | eShaiva asad evedam agra AsIt ityatrApi yojanA, tat sad AsIt iti samAkarShaNAt | atyantAbhAvAbhyupagame hi tat sad AsIt iti kiM samAkR^iShyeta? tad dhaika Ahur asad evedam agra AsIt ityatrApi na shrutyantarAbhiprAyeNAyam ekIyam atopanyAsaH, kriyAyAm iva vastuni vikalpasyAsambhavAt | tasmAcchrutiparigR^ihItasatpakShadArDhyAyaivAyaM mandamatiparikalpitasyAsatpakShasyopanyasya nirAsa iti draShTavyam | tad dhIdaM tarhyavyAkR^itam AsIt ityatrApi na niradhyakShasya jagato vyAkaraNaM kathyate, sa eSha iha praviShTA A nakhAgrebhyaH ityadhyakShasya vyAkR^itakAryAnupraveshitvena samAkarShAt | niradhyakShe vyAkaraNAbhyupagame hyanantareNa prakR^itAvalambinA sa ityanena sarvanAmnA kaH kAryAnupraveshitvena samAkR^iShyeta? cetanasya cAyam AtmanaH sharIre.anupraveshaH shrUyate, anupraviShTasya cetanatvashravaNAt -- pashyaMshcakShuH shrR^iNvaJNshrotraM manvAno manaH iti | api ca yAdR^isham idam adyatve nAmarUpAbhyAM vyAkriyamANaM jagat sAdhyakShaM vyAkriyate, evamAdisarge.apIti gamyate, dR^iShTaviparItakalpanAnupapatteH | shrutyantaram api anena jIvenAtmanAnupravishya nAmarUpe vyAkaravANi iti sAdhyakShAm eva jagato vyAkriyAM darshayati | vyAkriyatam ityapi karmakartari lakAraH satyeva parameshvare vyAkartari saukaryam apekShya draShTavyaH -- yathA lUyate kedAraH svayam eveti satyeva pUrNake lavitari | yad vA karmaNyevaiSha lakAro.arthAkShiptaM kartrantaram apekShya draShTavyaH -- yathA gamyate grAma iti ||15||

  -- o)0(o -- 
bAlAkyadhikaraNam 

|| 1.4.16 ||

kauShItakibrAhmaNe bAlAkyajAtashatrusaMvAde shrUyate -- yo vai bAlAka eteShAM puruShANAM kartA yasya vaitatkarma sa vai veditavyaH iti | tatra kiM jIvo veditavyatvenopadishyate, uta mukhyaH prANaH, uta paramAtmeti viShayaH | kiM tAvat prAptam? prANa iti | kutaH? yasya vaitatkarma iti shravaNAt, parispandalakShaNasya ca karmaNaH prANAshrayatvAt | vAkyasheShe ca athAsmin prANa evaikadhA bhavati iti prANashabdashravaNAt, prANashabdasya ca mukhye prANe prasiddhatvAt | ye caite purastAdbAlAkinA Aditye puruShashcandramasi puruShaH ityevamAdayaH puruShA nirdiShTAH, teShAm api bhavati prANaH kartA, prANAvasthAvisheShatvAd AdityAdidevatAtmanAm -- katama eko deva iti prANa iti sa brahma tyadityAcakShate iti shrutyantaraprasiddhaH | jIvo vAyam iha veditavyatayopadishyate | tasyApi dharmAdharmalakShaNaM karma shakyate shrAvayitum -- yasya vaitatkarma iti | so.api bhoktR^itvAd bhogopakaraNabhUtAnAmeteShAM puruShANAM ca kartopapadyate | vAkyasheShe jIvaliN^gamavagamyate -- yatkAraNaM veditavyatayopanyastasya puruShANAM karturvedanAyopetaM bAlAkiM prati bubodhayiShurajAtashatruH suptaM puruShamAmanrtya AmantraNashabdAshravaNAt prANAdInAmabhoktR^itvaM pratibodhya yaShTighAtotthApanAt prANAdivyatiriktaM jIvaM bhoktAraM pratibodhayati | tathA parastAd api jIvaliN^gamavagamyate -- tad yathA shreShThI svair bhuN^kte yathA vA svAH shreShThinaM bhuJNjantyevam evaiSha praj~nAtmaitairAtmabhir bhuN^kte evam evaita AtmAna etamAtmAnaM bhuJNjanti iti | prANabhR^ittvAcca jIvasyopapannaM prANashabdatvam | tasmAjjIvamukhyaprANayor anyatara iha grahaNIyaH, na parameshvaraH, talliN^gAnavagamAdityevaM prApte, brUmaH -- 

jagadvAcitvAt || 

parameshvara evAyameteShAM puruShANAM kartA syAt | kasmAt? upakramasAmarthyAt | iha hi bAlAkirajAtashatruNA saha brahma te bravANi iti saMvaditum upacakrame | sa ca katicidAdityAdyadhikaraNAn puruShAnamukhyabrahmadR^iShTibhAja uktvA tUShNIM babhUva | tamajAtashatruH mR^iShA vai khalu mA saMvadiShThA brahma te bravANi ityamukhyabrahmavAditayApodya, tatkartAramanyaM veditavyatayopacikShepa | yadi so.apyamukhyabrahmadR^iShTibhAksyAt, upakramo bAdhyeta | tasmAt parameshvara evAyaM bhavitum arhati | kartR^itvaM caiteShAM puruShANAM na parameshvarAdanyasya svAtantryeNAvakalpate | yasya vaitatkarma ityapi nAyaM parispandalakShaNasya dharmAdharmalakShaNasya vA karmaNo nirdeshaH, tayor anyatarasyApyaprakR^itatvAt, asaMshabditatvAcca | nApi puruShANAm ayaM nirdeshaH, eteShAM puruShANAM kartA ityeva teShAM nirdiShTatvAt, liN^gavacanavigAnAcca | nApi puruShaviShayasya karotyarthasya 
kriyAphalasya vAyaM nirdeshaH, kartR^ishabdenaiva tayorupAttatvAt | pArisheShyAt pratyakShasaMnihitaM jagat sarvanAmnaitacchabdena nirdishyate | kriyata iti ca tad eva jagatkarma | 

nanu jagadapyaprakR^itamasaMshabditaM ca | satyam etat | tathApyasati visheShopAdAne sAdhAraNenArthena saMnidhAnena saMnihitavastumAtrasyAyaM nirdesha iti gamyate, na vishiShTasya kasyacitta, visheShasaMnidhAnAbhAvAt | pUrvatra ca jagadekadeshabhUtAnAM puruShANAM visheShopAdAnAd avisheShitaM jagadevehopAdIyata iti gamyate | etad uktaM bhavati -- ya eteShAM puruShANAM jagadekadeshabhUtAnAM kartA -- kim anena visheSheNa? yasya vA kR^itsnam eva jagad avisheShitaM karmetivAshabda ekadeshAvacchinnakartR^itvavyAvR^ittyarthaH | ye bAlAkinA brahmatvAbhimatAH puruShAH kIrtitAH, teShAm abrahmatvakhyApanAya visheShopAdAnam | evaM brAhmaNaparivrAjakanyAyena sAmAnyavisheShAbhyAM jagataH kartA veditavyatayopadishyate | parameshvarashca sarvajagataH kartA sarvavedAnteShvavadhAritaH ||

jIvamukhyaprANaliN^ganneti cettadvyAkhyAtam || 1.4.17 || 

 || 1.4.17 || 

atha yad uktaM vAkyasheShagatAjjIvaliN^gAnmukhyaprANaliN^gAcca tayor evAnyatarasyeha grahaNaM nyAyyaM na parameshvarasyeti, tat parihartavyam | atrocyate -- parihR^itaM caitat nopAsAtraividhyAdAshritatvAd iha tadyogAt ityatra | trividhaM hyatropAsanam evaM sati prasajyeta -- jIvopAsanaM mukhyaprANopAsanaM brahmopAsanaM ceti | na caitannyAyyam | upakramopasaMhArAbhyAM hi brahmaviShayatvamasya vAkyasyAvagamyate | tatropakramasya tAvadbrahmaviShayatvaM darshitam | upasaMhArasyApi niratishayaphalashravaNAdbrahmaviShayatvaM dR^ishyate -- sarvAn pApmano.apahatya sarveShAM ca bhUtAnAM shraiShThyaM svArAjyamAdhipatyaM paryeti ya evaM veda iti | nanv evaM sati pratardanavAkyanirNayenaivedam api vAkyaM nirNIyeta | na nirNIyate, yasya vaitatkarma ityasya brahmaviShayatvena tatra anirdhAritatvAt | tasmAd atra jIvamukhyaprANashaN^kA punar utpadyamAnA nivartyate | prANashabdo.api brahmaviShayo dR^iShTAH prANabandhanaM hi somya manaH ityatra | jIvaliN^gamapyupakramopasaMhArayor brahmaviShayatvAd abhedAbhiprAyeNa yojayitavyam ||

anyArthaM tu jaiminiH prashnavyAkhyAnAbhyAm api caivameke || 1.4.18 || 

 || 1.4.18 || 

api ca naivAtra vivaditavyam -- jIvapradhAnaM vedaM vAkyaM syAt brahmapradhAnaM veti | yato.anyArthaM jIvaparAmarshaM brahmapratipattyarthamasmin vAkye jaiminir AcAryo manyate | kasmAt? prashnavyAkhyAnAbhyAm | prashnaH tAvatsuShuptapuruShapratibodhanena prANAdivyatirikte jIve pratibodhite punar javavyatiriktaviShayo dR^ishyate -- kvaiSha etadbAlAke puruSho.ashayiShTA kva vA etadabhUtkuta etadAgAt iti | prativacanam api -- yadA suptaH svapnaM na kaMcana pashyatyathAsmin prANa evaikadhA bhavati ityAdi, etasmAd AtmanaH sarve prANA yathAyatanaM vipratiShThante prANebhyo devA devebhyo lokAH iti ca suShuptikAle ca pareNa brahmaNA jIva ekatAM gacchati | parasmAcca brahmaNaH prANAdikaM jagajjAyata iti vedAntamaryAdA | tasmAd yatrAsya jIvasya niHsambodhasvasthatArUpaH svApaH -- upAdhijanitavisheShavij~nAnarahitaM svarUpam, yatastadbhraMsharUpamAgamanam, so.atra paramAtmA veditavyatayA shrAvita iti gamyate | api caivameke shAkhino vAjasaneyino.asminneva bAlAkyajAtashatrusaMvAde spaShTAM vij~nAnamayashabdena jIvamAmnAya tadvyatiriktaM paramAtmAnam Amananti ya eSha vij~nAnamayaH puruShaH kvaiSha tadAbhUtkuta etadAgAt iti prashne | prativacane.api ya eSho.antarhR^idaya AkAshastasmiJNshete iti | AkAshashabdashca paramAtmani prayuktaH daharo.asminnantarAkAshaH ityatra | sarva eta AtmAno vyuccaranti iti copAdhimatAmAtmanAmanyato vyuccaraNam AmanantaH paramAtmAnam eva kAraNatvenAmanantIti gamyate | prANanirAkaraNasyApi suShuptapuruShotthApanena prANAdivyatiriktopadesho.abhyuccayaH ||

5. vAkyAnvayAdhikaraNam

|| 1.4.19 ||

bR^ihadAraNyake maitreyIbrAhmaNe.abhidhIyate -- 

na vA are patyuH kAmAya ityupakramya, na vA are sarvasya kAmAya sarvaM priyaM bhavatyAtmanaH tu kAmAya sarvaM priyaM bhavatyAtmA vA are draShTavyaH shrotavyo mantavyo nididhyAsitavyo maitreyyAtmano vA are darshanena shravaNena matyA vij~nAnenedaM sarvaM viditam [bR^i.A.u. 4.5.6] iti

tatraitad vicikitsyate -- kiM vij~nAnAtmaivAyaM draShTavyashrotavyatvAdirUpeNopadishyate, Aho svit paramAtmeti ? kutaH punar eShA vicikitsA? priyasaMsUcitenAtmanA bhoktropakramAd vij~nAnAtmopadesha iti pratibhAti | tathAtmavij~nAnena sarvavij~nAnopadeshAt paramAtmopadesha iti | kiM tAvat prAptam? -- vij~nAnAtmopadesha iti | kasmAt? upakramasAmarthyAt | patijAyAputravittAdikaM hi bhogyabhUtaM sarvaM jagat AtmArthatayA priyaM bhavatIti priyasaMsUcitaM bhoktAram AtmAnam upakramyAnantaram idam Atmano darshanAdyupadishyamAnaM kasyAnyasyAtmanaH syAt? madhye.api idaM mahadbhUtam anantam apAraM vij~nAnaghana evaitebhyo bhUtebhyaH samutthAya tAnyevAnuvinashyati na pretya saMj~nAsti iti prakR^itasyaiva mahato bhUtasya draShTavyasya bhUtebhyaH samutthAnaM vij~nAnAtmabhAvena bruvan vij~nAnAtmana evedaM draShTavyatvaM darshayati | vij~nAtAram are kena vijAnIyAt iti kartR^ivacanena shabdenopasaMharan vij~nAnAtmAnam evehopadiShTAM darshayati | tasmAd Atmavij~nAnena sarvavij~nAnavacanaM bhoktrarthatvAd bhogyajAtasyaupacArikaM draShTavyam ityevaM prApte, brUmaH -- 

vAkyAnvayAt ||

paramAtmopadesha evAyam | kasmAt? vAkyAnvayAt | vAkyaM hIdaM paurvAparyeNa avekShyamANaM paramAtmAnaM pratyanvitAvayavaM lakShyate | katham iti tad upapAdyate --  amR^itatvasya tu nAshAsti vittena [bR^i.A.u. 4.5.3] iti yAj~navalkyAd upashrutya, yenAhaM nAmR^itA syAM kim ahaM tena kuryAM ? yad eva bhagavAn veda tad eva me brUhi [bR^i.A.u. 4.5.4] amR^itatvam AshAsAnAyai maitreyyai yAj~navalkya Atmavij~nAnam upadishati | na cAnyatra paramAtmavij~nAnAd amR^itatvam astIti shrutismR^itivAdA vadanti | tathA cAtmavij~nAnena sarvavij~nAnam ucyamAnaM nAnyatra paramakAraNavij~nAnAn mukhyam avakalpate | 

na caitad aupacArikam AshrayituM shakyam, yat kAraNam Atmavij~nAnena sarvavij~nAnaM pratij~nAyAnantareNa granthena tad evopapAdayati -- brahma taM parAd Adyo.anyatrAtmano brahma veda ityAdinA | yo hi brahmakShatrAdikaM jagad Atmano.anyatra svAtantryeNa labdhasadbhAvaM pashyati, taM mithyAdarshinaM tad eva mithyAdR^iShTAM brahmakShatrAdikaM jagat parAkarotIti bhedadR^iShTim apodya, idaM sarvaM yad ayam AtmA [bR^i.A.u. 2.4.6] iti sarvasya vastujAtasyAtmAvyatirekam avatArayati | dundubhyAdidR^iShTAntaishca tam evAvyatirekaM draDhayati -- asya mahato bhUtasya niHshvasitam etad yad R^igvedaH [bR^i.A.u. 2.4.10] ityAdinA ca prakR^itasyAtmano nAmarUpakarmaprapaJNcakAraNatAM vyAcakShANaH paramAtmAnam evainaM gamayati | tathaivaikAyanaprakriyAyAm api saviShayasya sendriyasya sAntaHkaraNasya prapaJNcasyaikAyanam anantaram abAhyaM kR^itsnaM praj~nAnaghanaM vyAcakShANaH paramAtmAnam evainaM gamayati | tasmAt paramAtmana evAyaM darshanAdyupadesha iti gamyate ||19|| 

|| 1.4.20 ||

yat punaruktaM priyasaMsUcitopakramAd vij~nAnAtmana evAyaM darshanAdyupadesha iti, atra brUmaH -- 

pratij~nAsiddher liN^gam AshmarathyaH ||

astyatra pratij~nA -- Atmani vij~nAte sarvam idaM vij~nAtaM bhavati idaM sarvaM yad ayam AtmA [bR^i.A.u. 2.4.6] iti ca | tasyAH pratij~nAyAH siddhiM sUcayatyetal liN^gam, yat priyasaMsUcitasyAtmano draShTavyAtvAdisaN^kIrtanam | yadi hi vij~nAnAtmA paramAtmano.anyaH syAt, tataH paramAtmavij~nAne.api vij~nAnAtmA na vij~nAyata ityekavij~nAnena sarvavij~nAnaM yat pratij~nAtam, tad dhIyeta | tasmAt pratij~nAsiddhyarthaM vij~nAnAtmaparamAtmanor abhedAMshenopakramaNam ityAshmarathya AcAryo manyate ||20||

|| 1.4.21 ||

utkramiShyata evambhAvAd ityauDulomiH ||

vij~nAnAtmana eva dehendriyamanobuddhisaMghAtopAdhisamparkAt kaluShIbhUtasya j~nAnadhyAnAdisAdhanAnuShThAnAt samprasannasya dehAdisaMghAtAd utkramiShyataH paramAtmanaikyopapatteH idam abhedenopakramaNam ityauDulomir AcAryo manyate | shrutishcaivaM bhavati -- eSha samprasAdo.asmAccharIrAt samutthAya paraM jyotir upasampadya svena rUpeNAbhiniShpadyate [chA.u. 8.3.4] iti | kvacicca jIvAshrayam api nAmarUpaM nadInidarshanena j~nApayati -- 

yathA nadyaH syandamAnAH sam upA.a
staM gacchanti nAmarUpe vihAya | 
tathA vidvAn nAmarUpAd vimuktaH 
parAt paraM puruSham upaiti divyam || [mu.u. 3.2.8] iti |

yathA loke nadyaH svAshrayam eva nAmarUpaM vihAya samudram upayanti, evaM jIvo.api svAshrayam eva nAmarUpaM vihAya paraM puruSham upaitIti hi tatrArthaH pratIyate -- dR^iShTAntadArShTAntikayoH tulyatAyai ||21||

|| 1.4.22 ||

avasthiteH iti kAshakR^itsnaH ||

asyaiva paramAtmano.anenApi vij~nAnAtmabhAvenAvasthAnAd upapannam idam abhedenopakramaNam iti kAshakR^itsna AcAryo manyate | tathA ca brAhmaNam -- anena jIvenAtmanAnupravishya nAmarUpe vyAkaravANi ityevaMjAtIyakaM parasyaivAtmano jIvabhAvenAvasthAnaM darshayati | mantravarNashca -- sarvANi rUpANi vicitya dhIro nAmAni kR^itvAbhivad anyad Aste [tai.A. 3.12.7] ityevaMjAtIyakaH | na ca tejaHprabhR^itInAM sR^iShTir jIvasya pR^ithaksR^iShTiH shrutA, yena parasmAd Atmano.anyastadvikAro jIvaH syAt | kAshakR^itsnasyAcAryasyAvikR^itaH parameshvaro jIvaH, nAnya iti matam | Ashmarathyasya tu yadyapi jIvasya parasmAd ananyatvam abhipretam, tathApi pratij~nAsiddhiH iti sApekShatvAbhidhAnAt kAryakAraNabhAvaH kiyAn apyabhipreta iti gamyate | 

auDulomipakShe punaH spaShTam evAvasthAntarApekShau bhedAbhedau gamyete | tatra kAshakR^itsnIyaM mataM shrutyanusArIti gamyate, pratipipAdayiShitArthAnusArAt tattvam asi ityAdi shrutibhyaH | evaM ca sati tajj~nAnAd amR^itatvam avakalpate | vikArAtmakatve hi jIvasyAbhyupagamyamAne vikArasya prakR^itisambandhe pralayaprasaN^gAn na tajj~nAnAd amR^itatvam avakalpeta | atashca svAshrayasya nAmarUpasyAsambhavAd upAdhyAshrayaM nAmarUpaM jIve upacaryate | ata evotpattir api jIvasya kvacid agnivisphuliN^godAharaNena shrAvyamANA upAdhyAshrayaiva veditavyA || 

yad apyuktaM prakR^itasyaiva mahato bhUtasya draShTavyasya bhUtebhyaH samutthAnaM vij~nAnAtmabhAvena darshayan vij~nAnAtmana evedaM draShTavyatvaM darshayatIti, tatrApIyam eva trisUtrI yojayitavyA | pratij~nAsiddher liN^gam AshmarathyaH [ve.sU. 1.4.20] | idam atra pratij~nAtam -- Atmani vidite sarvam idaM viditaM bhavati idaM sarvaM yad ayam AtmA [bR^i.A.u. 2.4.6] iti ca | upapAditaM ca sarvasya nAmarUpakarmaprapaJNcasyaikaprasavatvAd ekapralayatvAcca dundubhyAdidR^iShTAntaishca kAryakAraNayor avyatirekapratipAdanAt | tasyA eva pratij~nAyAH siddhiM sUcayatyetal liN^gam, yan mahato bhUtasya bhUtebhyaH samutthAnaM vij~nAnAtmabhAvena kathitam ityAshmarathya AcAryo manyate -- abhede hi satyekavij~nAnena sarvavij~nAnaM pratij~nAtam avakalpata iti | utkramiShyata evambhAvAd ityauDulomiH -- utkramiShyato vij~nAnAtmano j~nAnadhyAnAdisAmarthyAt samprasannasya pareNAtmanaikyasambhavAd idam abhedAbhidhAnam ityauDulomir AcAryo manyate | 

avasthiteH iti kAshakR^itsnaH -- asyaiva paramAtmano.anenApi vij~nAnAtmabhAvenAvasthAnAd upapannam idam abhedAbhidhAnam iti kAshakR^itsna AcAryo manyate | nanUcchedAbhidhAnam etat -- etebhyo bhUtebhyaH samutthAya tAnyevAnuvinashyati na pretya saMj~nAsti iti | katham etad abhedAbhidhAnam? naiSha doShaH | visheShavij~nAnavinAshAbhiprAyam etadvinAshAbhidhAnam, nAtmocchedAbhiprAyam | atraiva mA bhagavAn amUmuhan na pretya saMj~nAsti iti paryanuyujya, svayam eva shrutyA arthAntarasya darshitatvAt -- na vA are.ahaM mohaM bravImyavinAshI vA are.ayam AtmAnucchittidharmA [bR^i.A.u. 4.5.14], mAtrAsaMsargaH tu asya bhavati iti | 

etad uktaM bhavati -- kUTasthanitya evAyaM vij~nAnaghana AtmA | nAsyocchedaprasaN^go.asti | mAtrAbhiH tu asya bhUtendriyalakShaNAbhir avidyAkR^itAbhir asaMsargo vidyayA bhavati | saMsargAbhAve ca tatkR^itasya visheShavij~nAnasyAbhAvAt na pretya saMj~nAsti ityuktam iti | yad apyuktam -- vij~nAtAram are kena vijAnIyAt iti kartR^ivacanena shabdenopasaMhArAd vij~nAnAtmana evedaM draShTavyam iti, tad api kAshakR^itsnIyenaiva darshanena pariharaNIyam | 

api ca yatra hi dvaitam iva bhavati tad itara itaraM pashyati ityArabhyAvidyAviShaye tasyaiva darshanAdilakShaNaM visheShavij~nAnaM prapaJNcya, yatra tu asya sarvam AtmaivAbhUt tat kena kaM pashyet [bR^i.A.u. 4.5.15] ityAdinA vidyAviShaye tasyaiva darshanAdilakShaNasya visheShavij~nAnasyAbhAvam abhidadhAti | punashca viShayAbhAve.apyAtmAnaM vijAnIyAd ityAshaN^kya, vij~nAtAram are kena vijAnIyAt ityAha | tatashca visheShavij~nAnAbhAvopapAdanaparatvAd vAkyasya vij~nAnadhAtur eva kevalaH san bhUtapUrvagatyA kartR^ivacanena tR^icA nirdiShTA iti gamyate | darshitaM tu purastAt kAshakR^itsnIyasya pakShasya shrutimattvam | atashca vij~nAnAtmaparamAtmanor avidyApratyupasthApitanAmarUparacitadehAdyupAdhinimitto bhedaH, na pAramArthika ityeSho.arthaH sarvair vedAntavAdibhir abhyupagantavyaH -- sad eva somyedam agra AsId ekam evAdvitIyam AtmaivedaM sarvam [chA.u. 7.25.2], brahmaivedaM sarvam idaM sarvaM yad ayam AtmA [bR^i.A.u. 2.4.6] nAnyo.ato.asti draShTA nAnyad ato.asti draShTR^i ityevaMrUpAbhyaH shrutibhyaH | smR^itibhyashca -- vAsudevaH sarvam iti [gItA 7.19], kShetraj~naM cApi mAM viddhi sarvakShetreShu bhArata [gItA 13.2], samaM sarveShu bhUteShu tiShThantaM parameshvaram [gItA 13.26] ityevaMrUpAbhyaH | 

bhedadarshanApavAdAcca -- anyo.asAvanyo.aham asmIti na sa veda yathA pashuH mR^ityoH sa mR^ityum Apnoti ya iha nAneva pashyati ityevaMjAtIyakAt | sa vA eSha mahAn aja AtmAjaro.amaro.amR^ito.abhayo brahma [bR^i.A.u. 4.4.25] iti ca Atmani sarvavikriyApratiShedhAt | anyathA ca mumukShUNAM nirapavAdavij~nAnAnupapatteH, sunishcitArthatvAnupapatteshca | nirapavAdaM hi vij~nAnaM sarvAkAN^kShAnivartakam AtmaviShayam iShyate -- vedAntavij~nAnasunishcitArthAH iti ca shruteH | tatra ko mohaH kaH shoka ekatvam anupashyataH [Isho. 7] iti ca | sthitapraj~nalakShaNasmR^iteshca | sthite ca kShetraj~naparamAtmaikatvaviShaye samyagdarshane kShetraj~naH paramAtmeti nAmamAtrabhedAt, kShetraj~no.ayaM paramAtmano bhinnaH paramAtmAyaM kShetraj~nAd bhinna ityevaMjAtIyaka AtmabhedaviShayo.ayaM nirbandho nirarthakaH -- eko hyayam AtmA nAmamAtrabhedena bahudhAbhidhIyata iti | na hi satyaM j~nAnam anantaM brahma [tai.u. 2.3] | yo veda nihitaM guhAyAm iti kAMcid evaikAM guhAm adhikR^ityaitad uktam | na ca brahmaNo.anyo guhAyAM nihito.asti, tat sR^iShTvA tad evAnuprAvishat iti sraShTur eva praveshashravaNAt | ye tu nirbandhaM kurvanti, te vedAntArthaM bAdhamAnAH shreyoddhAraM samyagdarshanam eva bAdhante | kR^itakam anityaM ca mokShaM kalpayanti | nyAyena ca na saMgacchanta iti ||22||

6. prakR^ityadhikaraNam

|| 1.4.23 ||

yathAbhyudayahetutvAd dharmo jij~nAsyaH, evaM niHshreyasahetutvAd brahmApi jij~nAsyam ityuktam | brahma ca janmAdyasya yataH [ve.sU. 1.1.2] iti lakShitam | tacca lakShaNaM ghaTarucakAdInAM mR^itsuvarNAdivat prakR^ititve kulAlasuvarNakArAdivan nimittatve ca samAnam ityato bhavati vimarshaH -- kim AtmakaM punar brahmaNaH kAraNatvaM syAd iti | tatra nimittakAraNam eva tAvat kevalaM syAd iti pratibhAti | kasmAt? IkShApUrvakakartR^itvashravaNAt -- IkShApUrvakaM hi brahmaNaH kartR^itvam avagamyate -- sa IkShAM cakre sa prANam asR^ijata ityAdi shrutibhyaH | IkShApUrvakaM ca kartR^itvaM nimittakAraNeShv eva kulAlAdiShu dR^iShTam | anekakArakapUrvikA ca kriyAphalasiddhir loke dR^iShTA | sa ca nyAya Adikartaryapi yuktaH saMkramayitum | Ishvaratvaprasiddhashca -- IshvarANAM hi rAjavaivasvatAdInAM nimittakAraNatvam eva kevalaM pratIyate | tadvat parameshvarasyApi nimittakAraNatvam eva yuktaM pratipattum | kAryaM cedaM jagat sAvayavam acetanam ashuddhaM ca dR^ishyate, kAraNenApi tasya tAdR^ishenaiva bhavitavyam, kAryakAraNayoH sArUpyadarshanAt | brahma cAnevaMlakShaNam avagamyate -- niShkalaM niShkriyaM shAntaM niravadyaM niraJNjanam ityAdi shrutibhyaH | pArisheShyAd brahmaNo.anyad upAdAnakAraNam ashuddhyAdiguNakaM smR^itiprasiddham abhyupagantavyam, brahmakAraNatvashruter nimittatvamAtre paryavasAnAd ityevaM prApte -- 

prakR^itishca pratij~nAdR^iShTAntAnurodhAt ||

brUmaH -- prakR^itishcopAdAnakAraNaM ca brahmAbhyupagantavyam, nimittakAraNaM ca | na kevalaM nimittakAraNam eva | kasmAt? pratij~nAdR^iShTAntAnuparodhAt | evaM hi pratij~nAdR^iShTAntau shrautau noparudhyete | pratij~nA tAvat -- uta tam Adesham aprAkShyo yenAshrutaM shrutaM bhavatyamataM matam avij~nAtaM vij~nAtam [chA.u. 4.1.3] iti | tatra caikena vij~nAtena sarvam anyad avij~nAtam api vij~nAtaM bhavatIti pratIyate | taccopAdAnakAraNavij~nAne sarvavij~nAnaM sambhavati, upAdAnakAraNAvyatirekAt kAryasya | nimittakAraNAvyatirekaH tu kAryasya nAsti, loke takShNaH prAsAdavyatirekadarshanAt | dR^iShTAnto.api yathA somyaikena mR^itpiNDena sarvaM mR^inmayaM vij~nAtaM syAd vAcArambhaNaM vikAro nAmadheyaM mR^ittiketyeva satyam [chA.u. 6.1.4] ityupAdAnakAraNagocara evAmnAyate | tathA ekena lohamaNinA sarvaM lohamayaM vij~nAtaM syAt ekena nakhanikR^intanena sarvaM kArShNAyasaM vij~nAtaM syAt iti ca | tathAnyatrApi kasmin nu bhagavo vij~nAte sarvam idaM vij~nAtaM bhavati [mu.u. 1.1.3] iti pratij~nA | yathA pR^ithivyAm oShadhayaH sambhavanti iti dR^iShTAntaH | tathA Atmani khalvare dR^iShTo shrute mate vij~nAte idaM sarvaM viditam iti pratij~nA | sa yathA dundubher hanyamAnasya na bAhyAJNshabdAJNshaknuyAd grahaNAya dundubheH tu grahaNena dundubhyAghAtasya vA shabdo gR^ihItaH iti dR^iShTAntaH | 

evaM yathAsambhavaM prativedAntaM pratij~nAdR^iShTAntau prakR^ititvasAdhanau pratyetavyau | yata itIyam api paJNcamI -- yato vA imAni bhUtAni jAyante [tai.u. 3.1] ityatra janikartuH prakR^itiH iti visheShasmaraNAt prakR^itilakShaNa evApAdAne draShTavyA | nimittatvaM tu adhiShThAtrantarAbhAvAd adhigantavyam | yathA hi loke mR^itsuvarNAdikam upAdAnakAraNaM kulAlasuvarNakArAdIn adhiShThAtranapekShya pravartate, naivaM brahmaNa upAdAnakAraNasya sato.anyo.adhiShThAtApekShyo.asti, prAgutpatteH ekam evAdvitIyam ityavadhAraNAt | adhiShThAtrantarAbhAvo.api pratij~nAdR^iShTAntAnuparodhAM devodito veditavyaH -- adhiShThAtari hyupAdAnAd anyasminn abhyupagamyamAne punar apyekavij~nAnena sarvavij~nAnasyAsambhavAt pratij~nAdR^iShTAntoparodha eva syAt | tasmAd adhiShThAtrantarAbhAvAd AtmanaH kartR^itvam upAdAnAntarAbhAvAcca prakR^ititvam ||23|| 

|| 1.4.24 ||

kutashcAtmanaH kartR^itvaprakR^ititve? -- 

abhidhyopadeshAcca ||

abhidhyopadeshashcAtmanaH kartR^itvaprakR^ititve gamayati so.akAmayata bahu syAM prajAyeya [tai.u. 2.5.1] iti, tad aikShata bahu syAM prajAyeya iti ca | tatrAbhidhyAnapUrvikAyAH svAtantryapravR^itteH karteti gamyate | bahu syAm iti pratyagAtmaviShayatvAd bahubhavanAbhidhyAnasya prakR^itiH ityapi gamyate ||24||

|| 1.4.25 ||

sAkShAccobhayAmnAtAt ||

prakR^ititvasyAyam abhyuccayaH | itashca prakR^itir brahma, yat kAraNaM sAkShAd brahmaiva kAraNam upAdAya ubhau prabhavapralayAvamnAyete -- sarvANi ha vA imAni bhUtAnyAkAshAd eva sam utpadyante | AkAshaM pratyastaM yanti iti | yad dhi yasmAt prabhavati, yasmiMshca pralIyate tat tasyopAdAnaM prasiddham, yathA vrIhiyavAdInAM pR^ithivI | sAkShAt iti ca -- upAdAnAntarAnupAdAnaM sUcayati AkAshAd eva iti | pratyastamayashca nopAdAnAd anyatra kAryasya dR^iShTAH ||25||

|| 1.4.26 ||

AtmakR^iteH pariNAmAt ||

itashca prakR^itir brahma, yat kAraNaM brahmaprakriyAyAm, tad AtmAnaM svayam akuruta ityAtmanaH karmatvaM kartR^itvaM ca darshayati -- AtmAnam iti karmatvam, svayam akuruteti kartR^itvam | kathaM punaH pUrvasiddhasya sataH kartR^itvena vyavasthitasya kriyamANatvaM shakyaM sampAdayitum? pariNAmAd iti brUmaH -- pUrvasiddho.api hi sann AtmA visheSheNa vikArAtmanA pariNamayAmAsAtmAnam iti | vikArAtmanA ca pariNAmo mR^idAdyAsu prakR^itiShUpalabdhaH | svayam iti ca visheShaNAn nimittAntarAnapekShatvam api pratIyate |

pariNAmAt iti vA pR^ithak sUtram | tasyaiSho.arthaH -- itashca prakR^itir brahma, yat kAraNaM brahmaNa eva vikArAtmanA ca pariNAmaH sAmAnAdhikaraNyenAmnAyate sacca tyaccAbhavan niruktaM cAniruktaM ca [tai.u. 2.5.1] ityAdineti ||26||

|| 1.4.27 ||

yonishca hi gIyate ||

itashca prakR^itir brahma, yat kAraNaM brahma yoniH ityapi paThyate vedAnteShu -- kartAram IshaM puruShaM brahmayonim iti yad bhUtayoniM paripashyanti dhIrAH iti ca | yonishabdashca prakR^itivacanaH samadhigato loke -- pR^ithivI yonir oShadhivanaspatInAm iti | strIyoner apyastyevAvayavadvAreNa garbhaM pratyupAdAnakAraNatvam | 

kvacit sthAnavacano.api yonishabdo dR^iShTaH -- yoniShTA indra niShade akAri iti | vAkyasheShAt tu atra prakR^itivacanatA parigR^ihyate -- yathorNanAbhiH sR^ijate gR^ihNate ca [mu.u. 1.1.7] ityevaMjAtIyakAt | tad evaM prakR^ititvaM brahmaNaH prasiddham | yat punaH idamuktam, IkShApUrvakaM kartR^itvaM nimittakAraNeShv eva kulAlAdiShu loke dR^iShTAm, nopAdAneShvityAdi, tatpratyucyate -- na lokavadiha bhavitavyam | na hyayamanumAnagamyo.arthaH | shabdagamyatvAt tvasyArthasya yathAshabdam iha bhavitavyam | shabdashcekShitur Ishvarasya prakR^ititvaM pratipAdayatItyavocAma | punashcaitat sarvaM vistareNa prativakShyAmaH ||

7. sarvavyAkyAtAdhikaraNam

|| 1.4.28 ||

etena sarve vyAkhyAtA vyAkhyAtAH || 

IkShater nAshabdam ityArabhya pradhAnakAraNavAdaH sUtrair eva punaH punar AshaN^kya nirAkR^itaH -- tasya hi pakShasyopodbalakAni kAnicil liN^gAbhAsAni vedAnteShvapAtena mandamatIn prati bhAntIti | sa ca kAryakAraNAn anyatvAbhyupagamAt pratyAsanno vedAntavAd asya devalaprabhR^itibhishca kaishcid dharmasUtrakAraiH svagrantheShvashritaH, tena tatpratiShedhe eva yatno.atIva kR^itaH, nANvAdikAraNavAdapratiShedhe | te.api tu brahmakAraNavAdapakShasya pratipakShatvAt pratiSheddhavyAH | teShAm apyupodbalakaM vaidikaM kiMcil liN^gam ApAtena mandamatIn prati bhAyAd iti -- ataH pradhAnamallanibarhaNanyAyenAtidishati -- etena pradhAnakAraNavAdapratiShedhanyAyakalApena sarve.aNvAdikAraNavAdA api pratiShiddhatayA vyAkhyAtA veditavyAH, teShAm api pradhAnavadashabdatvAcchabdavirodhitvAcceti | vyAkhyAtA vyAkhyAtA iti padAbhyAso.adhyAyaparisamAptiM dyotayati || 
iti shrImatparamahaMsaparivrAjakAcAryasya shrIgovindabhagavatpUjyapAdashiShyasya shrImacchaMkarabhagavataH kR^itau 
shArIrakamImAMsAsUtrabhAShye prathamo.adhyAyaH || 


 
 || dvitIyo.adhyAye prathamaH pAdaH || 

dvitIye avirodhAkhyAdhyAye prathamapAde 
sAMkhyayogakANAdAdismR^itibhiH sAMkhyAdiprayuktatarkaishca 
vedAntasamanvayavirodhaparihAraH ||

1. smR^ityadhikaraNam 

|| 2.1.1 ||

prathame.adhyAye sarvaj~naH sarveshvaro jagadutpattikAraNaM mR^itsuvarNAdaya iva ghaTarucakAdInAM utpannasya jagato niyantR^itvena sthitikAraNaM mAyAvIva mAyAyAH, prasAritasya ca jagataH pnaH svAtmanyevopasaMhArakAraNaM avaniH iva caturvidhasya bhUtagrAmasya, sa eva ca sarveShAM na Atmetyetad vedAntavAkyasamanvayapratipAdanena pratipAditam | pradhAnAdikAraNavAdAshcAshabdena nirAkR^itAH | idAnIM svapakShe smR^itinyAyavirodhaparihAraH, pradhAnAdivAdAnAM ca nyAyAbhAsopabR^iMhitatvaM, prativedAntaM ca sR^iShTyAdiprakriyAyA aviItaatvaM ityasyArthajAtasya pratipAdanAya dvitIyo.adhyAya Arabhyate | tatra prathamaM tAvat smR^itivirodham upanyasya pariharati -- 

smR^ityanavakAshadoShaprasaN^ga iti cen 
nAnyasmR^ityavakAshadoShaprasaN^gAt ||

yad uktaM brahmaiva sarvaj~naM jagataH kAraNam iti, tad ayuktam | kutaH? smR^ityanavakAshadoShaprasaN^gAt -- smR^itishca tantrAkhyA paramarShipraNItA shiShTaparigR^ihItA anyAshca tadanusAriNyaH smR^itayaH, tA evaM satyanavakAshAH prasajyeran | tAsu hyacetanaM pradhAnaM svatantraM jagataH kAraNam upanibadhyate | manvAdismR^itayaH tAvaccodanAlakShaNenAgnihotrAdinA dharmajAtenApekShitam arthaM samarpayantyaH sAvakAshA bhavanti -- asya varNasyAsmin kAle.anena vidhAnenopanayanam, IdR^ishashcAcAraH, itthaM vedAdhyayanam, itthaM samAvartanam, itthaM sahadharmacAriNIsaMyoga iti | tathA puruShArthAMshcaturvarNAshramadharmAn nAnAvidhAn vidadhati | naivaM kApilAdismR^itInAm anuShTheye viShaye avakAsho.asti | mokShasAdhanam eva hi samyagdarshanam adhikR^itya tAH praNItAH | yadi tatrApyanavakAshAH syuH, Anarthakyam evAsAM prasajyeta | tasmAt tadavirodhena vedAntA vyAkhyAtavyAH | 

kathaM punar IkShatyAdibhyo hetubhyo brahmaiva sarvaj~naM jagataH kAraNam ityavadhAritaH shrutyarthaH smR^ityanavakAshadoShaprasaN^gena punar AkShipyate? bhaved ayam anAkShepaH svatantrapraj~nAnAm | paratantrapraj~nAH tu prAyeNa janAH svAtantryeNa shrutyartham avadhArayitum ashaknuvantaH prakhyAtapraNetR^ikAsu smR^itiShvavalamberan | tadbalena ca shrutyarthaM pratipitseran | asmatkR^ite ca vyAkhyAne na vishvasyuH, bahumAnAt smR^itInAM praNetR^iShu | kapilaprabhR^itInAM cArShaM j~nAnam apratihataM smaryate | shrutishca bhavati -- 

R^iShiM prasUtaM kapilaM yaH tam agre
j~nAnair bibharti jAyamAnaM ca pashyet || [shve.u. 5.2] iti |

tasmAn naiShAM matam ayathArthaM shakyaM sambhAvayitum | tarkAvaShTAmbhena ca te.arthaM pratiShThApayanti | tasmAd api smR^itibalena vedAntA vyAkhyeyA iti punar AkShepaH || 

tasya samAdhiH --  nAnyasmR^ityanavakAshadoShaprasaN^gAt iti | yadi smR^ityanavakAshadoShaprasaN^geneshvarakAraNavAda AkShipyeta, evam apyanyA IshvarakAraNavAdinyaH smR^itayo.anavakAshAH prasajyeran | tA udAhariShyAmaH --  yat tat sUkShmam avij~neyam [ma.bhA. 12.342.30] iti paraM brahma prakR^itya, sa hyantarAtmA bhUtAnAM kShetraj~nashceti kathyate [ma.bhA. 12.342.31] iti coktvA, tasmAd avyaktam utpannaM triguNaM dvijasattama [ma.bhA. 12.342.32] ityAha | tathAnyatrApi avyaktaM puruShe brahman nirguNe sampralIyate [ma.bhA. 12.347.31] ityAha | 

atashca saMkShepam imaM shR^iNudhvaM
nArAyaNaH sarvam idaM purANaH | 
sa sargakAle ca karoti sargaM 
saMhArakAle ca tad atti bhUyaH || [ma.bhA. 12.307.115] iti purANe | 

bhagavadgItAsu ca -- ahaM kR^itsnasya jagataH prabhavaH pralayaH tathA [gItA 7.6] iti | paramAtmAnam eva ca prakR^ityApastambaH paThati --  tasmAt kAyAH prabhavanti sarve sa mUlaM shAshvatikaH sa nityaH [dha.sU. 1.8.23.2] iti | evam anekashaH smR^itiShvapIshvaraH kAraNatvenopAdAnatvena ca prakAshyate || 

smR^itibalena pratyavatiShThamAnasya smR^itibalenaivottaraM pravakShyAmItyato.ayam anyasmR^ityanavakAshadoShopanyAsaH | darshitaM tu shrutInAm IshvarakAraNavAdaM prati tAt paryam | vipratipattau ca smR^itInAm avashyakartavye.anyataraparigrahe.anyataraparityAge ca shrutyanusAriNyaH smR^itayaH pramANam | anapekShyA itarAH | tad uktaM pramANalakShaNe -- virodhe tu anapekShaM syAd asati hyanumAnam [jai.sU. 1.3.3] iti | na cAtIndriyAnarthAn shrutim antareNa kashcid upalabhata iti shakyaM sambhAvayitum, nimittAbhAvAt | shakyaM kapilAdInAM siddhAnAm apratihataj~nAnatvAd iti cet, na | siddher api sApekShatvAt | dharmAnuShThAnApekShA hi siddhiH, sa ca dharmashcodanAlakShaNaH | tatashca pUrvasiddhAyAshcodanAyA artho na pashcimasiddhapuruShavacanavashenAtishaN^kituM shakyate | siddhavyapAshrayakalpanAyAm api bahutvAt siddhAnAM pradarshitena prakAreNa smR^itivipratipattau satyAM na shrutivyapAshrayAd anyan nirNayakAraNam asti | paratantrapraj~nasyApi nAkasmAt smR^itivisheShaviShayaH pakShapAto yuktaH, kasyacit kvacit pakShapAte sati puruSham ativaishvarUpyeNa tattvAvyavasthAnaprasaN^gAt | tasmAt tasyApi smR^itivipratipattyupanyAsena shrutyanusArAnanusAraviShayavivecanena ca sanmArge praj~nA saMgrahaNIyA | 

yA tu shrutiH kapilasya j~nAnAtishayaM pradarshayantI, pradarshitA na tayA shrutiviruddham api kApilaM mataM shraddhAtuM shakyam, kapilam iti shrutisAmAnyamAtratvAt, anyasya ca kapilasya sagaraputrANAM prataptur vAsudevanAmnaH smaraNAt, anyArthadarshanasya ca prAptirahitasyAsAdhakatvAt | bhavati cAnyA manor mAhAtmyaM prakhyApayantI shrutiH --  yad vai kiM ca manur avadat tadbheShajam [tai.saM. 2.2.10.2] iti | manunA ca, 

sarvabhUteShu cAtmAnaM sarvabhUtAni cAtmani | 
sampashyann AtmayAjI vai svArAjyam adhigacchati || [manu 12.91] iti |

sarvAtmatvadarshanaM prashaMsatA kApilaM mataM nindyata iti gamyate | kapilo hi na sarvAtmatvadarshanam anumanyate, AtmabhedAbhyupagamAt | mahAbhArate.api ca -- bahavaH puruShA brahmann utAho eka eva tu [ma.bhA. 12.360.1] iti vicArya, bahavaH puruShA rAjan sAN^khyayogavicAriNAm [ma.bhA. 12.360.2] iti parapakSham upanyasya tadvyudAsena -- 

bahUnAM puruShANAM hi yathaikA yonir ucyate | 
tathA taM puruShaM vishvam AkhyAsyAmi guNAdhikam || [ma.bhA. 12.360.3] ityupakramya, 

mamAntarAtmA tava ca ye cAnye dehisaMj~nitAH | 
sarveShAM sAkShibhUto.asau na grAhyaH kenacit kvacit || 
vishvamUrdhA vishvabhujo vishvapAdAkShinAsikaH | 
ekashcarati bhUteShu svairacArI yathAsukham || [ma.bhA. 12.360.45]

iti sarvAtmataiva nirdhAritA | shrutishca sarvAtmatAyAM bhavati -- 

yasmin sarvANi bhUtAnyAtmaivAbhUd vijAnataH | 
tatra ko mohaH kaH shoka ekatvam anupashyataH || [Isho. 7] ityevaMvidhA | 

atashca siddham AtmabhedakalpanayApi kApilasya tantrasya vedaviruddhatvaM vedAnusArimanuvacanaviruddhatvaM ca, na kevalaM svatantraprakR^itikalpanayaiveti | vedasya hi nirapekShaM svArthe prAmANyam, raveH iva rUpaviShaye | puruShavacasAM tu mUlAntarApekShaM vaktR^ismR^itivyavahitaM ceti viprakarShaH | tasmAd vedaviruddhA viShaye smR^ityanavakAshadoShaprasaN^go na doShaH ||1 || 

|| 2.1.2 ||

kutashca smR^ityanavakAshadoShaprasaN^go na doShaH? -- 

itareShAM cAnupalabdheH ||

pradhAnAd itarANi yAni pradhAnapariNAmatvena smR^itau kalpitAni mahadAdIni, na tAni vede loke copalabhyante | bhUtendriyANi tAval lokavedaprasiddhatvAcchakyante smartum | alokavedaprasiddhatvAt tu mahadAdInAM ShaShThasyevendriyArthasya na smR^itir avakalpate | yad api kvacit tatparam iva shravaNam avabhAsate, tad apyatatparaM vyAkhyAtam -- AnumAnikam apyekeShAm [ve.sU. 1.4.1] ityatra | kAryasmR^iter aprAmANyAt kAraNasmR^iter apyaprAmANyaM yuktam ityabhiprAyaH | tasmAd api na smR^ityanavakAshadoShaprasaN^go doShaH | tarkAvaShTambhaM, tu na vilakShaNatvAt [ve.sU. 2.1.4] ityArabhyonmathiShyati ||2||

|| iti smR^ityadhikaraNam ||

 -- o)0(o -- 

2. yogapratyuktyadhikaraNam

|| 2.1.3 ||

etena yogaH pratyuktaH || 

etena sAN^khyasmR^itipratyAkhyAnena, yogasmR^itir api pratyAkhyAtA draShTavyetyatidishati | tatrApi shrutivirodhena pradhAnaM svatantram eva kAraNam, mahadAdIni ca kAryANyalokavedaprasiddhAni kalpyante | 

nanv evaM sati samAnanyAyatvAt pUrveNaivaitadgatam | kim arthaM punar atidishyate? asti hyatrAbhyadhikAshaN^kA -- samyagdarshanAbhyupAyo hi yogo vede vihitaH -- shrotavyo mantavyo nididhyAsitavyaH [bR^i.A.u 2.4.5] iti | trirunnataM sthApya samaM sharIram [shve.u. 2.8] ityAdinA cAsanAdikalpanApuraHsaraM bahuprapaJNcaM yogavidhAnaM shvetAshvataropaniShadi dR^ishyate | liN^gAni ca vaidikAni yogaviShayANi sahasrasha upalabhyante -- tAM yogam iti manyante sthirAm indriyadhAraNAm [kA. 2.3.11] iti, vidyAm etAM yogavidhiM ca kR^itsnam iti caivamAdIni | yogashAstre.api -- atha taddarshanAbhyupAyo yogaH iti samyagdarshanAbhyupAyatvenaiva yogo.aN^gIkriyate | ataH sampratipannArthaikadeshatvAd aShTakAdismR^itivad yogasmR^itir apyanapavadanIyA bhaviShyatIti -- iyam apyadhikA shaN^kAtideshena nivartyate, arthaikadeshasampratipattAvapyarthaikadeshavipratipatteH pUrvoktAyA darshanAt | 

satIShvapyadhyAtmaviShayAsu bahvIShu smR^itiShu sAN^khyayogasmR^ityor eva nirAkaraNe yatnaH kR^itaH | sAN^khyayogau hi paramapuruShArthasAdhanatvena loke prakhyAtau, shiShTaishca parigR^ihItau, liN^gena ca shrautenopabR^iMhitau --  tatkAraNaM sAN^khyayogAbhipannaM j~nAtvA devaM mucyate sarvapAshaiH [shve.u. 6.13] iti | nirAkaraNaM tu -- na sAN^khyasmR^itij~nAnena vedanirapekSheNa yogamArgeNa vA niHshreyasam adhigamyata iti | shrutir hi vaidikAd Atmaikatvavij~nAnAd anyan niHshreyasasAdhanaM vArayati -- tam eva viditvAt imR^ityum eti nAnyaH panthA vidyate.ayanAya [shve.u. 3.8] iti | dvaitino hi te sAN^khyA yogAshca nAtmaikatvadarshinaH | yat tu darshanam uktam, tatkAraNaM sAN^khyayogAbhipannam [shve.u. 6.13] iti, vaidikam eva tatra j~nAnaM dhyAnaM ca sAN^khyayogashabdAbhyAm abhilapyete pratyAsatteH ityavagantavyam | yena tu aMshena na virudhyete, teneShTam eva sAN^khyayogasmR^ityoH sAvakAshatvam | tad yathA -- asaN^go hyayaM puruShaH [bR^i.A.u 4.3.16] ityevam Adishrutiprasiddham eva puruShasya vishuddhatvaM nirguNapuruShanirUpaNena sAN^khyair abhyupagamyate | tathA ca yogair api -- atha parivrAD vivarNavAsA muNDo.aparigrahaH [jA.u. 5] ityevam Adi shrutiprasiddham eva nivR^ittiniShThatvaM pravrajyAdyupadeshenAnugamyate | 

etena sarvANi tarkasmaraNAni prativaktavyAni | tAnyapi tarkopapattibhyAM tattvaj~nAnAyopakurvantIti cet, upakurvantu nAma | tattvaj~nAnaM tu vedAntavAkyebhya eva bhavati -- nAvedavin manute taM bR^ihantam taM tu aupaniShadaM puruShaM pR^icchAmi [bR^i.A.u. 3.9.26] ityevam Adi shrutibhyaH ||3||

|| iti yogapratyuktyadhikaraNam ||

 -- o)0(o -- 
3. vilakShaNatvAdhikaraNam
|| 2.1.4 || 

na vilakShaNatvAd asya tathAtvaM ca shabdAt || 

brahmAsya jagato nimittakAraNaM prakR^itishcetyasya pakShasyAkShepaH smR^itinimittaH parihR^itaH | tarkanimitta idAnIm AkShepaH parihriyate | kutaH punar asminn avadhArite AgamArthe tarkanimittasyAkShepasyAvakAshaH? 

nanu dharma iva brahmaNyapyanapekSha Agamo bhavitum arhati | bhaved ayam avaShTambho yadi pramANAntarAn avagAhya AgamamAtraprameyo.ayam arthaH syAd anuShTheyarUpa iva dharmaH | pariniShpannarUpaM tu brahmAvagamyate | pariniShpanne ca vastuni pramANAntarANAm astyavakAsho yathA pR^ithivyAdiShu | yathA ca shrutInAM parasparavirodhe satyekavashenetarA nIyante, evaM pramANAntaravirodhe.api tadvashenaiva shrutir nIyeta | dR^iShTasAdharmyeNa cAdR^iShTam arthaM samarpayantI yuktir anubhavasya saMnikR^iShyate, viprakR^iShyate tu shrutiH, aitihyamAtreNa svArthAbhidhAnAt | anubhavAvasAnaM ca brahmavij~nAnam avidyAyA nivartakaM mokShasAdhanaM ca dR^iShTaphalatayeShyate | shrutir api -- shrotavyo mantavyaH [bR^i.A.u 2.4.5] iti shravaNavyatirekeNa mananaM vidadhatI tarkam apyatrAdR^itavyaM darshayati | ataH tarkanimittaH punar AkShepaH kriyate na vilakShaNatvAd asya iti || 

yad uktam cetanaM brahma jagataH kAraNaM prakR^itiH iti, tan nopapadyate | kasmAt ? vilakShaNatvAd asya vikArasya prakR^ityAH -- idaM hi brahmakAryatvenAbhipreyamANaM jagad brahmavilakShaNam acetanam ashuddhaM ca dR^ishyate | brahma ca jagadvilakShaNaM cetanaM shuddhaM ca shrUyate | na ca vilakShaNatve prakR^itivikArabhAvo dR^iShTAH | na hi rucakAdayo vikArA mR^itprakR^itikA bhavanti, sharAvAdayo vA suvarNaprakR^itikAH | mR^idaiva tu mR^idanvitA vikArAH prakriyante, suvarNena ca suvarNAnvitAH | tathedam api jagadacetanaM sukhadukhamohAnvitaM sat acetanasyaiva sukhaduHkhamohAtmakasya kAraNasya kAryaM bhavitum arhati, na vilakShaNasya brahmaNaH | brahmavilakShaNatvaM cAsya jagato.ashuddhyacetanatvadarshanAd avagantavyam -- ashuddhaM hIdaM jagat sukhaduHkhamohAtmakatayA pratIyate, prItiparitApaviShAdAdihetutvAt svarganarakAdyuccAvacaprapaJNcatvAcca | acetanaM cedaM jagat cetanaM prati kAryakAraNabhAvenopakaraNabhAvopagamAt | na hi sAmye satyupakAryopakArakabhAvo bhavati | na hi pradIpau parasparasyopakurutaH | 

nanu cetanam api kAryakAraNaM svAmibhR^ityanyAyena bhoktur upakariShyati | na, svAmibhR^ityayor apyacetanAMshasyaiva cetanaM pratyupakArakatvAt | yo hyekasya cetanasya parigraho buddhyAdir acetanabhAgaH sa evAnyasya cetanasyopakaroti, na tu svayam eva cetanashcetanAntarasyopakarotyapakaroti vA | niratishayA hyakartArashcetanA iti sAN^khyA manyante | tasmAd acetanaM kAryakAraNam | na ca kAShThaloShTAdInAM cetanatve kiMcit pramANam asti | prasiddhashcAyaM cetanAcetanavibhAgo loke | tasmAd brahmavilakShaNatvAn nedaM jagat tatprakR^itikam | 

yo.api kashcid AcakShIta -- shrutyA jagatashcetanaprakR^itikatAm, tadbalenaiva samastaM jagaccetanam avagamiShyAmi, prakR^itirUpasya vikAre.anvayadarshanAt | avibhAvanaM tu caitanyasya pariNAmavisheShAd bhaviShyati | yathA spaShTacaitanyAnAm apyAtmanAM svApamUrcchAdyavasthAsu caitanyaM na vibhAvyate, evaM kAShThaloShTAdInAm api caitanyaM na vibhAvayiShyate | etasmAd eva ca vibhAvitatvAvibhAvitatvakR^itAd visheShAd rUpAdibhAvAbhAvAbhyAM ca kAryakAraNAnAm AtmanAM ca cetanatvAvisheShe.api guNapradhAnabhAvo na virotsyate | yathA ca pArthivatvAvisheShe.api mAMsasUpaudanAdInAM pratyAtmavartino visheShAt parasparopakAritvaM bhavati, evam ihApi bhaviShyati | pravibhAgaprasiddhir apyata eva na virotsyata iti -- tenApi kathaMciccetanatvAcetanatvalakShaNaM vilakShaNatvaM parihriyeta | shuddhyashuddhitvalakShaNaM tu vilakShaNatvaM naiva parihriyate | 

na cetarad api vilakShaNatvaM parihartuM shakyata ityAha -- tathAtvaM ca shabdAd iti | anavagamyamAnam eva hIdaM loke samastasya vastunashcetanatvaM cetanaprakR^itikatvashravaNAcchabdasharaNatayA kevalayotprekSheta | tacca shabdenaiva virudhyate, yataH shabdAd api tathAtvam avagamyate | tathAtvam iti prakR^itivilakShaNatvaM kathayati | shabda eva vij~nAnaM cAvij~nAnaM ca [tai.u. 2.6] iti kasyacid vibhAgasyAcetanatAM shrAvayaMshcetanAd brahmaNo vilakShaNam acetanaM jagacchrAvayati ||4|| 

|| 2.1.5 ||

nanu cetanatvam api kvacid acetanatvAbhimatAnAM bhUtendriyANAM shrUyate, yathA -- mR^id abravIt Apo.abruvan [sha.brA. 6.1.3.2,4] iti tat teja aikShata tA Apa aikShanta [chA.u. 6.2.34] iti caivamAdyA bhUtaviShayA cetanatvashrutiH | indriyaviShayA api -- te heme prANA ahaMshreyase vivadamAnA brahma jagmuH [bR^i.A.u 6.1.7] iti, te ha vAcam UcuH tvaM na udgAyeti [bR^i.A.u 1.3.2] ityevamAdyendriyaviShayeti | ata uttaraM paThati -- 

abhimAnivyapadeshaH tu visheShAnugatibhyAm ||

tushabda AshaN^kAm apanudati | na khalu mR^id abravIt ityevaMjAtIyakayA shrutyA bhUtendriyANAM cetanatvam AshaN^kanIyam, yato.abhimAnivyapadesha eShaH | mR^idAdyabhimAninyo vAgAdyabhimAninyashca cetanAdevatA vadanasaMvadanAdiShu cetanociteShu vyavahAreShu vyapadishyante, na bhUtendriyamAtram | kasmAt? visheShAnugatibhyAm | visheSho hi bhoktNAM bhUtendriyANAM ca cetanAcetanapravibhAgalakShaNaH prAgabhihitaH | sarvacetanatAyAM cAsau nopapadyeta | 

api ca kauShItakinaH prANasaMvAde karaNamAtrAshaN^kAvinivR^ittaye.adhiShThAtR^icetanaparigrahAya devatAshabdena vishiMShanti -- etA ha vai devatA ahaMshreyase vivadamAnAH [kau.u. 2.14] iti, tA vA etAH sarvA devatAH prANe niHshreyasaM viditvA [kau.u. 2.14] iti ca | anugatAshca sarvatrAbhimAninyashcetanA devatA mantrArthavAdetihAsapurANAdibhyo.avagamyante -- agnir vAg bhUtvA mukhaM prAvishat [ai.A. 2.4.24] ityevamAdikA ca shrutiH karaNeShvanugrAhikAM devatAm anugatAM darshayati | prANasaMvAdavAkyasheShe ca -- te ha prANAH prajApatiM pitaram etyocuH [chA.u. 5.1.7] iti shreShThatvanirdhAraNAya prajApatigamanam, tadvacanAccaikaikotkramaNenAnvayavyatirekAbhyAM prANashraiShThyapratipattiH, tasmai baliharaNam [bR^i.A.u 6.1.13] iti caivaMjAtIyako.asmadAdiShviva vyavahAro.anugamyamAno.abhimAnivyapadeshaM draDhayati | tat teja aikShata [chA.u. 6.2.3] ityapi parasyA eva devatAyA adhiShThAtryAH svavikAreShvanugatAyA iyam IkShA vyapadishyata iti draShTavyam ||5|| 

|| 2.1.6 || 

tasmAd vilakShaNam evedaM brahmaNo jagat | vilakShaNatvAcca na brahmaprakR^itikam ityAkShipte, pratividhatte -- 

dR^ishyate tu ||

tushabdaH pakShaM vyAvartayati | yad uktam vilakShaNatvAn nedaM jagad brahmaprakR^itikam iti, nAyam ekAntaH | dR^ishyate hi loke -- cetanatvena prasiddhebhyaH puruShAdibhyo vilakShaNAnAM keshanakhAdInAm utpattiH, acetanatvena ca prasiddhebhyo gomayAdibhyo vR^ishcikAdInAm | 

nanvacetanAnyeva puruShAdisharIrANyacetanAnAM keshanakhAdInAM kAraNAni, acetanAnyeva ca vR^ishcikAdisharIrANyacetanAnAM gomayAdInAM kAryANIti | ucyate -- evam api kiJNcid acetanaM cetanasyAyatanabhAvam upagacchati kiMcin netyastyeva vailakShaNyam | mahAMshcAyaM pAriNAmikaH svabhAvaviprakarShaH puruShAdInAM keshanakhAdInAM ca rUpAdibhedAt, tathA gomayAdInAM vR^ishcikAdInAM ca | atyantasArUpye ca prakR^itivikArabhAva eva pralIyeta | athocyeta -- asti kashcit pArthivatvAdisvabhAvaH puruShAdInAM keshanakhAdiShvanuvartamAno gomayAdInAM ca vR^ishcikAdiShviti | brahmaNo.api tarhi sattAlakShaNaH svabhAva AkAshAdiShvanuvartamAno dR^ishyate | vilakShaNatvena ca kAraNena brahmaprakR^itikatvaM jagato dUShayatA kim asheShasya brahmasvabhAvasyAnanuvartanaM vilakShaNatvam abhipreyate, uta yasya kasyacit? atha caitanyasyeti vaktavyam -- prathame vikalpe samastaprakR^itivikArabhAvocchedaprasaN^gaH | na hyasatyatishaye prakR^itivikArabhAva iti bhavati | dvitIye cAsiddhatvam | dR^ishyate hi sattAlakShaNo brahmasvabhAva AkAshAdiShvanuvartamAna ityuktam | tR^itIye tu dR^iShTAntAbhAvaH | kiM hi yaccaitanyenAnanvitaM tad abrahmaprakR^itikaM dR^iShTam iti brahmakAraNavAdinaM pratyudAhriyeta, samastasyAsya vastujAtasya brahmaprakR^itikatvAbhyupagamAt | AgamavirodhaH tu prasiddha eva, cetanaM brahma jagataH kAraNaM prakR^itishcetyAgamatAt paryasya prasAdhitatvAt | 

yat tUktaM pariniShpannatvAd brahmaNi pramANAntarANi sambhaveyuH iti, tad api manorathamAtram | rUpAdyabhAvAd dhi nAyam arthaH pratyakShasya gocaraH | liN^gAdyabhAvAcca nAnumAnAdInAm | AgamamAtrasamadhigamya eva tu ayam artho dharmavat | tathA ca shrutiH -- naiShA tarkeNa matir ApaneyA proktAnyenaiva suj~nAnAya preShTha [ka.u. 1.2.9] iti | ko addhA veda ka iha pravocat | iyaM visR^iShTir yata AbabhUva [R^i.ve. 10.129.67] iti caite R^icau nijasiddhAnAm apIshvarANAM durbodhatAM jagatkAraNasya darshayataH | smR^itir api bhavati -- acintyAH khalu ye bhAvA na tAMH tarkeNa yojayet iti, avyakto.ayam acintyo.ayam avikAryo.ayam ucyate [gItA 2.25] iti ca, 

na me viduH suragaNAH prabhavaM na maharShayaH | 
aham Adir hi devAnAM maharShINAM ca sarvashaH | [gItA 10.2] iti caivaMjAtIyakA | 

yad api shravaNavyatirekeNa mananaM vidadhacchabda eva tarkam apyAdartavyaM darshayatItyuktam, nAnena miSheNa shuShkatarkasyAtrAtmalAbhaH sambhavati | shrutyanugR^ihIta eva hyatra tarko.anubhavAN^gatvenAshrIyate -- svapnAntabuddhAntayor ubhayoH itaretaravyabhicArAd Atmano.ananvAgatatvam, samprasAde ca prapaJNcaparityAgena sadAtmanA sampatter niShprapaJNcasadAtmakatvam, prapaJNcasya brahmaprabhavatvAt kAryakAraNAnanyatvanyAyena brahmAvyatireka ityevaMjAtIyakaH | tarkApratiShThAnAd [ve.sU. 2.1.11] iti ca kevalasya tarkasya vipralambhakatvaM darshayiShyati | 

yo.api cetanakAraNashravaNabalenaiva samastasya jagatashcetanatAm utprekSheta, tasyApi vij~nAnaM cAvij~nAnaM [tai.u. 2.6] ca iti cetanAcetanavibhAgashravaNaM vibhAvanAvibhAvanAbhyAM caitanyasya shakyata eva yojayitum | parasyaiva tvidam api vibhAgashravaNaM na yujyate | katham? paramakAraNasya hyatra samastajagadAtmanA samavasthAnaM shrAvyate -- vij~nAnaM cAvij~nAnaM cAbhavat [tai.u. 2.6] iti | tatra yathA cetanasyAcetanabhAvo nopapadyate vilakShaNatvAt, evam acetanasyApi cetanabhAvo nopapadyate | pratyuktatvAt tu vilakShaNatvasya yathA shrutyaiva cetanaM kAraNaM grahItavyaM bhavati ||6||

|| 2.1.7 || 

asad iti cen, na, pratiShedhamAtratvAt || 

yadi cetanaM shuddhaM shabdAdihInaM ca brahma tadviparItasyAcetanasyAshuddhasya shabdAdimatashca kAryasya kAraNam iShyeta, asat tarhi kAryaM prAgutpatteH iti prasajyeta | aniShTaM caitat satkAryavAdinaH taveti cet -- naiSha doShaH, pratiShedhamAtratvAt | pratiShedhamAtraM hIdam | nAsya pratiShedhasya pratiShedhyam asti | na hyayaM pratiShedhaH prAgutpatteH sattvaM kAryasya pratiShedhaM shaknoti | katham? yathaiva hIdAnIm apIdaM kAryaM kAraNAtmanA sat, evaM prAgutpatter apIti gamyate | na hIdAnIm apIdaM kAryaM kAraNAtmAnam antareNa svatantram evAsti -- sarvaM taM parAdAdyo.anyatrAtmanaH sarvaM veda [bR^i.A.u 2.4.6] ityAdi shravaNAt | kAraNAtmanA tu sattvaM kAryasya prAgutpatter avishiShTam | 

nanu shabdAdihInaM brahma jagataH kAraNam -- bADham -- na tu shabdAdimatkAryaM kAraNAtmanA hInaM prAgutpatteH idAnIM vA asti | tena na shakyate vaktuM prAgutpatter asatkAryam iti | vistareNa caitat kAryakAraNAnanyatvavAde [ve.sU. 2.1.14] vakShyAmaH ||7||

|| 2.1.8 || 

apItau tadvat prasaN^gAd asamaJNjasam || 

atrAha -- yadi sthaulyasAvayavattvAcetanatvaparicchinnatvAshuddhyAdidharmakaM kAryaM brahmakAraNakam abhyupagamyeta, tadApItau pralaye pratisaMsR^ijyamAnaM kAryaM kAraNAvibhAgam ApadyamAnaM kAraNam AtmIyena dharmeNa dUShayed iti -- apItau kAraNasyApi brahmaNaH kAryasyevAshuddhyAdirUpatAprasaN^gAt | sarvaj~naM brahma jagataH kAraNam ityasamaJNjasam idam aupaniShadaM darshanam | api ca samastasya vibhAgasyAvibhAgaprApteH punar utpattau niyamakAraNAbhAvAd bhoktR^ibhogyAdivibhAgenotpattir na prApnotItyasamaJNjasam | api ca bhoktNAM pareNa brahmaNA avibhAgaM gatAnAM karmAdinimittapralaye.api punar utpattAvabhyupagamyamAnAyAM muktAnAm api punar utpattiprasaN^gAd asamaJNjasam | athedaM jagad apItAvapi vibhaktam eva pareNa brahmaNAvatiShTheta, evam apyapItishca na sambhavati kAraNAvyatiriktaM ca kAryaM na sambhavatItyasamaJNjasam eveti ||8|| 

|| 2.1.9 ||

atrocyate -- 

na tu dR^iShTAntabhAvAt || 

naivAsmadIye darshane kiJNcid asAmaJNjasyam asti | yat tAvad abhihitam -- kAraNam api gacchatkAryaM kAraNam AtmIyena dharmeNa dUShayed iti, na tad dUShaNam | kasmAt? dR^iShTAntabhAvAt -- santi hi dR^iShTAntAH, yathA kAraNam api gacchat kAryaM kAraNam AtmIyena dharmeNa na dUShayati | tad yathA -- sharAvAdayo mR^itprakR^itikA vikArA vibhAgAvasthAyAm uccAvacamadhyamaprabhedAH santaH, punaH prakR^itim api gacchanto na tAm AtmIyena dharmeNa saMsR^ijanti | rucakAdayashca suvarNavikArA apItau na punaH suvarNam AtmIyena dharmeNa saMsR^ijanti | pR^ithivIvikArashcaturvidho bhUtagrAmo na pR^ithivIm apItAvatmIyena dharmeNa saMsR^ijati | tu atpakShasya tu na kashcid dR^iShTAnto.asti | apItir eva hi na sambhavet, yadi kAraNe kAryaM svadharmeNaivAvatiShTheta | ananyatve.api kAryakAraNayoH, kAryasya kAraNAtmatvam, na tu kAraNasya kAryAtmatvam -- ArambhaNashabdAdibhyaH ityatra vakShyAmaH | atyalpaM cedam ucyate -- kAryam apItAvatmIyena dharmeNa kAraNaM saMsR^ijed iti | sthitAvapi hi samAno.ayaM prasaN^gaH, kAryakAraNayor ananyatvAbhyupagamAt | idaM sarvaM yad ayam AtmA [bR^i.A.u. 2.4.6], AtmaivedaM sarvam [chA.u. 7.25.2], brahmaivedam amR^itaM purastAt [mu.u. 2.2.11], sarvaM khalvidaM brahma [chA.u. 3.14.1] ityevamAdyAbhir hi shrutibhir avisheSheNa triShvapi kAleShu kAryasya kAraNAd ananyatvaM shrAvyate | tatra yaH parihAraH kAryasya taddharmANAM cAvidyAdhyAropitatvAn na taiH kAraNaM saMsR^ijyata iti, apItAvapi sa samAnaH | 

asti cAyam aparo dR^iShTAntaH -- yathA svayaM prasAritayA mAyayA mAyAvI triShvapi kAleShu na saMspR^ishyate, avastutvAt | evaM paramAtmApi saMsAramAyayA na saMspR^ishyata iti | yathA ca svapnadR^ig ekaH svapnadarshanamAyayA na saMspR^ishyate, prabodhasamprasAdayor ananvAgatatvAt | evam avasthAtrayasAkShyeko.avyabhicAryavasthAtrayeNa vyabhicAriNA na saMspR^ishyate | mAyAmAtraM hyetat, yat paramAtmano.avasthAtrayAtmanAvabhAsanam, rajjvA iva sarpAdibhAveneti | atroktaM vedAntArthasampradAyavidbhir AcAryaiH -- 

anAdimAyayA supto yadA jIvaH prabudhyate | 
ajam anidram asvapnam advaitaM budhyate tadA || [gau.kA.  1.16] iti | 

tatra yad uktam apItau kAraNasyApi kAryasyeva sthaulyAdidoShaprasaN^ga iti, etad ayuktam | yat punar etad uktam -- samastasya vibhAgasyAvibhAgaprApteH punar vibhAgenotpattau niyamakAraNaM nopapadyata iti, ayam apyadoShaH, dR^iShTAntabhAvAd eva | yathA hi suShuptisamAdhyAdAvapi satyAM svAbhAvikyAm avibhAgaprAptau mithyAj~nAnasyAnapoditatvAt pUrvavat punaH prabodhe vibhAgo bhavati, evam ihApi bhaviShyati | shrutishcAtra bhavati -- 

imAH sarvAH prajAH sati sampadya na viduH sati sampadyAmaha [chA.u. 6.9.2] iti, ta iha vyAghro vA siMho vA vR^iko vA varAho vA kITo vA pataN^go vA daMsho vA mashako vA yad yad bhavanti tadA bhavanti [chA.u. 6.9.3] iti | 

yathA hyavibhAge.api paramAtmani mithyAj~nAnapratibaddho vibhAgavyavahAraH svapnavad avyAhataH sthitau dR^ishyate, evam apItAvapi mithyAj~nAnapratibaddhaiva vibhAgashaktir anumAsyate | etena muktAnAM punar utpattiprasaN^gaH pratyuktaH, samyagj~nAnena mithyAj~nAnasyApoditatvAt | yaH punar ayam ante.aparo vikalpa utprekShitaH -- athedaM jagadapItAvapi vibhaktam eva pareNa brahmaNAvatiShTheteti, so.apyanabhyupagamAd eva pratiShiddhaH | tasmAt samaJNjasam idam aupaniShadaM darshanam ||9||

|| 2.1.10 ||

svapakShadoShAcca ||

svapakShe caite prativAdinaH sAdhAraNA doShAH prAduHShyuH | katham ityucyate -- yat tAvad abhihitam, vilakShaNatvAn nedaM jagad brahmaprakR^itikam iti, pradhAnaprakR^itikatAyAm api samAnam etat, shabdAdihInAt pradhAnAcchabdAdimato jagata utpattyabhyupagamAt | ata eva ca vilakShaNakAryotpattyabhyupagamAt samAnaH prAgutpatter asatkAryavAdaprasaN^gaH | tathApItau kAryasya kAraNAvibhAgAbhyupagamAt tadvat prasaN^go.api samAnaH | tathA mR^iditasarvavisheSheShu vikAreShvapItAvavibhAgAtmatAM gateShu, idam asya puruShasyopAdAnam idam asyeti prAkpralayAt prati puruShaM ye niyatA bhedAH, na te tathaiva punar utpattau niyantuM shakyante, kAraNAbhAvAt | vinaiva ca kAraNena niyame.abhyupagamyamAne kAraNAbhAvasAmyAn muktAnAm api punar bandhaprasaN^gaH | 

atha kecid bhedA apItAvavibhAgam Apadyante, kecin neti cet -- ye nApadyante, teShAM pradhAnakAryatvaM na prApnoti | ityevam ete doShAH sAdhAraNatvAn nAnyatarasmin pakShe codayitavyA bhavantIti -- adoShatAm evaiShAM draDhayati --  avashyAshrayitavyatvAt ||10||

|| 2.1.11 ||

tarkApratiShThAnAd apy  anyathA.anumeyam iti ced 
evam apyavimokShaprasaN^gaH || 

itashca nAgamagamye.arthe kevalena tarkeNa pratyavasthAtavyam | yasmAn nirAgamAH puruShotprekShAmAtranibandhanAH tarkA apratiShThitA bhavanti, utprekShAyA niraN^kushatvAt | tathA hi -- kaishcid abhiyuktair yatnenotprekShitAH tarkA abhiyuktatarair anyair AbhAsyamAnA dR^ishyante | tair apyutprekShitAH santaH tato.anyair AbhAsyanta iti na pratiShThitatvaM tarkANAM shakyam Ashrayitum, puruShamativairUpyAt | 

atha kasyacit prasiddhamAhAtmyasya kapilasya anyasya vA saMmataH tarkaH pratiShThita ityAshrIyeta -- evam apyapratiShThitatvam eva, prasiddhamAhAtmyAbhimatAnAm api tIrthakarANAM kapilakaNabhukprabhR^itInAM parasparavipratipattidarshanAt | 

athocyeta -- anyathA vayam anumAsyAmahe, yathA nApratiShThAdoSho bhaviShyati | na hi pratiShThitaH tarka eva nAstIti shakyate vaktum | etad api hi tarkANAm apratiShThitatvaM tarkeNaiva pratiShThApyate, keShAMcit tarkANAm apratiShThitatvadarshanenAnyeShAm api tajjAtIyakAnAM tarkANAm apratiShThitatvakalpanAt | sarvatarkApratiShThAyAM ca lokavyavahArocchedaprasaN^gaH | atItavartamAnAdhvasAmyena hyanAgate.apyadhvani sukhaduHkhaprAptiparihArAya pravartamAno loko dR^ishyate | shrutyarthavipratipattau cArthAbhAsanirAkaraNena samyagarthanirdhAraNaM tarkeNaiva vAkyavR^ittinirUpaNarUpeNa kriyate | manur api caivam eva manyate -- 
pratyakShamanumAnaM ca shAstraM ca vividhAgamam | 
trayaM suviditaM kAryaM dharmashuddhim abhIpsatA || iti | 
ArShaM dharmopadeshaM ca vedashAstrAvirodhinA | yaH tarkeNAnusandhatte sa dharmaM veda netaraH iti ca bruvan | ayam eva ca tarkasyAlaMkAraH -- yad apratiShThitatvaM nAma | evaM hi sAvadyatarkaparityAgena niravadyaH tarkaH pratipattavyo bhavati | na hi pUrvajo mUDha AsId ityAtmanApi mUDhena bhavitavyam iti kiJNcid asti pramANam | tasmAn na tarkApratiShThAnaM doSha iti cet -- evam apyavimokShaprasaN^gaH | yadyapi kvacid viShaye tarkasya pratiShThitatvam upalakShyate, tathApi prakR^ite tAvad viShaye prasajyata evApratiShThitatvadoShAd anirmokShaH tarkasya | na hIdam atigambhIraM bhAvayAthAtmyaM muktinibandhanam Agamam antareNotprekShitum api shakyam | rUpAdyabhAvAd dhi nAyam arthaH pratyakShasya gocaraH, liN^gAdyabhAvAcca nAnumAnAdInAm iti cAvocAma | 
api ca samyagj~nAnAn mokSha iti sarveShAM mokShavAdinAm abhyupagamaH | tacca samyagj~nAnam ekarUpam, vastutantratvAt | ekarUpeNa hyavasthito yo.arthaH sa paramArthaH | loke tad viShayaM j~nAnaM samyagj~nAnam ityucyate -- yathAgnir uShNa iti | tatraivaM sati samyagj~nAne puruShANAM vipratipattir anupapannA | tarkaj~nAnAnAM tu anyonyavirodhAt prasiddhA vipratipattiH | yad dhi kenacit tArkikeNedam eva samyagj~nAnam iti pratiShThApitam, tad apareNa vyutthApyate | tenApi pratiShThApitaM tato.apareNa vyutthApyata iti ca prasiddhaM loke | katham ekarUpAnavasthitaviShayaM tarkaprabhavaM samyagj~nAnaM bhavet ? na ca pradhAnavAdI tarkavidAm uttama iti sarvaiH tArkikaiH parigR^ihItaH, yena tadIyaM mataM samyagj~nAnam iti pratipadyemahi | na ca shakyante.atItAn AgatavartamAnAH tArkikA ekasmin deshe kAle ca samAhartum, yena tanmatir ekarUpaikArthaviShayA samyaN^matiH iti syAt | vedasya tu nityatve vij~nAnotpattihetutve ca sati vyavasthitArthaviShayatvopapatteH, tajjanitasya j~nAnasya samyaktvam atItAn AgatavartamAnaiH sarvair api tArkikair apahnotum ashakyam | ataH siddham asyaivaupaniShadasya j~nAnasya samyagj~nAnatvam | ato.anyatra samyagj~nAnatvAnupapatteH saMsArAvimokSha eva prasajyeta | ata Agamavashena AgamAnusAritarkavashena ca cetanaM brahma jagataH kAraNaM prakR^itishceti sthitam ||11||

 -- o)0(o -- 

7. shiShTAparigrahAdhikaraNam
|| 2.1.12 || 

etena shiShTAparigrahA api vyAkhyAtAH || 

vaidikasya darshanasya pratyAsannatvAd gurutaratarkabalopetatvAd vedAnusAribhishca kaishcicchiShTaiH kenacid aMshena parigR^ihItatvAt pradhAnakAraNavAdaM tAvad vyapAshritya yaH tarkanimitta AkShepo vedAntavAkyeShUdbhAvitaH, sa parihR^itaH | idAnIm aNvAdivAdavyapAshrayeNApi kaishcin mandamatibhir vedAntavAkyeShu punaH tarkanimitta AkShepa AshaN^kyata ityataH pradhAnamallanibarhaNanyAyenAtidishati -- parigR^ihyanta iti parigrahAH | na parigrahAH aparigrahAH | shiShTAnAm aparigrahAH shiShTAparigrahAH | etena prakR^itena pradhAnakAraNavAdanirAkaraNakAraNena | shiShTair manuvyAsaprabhR^itibhiH kenacid apyaMshenAparigR^ihItA ye.aNvAdikAraNavAdAH, te.api pratiShiddhatayA vyAkhyAtA nirAkR^itA draShTavyAH | tulyatvAn nirAkaraNakAraNasya nAtra punar AshaN^kitavyaM kiJNcid asti | tulyam atrApi paramagambhIrasya jagatkAraNasya tarkAnavagAhyatvam, tarkasya cApratiShThitatvam, anyathAnumAne.apyavimokShaH, Agamavirodhashca -- ityevaMjAtIyakaM nirAkaraNakAraNam ||12||

 -- o)0(o -- 
8. bhoktrApattyadhikaraNam || 

|| 2.1.13 ||

bhoktrApatter avibhAgashcet syAl lokavat || 

anyathA punar brahmakAraNavAdaH tarkabalenaivAkShipyate | yadyapi shrutiH pramANaM svaviShaye bhavati, tathApi pramANAntareNa viShayApahAre.anyaparA bhavitum arhati, yathA mantrArthavAdau | tarko.api svaviShayAd anyatrApratiShThitaH syAt, yathA dharmAdharmayoH | kim ataH, yadyevam? ata idam ayuktam, yat pramANAntaraprasiddhArthabAdhanaM shruteH | kathaM punaH pramANAntaraprasiddho.arthaH shrutyA bAdhyata iti | 

atrocyate -- prasiddho hyayaM bhoktR^ibhogyavibhAgo loke -- bhoktA cetanaH shArIraH, bhogyAH shabdAdayo viShayA iti | yathA bhoktA devadattaH, bhogya odana iti | tasya ca vibhAgasyAbhAvaH prasajyeta, yadi bhoktA bhogyabhAvam Apadyeta bhogyaM vA bhoktR^ibhAvam Apadyeta | tayoshcetaretarabhAvApattiH paramakAraNAd brahmaNo.ananyatvAt prasajyeta | na cAsya prasiddhasya vibhAgasya bAdhanaM yuktam | yathA tu adyatve bhoktR^ibhogyayor vibhAgo dR^iShTAH, tathAtItAnAgatayor api kalpayitavyaH | tasmAt prasiddhasyAsya bhoktR^ibhogyavibhAgasyAbhAvaprasaN^gAd ayuktam idaM brahmakAraNatAvadhAraNam iti cet kashciccodayet, taM prati brUyAt -- syAl lokavad iti | upapadyata evAyam asmatpakShe.api vibhAgaH, evaM loke dR^iShTatvAt | tathA hi -- samudrAdudakAtmano.ananyatve.api tadvikArANAM phenavIcItaraN^gabudbudAdInAm itaretaravibhAga itaretarAsaMshleShAdilakShaNashca vyavahAra upalabhyate | na ca samudrAd udakAtmano.ananyatve.api tadvikArANAM phenataraN^gAdInAm itaretarabhAvApattir bhavati | na ca teShAm itaretarabhAvAnAm pattAvapi samudrAtmano.anyatvaM bhavati | evam ihApi -- na bhoktR^ibhogyayoH itaretarabhAvApattiH, na ca parasmAd brahmaNo.anyatvaM bhaviShyati | yadyapi bhoktA na brahmaNo vikAraH tat sR^iShTvA tad evAnuprAvishat iti sraShTair evAvikR^itasya kAryAnupraveshena bhoktR^itvashravaNAt, tathApi kAryam anupraviShTasyAstyupAdhinimitto vibhAga AkAshasyeva ghaTAdyupAdhinimittaH -- ityataH, paramakAraNAd brahmaNo.ananyatve.apyupapadyate bhoktR^ibhogyalakShaNo vibhAgaH samudrataraN^gAdinyAyenetyuktam ||13||

 -- o)0(o -- 
9. ArambhaNAdhikaraNam 

|| 2.1.14 || 

tad ananyatvam ArambhaNashabdAdibhyaH ||

abhyupagamya cemaM vyAvahArikaM bhoktR^ibhogyalakShaNaM vibhAgam syAl lokavat iti parihAro.abhihitaH | na tu ayaM vibhAgaH paramArthato.asti, yasmAt tayoH kAryakAraNayor ananyatvam avagamyate | kAryam AkAshAdikaM bahuprapaJNcaM jagat | kAraNaM paraM brahma | tasmAt kAraNAt paramArthato.ananyatvaM vyatirekeNAbhAvaH kAryasyAvagamyate | kutaH? ArambhaNashabdAdibhyaH | ArambhaNashabdaH tAvad ekavij~nAnena sarvavij~nAnaM pratij~nAya dR^iShTAntApekShAyAm ucyate -- yathA somyaikena mR^itpiNDena sarvaM mR^inmayaM vij~nAtaM syAd vAcArambhaNaM vikAro nAmadheyaM mR^ittiketyeva satyam [chA.u. 6.1.4] iti | etad uktaM bhavati -- ekena mR^itpiNDena paramArthato mR^idAtmanA vij~nAtena sarvaM mR^inmayaM ghaTasharAvodaJNcanAdikaM mR^idAtmakatvAvisheShAd vij~nAtaM bhavet | yato vAcArambhaNaM vikAro nAmadheyam -- vAcaiva kevalam astItyArabhyate -- vikAraH ghaTaH sharAva udaJNcanaM ceti | na tu vastuvR^ittena vikAro nAma kashcid asti | nAmadheyamAtraM hyetad anR^itam | mR^ittiketyeva satyam -- iti eSha brahmaNo dR^iShTAnta AmnAtaH | tatra shrutAd vAcArambhaNashabdAd dArShTAntike.api brahmavyatirekeNa kAryajAtasyAbhAva iti gamyate | punashca tejo.abannAnAM brahmakAryatAm uktvA tejobannakAryANAM tejobannavyatirekeNAbhAvaM bravIti apAgAd agner agnitvaM vAcArambhaNaM vikAro nAmadheyaM trINi rUpANItyeva satyam ityAdinA | ArambhaNashabdAdibhya ityAdi shabdAt aitadAtmyam idaM sarvaM tat satyaM sa AtmA tattvam asi idaM sarvaM yad ayam AtmA [bR^i.A.u. 2.4.6], brahmaivedaM sarvam AtmaivedaM sarvam [chA.u. 7.25.2], neha nAnAsti kiMcana ityevam AdyapyAtmaikatvapratipAdanaparaM vacanajAtam udAhartavyam | na cAnyathA ekavij~nAnena sarvavij~nAnaM sampadyate | tasmAd yathA ghaTakarakAdyAkAshAnAM mahAkAshAd ananyatvam, yathA ca mR^igatR^iShNikodakAdInAm USharAdibhyo.ananyatvam, dR^iShTanaShTasvarUpatvAt svarUpeNa tu anupAkhyatvAt | evam asya bhogyabhoktrAdiprapaJNcajAtasya brahmavyatirekeNAbhAva iti draShTavyam || 

nanvanekAtmakaM brahma | yathA vR^ikSho.anekashAkhaH, evam anekashaktipravR^ittiyuktaM brahma | ata ekatvaM nAnAtvaM cobhayam api satyam eva -- yathA vR^ikSha ityekatvaM shAkhA iti ca nAnAtvam | yathA ca samudrAtmanaikatvaM phenataraN^gAdyAtmanA nAnAtvam, yathA ca mR^idAtmanaikatvaM ghaTasharAvAdyAtmanA nAnAtvam | tatraikatvAMshena j~nAnAn mokShavyavahAraH setsyati | nAnAtvAMshena tu karmakANDAshrayau laukikavaidikavyavahArau setsyata iti | evaM ca mR^idAdidR^iShTAntA anurUpA bhaviShyantIti | naivaM syAt -- mR^ittiketyeva satyam iti prakR^itimAtrasya dR^iShTAnte satyatvAvadhAraNAt, vAcArambhaNashabdena ca vikArajAtasyAnR^itatvAbhidhAnAt, dArShTAntike.api aitadAtmyam idaM sarvaM tat satyam iti ca 
paramakAraNasyaivaikasya satyatvAvadhAraNAt, sa AtmA tattvam asi shvetaketo iti ca shArIrasya brahmabhAvopadeshAt | svayaM prasiddhaM hyetacchArIrasya brahmAtmatvam upadishyate, na yatnAntaraprasAdhyam | atashcedaM shAstrIyaM brahmAtmatvam abhyupagamyamAnaM svAbhAvikasya shArIrAtmatvasya bAdhakaM sampadyate, rajjvAdibuddhaya iva sarpAdibuddhInAm | bAdhite ca shArIrAtmatve tadAshrayaH samastaH svAbhAviko vyavahAro bAdhito bhavati, yat prasiddhaye nAnAtvAMsho.aparo brahmaNaH kalpyeta | darshayati ca -- yatra tu asya sarvam AtmaivAbhUt tat kena kaM pashyet [bR^i.A.u. 4.5.15] ityAdinA brahmAtmatvadarshinaM prati samastasya kriyAkArakaphalalakShaNasya vyavahArasyAbhAvam | na cAyaM vyavahArAbhAvo.a vasthAvisheShanibaddho.abhidhIyate iti yuktaM vaktum, tattvam asi iti brahmAtmabhAvasyAnavasthAvisheShanibandhanatvAt | taskaradR^iShTAntena cAnR^itAbhisandhasya bandhanaM satyAbhisandhasya ca mokShaM darshayan ekatvam evaikaM pAramArthikaM darshayati, mithyAj~nAnavijR^imbhitaM ca nAnAtvam | ubhayasatyatAyAM hi kathaM vyavahAragocaro.api jantur anR^itAbhisandha ityucyate? mR^ityoH sa mR^ityum Apnoti ya iha nAneva pashyati iti ca bhedadR^iShTim apavadann etad eva darshayati | na cAsmin darshane j~nAnAn mokSha ityupapadyate, samyagj~nAnApanodyasya kasyacin mithyAj~nAnasya saMsArakAraNatvenAnabhyupagamAt | ubhayasatyatAyAM hi katham ekatvaj~nAnena nAnAtvaj~nAnam apanudyata ityucyate | 

nanv ekatvaikAntAbhyupagame nAnAtvAbhAvAt pratyakShAdIni laukikAni pramANAni vyAhanyeran, nirviShayatvAt, sthANvAdiShviva puruShAdij~nAnAni | tathA vidhipratiShedhashAstram api bhedApekShatvAt tadabhAve vyAhanyeta | mokShashAstrasyApi shiShyashAsitrAdi bhedApekShatvAt tadabhAve vyAghAtaH syAt | kathaM cAnR^itena mokShashAstreNa pratipAditasyAtmaikatvasya satyatvam upapadyeteti | atrocyate -- naiSha doShaH, sarvavyavahArANAm eva prAgbrahmAtmatAvij~nAnAt satyatvopapatteH svapnavyavahArasyeva prAgbodhAt | yAvad dhi na satyAtmaikatvapratipattiH tAvatpramANaprameyaphalalakShaNeShu vikAreShvanR^itatvabuddhir na kasyacid utpadyate | vikArAn eva tu aham mama ityavidyayA AtmAtmIyena bhAvena sarvo jantuH pratipadyate svAbhAvikIM brahmAtmatAM hitvA | tasmAt prAgbrahmAtmatAprabodhAd upapannaH sarvo laukiko vaidikashca vyavahAraH -- yathA suptasya prAkR^itasya janasya svapne uccAvacAn bhAvAn pashyato nishcitam eva pratyakShAbhimataM vij~nAnaM bhavati prAkprabodhAt, na ca pratyakShAbhAsAbhiprAyaH tatkAle bhavati, tadvat | kathaM tu asatyena vedAntavAkyena satyasya brahmAtmatvasya pratipattir upapadyeta? na hi rajjusarpeNa daShTo dR^ishayate | nApi mR^igatR^iShNikAmbhasA pAnAvagAhanAdiprayojanaM kriyata iti | 

naiSha doShaH, shaN^kAviShAdinimittamaraNAdikAryopalabdheH, svapnadarshanAvasthasya ca sarpadaMshanodakasnAnAdikAryadarshanAt | tatkAryam apyanR^itam eveti ced brUyAt, tatra brUmaH -- yadyapi svapnadarshanAvasthasya sarpadaMshanodakasnAnAdikAryam anR^itam, tathApi tadavagatiH satyam eva phalam, pratibuddhasyApyabAdhyamAnatvAt | na hi svapnAd utthitaH svapnadR^iShTaM sarpadaMshanodakasnAnAdikAryaM mithyeti manyamAnaH tadavagatim api mithyeti manyate kashcit | etena svapnadR^isho.avagatyabAdhanena dehamAtrAtmavAdo dUShito veditavyaH | tathA ca shrutiH -- yadA karmasu kAmyeShu striyaM svapneShu pashyati | samR^iddhiM tatra jAnIyAt tasmin svapnanidarshane ityasatyena svapnadarshanena satyAyAH phalasamR^iddhiH prAptiM darshayati, tathA pratyakShadarshaneShu satyAyAH phalasamR^iddhiH prAptiM darshayati, tathA pratyakShadarshaneShu keShucid ariShTeShu jAteShu na ciram iva jIviShyatIti vidyAt ityuktvA atha yaH svapne puruShaM kR^iShNaM kR^iShNadantaM pashyati sa enaM hanti ityAdinA tenAsatyenaiva svapnadarshanena satyamaraNaM sUcyata iti darshayati | prasiddhaM cedaM loke.anvayavyatirekakushalAnAm IdR^ishena svapnadarshanena sAdhvAgamaH sUcyate, IdR^ishenAsAdhvAgama iti |
 
tathA akArAdisatyAkSharapratipattir dR^iShTA rekhAnR^itAkSharapratipatteH | api cAntyam idaM pramANam Atmaikatvasya pratipAdakam -- nAtaH paraM kiJNcid AkAN^kShyam asti | yathA hi loke yajetetyukte, kim? kena? katham? ityAkAN^kShyate | naivaM tattvam asi ahaM brahmAsmi [bR^i.A.u. 1.4.10] ityukte, kiJNcid anyad AkAN^kShyam asti -- sarvAtmaikatvaviShayatvAd avagateH | sati hyanyasminn avashiShyamANe.arthe AkAN^kShA syAt | na tvatmaikatvavyatirekeNAvashiShyamANo.anyo.artho.asti, ya AkAN^kShyeta | na ceyam avagatir notpadyata iti shakyaM vaktum, tad dhAsya vijaj~nau ityAdi shrutibhyaH, avagatisAdhanAnAM ca shravaNAdInAM vedAnuvacanAdInAM ca vidhIyamAnatvAt | na ceyam avagatir anarthikA bhrAntir veti shakyaM vaktum | avidyAnivR^ittiphaladarshanAt, bAdhakaj~nAnAntarAbhAvAcca | prAk cAtmaikatvAvagater avyAhataH sarvaH satyAnR^itavyavahAro laukiko vaidikashcetyavocAma | tasmAd antyena pramANena pratipAdite Atmaikatve samastasya prAcInasya bhedavyavahArasya bAdhitatvAt na anekAtmakabrahmakalpanAvakAsho.asti | 

nanu mR^idAdidR^iShTAntapraNayanAt pariNAmavad brahma shAstrasyAbhimatam iti gamyate | pariNAmino hi mR^idAdayo.arthA loke samadhigatA iti | netyucyate -- sa vA eSha mahAn aja AtmAjaro.amaro.amR^ito.abhayo brahma [bR^i.A.u. 4.4.25], sa eSha neti netyAtmA asthUlam anaNu ityAdyAbhyaH sarvavikriyApratiShedhashrutibhyaH brahmaNaH kUTasthatvAvagamAt | 
na hyekasya brahmaNaH pariNAmadharmatvaM tadrahitatvaM ca shakyaM pratipattum | sthitigativat syAd iti cet, na | kUTasthasyeti visheShaNAt | na hi kUTasthasya brahmaNaH sthitigativad anekadharmAshrayatvaM sambhavati | kUTasthaM ca nityaM brahma sarvavikriyApratiShedhAd ityavocAma | 

na ca, yathA brahmaNa AtmaikatvadarshanaM mokShasAdhanam, evaM jagadAkArapariNAmitvadarshanam api svatantram eva kasmaicit phalAyAbhipreyate, pramANAbhAvAt | kUTasthabrahmAtmaikatvavij~nAnAd eva hi phalaM darshayati shAstram -- sa eSha neti netyAtmA ityupakramya abhayaM vai janaka prApto.asi ityevaMjAtIyakam | tatraitat siddhaM bhavati -- brahmaprakaraNe sarvadharmavisheSharahitabrahmadarshanAd eva phalasiddhau satyAm, yat tatrAphalaM shrUyate brahmaNo jagadAkArapariNAmitvAdi, tad brahmadarshanopAyatvenaiva viniyujyate, phalavat saMnidhAvaphalaM tadaN^gam itivat | na tu svatantraM phalAya kalpyata iti | na hi pariNAmavattvavij~nAnAt pariNAmavattvam AtmanaH phalaM syAd iti vaktuM yuktam, kUTasthanityatvAn mokShasya | 

nanu kUTasthabrahmAtmavAdina ekatvaikAntyAt IshitrIshitavyAbhAve IshvarakAraNapratij~nAvirodha iti cet, na | avidyAtmakanAmarUpabIjavyAkaraNApekShatvAt sarvaj~natvasya | tasmAd vA etasmAd Atmana AkAshaH sambhUtaH ityAdi vAkyebhyaH nityashuddhabuddhamuktasvarUpAt sarvaj~nAt sarvashakter IshvarAjjagajjanisthitipralayAH, nAcetanAt pradhAnAd anyasmAd vA -- ityeSho.arthaH pratij~nAtaH -- janmAdyasya yataH iti | sA pratij~nA tadavasthaiva, na tadviruddho.arthaH punaH ihocyate | kathaM nocyate ? atyantam Atmana ekatvam advitIyatvaM ca bruvatA? sR^iNu yathA nocyate -- sarvaj~nasyeshvarasyAtmabhUte ivAvidyAkalpite nAmarUpe tattvAnyatvAbhyAm anirvacanIye saMsAraprapaJNcabIjabhUte sarvaj~nasyeshvarasya mAyAshaktiH prakR^itiH iti na shrutismR^ityor abhilapyete | tAbhyAm anyaH sarvaj~na IshvaraH, AkAsho vai nAma nAmarUpayor nirvahitA te yad antarA tad brahma iti shruteH, nAmarUpe vyAkaravANi sarvANi rUpANi vicitya dhIro nAmAni kR^itvAbhivad anyad Aste ekaM bIjaM bahudhA yaH karoti ityAdi shrutibhyashca | 

evam avidyAkR^itanAmarUpopAdhyanurodhIshvaro bhavati, vyom eva ghaTakarakAdyupAdhyanurodhi | sa ca svAtmabhUtAn eva ghaTAkAshasthAnIyAn avidyApratyupasthApitanAmarUpakR^itakAryakaraNasaMghAtAnurodhino jIvAkhyAn vij~nAnAtmanaH pratIShTo vyavahAraviShaye | tad evam avidyAtmakopAdhiparicchedApekSham eveshvarasyeshvaratvaM sarvaj~natvaM sarvashaktitvaM ca, na paramArthato vidyayA apAstasarvopAdhisvarUpe Atmani IshitrIshitavyasarvaj~natvAdivyavahAra upapadyate | tathA coktam -- yatra nAnyat pashyati nAnyacchR^iNoti nAnyad vijAnAti sa bhUmA iti | yatra tu asya sarvam AtmaivAbhUt tat kena kaM pashyet [bR^i.A.u. 4.5.15] ityAdinA ca | evaM paramArthAvasthAyAM sarvavyavahArAbhAvaM vadanti vedAntAH sarve | tatheshvaragItAsvapi -- 

na kartR^itvaM na karmANi lokasya sR^ijati prabhuH | 
na karmaphalasaMyogaM svabhAvaH tu pravartate ||
nAdatte kasyacit pApaM na caiva sukR^itaM vibhuH | 
aj~nAnenAvR^itaM j~nAnaM tena muhyanti jantavaH || [gItA 5.1415] iti |

paramArthAvasthAyAm IshitrIshitavyAdivyavahArAbhAvaH pradarshyate | vyavahArAvasthAyAM tUktaH shrutAvapIshvarAdivyavahAraH -- eSha sarveshvara eSha bhUtAdhipatir eSha bhUtapAla eSha setur vidharaNa eShAM lokAnAm asambhedAya [bR^i.A.u. 4.4.22] iti | tathA ceshvaragItAsvapi -- 

IshvaraH sarvabhUtAnAM hR^iddeshe.arjuna tiShThati | 
bhrAmayan sarvabhUtAni yantrArUDhAni mAyayA || [gItA 18.61] iti | 

sUtrakAro.api paramArthAbhiprAyeNa tad ananyatvam ityAha | vyavahArAbhiprAyeNa tu syAl lokavat iti mahAsamudrAdisthAnIyatAM brahmaNaH kathayati, apratyAkhyAyaiva kAryaprapaJNcaM pariNAmaprakriyAM cAshrayati -- saguNeShUpAsaneShUpayokShyata iti ||14||

|| 2.1.15 ||

bhAve copalabdheH ||

itashca kAraNAd ananyatvaM kAryasya, yat kAraNaM bhAva eva kAraNasya kAryam upalabhyate, nAbhAve | tad yathA -- satyAM mR^idi ghaTa upalabhyate, satsu ca tantuShu paTaH | na ca niyamenAnyabhAve.anyasyopalabdhir dR^iShTA | na hyashvo gor anyaH san gorbhAva evopalabhyate | na ca kulAlabhAva eva ghaTa upalabhyate, satyapi nimittanaimittikabhAve.anyatvAt | 

nanvanyasya bhAve.apyanyasyopalabdhir niyatA dR^ishyate, yathAgnibhAve dhUmasyeti | netyucyate -- uddhApite.apyagnau gopAlaghuTikAdidhAritasya dhUmasya dR^ishyamAnatvAt | atha dhUmaM kayAcid avasthayA vishiMShyAt -- IdR^isho dhUmo nAsatyagnau bhavatIti, naivam api kashcid doShaH | tadbhAvAnuraktAM hi buddhiM kAryakAraNayor ananyatve hetuM vayaM vadAmaH | na cAsAvagnidhUmayor vidyate | 

bhAvAccopalabdheH -- iti vA sUtram | na kevalaM shabdAd eva kAryakAraNayor ananyatvam, pratyakShopalabdhibhAvAcca tayor ananyatvam ityarthaH | bhavati hi pratyakShopalabdhiH kAryakAraNayor ananyatve | tad yathA -- tantusaMsthAne paTo tantuvyatirekeNa paTo nAma kAryaM naivopalabhyate, kevalAH tu tantava AtAnavitAnavantaH pratyakSham upalabhyante, tathA tantuShvaMshavaH, aMshuShu tadavayavAH | anayA pratyakShopalabdhyA lohitashuklakR^iShNAni trINi rUpANi, tato vAyumAtram AkAshamAtraM cetyanumeyam, tataH paraM brahmaikam evAdvitIyam | tatra sarvapramANAnAM niShThAm avocAma ||15||

|| 2.1.16 || 

sattvAccAvarasya || 

itashca kAraNAt kAryasyAnanyatvam, yat kAraNaM prAgutpatteH kAraNAtmanaiva kAraNe sattvam avarakAlInasya kAryasya shrUyate -- sad eva somyedam agra AsIt AtmA vA idam eka evAgra AsIt [chA.u. 6.2.2] ityAdAvidaM shabdagR^ihItasya kAryasya kAraNena sAmAnAdhikaraNyAt | yacca yad AtmanA yatra na vartate, na tat tata utpadyate, yathA sikatAbhyaH tailam | tasmAt prAgutpatter ananyatvAd utpannam apyananyad eva kAraNAt kAryam ityavagamyate | yathA ca kAraNaM brahma triShu kAleShu sattvaM na vyabhicarati, evaM kAryam api jagat triShu kAleShu sattvaM na vyabhicarati | ekaM ca punaH sattvam | ato.apyananyatvaM kAraNAt kAryasya ||16||

|| 2.1.17 || 

asadvyapadeshAn neti cen na dharmAntareNa vAkyasheShAt || 

nanu kvacid asattvam api prAgutpatteH kAryasya vyapadishati shrutiH -- asad evedam agra AsIt [chA.u. 6.2.1] iti, asad vA idam agra AsIt [chA.u. 6.2.2] iti ca | tasmAd asadvyapadeshAn na prAgutpatteH kAryasya sattvam iti cet -- neti brUmaH | na hyayam atyantAsattvAbhiprAyeNa prAgutpatteH kAryasyAsadvyapadeshaH | kiM tarhi, vyAkR^itanAmarUpatvAd dharmAd avyAkR^itanAmarUpatvaM dharmAntaram, tena dharmAntareNAyam asadvyapadeshaH prAgutpatteH sata eva kAryasya kAraNarUpeNAnanyasya | katham etad avagamyate? vAkyasheShAt | yad upakrame sandigdhArthaM vAkyaM taccheShAn nishcIyate | iha ca tAvat asad evedam agra AsIt ityasacchabdenopakrame nirdiShTaM yat, tad eva punaH tacchabdena parAmR^ishya, sad iti vishinaShTi -- tat sad AsIt iti -- asatashca pUrvAparakAlAsambandhAt AsIcchabdAnupapatteshca | asad vA idam agra AsIt ityatrApi tadAtmAnaM svayam akuruta iti vAkyasheShe visheShaNAn nAtyantAsattvam | tasmAd dharmAntareNaivAyam asadvyapadeshaH prAgutpatteH kAryasya | nAmarUpavyAkR^itaM hi vastu sacchabdArhaM loke prasiddham | ataH praN^nAmarUpavyAkaraNAd asad ivAsId ityupacaryate ||17||

|| 2.1.18 ||

yukteH shabdAntarAcca ||

yukteshca prAgutpatteH kAryasya sattvam ananyatvaM ca kAraNAd avagamyate, shabdAntarAcca | yuktiH tAvad varNyate -- dadhighaTarucakAdyarthibhiH pratiniyatAni kAraNAni kShIramR^ittikAsuvarNAdInyupAdIyamAnAni loke dR^ishyante | na hi dadhyarthibhir mR^ittikopAdIyate, na ghaTArthibhiH kShIram | tad asatkAryavAde nopapadyeta | avishiShTo hi prAgutpatteH sarvasya sarvatrAsattve kasmAt kShIrAd eva dadhyutpadyate, na mR^ittikAyAH? mR^ittikAyA eva ca ghaTa utpadyate, na kShIrAt? athAvishiShTo.api prAg asattve kShIra eva dadhnaH kashcid atishayo na mR^ittikAyAm, mR^ittikAyAm eva ca ghaTasya kashcid atishayo na kShIre -- ityucyeta -- ataH tarhyatishayavattvAt prAgavasthAyA asatkAryavAdahAniH, satkAryavAdasiddhishca | shaktishca kAraNasya kAryaniyamArthA kalpyamAnA nAnyA asatI vA kAryaM niyacchet, asattvAvisheShAd anyatvAvisheShAcca | tasmAt kAraNasyAtmabhUtA shaktiH, shakteshcAtmabhUtaM kAryam | api ca kAryakAraNayor dravyaguNAdInAM cAshvamahiShavad bhedabuddhyabhAvAt tAdAtmyam abhyupagantavyam | samavAyakalpanAyAm api, samavAyasya samavAyibhiH sambandhe.abhyupagamyamAne, tasya tasyAnyonyaH sambandhaH kalpayitavya ityanavasthAprasaN^gaH, anabhyupagamyamAne ca vicchedaprasaN^gaH |

atha samavAyaH svayaM sambandharUpatvAd anapekShyaivAparaM sambandhaM sambadhyeta, saMyogo.api tarhi svayaM sambandharUpatvAd anapekShyaivAparaM samavAyaM sambadhyeta | tAdAtmyapratIteshca dravyaguNAdInAM samavAyakalpanAnarthakyam | kathaM ca kAryam avayavidravyaM kAraNeShvavayavadravyeShu vartamAnaM vartate? kiM samasteShvavayaveShu varteta, uta pratyavayavam? yadi tAvat samasteShu varteta, tato.avayavyanupalabdhiH prasajyeta, samastAvayavasaMnikarShasyAshakyatvAt | na hi bahutvaM samasteShvashrayeShu vartamAnaM vyastAshrayagrahaNena gR^ihyate | athAvayavashaH samasteShu varteta, tadApyArambhakAvayavavyatirekeNAvayavino.avayavAH kalpyeran, yair ArambhakeShvavayaveShvavayavasho.avayavI varteta | koshAvayavavyatiriktair hyavayavairasiH koshaM vyApnoti | anavasthA caivaM prasajyeta, teShu teShvavayaveShu vartayitum anyeShAm anyeShAm avayavAnAM kalpanIyatvAt | 

atha pratyavayavaM varteta, tadaikatra vyApAre.anyatrAvyApAraH syAt | na hi devadattaH srughne saMnidhIyamAnaH tadahar eva pATAliputre.api saMnidhIyate | yugapad anekatra vR^ittAvanekatvaprasaN^gaH syAt, devadattayaj~nadattayoH iva srughnapATAliputranivAsinoH | gotvAd ivat pratyekaM parisamApter na doSha iti cet, na | tathA pratItyabhAvAt | yadi gotvAd ivat pratyekaM parisamApto.avayavI syAt, yathA gotvaM prativyaktipratyakShaM gR^ihyate, evam avayavyapi pratyavayavaM pratyakShaM gR^ihyeta | na caivaM niyataM gR^ihyate | pratyekaparisamAptau cAvayavinaH kAryeNAdhikArAt, tasya caikatvAt, sR^iN^geNApi stanakAryaM kuryAt, urasA ca pR^iShThakAryam | na caivaM dR^ishyate | prAgutpatteshca kAryasyAsattve, utpattir akartR^ikA nirAtmikA ca syAt | utpattishca nAma kriyA, sA sakartR^ikaiva bhavitum arhati, gatyAdivat | kriyA ca nAma syAt, akartR^ikA ca -- iti vipratiShidhyeta | ghaTasya cotpattir ucyamAnA ca ghaTakartR^ikA, kiM tarhyanyakartR^ikA -- iti kalpyA syAt | tathA kapAlAdInAm apyutpattir ucyamAnAnyakartR^ikaiva kalpyeta | tathA ca sati ghaTa utpadyate ityukte, kulAlAdIni kAraNAnyutpadyante ityuktaM syAt | na ca loke ghaTotpattiH ityukte kulAlAdInAm apyutpadyamAnatA pratIyate, utpannatApratIteH | 

atha svakAraNasattAsambandha evotpattir AtmalAbhashca kAryasyeti cet -- katham alabdhAtmakaM sambadhyeteti vaktavyam | sator hi dvayoH sambandhaH sambhavati, na sadasator asator vA | abhAvasya ca nirupAkhyatvAt prAgutpatteH iti maryAdAkaraNam anupapannam | satAM hi loke kShetragR^ihAdInAM maryAdA dR^iShTA nAbhAvasya | na hi, vandhyAputro rAjA babhUva prAkpUrNavarmaNo.abhiShekAd ityevaMjAtIyakena maryAdAkaraNena, nirupAkhyo vandhyAputraH -- rAjA babhUva bhavati bhaviShyatIti vA -- visheShyate | yadi ca vandhyAputro.api kArakavyApArAd Urdhvam abhaviShyat, tata idam apyupApatsyata -- kAryabhAvo.api kArakavyApArAd UrdhvaM bhaviShyatIti | vayaM tu pashyAmaH -- vandhyAputrasya kAryAbhAvasya cAbhAvatvAvisheShAt, yathA vandhyAputraH kArakavyApArAd UrdhvaM na bhaviShyati, evaM kAryAbhAvo.api kArakavyApArAd UrdhvaM na bhaviShyatIti | 

nanv evaM sati kArakavyApAro.anarthakaH prasajyeta | yathaiva hi prAksiddhatvAt kAraNasvarUpasiddhaye na kashcid vyApriyate, evaM prAksiddhatvAt tadananyatvAcca kAryasya svarUpasiddhaye.api na kashcid vyApriyeta | vyApriyate ca | ataH kArakavyApArArthavattvAya, manyAmahe, prAgutpatter abhAvaH kAryasyeti cet, naiSha doShaH | yataH kAryAkAreNa kAraNaM vyavasthApayataH kArakavyApArasyArthavattvam upapadyate | kAryAkAro.api kAraNasyAtmabhUta eva, anAtmabhUtasyAnArabhyatvAd ityabhANi | na ca visheShadarshanamAtreNa vastvanyatvaM bhavati | na hi devadattaH saMkucitahastapAdaH prasAritahastapAdashca visheSheNa dR^ishyamAno.api vastvanyatvaM gacchati, sa eveti pratyabhij~nAnAt | tathA pratidinam anekasaMsthAnAnAm api pitrAdInAM na vastvanyatvaM bhavati, mama pitA mama bhrAtA mama putra iti pratyabhij~nAnAt | janmocchedAnantaritatvAt tatra yuktam, nAnyatreti cet, na | kShIrAdInAm api dadhyAdyAkArasaMsthAnasya pratyakShatvAt | adR^ishyamAnAnAm api vaTadhAnAdInAM samAnajAtIyAvayavAntaropacitAnAm aN^kurAdibhAvena darshanagocaratApattau janmasaMj~nA | teShAm evAvayavAnAm apacayavashAd adarshanApattAv ucchedasaMj~nA | tatredR^igjanmocchedAntaritatvAcced asataH sattvApattiH, satashcAsattvApattiH, tathA sati garbhavAsina uttAnashAyinashca bhedaprasaN^gaH | 

tathA ca bAlyayauvanasthAvireShvapi bhedaprasaN^gaH, pitrAdivyavahAralopaprasaN^gashca | etena kShaNabhaN^gavAdaH prativaditavyaH | yasya tu punaH prAgutpatter asatkAryam, tasya nirviShayaH kArakavyApAraH syAt, abhAvasya viShayatvAnupapatteH -- AkAshahananaprayojanakhaDgAdyanekAyudhaprayuktivat | samavAyikAraNaviShayaH kArakavyApAraH syAd iti cet, na | anyaviShayeNa kArakavyApAreNAnyaniShpatter atiprasaN^gAt | samavAyikAraNasyaivAtmAtishayaH kAryam iti cet, na | satkAryatApatteH | tasmAt kShIrAdInyeva dravyANi dadhyAdibhAvenAvatiShThamAnAni kAryAkhyAM labhanta iti na kAraNAd anyat kAryaM varShashatenApi shakyaM kalpayitum | tathA mUlakAraNam eva A antyAt kAryAt tena tena kAryAkAreNa naTavat sarvavyavahArAspadatvaM pratipadyate | evaM yukteH, kAryasya prAgutpatteH sattvam, ananyatvaM ca kAraNAt, avagamyate ||18|| 

|| 2.1.19 ||

shabdAntarAccaitad avagamyate -- pUrvasUtre.asadvyapadeshinaH shabdasyodAhR^itatvAt tato.anyaH sadvyapadeshI shabdaH shabdAntaram -- sad eva somyedam agra AsId ekam evAdvitIyam [chA.u. 6.2.1] ityAdi | tad dhaika Ahur asad evedam agra AsIt iti cAsatpakSham upakShipya, katham asataH sajjAyeta ityAkShipya, sad eva somyedam agra AsIt ityavadhArayati | tatredaM shabdavAcyasya kAryasya prAgutpatteH sacchabdavAcyena kAraNena sAmAnAdhikaraNyasya shrUyamANatvAt, sattvAnanyatve prasidhyataH | yadi tu prAgutpatter asatkAryaM syAt, pashcAccotpadyamAnaM kAraNe samaveyAt, tad anyat kAraNAt syAt, tatra yenAshrutaM shrutaM bhavati [chA.u. 6.1.3] itIyaM pratij~nA pIDyeta | sattvAnanyatvAvagateH tviyaM pratij~nA samarthyate -- 

paTavacca ||

yathA ca saMveShTitaH paTo na vyaktaM gR^ihyate -- kim ayaM paTaH, kiM vAnyad dravyam iti | sa eva prasAritaH, yat saMveShTitaM dravyaM tatpaTa eveti prasAraNenAbhivyakto gR^ihyate | yathA ca saMveShTanasamaye paTa iti gR^ihyamANo.api na vishiShTAyAm avistAro gR^ihyate | sa eva prasAraNasamaye vishiShTAyAm avistAro gR^ihyate -- na saMveShTitarUpAd anyo.ayaM bhinnaH paTa iti, evaM tantvAdikAraNAvasthaM paTAdikAryam aspaShTaM sat, turIvemakuvindAdikArakavyApArAbhivyaktaM spaShTaM gR^ihyate | ataH saMveShTitaprasAritapaTanyAyenaivAnanyatkAraNAt kAryam ityarthaH ||19||

|| 2.1.20 || 

yathA ca prANAdi ||

yathA ca loke prANApAnAdiShu prANabhedeShu prANAyAmena nirurAShu kAraNamAtreNa rUpeNa vartamAneShu jIvanamAtraM kAryaM nirvartyate, nAkuJNcanaprasAraNAdikaM kAryAntaram | teShv eva prANabhedeShu punaH pravR^itteShu jIvanAd adhikam AkuJNcanaprasAraNAdikam api kAryAntaraM nirvartyate | na ca prANabhedAnAM prabhedavataH prANAd anyatvam, samIraNasvabhAvAvisheShAt -- evaM kAryasya kAraNAd ananyatvam | atashca kR^itsnasya jagato brahmakAryatvAt tadananyatvAcca siddhaiShA shrautI pratij~nA -- yenAshrutaM shrutaM bhavatyamataM matam avij~nAtaM vij~nAtam [chA.u. 6.1.1] iti ||20||

7. itaravyapadeshAdhikaraNam

|| 2.1.21 ||

itaravyapadeshAd dhitAkaraNAdidoShaprasaktiH ||

anyathA punashcetanakAraNavAda AkShipyate -- cetanAd dhi jagatprakriyAyAm AshrIyamANAyAM hitAkaraNAdayo doShAH prasajyante | kutaH? itaravyapadeshAt | itarasya shArIrasya brahmAtmatvaM vyapadishati shrutiH -- sa AtmA tat tvam asi shvetaketo [chA.u. 6.8.7] iti pratibodhanAt | yad vA -- itarasya ca brahmaNaH shArIrAtmatvaM vyapadishati -- tat sR^iShTvA tad evAnuprAvishat [tai.u. 2.6] iti sraShTur evAvikR^itasya brahmaNaH kAryAnupraveshena shArIrAtmatvadarshanAt | anena jIvenAtmanAnupravishya nAmarUpe vyAkaravANi [chA.u. 6.3.2] iti ca parA devatA jIvamAtmashabdena vyapadishantI, na brahmaNo bhinnaH shArIra iti darshayati | tasmAd yad brahmaNaH sraShTR^itvaM tacchArIrasyaiveti | atashca svatantraH kartA san hitam evAtmanaH saumanasyakaraM kuryAt, nAhitaM janmamaraNajarArogAdyanekAnarthajAlam | 

na hi kashcid aparatantro bandhanAgAram AtmanaH kR^itvAnupravishati | na ca svayam atyantanirmalaH san atyantamalinaM deham AtmatvenopeyAt | kR^itam api kathaMcid yad duHkhakaraM tadicchayA jahyAt | sukhakaraM copAdadIta | smarecca -- mayedaM jagad bimbaM vicitraM viracitam iti | sarvo hi lokaH spaShTAM kAryaM kR^itvA smarati -- mayedaM kR^itam iti | yathA ca mAyAvI svayaM prasAritAM mAyAm icchayA anAyAsenaivopasaMharati, evaM shArIro.apImAM sR^iShTim upasaMharet | svakIyam api tAvaccharIraM shArIro na shaknotyanAyAsenopasaMhartum | evaM hitakriyAdyadarshanAd anyAyyA cetanAjjagatprakriyeti gamyate ||21||

|| 2.1.22 || 

adhikaM tu bhedanirdeshAt ||

tushabdaH pakShaM vyAvartayati | yat sarvaj~naM sarvashakti brahma nityashuddhabuddhamuktasvabhAvaM shArIrAd adhikam anyat, tad vayaM jagataH sraShTR^i brUmaH | na tasmin hitAkaraNAdayo doShAH prasajyante | na hi tasya hitaM kiMcit kartavyam asti, ahitaM vA parihartavyam, nityamuktasvabhAvatvAt | na ca tasya j~nAnapratibandhaH shaktipratibandho vA kvacid apyasti, sarvaj~natvAt sarvashaktitvAcca | shArIraH tu anevaMvidhaH | tasmin prasajyante hitAkaraNAdayo doShAH | na tu taM vayaM jagataH sraShTAraM brUmaH | kuta etat? bhedanirdeshAt -- AtmA vA are draShTavyaH shrotavyo mantavyo nididhyAsitavyaH [bR^i.A.u. 2.4.5], so.anveShTavyaH sa vijij~nAsitavyaH [chA.u. 8.7.1], satA somya tadA sampanno bhavati [chA.u. 6.8.1], shArIra AtmA prAj~nenAtmanAnvArUDhaH [bR^i.A.u. 4.3.35]ityevaMjAtIyakaH kartR^ikarmAdibhedanirdesho jIvAd adhikaM brahma darshayati | 

nanvabhedanirdesho.api darshitaH -- tat tvam asi [chA.u. 6.8.7] ityevaMjAtIyakaH | kathaM bhedAbhedau viruddhau sambhaveyAtAm? naiSha doShaH, mahAkAshaghaTAkAshanyAyenobhayasambhavasya tatra tatra pratiShThApitatvAt | api ca yadA tat tvam asi [chA.u. 6.8.7] ityevaMjAtIyakenAbhedanirdeshenAbhedaH pratibodhito bhavati, apagataM bhavati tadA jIvasya saMsAritvaM brahmaNashca sraShTR^itvam, samastasya mithyAj~nAnavijR^imbhitasya bhedavyavahArasya samyagj~nAnena bAdhitatvAt | 

tatra kuta eva sR^iShTiH? kuto vA hitAkaraNAdayo doShAH? avidyApratyupasthApitanAmarUpakR^itakAryakaraNasaMghAtopAdhyavivekakR^itA hi bhrAntir hitAkaraNAdilakShaNaH saMsAraH, na tu paramArthato.astItyasakR^id avocAma -- janmamaraNacchedanabhedanAdyabhimAnavat | abAdhite tu bhedavyavahAre so.anveShTavyaH sa vijij~nAsitavyaH [chA.u. 8.7.1] ityevaMjAtIyakena bhedanirdeshenAvagamyamAnaM brahmaNo.adhikatvaM hitAkaraNAdidoShaprasaktiM niruNaddhi ||22||

|| 2.1.23 || 

ashmAdivacca tadanupapattiH ||

yathA ca loke pR^ithivItvasAmAnyAnvitAnAm apyashmanAM kecin mahArhA maNayo vajravaiDUryAdayaH, anye madhyamavIryAH sUryakAntAdayaH, anye prahINAH shvAyasaprakShepaNArhAH pAShANAH -- ityanekavidhaM vaicitryaM dR^ishyate | yathA caikapR^ithivIvyapAshrayANAm api bIjAnAM bahuvidhaM patrapuShpaphalagandharasAdivaicitryaM candanakimpAkacampakAdiShUpalakShyate | yathA caikasyApyannarasasya lohitAdIni keshalomAdIni ca vicitrANi kAryANi bhavanti -- evam ekasyApi brahmaNo jIvaprAj~napR^ithaktvaM kAryavaicitryaM copapadyata ityataH tadanupapattiH, paraparikalpitadoShAnupapattiH ityarthaH | shruteshca prAmANyAt, vikArasya ca vAcArambhaNamAtratvAt svapnadR^ishyabhAvavaicitryavacca -- ityabhyuccayaH ||23||

8. upasaMhAradarshanAdhikaramam ||

|| 2.1.24 ||

upasaMhAradarshanAn neti cen, na, kShIravad dhi || 

cetanaM brahmaikam advitIyaM jagataH kAraNam iti yad uktam, tan nopapadyate | kasmAt? upasaMhAradarshanAt | iha hi loke kulAlAdayo ghaTapaTAdInAM kartAro mR^iddaNDacakrasUtrasalilAdyanekakArakopasaMhAreNa saMgR^ihItasAdhanAH santaH tattatkAryaM kurvANA dR^ishyante | brahma cAsahAyaM tavAbhipretam | tasya sAdhanAntarAnupasaMgrahe sati kathaM sraShTR^itvam upapadyeta? tasmAn na brahma jagatkAraNam iti cet, naiSha doShaH | yataH kShIravad dravyasvabhAvavisheShAd upapadyate -- yathA hi loke kShIraM jalaM vA svayam eva dadhihimakarakAdibhAvena pariNamate.anapekShya bAhyaM sAdhanam, tathehApi bhaviShyati | 

nanu kShIrAdyapi dadhyAdibhAvena pariNamamAnam apekShata eva bAhyaM sAdhanam auShNyAdikam | katham ucyate kShIravad dhi iti? naiSha doShaH | svayam api hi kShIraM yAM ca yAvatIM ca pariNAmamAtrAm anubhavati, tAvatyeva tvAryate tu auShNyAdinA dadhibhAvAya | yadi ca svayaM dadhibhAvashIlatA na syAt, naivauShNyAdinApi balAd dadhibhAvam Apadyeta | na hi vAyur AkAsho vA auShNyAdinA balAd dadhibhAvam Apadyate | sAdhanasAmagryA ca tasya pUrNatA sampAdyate | paripUrNashaktikaM tu brahma | na tasyAnyena kenacit pUrNatA sampAdayitavyA | shrutishca bhavati -- 

na tasya kAryaM karaNaM ca vidyate 
na tatsamashcAbhyadhikashca dR^ishyate | 
parAsya shaktir vividhaiva shrUyate 
svAbhAvikI j~nAnabalakriyA ca || [shve.u. 6.2] iti | 

tasmAd ekasyApi brahmaNo vicitrashaktiyogAt kShIrAdivad vicitrapariNAma upapadyate ||24||

|| 2.1.25 ||

syAd etat | upapadyate kShIrAdInAm acetanAnAm anapekShyApi bAhyaM sAdhanaM dadhyAdibhAvaH, dR^iShTatvAt | cetanAH punaH kulAlAdayaH sAdhanasAmagrIm apekShyaiva tasmai tasmai kAryAya pravartamAnA dR^ishyante | kathaM brahma cetanaM sat asahAyaM pravarteta ? iti brUmaH -- 

devAdivad api loke ||

yathA loke devAH pitara R^iShaya ityevamAdayo mahAprabhAvAshcetanA api santo.anapekShyaiva kiJNcid bAhyaM sAdhanam aishvaryavisheShayogAd abhidhyAnamAtreNa svata eva bahUni nAnAsaMsthAnAni sharIrANi prAsAdAdIni rathAdIni ca nirmimANA upalabhyante, mantrArthavAdetihAsapurANaprAmANyAt | tantunAbhashca svata eva tantUn sR^ijati | balAkA cAntareNaiva shukraM garbhaM dhatte | padminI cAnapekShya kiMcit prasthAnasAdhanaM saro.antarAt saro.antaraM pratiShThate | evaM cetanam api brahma anapekShyaiva bAhyaM sAdhanaM svata eva jagat srakShyati | 

sa yadi brUyAt -- ya ete devAdayo brahmaNo dR^iShTAntA upAttAste dArShTAntikena brahmaNA na samAnA bhavanti | sharIram eva hyacetanaM devAdInAM sharIrAntarAdivibhUtyutpAdane upAdAnam, na tu cetana AtmA | tantunAbhasya ca kShudratarajantubhakShaNAl lAlA kaThinatAm ApadyamAnA tantur bhavati | balAkA ca stanayitnuravashravaNAd garbhaM dhatte | padminI ca cetanaprayuktA satI acetanenaiva sharIreNa saro.antarAt saro.antaram upasarpati, vallIva vR^ikSham, na tu svayam evAcetanA saro.antaropasarpaNe vyApriyate | tasmAn naite brahmaNo dR^iShTAntA iti | taM prati brUyAt -- nAyaM doShaH, kulAlAdidR^iShTAntavailakShaNyamAtrasya vivakShitatvAd iti | yathA hi kulAlAdInAM devAdInAM ca samAne cetanatve kulAlAdayaH kAryArambhe bAhyaM sAdhanam apekShante, na devAdayaH | tathA brahma cetanam api na bAhyaM sAdhanam apekShiShyata ityetAvad vayaM devAdyudAharaNena vivakShAmaH | tasmAd yathaikasya sAmarthyaM dR^iShTaM tathA sarveShAm eva bhavitum arhatIti nAstyekAnta ityabhiprAyaH ||25||

9. kR^itsnaprasaktyadhikaraNam 

|| 2.1.26 ||

kR^itsnaprasaktir niravayavatvashabdakopo vA || 

cetanam ekam advitIyaM brahma kShIrAdivad devAdivaccAnapekShya bAhyaM sAdhanaM svayaM pariNamamAnaM jagataH kAraNam iti sthitam | shAstrArthaparishuddhaye tu punar AkShipati | kR^itsnaprasaktiH kR^itsnasya brahmaNaH kAryarUpeNa pariNAmaH prApnoti, niravayavatvAt  -- yadi brahma pR^ithivyAdivat sAvayavam abhaviShyat, tato.asyaikadeshaH paryaNaMsyat, ekadeshashcAvasthAsyata | niravayavaM tu brahma shrutibhyo.avagamyate -- niShkalaM niShkriyaM shAntaM niravadyaM niraJNjanam [shve.u. 6.19], divyo hyamUrtaH puruShaH sa bAhyAbhyantaro hyajaH [mu.u. 2.1.2], idaM mahadbhUtam anantam apAraM vij~nAnaghana eva sa eSha neti netyAtmA asthUlam anaNu ityAdyAbhyaH sarvavisheShapratiShedhinIbhyaH | 

tatashcaikadeshapariNAmAsambhavAt kR^itsnapariNAmaprasaktau satyAM mUlocchedaH prasajyeta | draShTavyatopadeshAnarthakyaM ca Apadyeta, ayatnadR^iShTatvAt kAryasya, tadvyatiriktasya ca brahmaNo.asambhavAt | ajatvAdishabdavyAkopashca | athaitaddoShaparijihIrShayA sAvayavam eva brahmAbhyupagamyeta, tathApi ye niravayavatvasya pratipAdakAH shabdA udAhR^itAH te prakupyeyuH | sAvayavatve cAnityatvaprasaN^ga iti -- sarvathAyaM pakSho na ghaTayituM shakyata ityAkShipati ||26||

|| 2.1.27 || 

shruteH tu shabdamUlatvAt || 

tushabdenAkShepaM pariharati | na khalvasmatpakShe kashcid api doSho.asti | na tAvat kR^itsnaprasaktir asti | kutaH? shruteH -- yathaiva hi brahmaNo jagadutpattiH shrUyate, evaM vikAravyatirekeNApi brahmaNo.avasthAnaM shrUyate -- prakR^itivikArayor bhedena vyapadeshAt seyaM devataikShata hantAham imAH tisro devatA anena jIvenAtmanAnupravishya nAmarUpe vyAkaravANi iti, tAvAn asya mahimA tato jyAyAMshca pUruShaH | pAdo.asya vishvA bhUtAni tripAdasyAmR^itaM divi iti caivaMjAtIyakAt | tathA hR^idayAyatanatvavacanAt | satsampattivacanAcca -- yadi ca kR^itsnaM brahma kAryabhAvenopayuktaM syAt, satA somya tadA sampanno bhavati iti suShuptigataM visheShaNam anupapannaM syAt, vikR^itena brahmaNA nityasampannatvAd avikR^itasya ca brahmaNo.abhAvAt | tathendriyagocaratvapratiShedhAt -- brahmaNo vikArasya cendriyagocaratvopapatteH | tasmAd astyavikR^itaM brahma | na ca niravayavatvashabdavyAkopo.asti, shrUyamANatvAd eva niravayavatvasyApyabhyupagamyamAnatvAt | shabdamUlaM ca brahma shabdapramANakam, nendriyAdipramANakam | tad yathAshabdam abhyupagantavyam | shabdashcobhayam api brahmaNaH pratipAdayati --  akR^itsnaprasaktiM niravayavatvaM ca | laukikAnAm api maNimantrauShadhiprabhR^itInAM deshakAlanimittavaicitryavashAcchaktayo viruddhAnekakAryaviShayA dR^ishyante | tA api tAvan nopadesham antareNa kevalena tarkeNAvagantuM shakyante -- asya vastuna etAvatya etatsahAyA etadviShayA etatprayojanAshca shaktaya iti | kim utAcintyasvabhAvasya brahmaNo rUpaM vinA shabdena na nirUpyeta | tathA cAhuH paurANikAH -- 
 
acintyAH khalu ye bhAvA na tAMstarkeNa yojayet | 
prakR^itibhyaH paraM yacca tad acintyasya lakShaNam || iti | 

tasmAcchabdamUla evAtIndriyArthayAthAtmyAdhigamaH | 

nanu shabdenApi na shakyate viruddho.arthaH pratyAyayitum -- niravayavaM ca brahma pariNamate na ca kR^itsnam iti | yadi niravayavaM brahma syAt, naiva pariNam eta, kR^itsnam eva vA pariNam eta | atha kenacid rUpeNa pariNam eta kenaciccAvatiShTheteti, rUpabhedakalpanAt sAvayavam eva prasajyeta | kriyAviShaye hi atirAtre ShoDashinaM gR^ihNAti, nAtirAtre ShoDashinaM gR^ihNAti ityevaMjAtIyakAyAM virodhapratItAvapi vikalpAshrayaNaM virodhAparihArakAraNaM bhavati, puruShatantratvAccAnuShThAnasya | iha tu vikalpAshrayaNenApi na virodhaparihAraH sambhavati, apuruShatantratvAd vastunaH | tasmAd durghaTam etad iti -- naiSha doShaH, avidyAkalpitarUpabhedAbhyupagamAt | na hyavidyAkalpitena rUpabhedena sAvayavaM vastu sampadyate | na hi timiropahatanayanenAneka iva candramA dR^ishyamAno.aneka eva bhavati | avidyAkalpitena ca nAmarUpalakShaNena rUpabhedena vyAkR^itAvyAkR^itAtmakena tattvAnyatvAbhyAm anirvacanIyena brahma pariNAmAdisarvavyavahArAspadatvaM pratipadyate | pAramArthikena ca rUpeNa sarvavyavahArAtItam apariNatam avatiShThate, vAcArambhaNamAtratvAccAvidyAkalpitasya nAmarUpabhedasya -- iti na niravayavatvaM brahmaNaH kupyati | na ceyaM pariNAmashrutiH pariNAmapratipAdanArthA, tatpratipattau phalAnavagamAt | 

sarvavyavahArahInabrahmAtmabhAvapratipAdanArthA tv eShA, tatpratipattau phalAvagamAt | sa eSha neti netyAtmA ityupakramyAha -- abhayaM vai janaka prApto.asi iti | tasmAd asmatpakShe na kashcid api doShaprasaN^go.asti ||27||

|| 2.1.28 ||

Atmani ceva vicitrAshca hi ||

api ca naivAtra vivaditavyam --  katham ekasmin brahmaNi svarUpAnupamardena evAnekAkArA sR^iShTiH syAd iti | yata Atmanyapyekasmin svapnadR^ishi svarUpAnupamardenaivAnekAkArA sR^iShTiH paThante -- na tatra rathA na rathayogA na panthAno bhavantyatha rathAn rathayogAn pathaH sR^ijate ityAdinA | loke.api devAdiShu mAyAvyAdiShu ca svarUpAnupamardenaiva vicitrA hastyashvAdisR^iShTayo dR^ishyante | tathaikasminn api brahmaNi svarUpAnupamardenaivAnekAkArA sR^iShTir bhaviShyatIti ||29||

|| 2.1.29 ||

svapakShe doShAcca ||
 
pareShAm apyeSha samAnaH svapakShadoShaH -- pradhAnavAdino.api hi niravayavam aparicchinnaM shabdAdihInaM pradhAnaM sAvayavasya paricchinnasya shabdAdimataH kAryasya kAraNam iti svapakShaH | tatrApi kR^itsnaprasaktir niravayavatvAt pradhAnasya prApnoti, niravayavatvAbhyupagamakopo vA | 

nanu naiva tair niravayavaM pradhAnam abhyupagamyate | sattvarajastamAMsi hi trayo guNAH | teShAM sAmyAvasthA pradhAnam | tair evAvayavaiH tatsAvayavam iti -- naivaMjAtIyakena sAvayavatvena prakR^ito doShaH parihartuM pAryate, yataH sattvarajastamasAm apyekaikasya samAnaM niravayavatvam ekaikam eva cetaradvayAnugR^ihItaM sajAtIyasya prapaJNcasyopAdAnam iti -- samAnatvAt svapakShadoShaprasaN^gasya | tarkApratiShThAnAt sAvayavatvam eveti cet -- evam apyanityatvAdidoShaprasaN^gaH | atha shaktaya eva kAryavaicitryasUcitA avayavA ityabhiprAyaH, tAH tu brahmavAdino.apyavishiShTAH | tathA aNuvAdino.apyaNur aNvantareNa saMyujyamAno niravayavatvAd yadi kArtsnyena saMyujyeta, tataH prathimAnupapatter aNumAtratvaprasaN^gaH | athaikadeshena saMyujyeta, tathApi niravayavatvAbhyupagamakopa iti -- svapakShe.api samAna eSha doShaH | samAnatvAcca nAnyatarasminn eva pakShe upakSheptavyo bhavati | parihR^itaH tu brahmavAdinA svapakShe doShaH ||29||

 -- o)0(o -- 
10. sarvopetAdhikaraNam 

|| 2.1.30 ||

ekasyApi brahmaNo vicitrashaktiyogAd upapadyate vicitro vikAraprapaJNca ityuktam | tat punaH katham avagamyate -- vicitrashaktiyuktaM paraM brahmeti | tad ucyate -- 

sarvopetA ca taddarshanAt ||

sarvashaktiyuktA ca parA devatetyabhyupagantavyam | kutaH? taddarshanAt | tathA hi darshayati shrutiH sarvashaktiyogaM parasyA devatAyAH -- sarvakarmA sarvakAmaH sarvarasaH sarvam idam abhyAtto.avAkyanAdaraH satyakAmaH satyasaN^kalpaH yaH sarvaj~naH sarvavit etasya vA akSharasya prashAsane gArgi sUryAcandramasau vidhR^itau tiShThataH [bR^i.A.u. 3.8.9] ityevaMjAtIyakA ||30||

  -- o)0(o -- 

|| 2.1.31 ||

vikaraNatvAn neti cet tad uktam ||

syAd etat -- vikaraNAM parAM devatAM shAsti shAstram -- acakShuShkamashrotram avAgamanAH ityevaMjAtIyakam | kathaM sA sarvashaktiyuktApi satI kAryAya prabhavet? devAdayo hi cetanAH sarvashaktiyuktA api santa AdhyAtmikakAryakaraNasampannA eva tasmai tasmai kAryAya prabhavanto vij~nAyante | kathaM ca neti neti iti pratiShiddhasarvavisheShAyA devatAyAH sarvashaktiyogaH sambhavet, iti cet -- yad atra vaktavyaM tat purastAd evoktam | shrutyavagAhyam evedam atigambhIraM brahma na tarkAvagAhyam | na ca yathaikasya sAmarthyaM dR^iShTaM tathAnyasyApi sAmarthyena bhavitavyam iti niyamo.astIti | pratiShiddhasarvavisheShasyApi brahmaNaH sarvashaktiyogaH sambhavatItyetad apyavidyAkalpitarUpabhedopanyAsenoktam eva | tathA ca shAstram -- apANipAdo javano grahItA pashyatyacakShuH sa sR^iNotyakarNaH [shve.u. 3.19] ityakaraNasyapi brahmaNaH sarvasAmarthyayogaM darshayati ||31||

  -- o)0(o -- 

11. prayojanavattvAdhikaraNam

|| 2.1.32 || 

na prayojanavattvAt ||

anyathA punashcetanakartR^itvaM jagata AkShipati -- na khalu cetanaH paramAtmedaM jagadbimbaM viracayitum arhati | kutaH? prayojanavattvAt pravR^ittInAm | cetano hi loke buddhipUrvakArI puruShaH pravartamAno na mandopakramAm api tAvat pravR^ittim AtmaprayojanAnupayoginIm ArabhamANo dR^iShTaH, kim uta gurutarasaMrambhAm | bhavati ca lokaprasiddhyanuvAdinI shrutiH -- na vA are sarvasya kAmAya sarvam priyaM bhavatyAtmanaH tu kAmAya sarvam priyaM bhavati [bR^i.A.u. 2.4.5] iti gurutarasaMrambhA ceyaM pravR^ittiH -- yad uccAvacaprapaJNcaM jagadbimbaM viracayitavyam | yadIyam api pravR^ittishcetanasya paramAtmana AtmaprayojanopayoginI parikalpyeta, paritR^iptatvaM paramAtmanaH shrUyamANaM bAdhyeta | prayojanAbhAve vA pravR^ittyabhAvo.api syAt | 

atha cetano.api san unmatto buddhyaparAdhAd antareNaivAtmaprayojanaM pravartamAno dR^iShTAH, tathA paramAtmApi pravartiShyate ityucyeta -- tathA sati sarvaj~natvaM paramAtmanaH shrUyamANaM bAdhyeta | tasmAd ashliShTA cetanAt sR^iShTiH iti ||32||

 || 2.1.33 || 

lokavat tu lIlAkaivalyam || 

tushabdenAkShepaM pariharati | yathA loke kasyaci dAptaiShaNasya rAj~no rAjAmAtyasya vA vyatiriktaM kiMcit prayojanam anabhisandhAya kevalaM lIlArUpAH pravR^ittayaH krIDAvihAreShu bhavanti | yathA cocchvAsaprashvAsAdayo.anabhisandhAya bAhyaM kiMcit prayojanaM svabhAvAd eva sambhavanti | evam IshvarasyApyanapekShya kiMcit prayojanAntaraM svabhAvAd eva kevalaM lIlArUpA pravR^ittir bhaviShyati | na hIshvarasya prayojanAntaraM nirUpyamANaM nyAyataH shrutito vA sambhavati | na ca svabhAvaH paryanuyoktuM shakyate | yadyapyasmAkam iyaM jagadbimbaviracanA gurutarasaMrambhevAbhAti, tathApi parameshvarasya lIlaiva kevaleyam, aparimitashaktitvAt | yadi nAma loke lIlAsvapi kiMcit sUkShmaM prayojanam utprekShyeta, tathApi naivAtra kiMcit prayojanam utprekShituM shakyate, AptakAmashruteH | nApyapravR^ittir unmattapravR^ittir vA, sR^iShTishruteH, sarvaj~nashruteshca | na ceyaM paramArthaviShayA sR^iShTishrutiH | avidyAkalpitanAmarUpavyavahAragocaratvAt, brahmAtmabhAvapratipAdanaparatvAcca -- ityetad api naiva vismartavyam ||33||

  -- o)0(o -- 
12. vaiShamyanairghR^iNyAdhikaraNam 

|| 2.1.34 || 

punashca jagajjanmAdihetutvam IshvarasyAkShipyate, sthUNAnikhanananyAyena pratij~nAtasyArthasya dR^iDhIkaraNAya | neshvaro jagataH kAraNam upapadyate | kutaH? vaiShamyanairghR^iNyaprasaN^gAt -- kAMshcid atyantasukhabhAjaH karoti devAdIn, kAMshcid atyantaduHkhabhAjaH pashvAdIn, kAMshcin madhyamabhogabhAjo manuShyAdIn -- ityevaM viShamAM sR^iShTiM nirmimANasyeshvarasya pR^ithagjanasyeva rAgadveShopapatteH, shrutismR^ityavadhAritasvacchatvAd IshvarasvabhAvavilopaH prasajyeta | tathA khalajanair api jugupsitaM nirghR^iNatvam atikrUratvaM duHkhayogavidhAnAt sarvaprajopasaMhArAcca prasajyeta | tasmAd vaiShamyanairghR^iNyaprasaN^gAn neshvaraH kAraNam ityevaM prApte, brUmaH -- 

vaiShamyanairghR^iNye na sApekShatvAt tathAhi darshayati ||

vaiShamyanairghR^iNye neshvarasya prasajyete | kasmAt? sApekShatvAt | yadi hi nirapekShaH kevala Ishvaro viShamAM sR^iShTiM nirmimIte, syAtAm etau doShau -- vaiShamyaM nairghR^iNyaM ca | na tu nirapekShasya nirmAtR^itvam asti | sApekSho hIshvaro viShamAM sR^iShTiM nirmimIte | kim apekShate ? iti cet, dharmAdharmAvapekShata iti vadAmaH | ataH sR^ijyamAnaprANidharmAdharmApekShA viShamA sR^iShTiH iti nAyam IshvarasyAparAdhaH | IshvaraH tu parjanyavad draShTavyaH -- yathA hi parjanyo vrIhiyavAdisR^iShTau sAdhAraNaM kAraNaM bhavati, vrIhiyavAdivaiShamye tu tattadbIjagatAnyevAsAdhAraNAni sAmarthyAni kAraNAni bhavanti, evam Ishvaro devamanuShyAdisR^iShTau sAdhAraNaM kAraNaM bhavati, devamanuShyAdivaiShamye tu tattajjIvagatAnyevAsAdhAraNAni karmANi kAraNAni bhavanti | evam IshvaraH sApekShatvAn na vaiShamyanairghR^iNyAbhyAM duShyati | 

kathaM punar avagamyate sApekSha Ishvaro nIcamadhyamottamaM saMsAraM nirmimIta iti? tathA hi darshayati shrutiH -- eSha hyeva sAdhu karma kArayati taM yamebhyo lokebhya unninIShata eSha u evAsAdhu karma kArayati taM yamadho ninIShate iti [kau.u. 3.8], puNyo vai puNyena karmaNA bhavati pApaH pApena [bR^i.A.u. 3.2.13] iti ca | smR^itir api prANikarmavisheShApekSham eveshvarasyAnugrahItR^itvaM nigrahItR^itvaM ca darshayati -- ye yathA mAM prapadyante tAMH tathaiva bhajAmyaham [gItA 4.11] ityevaMjAtIyakA ||34||

|| 2.1.35 || 

na karmAvibhAgAd iti cen nAnAditvAt || 

sad eva somyedam agra AsId ekam evAdvitIyam iti prAksR^iShTer avibhAgAvadhAraNAn nAsti karma, yad apekShya viShamA sR^iShTiH syAt | sR^iShTyottarakAlaM hi sharIrAdivibhAgApekShaM karma, karmApekShashca sharIrAdivibhAgaH -- itItaretarAshrayatvaM prasajyeta | ato vibhAgAd UrdhvaM karmApekSha IshvaraH pravartatAM nAma | prAgvibhAgAd vaicitryanimittasya karmaNo.abhAvAt tulyaivAdyA sR^iShTiH prApnotIti cet, naiSha doShaH | anAditvAt saMsArasya | bhaved eSha doShaH, yadyAdimAn ayaM saMsAraH syAt | anAdau tu saMsAre bIjAN^kuravarAtuhetumadbhAvena karmaNaH sargavaiShamyasya ca pravR^ittir na virudhyate ||35|| 

|| 2.1.36 || 

kathaM punar avagamyate -- anAdir eSha saMsAra iti? ata uttaraM paThati -- 

upapadyate cApyupalabhyate ca || 

upapadyate ca saMsArasyAnAditvam -- Adimattve hi saMsArasyAkasmAd udbhUter muktAnAm api punaH saMsArodbhUtiprasaN^gaH, akR^itAbhyAgamakR^itavipraNAshaprasaN^gashca, sukhaduHkhAdivaiShamyasya nirnimittatvAt | na ceshvaro vaiShamyahetuH ityuktam | na cAvidyA kevalA vaiShamyasya kAraNam, ekarUpatvAt | rAgAdikleshavAsanAkShiptakarmApekShA tu avidyA vaiShamyakarI syAt | na ca karma antareNa sharIraM sambhavati, na ca sharIram antareNa karma sambhavati -- itItaretarAshrayatvaprasaN^gaH | anAditve tu bIjaN^kuranyAyenopapatter na kashcid doSho bhavati | upalabhyate ca saMsArasyAnAditvaM shrutismR^ityoH | shrutau tAvat -- anena jIvenAtmanA [chA.u. 6.3.2] iti sargapramukhe shArIram AtmAnaM jIvashabdena prANadhAraNanimittenAbhilapann anAdiH saMsAra iti darshayati | Adimattve tu prAganavadhAritaprANaH san kathaM prANadhAraNanimittena jIvashabdena sargapramukhe.abhilapyeta? na ca dhArayiShyatItyato.abhilapyeta -- anAgatAd dhi sambandhAd atItaH sambandho balIyAn bhavati, abhiniShpannatvAt | sUryAcandramasau dhAtA yathApUrvam akalpayat [R^i.ve. 10.190.3] iti ca mantravarNaH pUrvakalpasadbhAvaM darshayati | smR^itAvapyanAditvaM saMsArasyopalabhyate -- na rUpam asyeha tathopalabhyate nAnto na cAdir na ca sampratiShThA [gItA 15.3] iti | purANe cAtItAnAgatAnAM ca kalpAnAM na parimANam astIti sthApitam ||36||

  -- o)0(o -- 

13. sarvadharmopapattyadhikaraNam || 
|| 2.1.37 || 

sarvadharmopapatteshca || 

cetanaM brahma jagataH kAraNaM prakR^itishcetyasminn avadhArite vedArthe parair upakShiptAn vilakShaNatvAd In doShAn paryahArShId AcAryaH | idAnIM parapakShapratiShedhapradhAnaM prakaraNaM prAripsamANaH svapakShaparigrahapradhAnaM prakaraNam upasaMharati | yasmAd asmin brahmaNi kAraNe parigR^ihyamANe pradarshitena prakAreNa sarve kAraNadharmA upapadyante -- sarvaj~naM sarvashakti mahAmAyaM ca brahma iti, tasmAd anatishaN^kanIyam idam aupaniShadaM darshanam iti ||37|| 

iti shrImatparamahaMsaparivrAjakAcAryasya shrIgovindabhagavatpUjyapAdashiShyasya shrImacchaN^karabhagavataH kR^itau shArIrakamImAMsAsUtrabhAShye 
dvitIyAdhyAyasya prathamaH pAdaH 
|| 2.1 ||

o)0(o
 
(2.2)
 || dvitIyo.adhyAyaH || 
 || dvitIyaH pAdaH || 
1. racanAnupapattyadhikaraNam || 

|| 2.2.1 ||

yadyapIdaM vedAntavAkyAnAm aidamparyaM nirUpayituM shAstraM pravR^ittaM na tarkashAstravat devalAbhir yuktibhiH kaMcit siddhAntaM sAdhayituM dUShayituM vA pravR^ittam, tathApi vedAntavAkyam api vyAcakShANaiH samyagdarshanapratipakShabhUtAni sAMkhyAdidarshanAni nirAkaraNIyANIti tadarthaH paraH pAdaH pravartate |

vedAntArthanirNayasya ca samyagdarshanArthatvAt tannirNayena svapakShasthApanaM prathamaM kR^itaM tad dhyabhyarthitaM parapakShapratyAkhyAnAd iti |

nanu mumukShUNAM mokShasAdhanatvena samyagdarshananirUpaNAya svapakShasthApanam eva kevalaM kartuM yuktaM, kiM parapakShanirAkaraNena paradveShakareNa ? bADham evam, tathApi mahAjanaparigR^ihItAni mahAnti sAMkhyAditantrANi samyagdarshanApadeshena pravR^ittAnyupalabhya bhavet keShAMcin mandamatInAm etAnyapi samyagdarshanAyopadeyAnItyapekShA | tathA yuktagADhatvasambhavena sarvaj~nabhAShitatvAcca shraddhA ca teShvityataH tadasAratopapAdanAya prayatyate |

nanu IkShater nAshabdam [ve.sU. 1.1.5], kAmAcca nAnumAnApekShA [ve.sU. 1.1.18], etena sarve vyAkhyAtA vyAkhyAtAH [ve.sU. 1.4.28] iti ca pUrvatrApi sAMkhyAdipakShapratikShepaH kR^itaH, kiM punaH kR^itakaraNeneti ? tad ucyate -- sAN^khyAdayaH svapakShasthApanAya vedAntavAkyAnyapyudAhR^itya svapakShAnuguNenaiva yojayanto vyAcakShate, teShAM yad vyAkhyAnaM tad vyAkhyanAbhAsaM na samyagvyakhyAnam ityetAvat pUrvaM kR^itam | iha tu vAkyanirapekShaH svatantraH tadyuktipratiShedhaH kriyata ityeSha visheShaH |

racanAnupapatteshca nAnumAnam ||

tatra sAN^khyA manyante -- yathA ghaTasharAvAdayo bhedA mR^idAtmatayAnvIyamAnA mR^idAtmakasAmAnyapUrvakA loke dR^iShTAH, tathA sarva eva bAhyAdhyAtmikA bhedAH sukhaduHkhamohAtmatayAnvIyamAnAH sukhaduHkhamohAtmakasAmAnyapUrvakA bhavitum arhanti | yat sukhaduHkhamohAtmakaM sAmAnyaM tat triguNaM pradhAnaM mR^idvad acetanaM cetanasya puruShasyArthaM sAdhayituM svabhAvenaiva vicitreNa vikArAtmanA pravartata iti | tathA parimANAdibhir api liN^gaiH tad eva pradhAnam anumimate || 

tatra vadAmaH -- yadi dR^iShTAntabalenaivaitan nirUpyeta, nAcetanaM loke cetanAnadhiShThitaM svatantraM kiJNcid vishiShTapuruShArthanirvartanasamarthAn vikArAn viracayad dR^iShTam | gehaprAsAdashayanAsanavihArabhUmyAdayo hi loke praj~nAvadbhiH shilpibhir yathAkAlaM sukhaduHkhaprAptiparihArayogyA racitA dR^ishyante | tathedaM jagad akhilaM pR^ithivyAdi nAnAkarmaphalopabhogayogyaM bAhyam AdhyAtmikaM ca sharIrAdi nAnAjAtyanvitaM pratiniyatAvayavavinyAsam anekakarmaphalAnubhavAdhiShThAnaM dR^ishyamAnaM praj~nAvadbhiH sambhAvitatamaiH shilpibhir manasApyAlocayitum ashakyaM sat katham acetanaM pradhAnaM racayet? loShTapAShANAdiShvadR^iShTatvAt | mR^idAdiShvapi kumbhakArAdyadhiShThiteShu vishiShTAkArA racanA dR^ishyate, tadvat pradhAnasyApi cetanAntarAdhiShThitatvaprasaN^gaH | na ca mR^idAdyupAdAnasvarUpavyapAshrayeNaiva dharmeNa mUlakAraNam avadhAraNIyam, na bAhyakumbhakArAdivyapAshrayeNa -- iti kiMcin niyAmakam asti | na caivaM sati kiJNcid virudhyate, pratyuta shrutir anugR^ihyate, cetanakAraNasamarpaNAt | ato racanAnupapatteshca hetor nAcetanaM jagatkAraNam anumAtavyaM bhavati | anvayAdyanupapatteshceti cashabdena hetor asiddhiM samuccinoti | na hi bAhyAdhyAtmikAnAM bhedAnAM sukhaduHkhamohAtmakatayAnvaya upapadyate, sukhAdInAM cAntaratvapratIteH, shabdAdInAM cAtadrUpatvapratIteH, tannimittatvapratIteshca, shabdAdyavisheShe.api ca bhAvanAvisheShAt sukhAdivisheShopalabdheH | tathA parimitAnAM bhedAnAM mUlAN^kurAdInAM saMsargapUrvakatvaM dR^iShTvA bAhyAdhyAtmikAnAM bhedAnAM parimitatvAt saMsargapUrvakatvam anumimAnasya sattvarajastamasAm api saMsargapUrvakatvaprasaN^gaH, parimitatvAvisheShAt | kAryakAraNabhAvaH tu prekShApUrvakanirmitAnAM shayanAsanAdInAM dR^iShTA iti na kAryakAraNabhAvAd bAhyAdhyAtmikAnAM bhedAnAm acetanapUrvakatvaM shakyaM kalpayitum ||

|| 2.2.2 ||

pravR^itteshca || 

AstAM tAvad iyaM racanA | tatsiddhyarthA yA pravR^ittiH -- sAmyAvasthAnAt pracyutiH, sattvarajastamasAm aN^gAN^gibhAvarUpApattiH, vishiShTakAryAbhimukhapravR^ittitA -- sApi nAcetanasya pradhAnasya svatantrasyopapadyate, mR^idAdiShvadarshanAd rathAdiShu ca | na hi mR^idAdayo rathAdayo vA svayam acetanAH santashcetanaiH kulAlAdibhir ashvAdibhir vAnadhiShThitA vishiShTakAryAbhimukhapravR^ittayo dR^ishyante | dR^iShTAccAdR^iShTasiddhiH | ataH pravR^ittyanupapatter api hetor nAcetanaM jagatkAraNam anumAtavyaM bhavati | 

nanu cetanasyApi pravR^ittiH kevalasya na dR^iShTA -- satyam etat -- tathApi cetanasaMyuktasya rathAder acetanasya pravR^ittir dR^iShTA | na tu acetanasaMyuktasya cetanasya pravR^ittir dR^iShTA | kiM punar atra yuktam -- yasmin pravR^ittir dR^iShTA tasya sA, uta yat samprayuktasya dR^iShTA tasyaiva seti? 

nanu yasmin dR^ishyate pravR^ittiH tasyaiva seti yuktam, ubhayoH pratyakShatvAt | na tu pravR^ittyAshrayatvena kevalashcetano rathAdivat pratyakShaH | pravR^ittyAshrayadehAdisaMyuktasyaiva tu cetanasya sadbhAvasiddhiH -- kevalAcetanarathAdivailakShaNyaM jIvaddehasya dR^iShTam iti | ata eva ca pratyakShe dehe sati caitanyasya darshanAd asati cAdarshanAd dehasyaiva caitanyam apIti lokAyatikAH pratipannAH | tasmAd acetanasyaiva pravR^ittiH iti | 

tad abhidhIyate -- na brUmaH, yasminn acetane pravR^ittir dR^ishyate na tasya seti | bhavatu tasyaiva sA | sA tu cetanAd bhavatIti brUmaH, tadbhAve bhAvAt tadabhAve cAbhAvAt -- yathA kAShThAdivyapAshrayApi dAhaprakAshAdilakShaNA vikriyA, anupalabhyamAnApi ca kevale jvalane, jvalanAd eva bhavati, tatsaMyoge darshanAt tadviyoge cAdarshanAt, tadvat | lokAyatikAnAm api cetana eva deho.acetanAnAM rathAdInAM pravartako dR^iShTa ityavipratiShiddhaM cetanasya pravartakatvam | 

nanu tava dehAdisaMyuktasyApyAtmano vij~nAnasvarUpamAtravyatirekeNa pravR^ittyanupapatter anupapannaM pravartakatvam iti cet, na | ayaskAntavad rUpAdivacca pravR^ittirahitasyApi pravartakatvopapatteH | yathAyaskAnto maNiH svayaM pravR^ittirahito.apyayasaH pravartako bhavati, yathA ca rUpAdayo viShayAH svayaM pravR^ittirahitA api cakShurAdInAM pravartakA bhavanti, evaM pravR^ittirahito.apIshvaraH sarvagataH sarvAtmA sarvaj~naH sarvashaktishca san sarvaM pravartayed ityupapannam | ekatvAt pravartyAbhAve pravartakatvAnupapattiH iti cet, na | avidyApratyupasthApitanAmarUpamAyAveshavashenAsakR^itpratyuktatvAt | tasmAt sambhavati pravR^ittiH sarvaj~nakAraNatve, na tu acetanakAraNatve ||2||

|| 2.2.3 ||

payombuvaccet tatrApi ||

syAd etat -- yathA kShIram acetanaM svabhAvenaiva vatsavivR^iddhyarthaM pravartate, yathA ca jalam acetanaM svabhAvenaiva lokopakArAya syandate, evaM pradhAnam apyacetanaM svabhAvenaiva puruShArthasiddhaye pravartiShyata iti | naitat sAdhUcyate, yataH tatrApi payo.ambunoshcetanAdhiShThitayor eva pravR^ittiH ityanumimImahe, ubhayavAdiprasirA rathAdAvacetane kevale pravR^ittyadarshanAt | shAstraM ca -- yo.apsu tiShThan yo.apo.antaro yamayati [bR^i.A.u. 3.7.4], etasya vA akSharasya prashAsane gArgi prAcyo.anyA nadyaH syandante [bR^i.A.u. 3.8.9] ityevaMjAtIyakaM samastasya lokaparispanditasyeshvarAdhiShThitatAM shrAvayati | tasmAt sAdhyapakShanikShiptatvAt payo.ambuvad ityanupanyAsaH -- cetanAyAshca dhenvAH snehecchayA payasaH pravartakatvopapatteH, vatsacoShaNena ca payasa AkR^iShyamANatvAt | 

na cAmbuno.apyatyantam anapekShA, nimnabhUmyAdyapekShatvAt syandanasya | cetanApekShatvaM tu sarvatropadarshitam | upasaMhAradarshanAn neti cen na kShIravad dhi [ve.sU. 2.1.24] ityatra tu bAhyanimittanirapekSham api svAshrayaM kAryaM bhavatItyetallokadR^iShTyA nidarshitam | shAstradR^iShTyA punaH sarvatraiveshvarApekShatvam ApadyamAnaM na parANudyate ||3||

|| 2.2.4 || 

vyatirekAnavasthiteshcAnapekShatvAt ||

sAN^khyAnAM trayo guNAH sAmyenAvatiShThamAnAH pradhAnam | na tu tadvyatirekeNa pradhAnasya pravartakaM nivartakaM vA kiJNcid bAhyam apekShyam avasthitam asti | puruShaH tUdAsIno na pravartako na nivartakaH -- ityato.anapekShaM pradhAnam | anapekShatvAcca kadAcit pradhAnaM mahadAdyAkAreNa pariNamate, kadAcin na pariNamate, ityetad ayuktam | Ishvarasya tu sarvaj~natvAt sarvashaktitvAn mahAmAyatvAcca pravR^ittyapravR^ittI na virudhyete ||4||

|| 2.2.5 || 

anyatrAbhAvAcca ca tR^iNAdivat ||

syAd etat -- yathA tR^iNapallavodakAdi nimittAntaranirapekShaM svabhAvAd eva kShIrAdyAkAreNa pariNamate, evaM pradhAnam api mahadAdyAkAreNa pariNaMsyata iti | kathaM ca nimittAntaranirapekShaM tR^iNAdIti gamyate? nimittAntarAnupalambhAt | yadi hi kiMcin nimittAntaram upalabhemahi, tato yathAkAmaM tena tena nimittena tR^iNAdyupAdAya kShIraM sampAdayemahi, na tu sampAdayAmahe | tasmAt svAbhAvikaH tR^iNAdeH pariNAmaH | tathA pradhAnasyApi syAd iti | atrocyate -- bhavet tR^iNAdivat svAbhAvikaH pradhAnasyApi pariNAmaH, yadi tR^iNAder api svAbhAvikaH pariNAmo.abhyupagamyeta, na tu abhyupagamyate, nimittAntaropalabdheH | kathaM nimittAntaropalabdhiH? anyatrAbhAvAt | dhenvaiva hyupabhuktaM tR^iNAdi kShIrIbhavati, na prahINam anaDuhAdyupabhuktaM vA | yadi hi nirnimittam etatsyAt, dhenusharIrasambandhAd anyatrApi tR^iNAdi kShIrIbhavet | 

na ca yathAkAmaM mAnuShair na shakyaM sampAdayitum ityetAvatA nirnimittaM bhavati | bhavati hi kiMcit kAryaM mAnuShasampAdyam, kiJNcid daivasampAdyam, manuShyA api shaknuvantyeva svocitenopAyena tR^iNAdyupAdAya kShIraM sampAdayitum | prabhUtaM hi kShIraM kAmayamAnAH prabhUtaM ghAsaM dhenuM cArayanti | tatashca prabhUtaM kShIraM labhante | tasmAn na tR^iNAdivat svAbhAvikaH pradhAnasya pariNAmaH ||5||

|| 2.2.6 ||

abhyupagame.apyarthAbhAvAt ||

svAbhAvikI pradhAnasya pravR^ittir na bhavatIti sthApitam | athApi nAma bhavataH shraddhAm anurudhyamAnAH svAbhAvikIm eva pradhAnasya pravR^ittim abhyupagacchema, tathApi doSho.anuShajyetaiva | kutaH? arthAbhAvAt | yadi tAvat svAbhAvikI pradhAnasya pravR^ittir na kiJNcid anyad ihApekShata ityucyeta, tato yathaiva sahakAri kiMcin nApekShate, evaM prayojanam api kiMcin nApekShiShyate -- ityataH pradhAnaM puruShasyArthaM sAdhayituM pravartata itIyaM pratij~nA hIyeta | sa yadi brUyAt -- sahakAryeva kevalaM nApekShate, na prayojanam apIti | tathApi pradhAnapravR^itteH prayojanaM vivektavyam -- bhogo vA syAt, apavargo vA, ubhayaM veti | bhogashcet -- kIdR^isho.anAdheyAtishayasya puruShasya bhogo bhavet? anirmokShaprasaN^gashca | apavargashcet -- prAg api pravR^itter apavargasya siddhatvAt pravR^ittir anarthikA syAt, shabdAdyanupalabdhiprasaN^gashca | ubhayArthatAbhyupagame.api bhoktavyAnAM pradhAnamAtrANAm AnantyAd anirmokShaprasaN^ga eva | na cautsukyanivR^ittyarthA pravR^ittiH | na hi pradhAnasyAcetanasyautsukyaM sambhavati | na ca puruShasya nirmalasya | dR^ikshaktisargashaktivaiyarthyabhayAccet pravR^ittiH, tarhi dR^ikshaktyanucchedavat sargashaktyanucchedAt saMsArAnucchedAd anirmokShaprasaN^ga eva | tasmAt pradhAnasya puruShArthA pravR^ittiH ityetad ayuktam ||6||

|| 2.2.7 ||

puruShAshmavad iti cet tathApi ||

syAd etat -- yathA kashcit puruSho dR^ikshaktisampannaH pravR^ittishaktivihInaH paN^guH aparaM puruShaM pravR^ittishaktisampannaM dR^ikshaktivihInam andham adhiShThAya pravartayati, yathA vA ayaskAnto.ashmA svayam apravartamAno.apyayaH pravartayati, evaM puruShaH pradhAnaM pravartayiShyati -- iti dR^iShTAntapratyayena punaH pratyavasthAnam | atrocyate -- tathApi naiva doShAn nirmokSho.asti | abhyupetahAnaM tAvad doSha Apatati, pradhAnasya svatantrasya pravR^ittyabhyupagamAt, puruShasya ca pravartakatvAnabhyupagamAt | kathaM codAsInaH puruShaH pradhAnaM pravartayet? paN^gur api hyandhaM puruShaM vAgAdibhiH pravartayati | naivaM puruShasya kashcid api pravartanavyApAro.asti, niShkriyatvAn nirguNatvAcca | nApyayaskAntavat saMnidhimAtreNa pravartayet, saMnidhinityatvena pravR^ittinityatvaprasaN^gAt | ayaskAntasya tu anityasaMnidher asti svavyApAraH saMnidhiH, parimArjanAdyapekShA cAsyAsti -- ityanupanyAsaH puruShAshmavad iti | tathA pradhAnasyAcaitanyAt puruShasya caudAsInyAt tR^itIyasya ca tayoH sambandhayitur abhAvAt sambandhAnupapattiH | yogyatAnimitte ca sambandhe yogyatAnucchedAd anirmokShaprasaN^gaH | pUrvavaccehApyarthAbhAvo vikalpayitavyaH | paramAtmanaH tu svarUpavyapAshrayam audAsInyam, mAyAvyapAshrayaM ca pravartakatvam -- ityastyatishayaH ||7||

|| 2.2.8 ||

aN^gitvAnupapatteshca ||

itashca na pradhAnasya pravR^ittir avakalpate -- yad dhi sattvarajastamasAm anyonyaguNapradhAnabhAvam utsR^ijya sAmyena svarUpamAtreNAvasthAnam, sA pradhAnAvasthA | tasyAm avasthAyAm anapekShasvarUpANAM svarUpapraNAshabhayAt parasparaM pratyaN^gAN^gibhAvAnupapatteH, bAhyasya ca kasyacit kShobhayitur abhAvAt, guNavaiShamyanimitto mahadAdyutpAdo na syAt ||8||

|| 2.2.9 ||

anyathA.anumitau ca j~nashaktiviyogAt || 

athApi syAt | anyathA vayam anumimImahe -- yathA nAyam anantaro doShaH prasajyeta | na hyanapekShasvabhAvAH kUTasthAshcAsmAbhir guNA abhyupagamyante, pramANAbhAvAt | kAryavashena tu guNAnAM svabhAvo.abhyupagamyate | yathA yathA kAryotpAda upapadyate, tathA tathaiteShAM svabhAvo.abhyupagantavyaH | calaM guNavR^ittam iti cAstyabhyupagamaH | tasmAt sAmyAvasthAyAm api vaiShamyopagamayogyA eva guNA avatiShThanta iti | evam api pradhAnasya j~nashaktiviyogAd racanAnupapattyAdayaH pUrvoktA doShAH tadavasthA eva | j~nashaktim api tu anumimAnaH prativAditvAn nivarteta, cetanam ekam anekaprapaJNcasya jagata upAdAnam iti brahmavAdaprasaN^gAt | vaiShamyopagamayogyA api guNAH sAmyAvasthAyAM nimittAbhAvAn naiva vaiShamyaM bhajeran, bhajamAnA vA nimittAbhAvAvisheShAt sarvadaiva vaiShamyaM bhajeran -- iti prasajyata evAyam anantaro.api doShaH ||9||

|| 2.2.10 ||

parasparaviruddhashcAyaM sAN^khyAnAm abhyupagamaH -- kvacit saptendriyANyanukrAmanti, kvacid ekAdasha | tathA kvacin mahataH tanmAtrasargam upadishanti, kvacid ahaMkArAt | tathA kvacit trINyantaHkaraNAni varNayanti, kvacid ekam iti | prasiddha eva tu shrutyeshvarakAraNavAdinyA virodhaH tadanuvartinyA ca smR^ityA | tasmAd apyasamaJNjasaM sAN^khyAnAM darshanam iti | atrAha -- 

vipratiShedhAccAsamaJNjasam ||

nanvaupaniShadAnAm apyasamaJNjasam eva darshanam, tapyatApakayor jAtyantarabhAvAn abhyupagamAt | ekaM hi brahma sarvAtmakaM sarvasya prapaJNcasya kAraNam abhyupagacchatAm | ekasyaivAtmano visheShau tapyatApakau, na jAtyantarabhUtau ityabhyupagantavyaM syAt | yadi caitau tapyatApakAv ekasyAtmano visheShau syAtAm, sa tAbhyAM tapyatApakAbhyAM na nirmucyeta, iti tApopashAntaye samyagdarshanam upadishacchAstram anarthakaM syAt | na hyauShNyaprakAshadharmasya pradIpasya tadavasthasyaiva tAbhyAM nirmokSha upapadyate | yo.api jalataraN^gavIcIphenAdyupanyAsaH, tatrApi jalAtmana ekasya vIcyAdayo visheShA AvirbhAvatirobhAvarUpeNa nityA eva -- iti samAno jalAtmano vIcyAdibhir anirmokShaH | prasiddhashcAyaM tapyatApakayor jAtyantarabhAvo loke | tathA hi -- arthI cArthashcAnyonyabhinnau lakShyete | yadyarthinaH svato.anyo.artho na syAt, yasyArthino yad viShayam arthitvaM sa tasyArtho nityasiddha eveti, na tasya tadviShayam arthitvaM syAt -- yathA prakAshAtmanaH pradIpasya prakAshAkhyo.artho nityasiddha eveti, na tasya tadviShayam arthitvaM bhavati -- aprApte hyarthe.arthino.arthitvaM syAd iti | tathArthasyApyarthatvaM na syAt | yadi syAt svArthatvam eva syAt | na caitad asti | sambandhishabdau hyetAvarthI cArthashceti | dvayoshca sambandhinoH sambandhaH syAt, naikasyaiva | tasmAd bhinnAv etAvarthArthinau | tathAnarthAnarthinAvapi | arthino.anukUlo.arthaH, pratikUlo.anarthaH | tAbhyAm ekaH paryAyeNobhAbhyAM sambadhyate | tatrArthasyAlpIyastvAt, bhUyastvAccAnarthasya ubhAvapyarthAnarthau anartha eveti -- tApakaH sa ucyate | tapyaH tu puruShaH -- ya ekaH paryAyeNobhAbhyAM sambadhyate -- iti tayoH tapyatApakayor ekAtmatAyAM mokShAnupapattiH | jAtyantarabhAve tu tatsaMyogahetuparihArAt syAd api kadAcin mokShopapattiH iti || 

atrocyate -- na, ekatvAd eva tapyatApakabhAvAnupapatteH -- bhaved eSha doShaH, yadyekAtmatAyAM tapyatApakAvanyonyasya viShayaviShayibhAvaM pratipadyeyAtAm | na tv etad asti, ekatvAd eva | na hyagnir ekaH san svam AtmAnaM dahati, prakAshayati vA, satyapyauShNyaprakAshAdidharmabhede pariNAmitve ca | kim u kUTasthe brahmaNyekasmiMH tapyatApakabhAvaH sambhavet? kva punar ayaM tapyatApakabhAvaH syAd iti | ucyate -- kiM na pashyasi -- karmabhUto jIvaddehaH tapyaH, tApakaH saviteti? 

nanu taptir nAma duHkham | sA cetayituH | nAcetanasya dehasya | yadi hi dehasyaiva taptiH syAt, sA dehanAshe svayam eva nashyatIti tannAshAya sAdhanaM naiShitavyaM syAd iti | ucyate -- dehAbhAve.api kevalasya cetanasya taptir na dR^iShTA | na ca tvayApi taptir nAma vikriyA cetayituH kevalasyeShyate | nApi dehacetanayoH saMhatatvam, ashuddhyAdidoShaprasaN^gAt | na ca tapter eva taptim abhyupagacchasi | kathaM tavApi tapyatApakabhAvaH? sattvaM tapyam, tApakaM rajaH -- iti cet, na | tAbhyAM cetanasya saMhatatvAnupapatteH | sattvAnurodhitvAccetano.api tapyata iveti cet -- paramArthataH tarhi naiva tapyata ityApatati ivashabdaprayogAt | na cet tapyate nevashabdo doShAya | na hi -- DuNDubhaH sarpa iva -- ityetAvatA saviSho bhavati, sarpo vA DuNDubha sarpa iva -- ityetAvatA nirviSho bhavati | atashcAvidyAkR^ito.ayaM tapyatApakabhAvaH, na pAramArthikaH -- ityabhyupagantavyam iti -- naivaM sati mamApi kiJNcid duShyati | atha pAramArthikam eva cetanasya tapyatvam abhyupagacchasi, tavaiva sutarAm anirmokShaH prasajyeta, nityatvAbhyupagamAcca tApakasya | tapyatApakashaktyor nityatve.api, sanimittasaMyogApekShatvAt tapteH, saMyoganimittAdarshananivR^ittau, AtyantikaH saMyogoparamaH, tatashcAtyantiko mokSha upapannaH -- iti cet, na | adarshanasya tamaso nityatvAbhyupagamAt | guNAnAM codbhavAbhibhavayor aniyatatvAd aniyataH saMyoganimittoparama iti viyogasyApyaniyatatvAt sAN^khyasyaivAnirmokSho.aparihAryaH syAt | aupaniShadasya tu AtmaikatvAbhyupagamAt, ekasya ca viShayaviShayibhAvAnupapatteH, vikArabhedasya ca vAcArambhaNamAtratvashravaNAt, anirmokShashaN^kA svapne.api nopajAyaMte | vyavahAre tu -- yatra yathA dR^iShTaH tapyatApakabhAvaH tatra tathaiva saH -- iti na codayitavyaH parihartavyo vA bhavati ||10|| 

o)0(o
2. mahaddIrghAdhikaraNam

|| 2.2.11 ||

pradhAnakAraNavAdo nirAkR^itaH, paramANukAraNavAda idAnIM nirAkartavyaH | tatrAdau tAvat -- yo.aNuvAdinA brahmavAdini doSha utprekShyate, sa pratisamAdhIyate | tatrAyaM vaisheShikANAm abhyupagamaH -- kAraNadravyasamavAyino guNAH kAryadravye samAnajAtIyaM guNAntaram Arabhante, shuklebhyaH tantubhyaH shuklasya paTasya prasavadarshanAt, tadviparyayAdarshanAcca | tasmAccetanasya brahmaNo jagatkAraNatve.abhyupagamyamAne, kArye.api jagati caitanyaM samaveyAt | tadadarshanAt tu na cetanaM brahma jagatkAraNaM bhavitum arhatIti | imam abhyupagamaM tadIyayaiva prakriyayA vyabhicArayati -- 

mahad dIrghavad vA hrasvaparimaNDalAbhyAm ||

eShA teShAM prakriyA -- paramANavaH kila kaMcit kAlam anArabdhakAryA yathAyogaM rUpAdimantaH pArimANDAlyaparimANAshca tiShThanti | te ca pashcAd adR^iShTAdipuraHsarAH saMyogasacivAshca santo dvyaNukAdikrameNa kR^itsnaM kAryajAtam Arabhante, kAraNaguNAshca kArye guNAntaram | yadA dvau paramANU dvyaNukam Arabhete, tadA paramANugatA rUpAdiguNavisheShAH shuklAdayo dvyaNuke shuklAdIn aparAn Arabhante | paramANuguNavisheShaH tu pArimANDAlyaM na dvyaNuke pArimANDAlyam aparam Arabhate, dvyaNukasya parimANAntarayogAbhyupagamAt | aNutvahrasvatve hi dvyaNukavartinI parimANe varNayanti | yadApi dve dvyaNuke caturaNukam Arabhete, tadApi samAnaM dvyaNukasamavAyinAM shuklAdInAm Arambhakatvam | aNutvahrasvatve tu dvyaNukasamavAyinI api naivArabhete, caturaNukasya mahattvadIrghatvaparimANayogAbhyupagamAt | yadApi bahavaH paramANavaH, bahUni vA dvyaNukAni, dvyaNukasahito vA paramANuH kAryam Arabhate, tadApi samAnaiShA yojanA | tad evaM yathA paramANoH parimaNDalAt sato.aNu hrasvaM ca dvyaNukaM jAyate, mahad dIrghaM ca tryaNukAdi, na parimaNDalam | yathA vA dvyaNukAd aNor hrasvAcca sato mahad dIrghaM ca tryaNukaM jAyate, nANu, no hrasvam | evaM cetanAd brahmaNo.acetanaM jagajjaniShyate -- ityabhyupagame kiM tava cchinnam || 

atha manyase -- virodhinA parimANAntareNAkrAntaM kAryadravyaM dvyaNukAdi -- ityato nArambhakANi kAraNagatAni pArimANDAlyAdIni -- ityabhyupagacchAmi | na tu cetanAvirodhinA guNAntareNa jagata AkrAntatvam asti, yena kAraNagatA cetanA kArye cetanAntaraM nArabheta | na hyacetanA nAma cetanAvirodhI kashcid guNo.asti, cetanApratiShedhamAtratvAt | tasmAt pArimANDAlyAdivaiShamyAt prApnoti cetanAyA Arambhakatvam iti | maivaM maMsthAH -- yathA kAraNe vidyamAnAnAm api pArimANDAlyAdInAm anArambhakatvam, evaM caitanyasyApi -- ityasyAMshasya samAnatvAt | na ca parimANAntarAkrAntatvaM pArimANDAlyAdInAm anArambhakatve kAraNam, prAkparimANAntarArambhAt pArimANDAlyAdInAm ArambhakatvopapatteH, Arabdham api kAryadravyaM prAgguNArambhAt kShaNamAtram aguNaM tiShThatItyabhyupagamAt | na ca parimANAntarArambhe vyagrANi pArimANDAlyAdInItyataH svasamAnajAtIyaM parimANAntaraM nArabhante, parimANAntarasyAnyahetutvAbhyupagamAt | kAraNabahutvAt kAraNamahattvAt pracayavisheShAcca mahat tadviparItam aNu etena dIrghatvahrasvatve vyAkhyAte iti hi kANabhujAni sUtrANi | na ca saMnidhAnavisheShAt kutashcit kAraNabahutvAd InyevArabhante, na pArimANDAlyAdInIti ucyeta, dravyAntare guNAntare vA ArabhyamANe sarveShAm eva kAraNaguNAnAM svAshrayasamavAyAvisheShAt | tasmAt svabhAvAd eva pArimANDAlyAdInAm anArambhakatvam, tathA cetanAyA apIti draShTavyam || 

saMyogAcca dravyAdInAM vilakShaNAnAm utpattidarshanAtsamAnajAtIyotpattivyabhicAraH | dravye prakR^ite guNodAharaNam ayuktam iti cet, na | dR^iShTAntena vilakShaNArambhamAtrasya vivakShitatvAt | na ca dravyasya dravyam evodAhartavyam, guNasya vA guNa eveti kashcin niyame hetur asti | sUtrakAro.api bhavatAM dravyasya guNam udAjahAra -- pratyakShApratyakShANAm apratyakShatvAt saMyogasya paJNcAtmakaM na vidyate iti | yathA pratyakShApratyakShayor bhUmyAkAshayoH samavayan saMyogo.apratyakShaH, evaM pratyakShApratyakSheShu paJNcasu bhUteShu samavayaccharIram apratyakShaM syAt | pratyakShaM hi sharIram, tasmAn na pAJNcabhautikam iti | 

etad uktaM bhavati -- guNashca saMyogo dravyaM sharIram | dR^ishyate tu iti cAtrApi vilakShaNotpattiH prapaJNcitA | nanv evaM sati tenaivaitadgatam | neti brUmaH -- tat sAN^khyaM pratyuktam etat tu vaisheShikaM prati | 

nanvatidesho.api samAnanyAyatayA kR^itaH -- etena shiShTaparigrahA api vyAkhyAtAH iti | satyam etat | tasyaiva tu ayaM vaisheShikaparIkShArambhe tatprakriyAnugatena nidarshanena prapaJNcaH kR^itaH ||11||

3. paramANujagadakAraNatvAdhikaraNam

|| 2.2.12 ||

ubhayathApi na karmAtaH tadabhAvaH ||

idAnIM paramANukAraNavAdaM nirAkaroti | sa ca vAda itthaM samuttiShThati -- paTAdIni hi loke sAvayavAni dravyANi svAnugatair eva saMyogasacivaiH tantvAdibhir dravyair ArabhyamANAni dR^iShTAni | tatsAmAnyena yAvat kiMcit sAvayavam, tat sarvaM svAnugatair eva saMyogasacivaiH taiH tair dravyair Arabdham iti gamyate | sa cAyam avayavAvayavivibhAgo yato nivartate, so.apakarShaparyantagataH paramANuH | sarvaM cedaM girisamudrAdikaM jagat sAvayavam | sAvayatvAccAdyantavat | na cAkAraNena kAryeNa bhavitavyam ityataH paramANavo jagataH kAraNam iti kaNabhugabhiprAyaH | tAnImAni catvAri bhUtAni bhUmyudakatejaHpavanAkhyAni sAvayavAnyupalabhya caturvidhAH paramANavaH parikalpyante | teShAM cApakarShaparyantagatatvena parato vibhAgAsambhavAd vinashyatAM pR^ithivyAdInAM paramANuparyanto vibhAgo bhavati | sa pralayakAlaH | tataH sargakAle ca vAyavIyeShvaNuShvadR^iShTApekShaM karmotpadyate | tat karma svAshrayam aNum aNvantareNa saMyunakti | tato dvyaNukAdikrameNa vAyur utpadyate | evam agniH | evam ApaH | evaM pR^ithivI | evam eva sharIraM sendriyam ityevaM sarvam idaM jagat aNubhyaH sambhavati | aNugatebhyashca rUpAdibhyo dvyaNukAdigatAni rUpAdIni sambhavanti, tantupaTanyAyena -- iti kANAdA manyante || 

tatredam abhidhIyate -- vibhAgAvasthAnAM tAvad aNUnAM saMyogaH karmApekSho.abhyupagantavyaH, karmavatAM tantvAdInAM saMyogadarshanAt | karmaNashca kAryatvAn nimittaM kim apyabhyupagantavyam | anabhyupagame nimittAbhAvAn nANuShvadyaM karma syAt | abhyupagame.api -- yadi prayatno.abhighAtAdir vA yathA dR^iShTaM kim api karmaNo nimittam abhyupagamyeta, tasyAsambhavAn naivANuShvadyaM karma syAt | na hi tasyAm avasthAyAm AtmaguNaH prayatnaH sambhavati, sharIrAbhAvAt | sharIrapratiShThe hi manasyAtmanaH saMyoge sati AtmaguNaH prayatno jAyate | etenAbhighAtAdyapi dR^iShTaM nimittaM pratyAkhyAtavyam | sargottarakAlaM hi tat sarvaM nAdyasya karmaNo nimittaM sambhavati | 

athAdR^iShTam Adyasya karmaNo nimittam ityucyeta -- tat punar AtmasamavAyi vA syAt? aNusamavAyi vA? ubhayathApi nAdR^iShTanimittam aNuShu karmAvakalpeta, adR^iShTasyAcetanatvAt | na hyacetanaM cetanenAnadhiShThitaM svatantraM pravartate pravartayati veti sAN^khyaparIkShAyAm abhihitam | AtmanashcAnutpannacaitanyasya tasyAm avasthAyAm acetanatvAt | AtmasamavAyitvAbhyupagamAcca nAdR^iShTam aNuShu karmaNo nimittaM syAt, asambandhAt | 

adR^iShTavatA puruSheNAstyaNUnAM sambandha iti cet -- sambandhasAtatyAt pravR^ittisAtatyaprasaN^gaH, niyAmakAntarAbhAvAt | tad evaM niyatasya kasyacit karmanimittasyAbhAvAn nANuShvadyaM karma syAt | karmAbhAvAt tannibandhanaH saMyogo na syAt | 

saMyogAbhAvAcca tannibandhanaM dvyaNukAdi kAryajAtaM na syAt | saMyogashcANor aNvantareNa sarvAtmanA vA syAt? ekadeshena vA? sarvAtmanA cet, upacayAnupapatter aNumAtratvaprasaN^gaH, dR^iShTaviparyayaprasaN^gashca, pradeshavato dravyasya pradeshavatA dravyAntareNa saMyogasya dR^iShTatvAt | ekadeshena cet, sAvayavatvaprasaN^gaH | paramANUnAM kalpitAH pradeshAH syuH iti cet, kalpitAnAm avastutvAd avastv eva saMyoga iti vastunaH kAryasyAsamavAyikAraNaM na syAt | asati cAsamavAyikAraNe dvyaNukAdikAryadravyaM notpadyeta | yathA cAdisarge nimittAbhAvAt saMyogotpattyarthaM karma nANUnAM sambhavati, evaM mahApralaye.api vibhAgotpattyarthaM karma naivANUnAM sambhavet | na hi tatrApi kiMcin niyataM tan nimittaM dR^iShTam asti | adR^iShTam api bhogaprasiddhyartham, na pralayaprasiddhyartham -- ityato nimittAbhAvAn na syAdaNUnAM saMyogotpattyarthaM vibhAgotpattyarthaM vA karma | atashca saMyogavibhAgAbhAvAttadAyattayoH sargapralayayor abhAvaH prasajyeta | tasmAd anupapanno.ayaM paramANukAraNavAdaH ||12||

 || 2.2.13 ||

samavAyAbhyupagamAcca sAmyAd anavasthiteH ||

samavAyAbhyupagamAcca tadabhAva iti prakR^itenANuvAdanirAkaraNena sambadhyate | dvAbhyAM cANubhyAM dvyaNukam utpadyamAnam atyantabhinnam aNubhyAm aNvoH samavaitItyabhyupagamyate bhavatA | na caivam abhyupagacchatA shakyate.aNukAraNatA samarthayitum | kutaH? sAmyAd anavasthiteH | yathaiva hyaNubhyAm atyantabhinnaM sad dvyaNukaM samavAyalakShaNena sambandhena tAbhyAM sambadhyate, evaM samavAyo.api samavAyibhyo.atyantabhinnaH san samavAyalakShaNenAnyenaiva sambandhena samavAyibhiH sambadhyeta, atyantabhedasAmyAt | tatashca tasya tasyAnyo.anyaH sambandhaH kalpayitavya ityanavasthaiva prasajyeta |

nanu iha pratyayagrAhyaH samavAyo nityasambaddha eva samavAyibhir gR^ihyate, nAsambaddhaH, sambandhAntarApekSho vA | tatashca na tasyAnyaH sambandhaH kalpayitavyaH yenAnavasthA prasajyeteti | netyucyate | saMyogo.apyevaM sati saMyogibhir nityasambaddha eveti samavAyavan nAnyaM sambandham apekSheta | athArthAntaratvAt saMyogaH sambandhAntaram apekSheta, samavAyo.api tarhyarthAntaratvAt sambandhAntaram apekSheta | 

na ca guNatvAt saMyogaH sambandhAntaram apekShate, na samavAyo.aguNatvAd iti yujyate vaktum | apekShAkAraNasya tulyatvAt, guNaparibhAShAyAshcAtantratvAt | tasmAd arthAntaraM samavAyam abhyupagacchataH prasajyetaivAnavasthA | prasajyamAnAyAM cAnavasthAyAm ekAsiddhau sarvAsiddher dvAbhyAm aNubhyAM dvyaNukaM naivotpadyeta | tasmAd apyanupapannaH paramANukAraNavAdaH ||13||

|| 2.2.14 ||

nityam eva ca bhAvAt ||

api cANavaH pravR^ittisvabhAvA vA, nivR^ittisvabhAvA vA, ubhayasvabhAvA vA, anubhayasvabhAvA vA abhyupagamyante -- gatyantarAbhAvAt | caturdhApi nopapadyate -- pravR^ittisvabhAvatve nityam eva pravR^itter bhAvAt pralayAbhAvaprasaN^gaH | nivR^ittisvabhAvatve.api nityam eva nivR^itter bhAvAt sargAbhAvaprasaN^gaH | ubhayasvabhAvatvaM ca virodhAd asamaJNjasam | anubhayasvabhAvatve tu nimittavashAt pravR^ittinivR^ittyor abhyupagamyamAnayor adR^iShTAder nimittasya nityasaMnidhAnAn nityapravR^ittiprasaN^gaH, atantratve.apyadR^iShTAder nityApravR^ittiprasaN^gaH | tasmAd apyanupapannaH paramANukAraNavAdaH ||14||

|| 2.2.15 ||

rUpAdimatvAcca viparyayo darshanAt ||

sAvayavAnAM dravyANAm avayavasho vibhajyamAnAnAM yataH paro vibhAgo na sambhavati te caturvidhA rUpAdimantaH paramANavashcaturvidhasya rUpAdimato bhUtabhautikasyArambhakA nityAshceti yad vaisheShikA abhyupagacchanti, sa teShAm abhyupagamo nirAlambana eva | yato rUpAdimattvAt paramANUnAm aNutvanityatvaviparyayaH prasajyeta | paramakAraNApekShayA sthUlatvam anityatvaM ca teShAm abhipretaviparItam ApadyetetyarthaH | kutaH? evaM loke dR^iShTatvAt  -- yad dhi loke rUpAdimad vastu tat svakAraNApekShayA sthUlam anityaM ca dR^iShTam | tad yathA -- paTaH tantUn apekShya sthUlo.anityashca bhavati | tantavashcAMshUn apekShya sthUlA anityAshca bhavanti -- tathA cAmI paramANavo rUpAdimantaH tair abhyupagamyante | tasmAt te.api kAraNavantaH tadapekShayA sthUlA anityAshca prApnuvanti | yacca nityatve kAraNaM tair uktam -- sadakAraNavan nityam iti, tad apyevaM sati aNuShu na sambhavati, uktena prakAreNANUnAm api kAraNavattvopapatteH | yad api nityatve dvitIyaM kAraNam uktam -- anityam iti ca visheShataH pratiShedhAbhAvaH iti, tad api nAvashyaM paramANUnAM nityatvaM sAdhayati | asati hi yasmin kasmiMshcin nitye vastuni nityashabdena naJNaH samAso nopapadyate | 

na punaH paramANunityatvam evApekShyate | taccAstyeva nityaM paramakAraNaM brahma | na ca shabdArthavyavahAramAtreNa kasyacid arthasya prasiddhir bhavati, pramANAntarasiddhayoH shabdArthayor vyavahArAvatArAt | yad api nityatve tR^itIyaM kAraNam uktam -- avidyA ca iti -- tad yadyevaM vivrIyeta -- satAM paridR^ishyamAnakAryANAM kAraNAnAM pratyakSheNAgrahaNam avidyeti, tato dvyaNukanityatApyApadyeta | 

athAdravyatve satIti visheShyeta, tathApyakAraNavattvam eva nityatAnimittam Apadyeta, tasya ca prAg evoktatvAt avidyA ca iti punar uktaM syAt | athApi kAraNavibhAgAt kAraNavinAshAccAnyasya tR^itIyasya vinAshahetor asambhavo.avidyA, sA paramANUnAM nityatvaM khyApayati -- iti vyAkhyAyeta -- nAvashyaM vinashyadvastu dvAbhyAm eva hetubhyAM vinaShTum arhatIti niyamo.asti | saMyogasacive hyanekasmiMshca dravye dravyAntarasyArambhake.abhyupagamyamAna etad evaM syAt | yadA tu apAstavisheShaM sAmAnyAtmakaM kAraNaM visheShavad avasthAntaram ApadyamAnam Arambhakam abhyupagamyate, tadA ghR^itakAThinyavilayanavan mUrtyavasthAvilayanenApi vinAsha upapadyate | tasmAd rUpAdimattvAt syAd abhipretaviparyayaH paramANUnAm | tasmAd apyanupapannaH paramANukAraNavAdaH ||15||

|| 2.2.16 ||

ubhayathA ca doShAt ||

gandharasarUpasparshaguNA sthUlA pR^ithivI, rUparasasparshaguNAH sUkShmA ApaH, rUpasparshaguNaM sUkShmataraM tejaH, sparshaguNaH sUkShmatamo vAyuH -- ityevam etAni catvAri bhUtAnyupacitApacitaguNAni sthUlasUkShmasUkShmatarasUkShmatamatAratamyopetAni ca loke lakShyante | tadvat paramANavo.apyupacitApacitaguNAH kalperan na vA | ubhayathApi ca doShAnuShaN^go.aparihArya eva syAt | kalpyamAne tAvad upacitApacitaguNatve, upacitaguNAnAM mUrtyupacayAd aparamANutvaprasaN^gaH | na cAntareNApi mUrtyupacayaM guNopacayo bhavatItyucyeta, kAryeShu bhUteShu guNopacaye mUrtyupacayadarshanAt | akalpyamAne tUpacitApacitaguNatve -- paramANutvasAmyaprasiddhaye yadi tAvat sarva ekaikaguNA eva kalpyeran, tataH tejasi sparshasyopalabdhir na syAt, apsu rUpasparshayoH, pR^ithivyAM ca rasarUpasparshAnAm, kAraNaguNapUrvakatvAt kAryaguNAnAm | atha sarve caturguNA eva kalpyeran, tato.apsvapi gandhasyopalabdhiH syAt, tejasi gandharasayoH, vAyau ca gandharUparasAnAm | na caivaM dR^ishyate | tasmAd apyanupapannaH paramANukAraNavAdaH ||16||

|| 2.2.17 ||

aparigrahAccAtyantam anapekShA ||

pradhAnakAraNavAdo vedavidbhir api kaishcin manvAdibhiH satkAryatvAdyaMshopajIvanAbhiprAyeNopanibaddhaH | ayaM tu paramANukAraNavAdo na kaishcid api shiShTaiH kenacid apyaMshena parigR^ihIta ityatyantam evAnAdaraNIyo vedavAdibhiH | api ca vaisheShikAH tantrArthabhUtAn ShaTpadArthAn dravyaguNakarmasAmAnyavisheShasamavAyAkhyAn atyantabhinnAn bhinnalakShaNAn abhyupagacchanti -- yathA manuShyo.ashvaH shasha iti | tathAtvaM cAbhyupagamya tadviruddhaM dravyAdhInatvaM sheShANAm abhyupagacchanti | tan nopapadyate | katham? yathA hi loke shashakushapalAshaprabhR^itInAm atyantabhinnAnAM satAM netaretarAdhInatvaM bhavati, evaM dravyAdInAm apyatyantabhinnatvAt, naiva dravyAdhInatvaM guNAdInAM bhavitum arhati | atha bhavati dravyAdhInatvaM guNAdInAm, tato dravyabhAve bhAvAd dravyAbhAve.abhAvAd dravyam eva saMsthAnAdibhedAd anekashabdapratyayabhAg bhavati -- yathA devadatta eka eva san avasthAntarayogAd anekashabdapratyayabhAg bhavati, tadvat | tathA sati sAN^khyasiddhAntaprasaN^gaH svasiddhAntavirodhashcApadyeyAtAm | 

nanvagner anyasyApi sato dhUmasyAgnyadhInatvaM dR^ishyate | satyaM dR^ishyate | bhedapratItestu tatrAgnidhUmayor anyatvaM nishcIyate | iha tu shuklaH kambalaH, rohiNI dhenuH, nIlam utpalam -- iti dravyasyaiva tasya tasya tena tena visheShaNena pratIyamAnatvAt, naiva dravyaguNayor agnidhUmayoH iva bhedapratItir asti | tasmAd dravyAtmakatA guNasya | etena karmasAmAnyavisheShasamavAyAnAM dravyAtmakatA vyAkhyAtA || 

guNAnAM dravyAdhInatvaM dravyaguNayor ayutasiddhatvAd iti yadyucyeta, tat punar ayutasiddhatvam apR^ithagdeshatvaM vA syAt, apR^ithakkAlatvaM vA, apR^ithaksvabhAvatvaM vA | sarvathApi nopapadyate -- apR^ithagdeshatve tAvat svAbhyupagamo virudhyeta | katham? tantvArabdho hi paTaH tantudesho.abhyupagamyate, na paTadeshaH | paTasya tu guNAH shuklatvAd ayaH paTadeshA abhyupagamyante, na tantudeshAH | tathA cAhuH -- dravyANi dravyAntaram Arabhante guNAshca guNAntaram iti | tantavo hi kAraNadravyANi kAryadravyaM paTam Arabhante, tantugatAshca guNAH shuklAdayaH kAryadravye paTo shuklAdiguNAntaram Arabhante -- iti hi te.abhyupagacchanti | so.abhyupagamo dravyaguNayor apR^ithagdeshatve.abhyupagamyamAne bAdhyeta | atha apR^ithakkAlatvam ayutasiddhatvam ucyeta, savyadakShiNayor api goviShANayor ayutasiddhatvaM prasajyeta | tathA apR^ithaksvabhAvatve tu ayutasiddhatve, na dravyaguNayor AtmabhedaH sambhavati, tasya tAdAtmyenaiva pratIyamAnatvAt || 

yutasiddhayoH sambandhaH saMyogaH, ayutasiddhayoH tu samavAyaH -- ityayam abhyupagamo mR^iShaiva teShAm, prAksiddhasya kAryAt kAraNasyAyutasiddhatvAnupapatteH | athAnyatarApekSha evAyam abhyupagamaH syAt -- ayutasiddhasya kAryasya kAraNena sambandhaH samavAya iti, evam api prAgasiddhasyAlabdhAtmakasya kAryasya kAraNena sambandho nopapadyate, dvayAyattatvAt sambandhasya | siddhaM bhUtvA sambadhyata iti cet, prAkkAraNasambandhAt kAryasya siddhAvabhyupagamyamAnAyAm ayutasiddhyabhAvAt, kAryakAraNayoH saMyogavibhAgau na vidyete itIdam uktaM duruktaM syAt | yathA cotpannamAtrasyAkriyasya kAryadravyasya vibhubhir AkAshAdibhir dravyAntaraiH sambandhaH saMyoga evAbhyupagamyate, na samavAyaH, evaM kAraNadravyeNApi sambandhaH saMyoga eva syAt, na samavAyaH | nApi saMyogasya samavAyasya vA sambandhasya sambandhivyatirekeNAstitve kiMcit pramANam asti | sambandhishabdapratyayavyatirekeNa saMyogasamavAyashabdapratyayadarshanAt tayor astitvam iti cet, na | ekatve.api svarUpabAhyarUpApekShayA anekashabdapratyayadarshanAt | yathaiko.api san devadatto loke svarUpaM sambandhirUpaM cApekShya anekashabdapratyayabhAg bhavati -- manuShyo brAhmaNaH shrotriyo vadAnyo bAlo yuvA sthaviraH pitA putraH pautro bhrAtA jAmAteti, yathA caikApi satI rekhA sthAnAnyatvena nivishamAnA ekadashashatasahasrAdishabdapratyayabhedam anubhavati, tathA sambandhinor eva sambandhishabdapratyayavyatirekeNa saMyogasamavAyashabdapratyayArhatvam, na vyatiriktavastvastitvena -- ityupalabdhilakShaNaprAptasyAnupalabdheH abhAvaH vastvantarasya | 

nApi sambandhiviShayatve sambandhashabdapratyayayoH saMtatabhAvaprasaN^gaH | svarUpabAhyarUpApekShayeti -- uktottaratvAt | tathANvAtmamanasAmapradeshatvAn na saMyogaH sambhavati, pradeshavato dravyasya pradeshavatA dravyAntareNa saMyogadarshanAt | kalpitAH pradeshA aNvAtmamanasAM bhaviShyantIti cet, na | avidyamAnArthakalpanAyAM sarvArthasiddhiprasaN^gAt, iyAnevAvidyamAno viruddho.aviruddho vA arthaH kalpanIyaH, nAto.adhikaH -- iti niyamahetvabhAvAt, kalpanAyAshca svAyattatvAt prabhUtatvasambhavAcca -- na ca vaisheShikaiH kalpitebhyaH ShaDabhyaH padArthebhyo.anye.adhikAH shataM sahasraM vA arthA na kalpayitavyA iti nivArako hetur asti | tasmAd yasmai yasmai yadyadrocate tat tat sidhyet | kashcitkR^ipAluH prANinAM duHkhabahulaH saMsAra eva mA bhUd iti kalpayet | anyo vA vyasanI muktAnAm api punar utpattiM kalpayet | kaH tayor nivArakaH syAt | 

kiM cAnyat | dvAbhyAM paramANubhyAM niravayavAbhyAM sAvayavasya dvyaNukasyAkAsheneva saMshleShAnupapattiH | na hyAkAshasya pR^ithivyAdInAM ca jatukAShThavatsaMshleSho.asti | kAryakAraNadravyayor AshritAshrayabhAvo.anyathA nopapadyata ityavashyaM kalpyaH samavAya iti cet, na | itaretarAshrayatvAt  -- kAryakAraNayor hi bhedasiddhAvAshritAshrayabhAvasiddhiH, AshritAshrayabhAvasiddhau ca tayor bhedasiddhiH -- kuNDabadaravat -- itItaretarAshrayatA syAt | na hi kAryakAraNayor bheda AshritAshrayabhAvo vA vedAntavAdibhir abhyupagamyate, kAraNasyaiva saMsthAnamAtraM kAryam ityabhyupagamAt || 

kiM cAnyat | paramANUnAM paricchinnatvAt, yAvatyo dishaH -- ShaT aShTau dasha vAtAvadbhir avayavaiH sAvayavAste syuH, sAvayavatvAd anityAshca -- iti nityatvaniravayavatvAbhyupagamo bAdhyeta | yAMstvaM digbhedabhedino.avayavAnkalpayasi, ta eva paramANava iti cet, na | sthUlasUkShmatAratamyakrameNa A paramakAraNAdvinAshopapatteH -- yathA pR^ithivI dvyaNukAdyapekShayA sthUlatamA vastubhUtApi vinashyati, tataH sUkShmaM sUkShmataraM ca pR^ithivyekajAtIyakaM vinashyati, tataH dvyaNukam, tathA paramANavo.api pR^ithivyekajAtIyakatvAd vinashyeyuH | vinashyanto.apyavayavavibhAgenaiva vinashyantIti cet, nAyaM doShaH | yato ghR^itakAThinyavilayanavad api vinAshopapattimavocAma -- yathA hi ghR^itasuvarNAdInAmavibhajyamAnAvayavAnAm apyagnisaMyogAt dravabhAvApattyA kAThinyavinAsho bhavati, evaM paramANUnAm api paramakAraNabhAvApattyA mUrtyAdivinAsho bhaviShyati | tathA kAryArambho.api nAvayavasaMyogenaiva kevalena bhavati, kShIrajalAdInAmantareNApyavayavasaMyogAntaraM dadhihimAdikAryArambhadarshanAt | tad evam asArataratarkasandR^ibdhatvAd IshvarakAraNashrutiviruddhatvAcchrutipravaNaishca shiShTair manvAdibhir aparigR^ihItatvAd atyantam evAnapekShA asmin paramANukAraNavAde kAryAkAryaiH shreyo.arthibhiH iti vAkyasheShaH ||17||

3. samudAyAdhikaraNam

|| 2.2.18 ||

samudAya ubhayahetuke.api tadaprAptiH ||

vaisheShikarAddhAnto duryuktiyogAd vedavirodhAcchiShTaparigrahAcca nApekShitavya ityuktam | so.ardhavainAshika iti vainAshikatvasAmyAt sarvavainAshikarAddhAnto natarAm apekShitavya itIdam idAnIm upapAdayAmaH | sa ca bahuprakAraH, pratipattibhedAd vineyabhedAd vA | tatraite trayo vAdino bhavanti -- kecit sarvAstitvavAdinaH | kecid vij~nAnAstitvamAtravAdinaH | anye punaH sarvashUnyatvavAdina iti | tatra ye sarvAstitvavAdino bAhyam AntaraM ca vastu abhyupagacchanti, bhUtaM bhautikaM ca, cittaM caittaM ca, tAMH tAvat prati brUmaH | tatra bhUtaM pR^ithivIdhAtvAdayaH, bhautikaM rUpAdayashcakShurAdayashca, catuShTaye ca pR^ithivyAdiparamANavaH kharasnehoShNeraNasvabhAvAH, te pR^ithivyAdibhAvena saMhanyante -- iti manyante | tathA rUpavij~nAnavedanAsaMj~nAsaMskArasaMj~nakAH paJNcaskandhAH, te.apyAdhyAtmaM sarvavyavahArAspadabhAvena saMhanyante -- iti manyante || 

tatredam abhidhIyate -- yo.ayam ubhayahetuka ubhayaprakAraH samudAyaH pareShAm abhipretaH -- aNuhetukashca bhUtabhautikasaMhatirUpaH, skandhahetukashca paJNcaskandhI rUpaH -- tasminn ubhayahetuke.api samudAye.abhipreyamANe, tadaprAptiH syAt -- samudAyAprAptiH samudAyabhAvAnupapattiH ityarthaH | kutaH? samudAyinAm acetanatvAt, cittAbhijvalanasya ca samudAyasiddhyadhInatvAt, anyasya ca kasyaciccetanasya bhoktuH prashAsitur vA sthirasya saMhantur anabhyupagamAt, nirapekShapravR^ittyabhyupagame ca pravR^ittyanuparam aprasaN^gAt, AshayasyApyanyatvAnanyatvAbhyAm anirUpyatvAt, kShaNikatvAbhyupagamAcca nirvyApAratvAt pravR^ittyanupapatteH | tasmAt samudAyAnupapattiH | samudAyAnupapattau ca tadAshrayA lokayAtrA lupyeta ||18||

|| 2.2.19 ||

itaretarapratyayatvAd iti cen notpattimAtranimittatvAt ||

yadyapi bhoktA prashAsitA vA kashciccetanaH saMhantA sthiro nAbhyupagamyate, tathApyavidyAdInAm itaretarakAraNatvAd upapadyate lokayAtrA | tasyAM copapadyamAnAyAM na kiJNcid aparam apekShitavyam asti | te cAvidyAdayaH -- avidyA saMskAraH vij~nAnaM nAma rUpaM ShaDAyatanaM sparshaH vedanA tR^iShNA upAdAnaM bhavaH jAtiH jarA maraNaM shokaH paridevanA duHkhaM durmanastA -- ityevaMjAtIyakA itaretarahetukAH saugate samaye kvacit saMkShiptA nirdiShTaH, kvacit prapaJNcitAH | sarveShAm apyayam avidyAdikalApo.apratyAkhyeyaH | 

tad evam avidyAdikalApe parasparanimittanaimittikabhAvena ghaTI yantravad anisham AvartamAne.arthAkShipta upapannaH saMghAta iti cet, tan na | kasmAt? utpattimAtranimittatvAt | bhaved upapannaH saMghAtaH, yadi saMghAtasya kiMcin nimittam avagamyeta | na tu avagamyate | yata itaretarapratyayatve.apyavidyAdInAM pUrvapUrvam uttarottarasyotpattimAtranimittaM bhavat bhavet, na tu saMghAtotpatteH kiMcin nimittaM sambhavati | 

nanvavidyAdibhir arthAd AkShipyate saMghAta ityuktam | atrocyate -- yadi tAvad ayam abhiprAyaH -- avidyAdayaH saMghAtam antareNAtmAnam alabhamAnA apekShante saMghAtam iti, tataH tasya saMghAtasya kiMcin nimittaM vaktavyam | tacca nityeShvapyaNuShvabhyugamyamAneShvashrayAshrayibhUteShu ca bhoktR^iShu satsu na sambhavatItyuktaM vaisheShikaparIkShAyAm | kim aN^ga punaH kShaNikeShvapyaNuShu bhoktR^irahiteShvashrayAshrayishUnyeShu vAbhyupagamyamAneShu sambhavet? 

athAyam abhiprAyaH -- avidyAdaya eva saMghAtasya nimittam iti, kathaM tam evAshrityAtmAnaM labhamAnAH tasyaiva nimittaM syuH? atha manyase -- saMghAtA evAnAdau saMsAre saMtatyAnuvartante, tadAshrayAshcAvidyAdaya iti, tadApi saMghAtAt saMghAtAntaram utpadyamAnaM niyamena vA sadR^isham evotpadyeta, aniyamena vA sadR^ishaM visadR^ishaM votpadyeta | niyamAbhyupagame manuShyapudgalasya devatiryagyoninArakaprAptyabhAvaH prApnuyAt | aniyamAbhyupagame.api manuShyapudgalaH kadAcit kShaNena hastI bhUtvA devo vA punar manuShyo vA bhaved iti prApnuyAt | ubhayam apyabhyupagamaviruddham | 

api ca yad bhogArthaH saMghAtaH syAt, sa jIvo nAsti sthiro bhoktA iti tavAbhyupagamaH | tatashca bhogo bhogArtha eva, sa nAnyena prArthanIyaH | tathA mokSho mokShArtha eveti mumukShuNA nAnyena bhavitavyam | anyena cet prArthyetobhayam, bhogamokShakAlAvasthAyinA tena bhavitavyam | avasthAyitve kShaNikatvAbhyupagamavirodhaH | tasmAd itaretarotpattimAtranimittatvam avidyAdInAM yadi bhavet, bhavatu nAma | na tu saMghAtaH sidhyet, bhoktrabhAvAt -- ityabhiprAyaH ||19||

|| 2.2.20 ||

uttarotpAde ca pUrvanirodhAt ||

uktam etat -- avidyAdInAm utpattimAtranimittatvAn na saMghAtasiddhir astIti | tad api tu utpattimAtranimittatvaM na sambhavatItIdam idAnIm upapAdyate | kShaNabhaN^gavAdino.ayam abhyupagamaH -- uttarasmin kShaNe utpadyamAne pUrvaH kShaNo nirudhyata iti | na caivam abhyupagacchatA pUrvottarayoH kShaNayor hetuphalabhAvaH shakyate sampAdayitum, nirudhyamAnasya niruddhasya vA pUrvakShaNasyAbhAvagrastatvAd uttarakShaNahetutvAnupapatteH | atha bhAvabhUtaH pariniShpannAvasthaH pUrvakShaNa uttarakShaNasya hetuH ityabhiprAyaH, tathApi nopapadyate, bhAvabhUtasya punar vyApArakalpanAyAM kShaNAntarasambandhaprasaN^gAt | 

atha bhAva evAsya vyApAra ityabhiprAyaH, tathApi naivopapadyate, hetusvabhAvAnuparaktasya phalasyotpattyasambhavAt | svabhAvoparAgAbhyupagame ca, hetusvabhAvasya phalakAlAvasthAyitve sati, kShaNabhaN^gAbhyupagamatyAgaprasaN^gaH | vinaiva vA svabhAvoparAgeNa hetuphalabhAvam abhyupagacchataH sarvatra tatprApter atiprasaN^gaH | api cotpAdanirodhau nAma vastunaH svarUpam eva vA syAtAm, avasthAntaraM vA, vastvantaram eva vA -- sarvathApi nopapadyate | yadi tAvad vastunaH svarUpam evotpAdanirodhau syAtAm, tato vastushabda utpAdanirodhashabdau ca paryAyAH prApnuyuH | 

athAsti kashcid visheSha iti manyeta -- utpAdanirodhashabdAbhyAM madhyavartino vastuna AdyantAkhye avasthe abhilapyete iti, evam apyAdyantamadhyakShaNatrayasambandhitvAd vastunaH kShaNikatvAbhyupagamahAniH | athAtyantavyatiriktAv evotpAdanirodhau vastunaH syAtAm -- ashvamahiShavat, tato vastu utpAdanirodhAbhyAm asaMspR^iShTam iti vastunaH shAshvatatvaprasaN^gaH | yadi ca darshanAdarshane vastuna utpAdanirodhau syAtAm, evam api draShTR^idharmau tau na vastudharmAviti vastunaH shAshvatatvaprasaN^ga eva | tasmAd apyasaN^gataM saugataM matam ||20||

|| 2.2.21 ||

asati pratij~noparodho yaugapadyam anyathA ||

kShaNabhaN^gavAde pUrvakShaNo nirodhagrastatvAn nottarasya kShaNasya hetur bhavatItyuktam | athAsatyeva hetau phalotpattiM brUyAt, tataH pratij~noparodhaH syAt -- caturvidhAn hetUn pratItya cittacaittA utpadyanta itIyaM pratij~nA hIyeta | nirhetukAyAM cotpattAvapratibandhAt sarvaM sarvatrotpadyeta | athottarakShaNotpattir yAvat tAvad avatiShThate pUrvakShaNa iti brUyAt, tato yaugapadyaM hetuphalayoH syAt | tathApi pratij~noparodha eva syAt -- kShaNikAH sarve saMskArA itIyaM pratij~noparudhyeta ||21||


|| 2.2.22 ||

pratisaN^khyApratisaN^khyAnirodhA prAptir avicchedAt ||

api ca vainAshikAH kalpayanti -- buddhibodhyaM trayAd anyat saMskR^itaM kShaNikaM ca iti | tad api ca trayam -- pratisaMkhyApratisaMkhyAnirodhau AkAshaM cetyAcakShate | trayam api caitat avastu abhAvamAtraM nirupAkhyam iti manyante | buddhipUrvakaH kila vinAsho bhAvAnAM pratisaMkhyAnirodho nAma bhAShyate | tadviparIto.apratisaMkhyAnirodhaH | AvaraNAbhAvamAtram AkAsham iti | teShAm AkAshaM parastAt pratyAkhyAsyati | nirodhadvayam idAnIM pratyAcaShTe -- pratisaMkhyApratisaMkhyAnirodhayoH aprAptir asambhava ityarthaH | kasmAt? avicchedAt -- etau hi pratisaMkhyApratisaMkhyAnirodhau santAnagocarau vA syAtAm, bhAvagocarau vA | na tAvat santAnagocarau sambhavataH, sarveShvapi santAneShu santAninAm avicchinnena hetuphalabhAvena santAnavicchedasyAsambhavAt | 

nApi bhAvagocarau sambhavataH -- na hi bhAvAnAM niranvayo nirupAkhyo vinAshaH sambhavati, sarvAsvapyavasthAsu pratyabhij~nAnabalenAnvayyavicchedadarshanAt, aspaShTapratyabhij~nAnAsvapyavasthAsu kvacid dR^iShTenAnvayyavicchedenAnyatrApi tadanumAnAt | tasmAt paraparikalpitasya nirodhadvayasyAnupapattiH ||22||

|| 2.2.23 || 

ubhayathA ca doShAt ||

yo.ayam avidyAdinirodhaH pratisaMkhyAnirodhAntaHpAtI paraparikalpitaH, sa samyagj~nAnAd vA saparikarAt syAt | svayam eva vA -- pUrvasmin vikalpe nirhetukavinAshAbhyupagamahAniprasaN^gaH | uttarasmiMH tu mArgopadeshAnarthakyaprasaN^gaH | evam ubhayathApi doShaprasaN^gAd asamaJNjasam idaM darshanam ||23||

|| 2.2.24 ||

AkAshe cAvisheShAt || 

yacca teShAm evAbhipretaM nirodhadvayam AkAshaM ca nirupAkhyam iti -- tatra nirodhadvayasya nirupAkhyatvaM purastAn nirAkR^itam | AkAshasyedAnIM nirAkriyate | AkAshe cAyukto nirupAkhyatvAbhyupagamaH, pratisaMkhyApratisaMkhyAnirodhayoH iva vastutvapratipatter avisheShAt | AgamaprAmANyAt tAvat Atmana AkAshaH sambhUtaH ityAdi shrutibhya AkAshasya ca vastutvaprasiddhiH | vipratipannAn prati tu shabdaguNAnumeyatvaM vaktavyam -- gandhAdInAM guNAnAM pR^ithivyAdivastvAshrayatvadarshanAt | 

api ca AvaraNAbhAvamAtram AkAsham icchatAm, ekasmin suparNe patatyAvaraNasya vidyamAnatvAt suparNAntarasyotpitsato.anavakAshatvaprasaN^gaH | yatrAvaraNAbhAvaH tatra patiShyatIti cet -- yenAvaraNAbhAvo visheShyate, tat tarhi vastubhUtam evAkAshaM syAt, na AvaraNAbhAvamAtram | api ca AvaraNAbhAvamAtram AkashaM manyamAnasya saugatasya svAbhyupagamavirodhaH prasajyeta | saugate hi samaye pR^ithivI bhagavaH kiMsaMnishrayA ityasmin prashnaprativacanapravAhe pR^ithivyAdInAm ante vAyuH kiMsaMnishrayaH ityasya prashnasya prativacanaM bhavati -- vAyur AkAshasaM nishrayaH iti | tad AkAshasyAvastutve na samaJNjasaM syAt | tasmAd apyayuktam AkAshasyAvastutvam | api ca nirodhadvayam AkAshaM ca trayam apyetannirupAkhyam avastu nityaM ceti vipratiShiddham | na hyavastuno nityatvam anityatvaM vA sambhavati, vastvAshrayatvAd dharmadharmivyavahArasya | dharmadharmibhAve hi ghaTAdivad vastutvam eva syAt, na nirupAkhyatvam ||24||

|| 2.2.25 || 

anusmR^iteshca || 

api ca vainAshikaH sarvasya vastunaH kShaNikatAm abhyupayan upalabdhur api kShaNikatAm abhyupeyAt | na ca sA sambhavati | anusmR^iteH -- anubhavam upalabdhim anutpadyamAnaM smaraNam eva anusmR^itiH | sA copalabdhyekakartR^ikA satI sambhavati, puruShAntaropalabdhiviShaye puruShAntarasya smR^ityadarshanAt | kathaM hi aham ado.adrAkSham -- idam idAnIM pashyAmi iti ca pUrvottaradarshinyekasminn asati pratyayaH syAt | api ca darshanasmaraNayoH kartaryekasmin pratyakShaH pratyabhij~nApratyayaH sarvasya lokasya prasiddhaH -- aham ado.adrAkSham -- idaM pashyAmi iti | yadi hi tayor bhinnaH kartA syAt, tato.ahaM smarAmi -- adrAkShId anyaH iti pratIyAt | na tv evaM pratyeti kashcit | yatraivaM pratyayaH tatra darshanasmaraNayor bhinnam eva kartAraM sarvaloko.avagacchati -- smarAmyaham -- asAvado.adrAkShIt iti | iha tu aham ado.adrAkSham iti darshanasmaraNayor venAshiko.apyAtmAnam evaikaM kartAram avagacchati | na nAham ityAtmano darshanaM nirvR^ittaM nihnute -- yathA agnir anuShNo.aprakAsha iti vA | tatraivaM satyekasya darshanasmaraNalakShaNakShaNadvayasambandhe kShaNikatvAbhyupagamahAnir aparihAryA vainAshikasya syAt | tathA anantarAm anantarAm Atmana eva pratipattiM pratyabhijAnann ekakartR^ikAm A uttamAd ucchvAsAt, atItAshca pratipattIH A janmana AtmaikakartR^ikAH, pratisandadhAnaH, kathaM kShaNabhaN^gavAdI vainAshiko nApatrapeta? sa yadi brUyAt sAdR^ishyAd etat sampatsyata iti, taM pratibrUyAt -- tenedaM sadR^isham iti dvayAyattatvAt sAdR^ishyasya, kShaNabhaN^gavAdinaH sadR^ishayor ubhayor vastunor grahItur ekasyAbhAvAt, sAdR^ishyanimittaM pratisandhAnam iti mithyApralApa eva syAt | syAccet pUrvottarayoH kShaNayoH sAdR^ishyasya grahItaikaH, tathA satyekasya kShaNadvayAvasthAnAtkShaNikatvapratij~nA pIDAAta | tenedaM sadR^isham iti pratyayAntaram evedam, na pUrvottarakShaNadvayagrahaNanimittam iti cet, na | tena idam iti bhinnapadArthopAdAnAt | pratyayAntaram eva cetsAdR^ishyaviShayaM syAt, tenedaM sadR^isham iti vAkyaprayogo.anarthakaH syAt, sAdR^ishyam ityeva prayogaH prApnuyAt | yadA hi loke prasiddhaH padArthaH parIkShakair na parigR^ihyate, tadA svapakShasiddhiH parapakShadoSho vA ubhayam apyucyamAnaM parIkShakANAm Atmanashca yathArthatvena na buddhisantAnam Arohati | evam evaiSho.arthaH iti nishcitaM yat, tad eva vaktavyam | tato.anyad ucyamAnaM bahupralApitvam AtmanaH kevalaM prakhyApayet | na cAyaM sAdR^ishyAt saMvyavahAro yuktaH | tadbhAvAvagamAt, tatsadR^ishabhAvAnavagamAcca | bhaved api kadAcid bAhyavastuni vipralambhasambhavAt tad evedaM syAt, tat sadR^ishaM vA iti sandehaH | upalabdhari tu sandeho.api na kadAcid bhavati -- sa evAhaM syAM tatsadR^isho vA iti, ya evAhaM pUrvedyur adrAkShaM sa evAham adya smarAmi iti nishcitatadbhAvopalambhAt | tasmAd apyanupapanno vainAshikasamayaH ||25||

|| 2.2.26 ||

nAsato.adR^iShTatvAt ||

itashcAnupapanno vainAshikasamayaH, yataH sthiram anuyAyikAraNam anabhyupagacchatAm abhAvAd bhAvotpattiH ityetad Apadyeta | darshayanti cAbhAvAd bhAvotpattim -- nAnupamR^idya prAdurbhAvAt iti | vinaShTAd dhi kila bIjAd aN^kura utpadyate, tathA vinaShTAt kShIrAd dadhi, mR^itpiNDAcca ghaTaH | kUTasthAccet kAraNAt kAryam utpadyeta, avisheShAt sarvaM sarvata utpadyeta | tasmAd abhAvagrastebhyo bIjAdibhyo.aN^kurAdInAm utpadyamAnatvAd abhAvAd bhAvotpattiH -- iti manyante | 

tatredam ucyate -- nAsato.adR^iShTatvAt iti | nAbhAvAd bhAva utpadyate | yadyabhAvAd bhAva utpadyeta, abhAvatvAvisheShAt kAraNavisheShAbhyupagamo.anarthakaH syAt | na hi bIjAdInAm upamR^iditAnAM yo.abhAvaH tasyAbhAvasya shashaviShANAdInAM ca, niHsvabhAvatvAvisheShAd abhAvatve kashcid visheSho.asti, yena bIjAd evAN^kuro jAyate kShIrAd eva dadhi ityevaMjAtIyakaH kAraNavisheShAbhyupagamo.arthavAn syAt | nirvisheShasya tu abhAvasya kAraNatvAbhyupagame shashaviShANAdibhyo.apyaN^kurAdayo jAyeran | na caivaM dR^ishyate | yadi punar abhAvasyApi visheSho.abhyupagamyeta -- utpalAdInAm iva nIlatvAdiH, tato visheShavattvAd evAbhAvasya bhAvatvam utpalAdivat prasajyeta | 

nApyabhAvaH kasyacid utpattihetuH syAt, abhAvatvAd eva shashaviShANAdivat | abhAvAcca bhAvotpattAvabhAvAnvitam eva sarvaM kAryaM syAt | na caivaM dR^ishyate, sarvasya ca vastunaH svena svena rUpeNa bhAvAtmanaivopalabhyamAnatvAt | na ca mR^idanvitAH sharAvAdayo bhAvAH tantvAdivikArAH kenacid abhyupagamyante | mR^idvikArAneva tu mR^idanvitAn bhAvAn lokaH pratyeti | yat tUktam -- svarUpopamardam antareNa kasyacit kUTasthasya vastunaH kAraNatvAnupapatter abhAvAd bhAvotpattir bhavitum arhatIti, tad duruktam, sthirasvabhAvAnAm eva suvarNAdInAM pratyabhij~nAyamAnAnAM rucakAdikAraNabhAvadarshanAt | yeShvapi bIjAdiShu svarUpopamardo lakShyate, teShvapi nAsAv upamR^idyamAnA pUrvAvasthA uttarAvasthAyAH kAraNam abhyupagamyate, anupamR^idyamAnAnAm evAnuyAyinAM bIjAdyavayavAnAm aN^kurAdikAraNabhAvAbhyupagamAt | tasmAd asadbhyaH shashaviShANAdibhyaH sadutpattyadarshanAt, sadbhyashca suvarNAdibhyaH sadutpattidarshanAt, anupapanno.ayam abhAvAd bhAvotpattyabhyupagamaH | api ca caturbhishcittacaittA utpadyante paramANubhyashca bhUtabhautikalakShaNaH samudAya utpadyate -- ityabhyupagamya, punar abhAvAd bhAvotpattiM kalpayadbhir abhyupagamam apahnuvAnair vainAshikaiH sarvo loka AkulIkriyate ||26||

|| 2.2.27 ||

udAsInAnAm api caivaM siddhiH ||

yadi cAbhAvAd bhAvotpattir abhyupagamyeta, evaM satyudAsInAnAm anIhamAnAnAm api janAnAm abhimatasiddhiH syAt, abhAvasya sulabhatvAt | kR^iShIvalasya kShetrakarmaNyaprayatamAnasyApi sasyaniShpattiH syAt | kulAlasya ca mR^itsaMskriyAyAm aprayatamAnasyApi amatrotpattiH | tantuvAyasyApi tantUn atanvAnasyApi tanvAnasyeva vastralAbhaH | svargApavargayoshca na kashcit kathaMcit samIheta | na caitad yujyate abhyupagamyate vA kenacit | tasmAd anupapanno.ayam abhAvAd bhAvotpattyabhyupagamaH ||27||

|| iti samudAyAdhikaraNam ||

  -- o)0(o -- 

5. abhAvAdhikaraNam 

|| 2.2.28 ||

evaM bAhyArthavAdam Ashritya samudAyAprAptyAdiShu dUShaNeShUdbhAviteShu vij~nAnavAdI bauddha idAnIM pratyavatiShThate -- keShAMcit kila vineyAnAM bAhye vastunyabhinivesham AlakShya tadanurodhena bAhyArthavAdaprakriyeyaM viracitA | nAsau sugatAbhiprAyaH | tasya tu vij~nAnaikaskandhavAda evAbhipretaH | tasmiMshca vij~nAnavAde buddhyArUDhena 
rUpeNAntastha eva pramANaprameyaphalavyavahAraH sarva upapadyate, satyapi bAhyArthe buddhyAroham antareNa pramANAdivyavahArAnavatArAt | kathaM punar avagamyate -- antastha evAyaM sarvavyavahAraH, na vij~nAnavyatirikto bAhyo.artho.astIti | tadasambhavAd ityAha -- sa hi bAhyo.artho.abhyupagamyamAnaH paramANavo vA syuH, tatsamUhA vA stambhAdayaH syuH | tatra na tAvat paramANavaH stambhAdipratyayaparicchedyA bhavitum arhanti, paramANvAbhAsaj~nAnAnupapatteH | 

nApi tatsamUhAH stambhAdayaH, teShAM paramANubhyo.anyatvAnanyatvAbhyAM nirUpayitum ashakyatvAt | evaM jAtyAdIn api pratyAcakShIta | 

api ca anubhavamAtreNa sAdhAraNAtmano j~nAnasya jAyamAnasya yo.ayaM prativiShayaM pakShapAtaH -- stambhaj~nAnaM kuDyaj~nAnaM ghaTaj~nAnaM paTaj~nAnam iti, nAsau j~nAnagatavisheSham antareNopapadyata ityavashyaM viShayasArUpyaM j~nAnasyAN^gIkartavyam | aN^gIkR^ite ca tasmin viShayAkArasya j~nAnenaivAvaruddhatvAd apArthikA bAhyArthasadbhAvakalpanA | 

api ca sahopalambhaniyamAd abhedo viShayavij~nAnayor Apatati | na hyanayor ekasyAnupalambhe.anyasyopalambho.asti | na caitat svabhAvaviveke yuktam, pratibandhakAraNAbhAvAt | tasmAd apyarthAbhAvaH | svapnAdivaccedaM draShTavyam -- yathA hi svapnamAyAmarIcyudakagandharvanagarAdipratyayA vinaiva bAhyenArthena grAhyagrAhakAkArA bhavanti | evaM jAgaritagocarA api stambhAdipratyayA bhavitum arhantItyavagamyate, pratyayatvAvisheShAt | kathaM punar asati bAhyArthe pratyayavaicitryam upapadyate? vAsanAvaicitryAd ityAha -- anAdau hi saMsAre bIjAN^kuravad vij~nAnAnAM vAsanAnAM cAnyonyanimittanaimittikabhAvena vaicitryaM na vipratiShidhyate | api ca anvayavyatirekAbhyAM vAsanAnimittam eva j~nAnavaicitryam ityavagamyate, svapnAdiShvantareNApyarthaM vAsanAnimittasya j~nAnavaicitryasya ubhAbhyAm apyAvAbhyAm abhyupagamyamAnatvAt, antareNa tu vAsanAm arthanimittasya j~nAnavaicitryasya mayA anabhyupagamyamAnatvAt | tasmAd apyabhAvo bAhyArthasyeti | evaM prApte, brUmaH -- 

nAbhAva upalabdheH ||

na khalvabhAvo bAhyasyArthasyAdhyavasAtuM shakyate | kasmAt? upalabdheH -- upalabhyate hi pratipratyayaM bAhyo.arthaH -- stambhaH kuDyaM ghaTaH paTa iti | na copalabhyamAnasyaivAbhAvo bhavitum arhati | yathA hi kashcid bhuJNjAno bhujisAdhyAyAM tR^iptau svayam anubhUyamAnAyAm evaM brUyAt -- nAhaM bhuJNje na vA tR^ipyAmi iti -- tadvad indriyasaMnikarSheNa svayam upalabhamAna eva bAhyam artham, nAham upalabhe na ca so.asti iti bruvan, katham upAdeyavacanaH syAt | 

nanu nAham evaM bravImi -- na kaMcid artham upalabhe iti | kiM tu upalabdhivyatiriktaM nopalabhe iti bravImi | bADham evaM bravIShi niraN^kushatvAt te tuNDasya, na tu yuktyupetaM bravIShi, yata upalabdhivyatireko.api balAd arthasyAbhyupagantavyaH, upalabdher eva | na hi kashcid upalabdhim eva stambhaH kuDyaM cetyupalabhate | upalabdhiviShayatvenaiva tu stambhakuDyAdIn sarve laukikA upalabhante | atashcaivam eva sarve laukikA upalabhante, yat pratyAcakShANA api bAhyam artham evam AcakShate -- yad antarj~neyarUpaM tad bahirvad avabhAsate iti -- te.api hi sarvalokaprasiddhAM bahiravabhAsamAnAM saMvidaM pratilabhamAnAH, pratyAkhyAtukAmAshca bAhyam artham, bahirvat iti vatkAraM kurvanti | itarathA hi kasmAt bahirvat iti brUyuH | na hi viShNumitro vandhyAputravad avabhAsate iti kashcid AcakShIta | tasmAt yathAnubhavaM tattvam abhyupagacchadbhiH bahir evAvabhAsate iti yuktam abhyupagantum, na tu bahirvad avabhAsata iti | 

nanu bAhyasyArthasyAsambhavAt bahirvad avabhAsate ityadhyavasitam | nAyaM sAdhur adhyavasAyaH, yataH pramANapravR^ittyam pravR^ittipUrvakau sambhavAsambhavAvavadhAryete, na punaH sambhavAsambhavapUrvake pramANapravR^ittyapravR^ittI | yad dhi pratyakShAdInAm anyatamenApi pramANenopalabhyate, tat sambhavati | yat tu na kenacid api pramANenopalabhyate, tan na sambhavati | iha tu yathAsvaM sarvair eva pramANair bAhyo.artha upalabhyamAnaH kathaM vyatirekAvyatirekAdivikalpair na sambhavatItyucyeta -- upalabdher eva? na ca j~nAnasya viShayasArUpyAd viShayanAsho bhavati, asati viShaye viShayasArUpyAnupapatteH, bahir upalabdheshca viShayasya | ata eva sahopalambhaniyamo.api pratyayaviShayayor upAyopeyabhAvahetukaH, na abhedahetuka ityabhyupagantavyam | 

api ca ghaTaj~nAnaM paTaj~nAnam iti visheShaNayor eve ghaTapaTayor bhedaH, na visheShyasya j~nAnasya -- yathA shuklo gauH kR^iShNo gauH iti shauklyakArShNyayor eva bhedaH, na gotvasya | dvAbhyAM ca bheda ekasya siddho bhavati, ekasmAcca dvayoH | tasmAd arthaj~nAnayor bhedaH | tathA ghaTadarshanaM ghaTasmaraNam ityatrApi pratipattavyam | atrApi hi visheShyayor eva darshanasmaraNayor bhedaH, na visheShaNasya ghaTasya -- yathA kShIragandhaH kShIrarasa iti visheShyayor eva gandharasayor bhedaH, na visheShaNasya kShIrasya, tadvat | api ca dvayor vij~nAnayoH pUrvottarakAlayoH svasaMvedanenaiva upakShINayoH itaretaragrAhyagrAhakatvAnupapattiH | tatashca -- vij~nAnabhedapratij~nA kShaNikatvAdidharmapratij~nA svalakShaNasAmAnyalakShaNavAsyavAsakatvAvidyopaplavasadasaddharmabandhamokShAdipratij~nAshca svashAstragatAH -- tA hIyeran | 

kiM cAnyat -- vij~nAnaM vij~nAnam ityabhyupagacchatA, bAhyArthaH stambhaH kuDyam ityevaMjAtIyakaH kasmAn nAbhyupagamyata iti vaktavyam? vij~nAnam anubhUyata iti cet, bAhyo.apyartho.anubhUyata eveti yuktam abhyupagantum | atha vij~nAnaM prakAshAtmakatvAt pradIpavat svayam evAnubhUyate, na tathA bAhyo.apyartha iti cet -- atyantaviruddhAM svAtmani kriyAm abhyupagacchasi -- agnir AtmAnaM dahatItivat | aviruddhaM tu lokaprasiddham -- svAtmavyatiriktena vij~nAnena bAhyArtho.anubhUyata iti necchasi | aho pANDityaM mahad darshitam | na cArthavyatiriktam api vij~nAnaM svayam evAnubhUyate, svAtmani kriyAvirodhAd eva | 

nanu vij~nAnasya svarUpavyatiriktagrAhyatve, tad apyanyena grAhyaM tad apyanyena -- ityanavasthA prApnoti | api ca pradIpavad avabhAsAtmakatvAjj~nAnasya j~nAnAntaraM kalpayataH samatvAd avabhAsyAvabhAsakabhAvAnupapatteH kalpanAnarthakyam iti tad ubhayam apyasat, vij~nAnagrahaNamAtra eva vij~nAnasAkShiNo grahaNAkAN^kShAnutpAdAd anavasthAshaN^kAnupapatteH, sAkShipratyayayoshca svabhAvavaiShamyAd upalabdher upalabhyabhAvopapatteH, svayaMsiddhasya ca sAkShiNo.apratyAkhyeyatvAt | 

kiM cAnyat -- pradIpavadvij~nAnam avabhAsakAntaranirapekShaM svayam eva prathate -- iti bruvatA apramANagamyaM vij~nAnam anavagantR^ikam ityuktaM syAt -- shilAghanamadhyasthapradIpasahasraprathanavat | bADham evam -- anubhavarUpatvAt tu vij~nAnasyeShTo naH pakShaH tvayA anuj~nAyata iti cet, na | anyasyAvagantushcakShuHsAdhanasya pradIpAdiprathanadarshanAt | ato vij~nAnasyApyavabhAsyatvAvisheShAt satyevAnyasminn avagantari prathanaM pradIpavad ityavagamyate | sAkShiNo.avagantuH svayaMsiddhatAm upakShipatA, svayaM prathate vij~nAnam ityeSha eva mama pakShaH tvayA vAcoyuktyantareNAshrita iti cet, na | vij~nAnasyotpattipradhvaMsAnekatvAdivisheShavattvAbhyupagamAt | ataH pradIpavad vij~nAnasyApi vyatiriktAvagamyatvam asmAbhiH prasAdhitam ||28||

|| 2.2.29 ||

vaidharmyAcca na svapnAdivat ||

yad uktaM bAhyArthApalApinA -- svapnAdipratyayavajjAgaritagocarA api stambhAdipratyayA vinaiva bAhyenArthena bhaveyuH, pratyayatvAvisheShAd iti, tat prativaktavyam | atrocyate -- na svapnAdipratyayavajjAgratpratyayA bhavitum arhanti | kasmAt? vaidharmyAt -- vaidharmyaM hi bhavati svapnajAgaritayoH | kiM punar vaidharmyam? bAdhAbAdhAviti brUmaH -- bAdhyate hi svapnopalabdhaM vastu pratibuddhasya -- mithyA mayopalabdho mahAjanasamAgama iti, na hyasti mama mahAjanasamAgamaH, nidrAglAnaM tu me mano babhUva, tenaiShA bhrAntir udbabhUveti | evaM mAyAdiShvapi bhavati yathAyathaM bAdhaH | naivaM jAgaritopalabdhaM vastu stambhAdikaM kasyAMcid apyavasthAyAM bAdhyate | api ca smR^itir eShA, yat svapnadarshanam | upalabdhiH tu jAgaritadarshanam | smR^ityupalabdhyoshca pratyakSham antaraM svayam anubhUyate arthaviprayogasamprayogAtmakam -- iShTaM putraM smarAmi, nopalabhe, upalabdhum icchAmIti | tatraivaM sati na shakyate vaktum -- mithyA jAgaritopalabdhiH, upalabdhitvAt, svapnopalabdhivad iti -- ubhayor antaraM svayam anubhavatA | na ca svAnubhavApalApaH prAj~namAnibhir yuktaH kartum | api ca anubhavavirodhaprasaN^gAjjAgaritapratyayAnAM svato nirAlambanatAM vaktum ashaknuvatA svapnapratyayasAdharmyAd vaktum iShyate | na ca, yo yasya svato dharmo na sambhavati so.anyasya sAdharmyAt tasya sambhaviShyati | na hyagnir uShNo.anubhUyamAna udakasAdharmyAcchIto bhaviShyati | darshitaM tu vaidharmyaM svapnajAgaritayoH ||29||

|| 2.2.30 ||

na bhAvo.anupalabdheH ||

yad apyuktam -- vinApyarthena j~nAnavaicitryaM vAsanAvaicitryAd evAvakalpata iti, tat prativaktavyam | atrocyate -- na bhAvo vAsanAnAm upapadyate, tvatpakShe.anupalabdher bAhyAnAm arthAnAm | arthopalabdhinimittA hi pratyarthaM nAnArUpA vAsanA bhavanti | anupalabhyamAneShu tu artheShu kiMnimittA vicitrA vAsanA bhaveyuH? anAditve.apyandhaparamparAnyAyenApratiShThaivAnavasthA vyavahAralopinI syAt, nAbhiprAyasiddhiH | yAvapyanvayavyatirekAvarthApalApinopanyastau -- vAsanAnimittam evedaM j~nAnajAtaM nArthanimittam iti, tAvapyevaM sati pratyuktau draShTavyau, vinArthopalabdhyA vAsanAnupapatteH | api ca vinApi vAsanAbhir arthopalabdhyupagamAt, vinA tu arthopalabdhyA vAsanotpattyanabhyupagamAt arthasadbhAvam evAnvayavyatirekAvapi pratiShThApayataH | api ca vAsanA nAma saMskAravisheShAH | saMskArAshca nAshrayam antareNAvakalpante, evaM loke dR^iShTatvAt | na ca tava vAsanAshrayaH kashcid asti, pramANato.anupalabdheH ||30||

|| 2.2.31 || 

kShaNikatvAcca || 

yad apyAlayavij~nAnaM nAma vAsanAshrayatvena parikalpitam, tad api kShaNikatvAbhyupagamAd anavasthitasvarUpaM sat, pravR^ittivij~nAnavan na vAsanAnAm adhikaraNaM bhavitum arhati | na hi kAlatrayasambandhinyekasminn anvayinyasati kUTasthe vA sarvArthadarshini deshakAlanimittApekShavAsanAdhIn asmR^itipratisandhAn AdivyavahAraH sambhavati | sthirasvarUpatve tvalayavij~nAnasya siddhAntahAniH | api ca vij~nAnavAde.api kShaNikatvAbhyupagamasya samAnatvAt, yAni bAhyArthavAde kShaNikatvanibandhanAni dUShaNAnyudbhAvitAni -- uttarotpAde ca pUrvanirodhAt ityevam AdIni, tAnIhApyanusandhAtavyAni | evam etau dvAvapi vainAshikapakShau nirAkR^itau -- bAhyArthavAdipakSho vij~nAnavAdipakShashca | shUnyavAdipakShaH tu sarvapramANavipratiShiddha iti tannirAkaraNAya nAdaraH kriyate | na hyayaM sarvapramANasiddho lokavyavahAro.anyat tattvam anadhigamya shakyate.apahnotum, apavAdAbhAve utsargaprasiddhiH ||31||

|| 2.2.32 ||

sarvathA.anupapatteshca || 

kiM bahunA? sarvaprakAreNa -- yathA yathAyaM vainAshikasamaya upapattimattvAya parIkShyate tathA tathA -- sikatAkUpavad vidIryata eva | na kAMcid apyatropapattiM pashyAmaH | atashcAnupapanno vainAshikatantravyavahAraH | api ca bAhyArthavij~nAnashUnyavAdatrayam itaretaraviruddham upadishatA sugatena spaShTIkR^itam Atmano.asambaddhapralApitvam, pradveSho vA prajAsu -- viruddhArthapratipattyA vimuhyeyuH imAH prajA iti | sarvathApyanAdaraNIyo.ayaM sugatasamayaH shreyaskAmaiH ityabhiprAyaH ||32||

 -- o)0(o -- 
6. ekasminn asambhavAdhikaraNam

|| 2.2.33 ||

naikasminn asambhavAt ||

nirastaH sugatasamayaH | vivasanasamaya idAnIM nirasyate | sapta caiShAM padArthAH saMmatAH -- jIvAjIvAsravasaMvaranirjarabandhamokShA nAma | saMkShepataH tu dvAv eva padArthau jIvAjIvAkhyau, yathAyogaM tayor evetarAntarbhAvAd iti manyante | tayoH imam aparaM prapaJNcam AcakShate, paJNcAstikAyA nAma -- jIvAstikAyaH pudgalAstikAyo dharmAstikAyo.adharmAstikAya AkAshAstikAyashceti | sarveShAm apyeShAm avAntarabhedAn bahuvidhAn svasamayaparikalpitAn varNayanti | sarvatra cemaM saptabhaN^gInayaM nAma nyAyam avatArayanti -- syAd asti, syAn nAsti, syAd asti ca nAsti ca, syAd avaktavyaH, syAd asti cAvaktavyashca, syAn nAsti cAvaktavyashca, syAd asti ca nAsti cAvaktavyashceti | evam evaikatvanityatvAdiShvapImaM saptabhaN^gInayaM yojayanti || 

atrAcakShmahe -- nAyam abhyupagamo yukta iti | kutaH? ekasminn asambhavAt | na hyekasmin dharmiNi yugapat sadasattvAdiviruddhadharmasamAveshaH sambhavati, shItoShNavat | ya ete saptapadArthA nirdhAritA etAvanta evaMrUpAshceti, te tathaiva vA syuH, naiva vA tathA syuH | itarathA hi, tathA vA syur atathA vetyanirdhAritarUpaM j~nAnaM saMshayaj~nAnavad apramANam eva syAt | 

nanvanekAtmakaM vastviti nirdhAritarUpam eva j~nAnam utpadyamAnaM saMshayaj~nAnavan nApramANaM bhavitum arhati | neti brUmaH -- niraN^kushaM hyanekAntatvaM sarvavastuShu pratijAnAnasya nirdhAraNasyApi vastutvAvisheShAt, syAd asti syAn nAsti ityAdi vikalpopanipAtAd anirdhAraNAtmakataiva syAt | evaM nirdhArayitur nirdhAraNaphalasya ca syAtpakShe.astitA, syAcca pakShe nAstiteti | evaM sati kathaM pramANabhUtaH san tIrthakaraH pramANaprameyapramAtR^ipramitiShvanirdhAritAsu upadeShTuM shaknuyAt? kathaM vA tadabhiprAyAnusAriNaH tadupadiShTe.arthe.anirdhAritarUpe pravarteran? aikAntikaphalatvanirdhAraNe hi sati tatsAdhanAnuShThAnAya sarvo loko.anAkulaH pravartate, nAnyathA | atashcAnirdhAritArthaM shAstraM praNayan mattonmattavad anupAdeyavacanaH syAt | tathA paJNcAnAm astikAyAnAM paJNcatvasaMkhyA asti vA nAsti vA iti vikalpyamAnA, syAt tAvad ekasmin pakShe, pakShAntare tu na syAt -- ityato nyUnasaMkhyAtvam adhikasaMkhyAtvaM vA prApnuyAt | 

na caiShAM padArthAnAm avaktavyatvaM sambhavati | avaktavyAshcen nocyeran | ucyante cAvaktavyAshceti vipratiShiddham | ucyamAnAshca tathaivAvadhAryante nAvadhAryanta iti ca | tathA tadavadhAraNaphalaM samyagdarshanam asti vA nAsti vA -- evaM tadviparItam asamyagdarshanam apyasti vA nAsti vA -- iti pralapan mattonmattapakShasyaiva pakShaH syAt, na pratyayitavyapakShasya | svargApavargayoshca pakShe bhAvaH pakShe cAbhAvaH, tathA pakShe nityatA pakShe cAnityatAityanavadhAraNAyAM pravR^ittyanupapattiH | anAdisiddhajIvaprabhR^itInAM ca svashAstrAvadhR^itasvabhAvAnAm ayathAvadhR^itasvabhAvatvaprasaN^gaH | evaM jIvAdiShu padArtheShv ekasmin dharmiNi sattvAsattvayor viruddhayor dharmayor asambhavAt, sattve caikasmin dharme.asattvasya dharmAntarasyAsambhavAt, asattve caivaM sattvasyAsambhavAt, asaN^gatam idam ArhataM matam | 

etenaikAnekanityAnityavyatiriktAvyatiriktAdyanekAntAbhyupagamA nirAkR^itA mantavyAH | yat tu pudgalasaMj~nakebhyo.aNubhyaH saMghAtAH sambhavantIti kalpayanti, tatpUrveNaivANuvAdanirAkaraNena nirAkR^itaM bhavatItyato na pR^ithaktannirAkaraNAya prayatyate ||33||

|| 2.2.34 ||

evaM cAtmAkArtsnyam ||

yathaikasmin dharmiNi viruddhadharmAsambhavo doShaH syAdvAde prasaktaH, evam Atmano.api jIvasya akArtsnyam aparo doShaH prasajyeta | katham? sharIraparimANo hi jIva ityArhatA manyante | sharIraparimANatAyAM ca satyAm, akR^itsno.asarvagataH paricchinna Atmetyato ghaTAdivad anityatvam AtmanaH prasajyeta | sharIrANAM cAnavasthitaparimANatvAt manuShyajIvo manuShyasharIraparimANo bhUtvA punaH kenacit karmavipAkena hastijanma prApnuvan na kR^itsnaM hastisharIraM vyApnuyAt | puttikAjanma ca prApnuvan na kR^itsnaH puttikAsharIre saMmIyeta | samAna eSha ekasminn api janmani kaumArayauvanasthAvireShu doShaH | syAd etat -- anantAvayavo jIvaH | tasya ta evAvayavA alpe sharIre saN^kuceyuH | mahati ca vikaseyuH iti | teShAM punar anantAnAM jIvAvayavAnAM samAnadeshatvaM prativihanyate vA, na veti vaktavyam | pratighAte tAvat nAnantAvayavAH paricchinne deshe saMmIyeran | pratighAte.apyekAvayavadeshatvopapatteH sarveShAm avayavAnAM prathimAnupapatter jIvasyANumAtratvaprasaN^gaH syAt | api ca sharIramAtraparicchinnAnAM jIvAvayavAnAm AnantyaM notprekShitum api shakyam ||34||

|| 2.2.35 || 

atha paryAyeNa bR^ihaccharIrapratipattau kecijjIvAvayavA upagacchanti, tanusharIrapratipattau ca kecid apagacchantItyucyeta | tatrApyucyate -- 

na ca paryAyAd apyavirodho vikArAdibhyaH ||

na ca paryAyeNApyavayavopagamApagamAbhyAm etad dehaparimANatvaM jIvasyAvirodhenopapAdayituM shakyate | kutaH? vikArAdidoShaprasaN^gAt -- avayavopagamApagamAbhyAM hyanisham ApUryamANasyApakShIyamANasya ca jIvasya vikriyAvattvaM tAvad aparihAryam | vikriyAvattve ca carmAdivad anityatvaM prasajyeta | tatashca bandhamokShAbhyupagamo bAdhyeta -- karmAShTakapariveShTitasya jIvasya alAbUvatsaMsArasAgare nimagnasya bandhanocchedAd UrdhvagAmitvaM bhavatIti | 

kiM cAnyat -- AgacchatAm apagacchatAM ca avayavAnAm AgamApAyadharmavattvAd eva anAtmatvaM sharIrAdivat | tatashcAvasthitaH kashcid avayava Atmeti syAt | na ca sa nirUpayituM shakyate -- ayam asAviti | 

kiM cAnyat -- Agacchantashcaite jIvAvayavAH kutaH prAdurbhavanti, apagacchantashca kva vA lIyanta iti vaktavyam | na hi bhUtebhyaH prAdurbhaveyuH, bhUteShu ca nilIyeran, abhautikatvAjjIvasya | nApi kashcid anyaH sAdhAraNo.asAdhAraNo vA jIvAnAm avayavAdhAro nirUpyate, pramANAbhAvAt | 

kiM cAnyat -- anavadhR^itasvarUpashcaivaM sati AtmA syAt, AgacchatAm apagacchatAM ca avayavAnAm aniyataparimANatvAt | ata evamAdidoShaprasaN^gAt na paryAyeNApyavayavopagamApagamAvatmana AshrayituM shakyete | athavA pUrveNa sUtreNa sharIraparimANasyAtmana upacitApacitasharIrAntarapratipattAvakArtsnyaprasaJNjanadvAreNAnityatAyAM coditAyAm, punaH paryAyeNa parimANAnavasthAne.api srotaHsantAnanityatAnyAyena Atmano nityatA syAt -- yathA raktapaTAnAM vij~nAnAnavasthAne.api tatsantAnanityatA, tadvad visicAm api -- ityAshaN^kya, anena sUtreNottaram ucyate -- santAnasya tAvad avastutve nairAtmyavAdaprasaN^gaH, vastutve.apyAtmano vikArAdidoShaprasaN^gAd asya pakShasyAnupapattiH iti ||35||

|| 2.2.36 ||

antyAvasthiteshcobhayanityatvAd avisheShAt ||

api ca antyasya mokShAvasthAbhAvino jIvaparimANasya nityatvam iShyate jainaiH | tadvat pUrvayor apyAdyamadhyamayor jIvaparimANayor nityatvaprasaN^gAd avisheShaprasaN^gaH syAt | ekasharIraparimANataiva syAt, na upacitApacitasharIrAntaraprAptiH | athavA antyasya jIvaparimANasya avasthitatvAt pUrvayor apyavasthayor avasthitaparimANa eva jIvaH syAt | tatashcAvisheSheNa sarvadaiva aNur mahAn vA jIvo.abhyupagantavyaH, na sharIraparimANaH | atashca saugatavad Arhatam api matam asaN^gatam ityupekShitavyam ||36||

7. patyadhikaraNam

|| 2.2.37 ||

idAnIM kevalAdhiShThAtr IshvarakAraNavAdaH pratiShidhyate | tat katham avagamyate? prakR^itishca pratij~nAdR^iShTAntAnuparodhAt abhidhyopadeshAcca ityatra prakR^itibhAvena adhiShThAtR^ibhAvena ca ubhayasvabhAvasyeshvarasya svayam eva AcAryeNa pratiShThApitatvAt | yadi punar avisheSheNeshvarakAraNavAdamAtramiha pratiShidhyeta, pUrvottaravirodhAdvyAhatAbhivyAhAraH sUtrakAra ityetadApadyeta | tasmAd aprakR^itiradhiShThAtA kevalaM nimittakAraNam IshvaraH -- ityeSha pakSho vedAntavihitabrahmaikatvapratipakShatvAt yatnenAtra pratiShidhyate | sA ceyaM vedabAhyeshvarakalpanA anekaprakArA -- kecittAvatsAN^khyayogavyapAshrayAH kalpayanti -- pradhAnapuruShayor adhiShThAtA kevalaM nimittakAraNam IshvaraH | itaretaravilakShaNAH pradhAnapuruSheshvarA iti | mAheshvarAH tu manyante -- kAryakAraNayogavidhiduHkhAntAH paJNca padArthAH pashupatineshvareNa pashupAshavimokShaNAyopadiShTAH | pashupatir Ishvaro nimittakAraNam iti | tathA vaisheShikAdayo.api kecitkathaMcitsvaprakriyAnusAreNa nimittakAraNam Ishvaram iti | ata uttaram ucyate -- 

patyur asAmaJNjasyAt ||

patyur Ishvarasya pradhAnapuruShayor adhiShThAtR^itvena jagatkAraNatvaM nopapadyate | kasmAt? asAmaJNjasyAt | kiM punar asAmaJNjasyam? hInamadhyamottamabhAvena hi prANibhedAn vidadhata Ishvarasya rAgadveShAdidoShaprasakteH asmadAdivad anIshvaratvaM prasajyeta | prANikarmApekShitatvAd adoSha iti cet, na | karmeshvarayoH pravartyapravartayitR^itve itaretarAshrayadoShaprasaN^gAt | na, anAditvAt, iti cet, na | vartamAnakAlavadatIteShvapi kAleShvitaretarAshrayadoShAvisheShAd andhaparamparAnyAyApatteH | api ca pravartanAlakShaNA doShAH iti nyAyavitsamayaH | na hi kashcid adoShaprayuktaH svArthe parArthe vA pravartamAno dR^ishyate | svArthaprayukta eva ca sarvo janaH parArthe.api pravartata ityevam apyasAmaJNjasyam, svArthavattvAd IshvarasyAnIshvaratvaprasaN^gAt | puruShavisheShatvAbhyupagamAcceshvarasya, puruShasya caudAsInyAbhyupagamAd asAmaJNjasyam ||37||

|| 2.2.38 ||

sambandhAnupapatteshca ||

punar apyasAmaJNjasyam eva -- na hi pradhAnapuruShavyatirikta Ishvaro.antareNa sambandhaM pradhAnapuruShayor IshitA | na tAvat saMyogalakShaNaH sambandhaH sambhavati, pradhAnapuruSheshvarANAM sarvagatatvAn niravayavatvAcca | nApi samavAyalakShaNaH sambandhaH, AshrayAshrayibhAvAnirUpaNAt | nApyanyaH kashcit kAryagamyaH sambandhaH shakyate kalpayitum, kAryakAraNabhAvasyaivAdyApyasiddhatvAt | brahmavAdinaH katham iti cet, na | tasya tAdAtmyalakShaNasambandhopapatteH | api ca Agamabalena brahmavAdI kAraNAdisvarUpaM nirUpayatIti nAvashyaM tasya yathAdR^iShTam eva sarvam abhyupagantavyam iti niyamo.asti | parasya tu dR^iShTAntabalena kAraNAdisvarUpaM nirUpayataH yathAdR^iShTam eva sarvam abhyupagantavyam ityayam astyatishayaH | parasyApi sarvaj~napraNItAgamasadbhAvAt samAnam Agamabalam iti cet, na | itaretarAshrayaprasaN^gAt -- AgamapratyayAt sarvaj~natvasiddhiH sarvaj~natvapratyayAccAgamasiddhiH iti | tasmAd anupapannA sAN^khyayogavAdinAm IshvarakalpanA | evam anyAsvapi vedabAhyAsv IshvarakalpanAsu yathAsambhavam asAmaJNjasyaM yojayitavyam ||38||

|| 2.2.39 ||

adhiShThAnAnupapatteshca ||

itashcAnupapattiH tArkikaparikalpitasyeshvarasya -- sa hi parikalpyamAnaH, kumbhakAra iva mR^idAdIni, pradhAnAdInyadhiShThAya pravartayet | na caivam upapadyate | na hyapratyakShaM rUpAdihInaM ca pradhAnam IshvarasyAdhiShTheyaM sambhavati, mR^idAdivailakShaNyAt ||39||

|| 2.2.40 ||

karaNavaccen na bhogAdibhyaH ||

syAd etat -- yathA karaNagrAmaM cakShurAdikam apratyakShaM rUpAdihInaM ca puruSho.adhitiShThati, evaM pradhAnam Ishvaro.adhiShThAsyatIti | tathApi nopapadyate | bhogAdidarshanAd dhi karaNagrAmasya adhiShThitatvaM gamyate | na cAtra bhogAdayo dR^ishyante | karaNagrAmasAmye ca abhyupagamyamAne saMsAriNAm iva IshvarasyApi bhogAdayaH prasajyeran ||40|| 

 -- o)0(o -- 

|| 2.2.41 ||

anyathA vA sUtradvayaM vyAkhyAyate -- adhiShThAnAnupapatteshca -- itashcAnupapattiH tArkikaparikalpitasyeshvarasya | sAdhiShThAno hi loke sasharIro rAjA rAShTrasyeshvaro dR^ishyate | na niradhiShThAnaH | atashca taddR^iShTAntavashenAdR^iShTam IshvaraM kalpayitum icchataH IshvarasyApi kiMciccharIraM karaNAyatanaM varNayitavyaM syAt | na ca tad varNayituM shakyate, sR^iShTyuttarakAlabhAvitvAccharIrasya, prAksR^iShTeH tadanupapatteH | niradhiShThAnatve ceshvarasya pravartakatvAnupapattiH, evaM loke dR^iShTatvAt | karaNavaccen na bhogAdibhyaH -- atha lokadarshanAnusAreNa IshvarasyApi kiMcitkaraNAnAm AyatanaM sharIraM kAmena kalpyeta -- evam api nopapadyate | sasharIratve hi sati saMsArivad bhogAdiprasaN^gAt IshvarasyApyanIshvaratvaM prasajyeta ||

antavatvam asarvaj~natA vA ||

itashcAnupapattiH tArkikaparikalpitasyeshvarasya -- sa hi sarvaj~naH tair abhyupagamyate.anantashca | anantaM ca pradhAnam, anantAshca puruShA mitho bhinnA abhyupagamyante | tatra sarvaj~neneshvareNa pradhAnasya puruShANAm AtmanashceyattA paricchidyeta vA, na vA paricchidyeta | ubhayathApi doSho.anuShakta eva | katham? pUrvasmiMH tAvad vikalpe, iyattAparicchinnatvAt pradhAnapuruSheshvarANAm antavattvam avashyambhAvi, evaM loke dR^iShTatvAt | yad dhi loke iyattAparicchinnaM vastu ghaTAdi, tadantavad dR^iShTam -- tathA pradhAnapuruSheshvaratrayam apIyattAparicchinnatvAd antavat syAt | saMkhyAparimANaM tAvat pradhAnapuruSheshvaratrayarUpeNa paricchinnam | svarUpaparimANam api tadgatam IshvareNa paricchidyeta, puruShagatA ca mahAsaMkhyA | tatashceyattAparicchinnAnAM madhye ye saMsArAn mucyante, teShAM saMsAro.antavAn, saMsAritvaM ca teShAm antavat | evam itareShvapi krameNa mucyamAneShu saMsArasya saMsAriNAM ca antavattvaM syAt | pradhAnaM ca savikAraM puruShArtham Ishvarasya adhiShTheyaM saMsAratvenAbhimatam | tacchUnyatAyAm IshvaraH kim adhitiShThet? kiMviShaye vA sarvaj~nateshvarate syAtAm? pradhAnapuruSheshvarANAm caivam antavattve sati AdimattvaprasaN^gaH | Adyantavattve ca shUnyavAdaprasaN^gaH | atha mA bhUd eSha doSha ityuttaro vikalpo.abhyupagamyeta -- na pradhAnasya puruShANAm Atmanashca iyattA IshvareNa paricchidyata iti | tata Ishvarasya sarvaj~natvAbhyupagamahAnir aparo doShaH prasajyeta | tasmAd apyasaN^gataH tArkikaparigR^ihIta IshvarakAraNavAdaH ||41||

 -- o)0(o -- 

8. utpattyasambhavAdhikaraNam

|| 2.2.42 ||

yeShAm aprakR^itir adhiShThAtA kevalanimittakAraNam Ishvaro.abhimataH, teShAM pakShaH pratyAkhyAtaH | yeShAM punaH prakR^itishcAdhiShThAtA ca ubhayAtmakaM kAraNam Ishvaro.abhimataH, teShAM pakShaH pratyAkhyAyate | 

nanu shrutisamAshrayaNenApyevaMrUpa eveshvaraH prAN^nirdhAritaH -- prakR^itishcAdhiShThAtA ceti | shrutyanusAriNI ca smR^itiH pramANam iti sthitiH | tat kasya hetor eSha pakShaH pratyAcikhyAsita iti -- ucyate -- yadyapyevaMjAtIyako.aMshaH samAnatvAn na visaMvAdagocaro bhavati, asti tu aMshAntaraM visaMvAdasthAnam ityataH tatpratyAkhyAnAyArambhaH || 

tatra bhAgavatA manyate -- bhagavAn evaiko vAsudevo niraJNjanaj~nAnasvarUpaH paramArthatattvam | sa caturdhAtmAnaM pravibhajya pratiShThitaH -- vAsudevavyUharUpeNa, saN^karShaNavyUharUpeNa, pradyumnavyUharUpeNa, aniruddhavyUharUpeNa ca | vAsudevo nAma paramAtmA ucyate | saN^karShaNo nAma jIvaH | pradyumno nAma manaH | aniruddho nAma ahaMkAraH | teShAM vAsudevaH parA prakR^itiH, itare saN^karShaNAdayaH kAryam | tam itthambhUtaM parameshvaraM bhagavantam abhigamanopAdAnejyAsvAdhyAyayogair varShashatam iShTavA kShINaklesho bhagavantam eva pratipadyata iti | tatra yat tAvad ucyate -- yo.asau nArAyaNaH paro.avyaktAt prasiddhaH paramAtmA sarvAtmA, sa AtmanAtmAnam anekadhA vyUhyAvasthita iti -- tan na nirAkriyate, sa ekadhA bhavati tridhA bhavati ityAdi shrutibhyaH paramAtmano.anekadhAbhAvasyAdhigatatvAt | yad api tasya bhagavato.abhigamanAdilakShaNam ArAdhanam ajasram ananyacittatayAbhipreyate, tad api na pratiShidhyate, shrutismR^ityor IshvarapraNidhAnasya prasiddhatvAt | 

yat punaH idam ucyate -- vAsudevAt saN^karShaNa utpadyate, saN^karShaNAcca pradyumnaH, pradyumnAccAniruddha iti, atra brUmaH -- na vAsudevasaMj~nakAt paramAtmanaH saN^karShaNasaMj~nakasya jIvasyotpattiH sambhavati, anityatvAdidoShaprasaN^gAt | utpattimattve hi jIvasya anityatvAdayo doShAH prasajyeran | tatashca naivAsya bhagavatprAptir mokShaH syAt, kAraNaprAptau kAryasya pravilayaprasaN^gAt | pratiShedhiShyati ca AcAryo jIvasyotpattim -- nAtmAshruter nityatvAcca tAbhyaH iti | tasmAd asaN^gataiShA kalpanA ||

|| 2.2.43 ||

na ca kartuH karaNam || 

itashcAsaN^gataiShA kalpanA -- yasmAn na hi loke kartur devadattAdeH karaNaM parashvAdyutpadyamAnaM dR^ishyate | varNayanti ca bhAgavatAH kartur jIvAt saN^karShaNasaMj~nakAt karaNaM manaH pradyumnasaMj~nakam utpadyate, kartR^ijAcca tasmAd aniruddhasaMj~nako.ahaMkAra utpadyata iti | na caitaddR^iShTAntam antareNAdhyavasAtuM shaknumaH | na caivambhUtAM shrutim upalabhAmahe ||43||

|| 2.2.44 ||

vij~nAnAdi bhAve vA tadapratiShedhaH ||

athApi syAt -- na caite saN^karShaNAdayo jIvAdibhAvenAbhipreyante | kiM tarhi, IshvarA evaite sarve j~nAnaishvaryashaktibalavIryatejobhir aishvaryadharmair anvitA abhyupagamyante -- vAsudevA evaite sarve nirdoShA niradhiShThAnA niravadyAshceti | tasmAn nAyaM yathAvarNita utpattyasambhavo doShaH prApnotIti | atrocyate -- evam api, tadapratiShedhaH utpattyasambhavasyApratiShedhaH, prApnotyevAyam utpattyasambhavo doShaH prakArAntareNetyabhiprAyaH | katham? yadi tAvad ayam abhiprAyaH -- parasparabhinnA evaite vAsudevAdayashcatvAra IshvarAH tulyadharmANaH, naiShAm ekAtmakatvam astIti -- tato.anekeshvarakalpanAnarthakyam, ekenaiveshvareNeshvarakAryasiddhiH | siddhAntahAnishca, bhagavAn evaiko vAsudevaH paramArthatattvam ityabhyupagamAt | 

athAyam abhiprAyaH -- ekasyaiva bhagavata ete catvAro vyUhAH tulyadharmANa iti, tathApi tadavastha evotpattyasambhavaH | na hi vAsudevAt saN^karShaNasyotpattiH sambhavati, saN^karShaNAcca pradyumnasya, pradyumnAccAniruddhasya, atishayAbhAvAt | bhavitavyaM hi kAryakAraNayor atishayena, yathA mR^idghaTayoH | na hyasatyatishaye, kAryaM kAraNam ityavakalpate | na ca paJNcarAtrasiddhAntibhir vAsudevAdiShu ekasmin sarveShu vA j~nAnaishvaryAditAratamyakR^itaH kashcid bhedo.abhyupagamyate | vAsudevA eva hi sarve vyUhA nirvisheShA iShyante | na caite bhagavadvyUhAshcatuHsaMkhyAyAm evAvatiShTheran, brahmAdistambaparyantasya samastasyaiva jagato bhagavadvyUhatvAvagamAt ||

|| 2.2.45 ||

vipratiShedhAcca ||

vipratiShedhashca asmin shAstre bahuvidha upalabhyate -- guNaguNitvakalpanAdilakShaNaH | j~nAnaishvaryashaktibalavIryatejAMsi guNAH, AtmAna evaite bhagavanto vAsudevA ityAdidarshanAt | vedavipratiShedhashca bhavati -- caturShu vedeShu paraM shreyo.alabdhvA shANDilya idaM shAstram adhigatavAn ityAdi vedanindAdarshanAt | tasmAt asaN^gataiShA kalpaneti siddham ||45|| 

iti shrImatparamahaMsaparivrAjakAcAryasya shrIgovindabhagavatpUjyapAdashiShyasya shrImacchaN^karabhagavataH kR^itau shArIrakamImAMsAsUtrabhAShye 
dvitIyAdhyAyasya dvitIyaH pAdaH || 
||2.2||

 
(2.3)

|| dvitIyAdhyAye tR^itIyaH pAdaH ||

atra pAde paJNcamahAbhUtajIvAdishrutInAM virodhaparihAraH ||
 
1. viyadadhikaraNam 

|| 2.3.1 || 

vedAnteShu tatra tatra bhinnaprasthAnA utpattishrutaya upalabhyante | kecid AkAshasyotpattim Amananti, kecin na | tathA kecid vAyor utpattim Amananti, kecin na | evaM jIvasya prANAnAM ca | evam eva kramAdidvArako.api vipratiShedhaH shrutyantareShUpalakShyate | vipratiShedhAcca parapakShANAm anapekShitatvaM sthApitaM tadvat svapakShasyApi vipratiShedhAd evAnapekShitatvam AshaN^kyetetyataH sarvavedAntagatasR^iShTishrutyarthanirmalatvAya paraH papraJNca Arabhyate | tadarthanirmalatve ca phalaM yathoktAshaN^kAnivR^ittir eva | tatra prathamaM tAvad AkAsham Ashritya cintyate -- kim asyAkAshasyotpattir asti, uta nAstIti ? tatra tAvat pratipadyate -- 

na viyadashruteH ||

na khalvakAsham utpadyate | kasmAt? ashruteH -- na hyasyotpattiprakaraNe shravaNam asti | chAndogye hi sad eva somyedam agra AsId ekam evAdvitIyam iti sacchabdavAcyaM brahma prakR^itya, tad aikShata tat tejo.asR^ijata iti ca paJNcAnAM mahAbhUtAnAM madhyamaM teja Adi kR^itvA trayANAM tejo.abannAnAm utpattiH shrAvyate | shrutishca naH pramANam atIndriyArthavij~nAnotpattau | na ca atra shrutir astyAkAshasyotpattipratipAdinI | tasmAn nAkAshasyotpattiH iti ||

|| 2.3.2 ||

asti tu || 

tushabdaH pakShAntaraparigrahe | mA nAmAkAshasya chAndogye.abhUd utpattiH | shrutyantare tu asti | taittirIyakA hi samAmananti -- satyaM j~nAnam anantaM brahma [tai.u. 2.1.1] iti prakR^itya, tasmAd vA etasmAd Atmana AkAshaH sambhUtaH iti | tatashca shrutyor vipratiShedhaH -- kvacit tejaHpramukhA sR^iShTiH, kvacid AkAshapramukheti | nanvekavAkyatA anayoH shrutyoryuktA | satyaM sA yuktA, na tu sA avagantuM shakyate | kutaH? tattejo.asR^ijata iti sakR^icchrutasya sraShTuH sraShTavyadvayena sambandhAnupapatteH -- tattejo.asR^ijata tadAkAshamasR^ijata iti | 

nanu sakR^icchrutasyApi kartuH kartavyadvayena sambandho dR^ishyate -- yathA saH sUpaM paktvA odanaM pacatIti, evaM tadAkAshaM sR^iShTvA tattejo.asR^ijata iti yojayiShyAmi | naivaM yujyate | prathamajatvaM hi chAndogye tejaso.avagamyate | taittirIyake ca AkAshasya | na ca ubhayoH prathamajatvaM sambhavati | etena itarashrutyakSharavirodho.api vyAkhyAtaH -- tasmAd vA etasmAd Atmana AkAshaH sambhUtaH ityatrApi -- tasmAd AkAshaH sambhUtaH, tasmAt tejaH sambhUtam -- iti sakR^icchrutasyApAdAnasya sambhavanasya ca viyattejobhyAM yugapatsambandhAnupapatteH, vAyor agniH iti ca pR^ithagAmnAnAt ||2|| 

|| 2.3.3 ||

asmin vipratiShedhe kashcid Aha -- 

gauNyasambhavAt || 

nAsti viyata utpattiH, ashruter eva | yA tvitarA viyadutpattivAdinI shrutir udAhR^itA, sA gauNI bhavitum arhati | kasmAt? asambhavAt | na hyAkAshasyotpattiH sambhAvayituM shakyA, shrImatkaNabhugabhiprAyAnusAriShu jIvatsu | te hi kAraNasAmagryasambhavAd AkAshasyotpattiM vArayanti | samavAyyasamavAyinimittakAraNebhyo hi kila sarvam utpadyamAnaM samutpadyate | dravyasya caikajAtIyakam anekaM ca dravyaM samavAyikAraNaM bhavati | na cAkAshasyaikajAtIyakam anekaM ca dravyam Arambhakam asti | yasmin samavAyikAraNe sati, asamavAyikAraNe ca tatsaMyoge, AkAsha utpadyeta | tadabhAvAt tu tadanugrahapravR^ittaM nimittakAraNaM dUrApetam eva AkAshasya bhavati | utpattimatAM ca tejaHprabhR^itInAM 
pUrvottarakAlayor visheShaH sambhAvyate -- prAgutpatteH prakAshAdikAryaM na babhUva, pashcAcca bhavatIti | AkAshasya punar na pUrvottarakAlayor visheShaH sambhAvayituM shakyate | kiM hi prAgutpatter anavakAsham asuShiram acchidraM babhUveti shakyate.adhyavasAtum? pR^ithivyAdivaidharmyAcca vibhutvAdilakShaNAt AkAshasya ajatvasiddhiH | tasmAd yathA loke -- AkAshaM kuru, AkAsho jAtaH ityevaMjAtIyako gauNaH prayogo bhavati, yathA ca ghaTAkAshaH, karakAkAshaH gR^ihAkAshaH -- ityekasyApyAkAshasya evaMjAtIyako bhedavyapadesho gauNo bhavati -- vede.api AraNyAnAkAsheShvalabheran iti | evam utpattishrutir api gauNI draShTavyA ||3||

|| 2.3.4 || 

shabdAcca || 

shabdaH khalvapyAkAshasya ajatvaM khyApayati, yata Aha -- vAyushcAntarikShaM caitad amR^itam [bR^i.A.u. 2.3.3] iti | na hyamR^itasyotpattir upapadyate | AkAshavat sarvagatashca nityaH iti ca AkAshena brahma sarvagatatvanityatvAbhyAM dharmAbhyAm upamimAnaH AkAshasyApi tau dharmau sUcayati | na ca tAdR^ishasyotpattir upapadyate | sa yathA -- ananto.ayam AkAsha evam ananta AtmA veditavyaH iti ca udAharaN, AkAshasharIraM brahma [tai.u. 1.6.2], AkAsha AtmA [tai.u. 1.7.1] iti ca | na hyAkAshasyotpattimattve brahmaNaH tena visheShaNaM sambhavati -- nIlenevotpalasya | tasmAn nityam evAkAshena sAdhAraNaM brahmeti gamyate ||4||

 || 2.3.5 || 

idaM padottaraM sUtram | syAd etat | kathaM punar ekasya sambhUtashabdasya -- tasmAd vA etasmAd Atmana AkAshaH sambhUtaH [tai.u. 2.1] ityasminn adhikAre pareShu tejaHprabhR^itiShvanuvartamAnasya mukhyatvaM sambhavati, AkAshe ca gauNatvam iti | ata uttaram ucyate -- 

syAccaikasya brahmashabdavat ||

syAccaikasyApi sambhUtashabdasya viShayavisheShavashAd gauNo mukhyashca prayogaH -- brahmashabdavat | yathaikasyApi brahmashabdasya tapasA brahma vijij~nAsasva tapo brahma [tai.u. 3.2] ityasminn adhikAre.annAdiShu gauNaH prayogaH, Anande ca mukhyaH | yathA ca tapasi brahmavij~nAnasAdhane brahmashabdo bhaktyA prayujyate, aJNjasA tu vij~neye brahmaNi, tadvat | kathaM punar anutpattau nabhasaH ekam evAdvitIyam [chA.u. 6.2.1] itIyaM pratij~nA samarthyate?

nanu nabhasA dvitIyena sadvitIyaM brahma prApnoti | kathaM ca brahmaNi vidite sarvaM viditaM syAt ? iti, tad ucyate -- ekam eva iti tAvat svakAryApekShayopapadyate | yathA loke kashcit kumbhakArakule pUrvedyur mR^iddaNDacakrAdIni ca upalabhya aparedyushca nAnAvidhAnyamatrANi prasAritAnyupalabhya brUyAt -- mR^id evaikAkinI pUrvedyur AsIt iti, sa ca tayAvadhAraNayA mR^itkAryajAtam eva pUrvedyur nAsId ityabhipreyAt, na daNDacakrAdi -- tadvad advitIyashrutir adhiShThAtrantaraM vArayati -- yathA mR^ido.amatraprakR^iteH kumbhakAro.adhiShThAtA dR^ishyate, naivaM brahmaNo jagatprakR^iter anyo.adhiShThAtA astIti | na ca nabhasApi dvitIyena sadvitIyaM brahma prasajyate | lakShaNAnyatvanimittaM hi nAnAtvam | na ca prAgutpatter brahmanabhasor lakShaNAnyatvam asti -- kShIrodakayoH iva saMsR^iShTayoH -- vyApitvAmUrtatvAdidharmasAmAnyAt | sargakAle tu brahma jagad utpAdayituM yatate, stimitam itarat tiShThati, tenAnyatvam avasIyate | tathA ca AkAshasharIraM brahma ityAdishrutibhyo.api brahmAkAshayor abhedopacArasiddhiH | ata eva ca brahmavij~nAnena sarvavij~nAnasiddhiH | 

api ca sarvaM kAryam utpadyamAnam AkAshenAvyatiriktadeshakAlam evotpadyate, brahmaNA ca avyatiriktadeshakAlam evAkAshaM bhavatIti -- ato brahmaNA tatkAryeNa ca vij~nAtena saha vij~nAtam evAkAshaM bhavati -- yathA kShIrapUrNe ghaTo katicid abbindavaH prakShiptAH santaH kShIragrahaNenaiva gR^ihItA bhavanti | na hi kShIragrahaNAd abbindugrahaNaM parishiShyate | evaM brahmaNA tatkAryaishcAvyatiriktadeshakAlatvAt gR^ihItam eva brahmagrahaNena nabho bhavati | tasmAd bhAktaM nabhasaH sambhavashravaNam iti ||5|| 

|| 2.3.6 || 

evaM prApte, idam Aha -- 

pratij~nA.ahAnir avyatirekAcchabdebhyaH ||

yenAshrutaM shrutaM bhavatyamataM matam avij~nAtaM vij~nAtam [chA.u. 6.1.3] iti, Atmani khalvare dR^iShTe shrute mate vij~nAte idaM sarvaM viditam iti, kasmin nu bhagavo vij~nAte sarvam idaM vij~nAtaM bhavati [mu.u. 1.1.3] iti, na kAcana madbahirdhA vidyAsti iti caivaMrUpA prativedAntaM pratij~nA vij~nAyate | tasyAH pratij~nAyA evam ahAnir anuparodhaH syAt, yadyavyatirekaH kR^itsnasya vastujAtasya vij~neyAd brahmaNaH syAt | vyatireke hi sati ekavij~nAnAnena sarvaM vij~nAyata itIyaM pratij~nA hIyeta | sa cAvyatireka evam upapadyate, yadi kR^itsnaM vastujAtam ekasmAd brahmaNa utpadyeta | shabdebhyashca prakR^itivikArAvyatirekanyAyenaiva pratij~nAsiddhir avagamyate | tathA hi -- yenAshrutaM shrutaM bhavati [chA.u. 6.1.3] iti pratij~nAya, mR^idAdidR^iShTAntaiH kAryakAraNAbhedapratipAdanaparaiH pratij~naiShA samarthyate | tatsAdhanAyaiva cottare shabdAH -- sad eva somyedam agra AsId ekam evAdvitIyam [chA.u. 6.2.1], tad aikShata tat tejo.asR^ijata ityevaM kAryajAtaM brahmaNaH pradarshya, avyatirekaM pradarshayanti -- aitadAtmyam idaM sarvam ityArabhya AprapAThakaparisamApteH | tad yadyAkAshaM na brahmakAryaM syAt, na brahmaNi vij~nAte AkAshaM vij~nAyeta | tatashca pratij~nAhAniH syAt | na ca pratij~nAhAnyA vedasyAprAmANyaM yuktaM kartum | tathA hi prativedAntaM te te shabdAH tena tena dR^iShTAntena tAm eva pratij~nAM j~nApayanti -- idaM sarvaM yad ayam AtmA [bR^i.A.u. 2.4.6], brahmaivedam amR^itaM purastAt [mu.u. 2.2.11] ityevamAdayaH | tasmAjjvalanAdivad eva gaganam apyutpadyate || 

yad uktam -- ashruter na viyad utpadyata iti, tad ayuktam, viyadutpattiviShayashrutyantarasya darshitatvAt -- tasmAd vA etasmAd Atmana AkAshaH sambhUtaH iti | satyaM darshitam, viruddhaM tu tat tejo.asR^ijata ityanena shrutyantareNa | na, ekavAkyatvAt sarvashrutInAm | bhavatv ekavAkyatvam aviruddhAnAm | iha tu virodha uktaH -- sakR^icchrutasya sraShTuH sraShTavyadvayasambandhAsambhavAd dvayoshca prathamajatvAsambhavAd vikalpAsambhavAcceti -- naiSha doShaH, tejaHsargasya taittirIyake tR^itIyatvashravaNAt -- tasmAd vA etasmAd Atmana AkAshaH sambhUtaH, AkAshAd vAyuH, vAyor agniH iti | ashakyA hIyaM shrutir anyathA pariNetum | shakyA tu pariNetuM chAndogyashrutiH -- tad AkAshaM vAyuM ca sR^iShTvA tat tejo.asR^ijata iti | na hIyaM shrutiH tejojanipradhAnA satI shrutyantaraprasiddhAm AkAshasyotpattiM vArayituM shaknoti, ekasya vAkyasya vyApAradvayAsambhavAt | sraShTA tv eko.api krameNAnekaM sraShTavyaM sR^ijet -- ityekavAkyatvakalpanAyAM sambhavantyAM na viruddhArthatvena shrutir hAtavyA | na cAsmAbhiH sakR^icchrutasya sraShTuH sraShTavyadvayasambandho.abhipreyate, shrutyantaravashena sraShTavyAntaropasaMgrahAt | yathA ca sarvaM khalvidaM brahma tajjalAn [chA.u. 3.14.1] ityatra sAkShAd eva sarvasya vastujAtasya brahmajatvaM shrUyamANaM na pradeshAntaravihitaM tejaHpramukham utpattikramaM vArayati, evaM tejaso.api brahmajatvaM shrUyamANaM na shrutyantaravihitaM nabhaHpramukham utpattikramaM vArayitum arhati | 

nanu shamavidhAnArtham etad vAkyam -- tajjalAn iti shAnta upAsIta [chA.u. 3.14.1] iti shruteH | naitat sR^iShTivAkyam | tasmAd etan na pradeshAntaraprasiddhaM kramam anuroddhum arhatIti | tat tejo.asR^ijata [chA.u. 6.2.3] ityetat sR^iShTivAkyam | tasmAd atra yathAshruti kramo grahItavya iti | netyucyate | na hi tejaHprAthamyAnurodhena shrutyantaraprasiddho viyatpadArthaH parityaktavyo bhavati, padArthadharmatvAt kramasya | 

api ca tat tejo.asR^ijata [chA.u. 6.2.3] iti nAtra kramasya vAcakaH kashcicchabdo.asti | arthAt tu kramo gamyate | sa ca vAyor agniH ityanena shrutyantaraprasiddhena krameNa nivAryate | vikalpasamuccayau tu viyattejasoH prathamajatvaviShayAvasambhavAnabhyupagamAbhyAM nivAritau | tasmAn nAsti shrutyor vipratiShedhaH | api ca chAndogye yenAshrutaM shrutaM bhavati [chA.u. 6.1.3] ityetAM pratij~nAM vAkyopakrame shrutAM samarthayitum asamAmnAtam api viyadutpattAv upasaMkhyAtavyam | kim aN^ga punaH taittirIyake samAmnAtaM nabho na saMgR^ihyate | yaccoktam -- AkAshasya sarveNAnanyad eshakAlatvAd brahmaNA tatkAryaishca saha viditam eva tad bhavati | ato na pratij~nA hIyate | na ca ekam evAdvitIyam [chA.u. 6.2.1] iti shrutikopo bhavati, kShIrodakavad brahmanabhasor avyatirekopapatteH iti | 

atrocyate -- na kShIrodakanyAyenedam ekavij~nAnena sarvavij~nAnaM netavyam | mR^idAdidR^iShTAntapraNayanAd dhi prakR^itivikAranyAyenaivedaM sarvavij~nAnaM netavyam iti gamyate | kShIrodakanyAyena ca sarvavij~nAnaM kalpyamAnaM na samyagvij~nAnaM syAt | na hi kShIraj~nAnagR^ihItasyodakasya samyagvij~nAnagR^ihItatvam asti | na ca vedasya puruShANAm iva mAyAlIkavaJNcanAdibhir arthAvadhAraNam upapadyate | sAvadhAraNA ceyam ekam evAdvitIyam [chA.u. 6.2.1] iti shrutiH kShIrodakanyAyena nIyamAnA pIDyata | na ca svakAryApekShayedaM vastvekadeshaviShayaM sarvavij~nAnam evAdvitIyatAvadhAraNaM ceti nyAyyam, mR^idAdiShvapi hi tatsambhavAt -- na tad apUrvavad upanyasitavyaM bhavati -- shvetaketo yan nu somyedaM mahAmanA anUcAnamAnI stabdho.asyuta tam Adesham aprAkShyaH yenAshrutaM shrutaM bhavati [chA.u. 6.1.3] ityAdinA | tasmAd asheShavastuviShayam evedaM sarvavij~nAnaM sarvasya brahmakAryatApekShayopanyasyata iti draShTavyam ||6|| 

|| 2.3.7 ||

yat punar etad uktam -- asambhavAd gauNI gaganasyotpattishrutiH iti, atra brUmaH -- 

yAvad vikAraM tu vibhAgo lokavat ||

tushabdo.asambhavAshaN^kAvyAvR^ittyarthaH | na khalvakAshotpattAvasambhavAshaN^kA kartavyA | yato yAvat kiMcid vikArajAtaM dR^ishyate -- ghaTaghaTikodaJNcanAdi vA, kaTakakeyUrakuNDalAdi vA, sUcInArAcanistriMshAdi vA -- tAvAn eva vibhAgo loke lakShyate | na tu avikR^itaM kiMcit kutashcid vibhaktam upalabhyate | vibhAgashcAkAshasya pR^ithivyAdibhyo.avagamyate | tasmAt so.api vikAro bhavitum arhati | etena dikkAlamanaHparamANvAdInAM kAryatvaM vyAkhyAtam | 

nanvatmApyAkAshAdibhyo vibhakta iti tasyApi kAryatvaM ghaTAdivat prApnoti | na, Atmana AkAshaH sambhUtaH iti shruteH | yadi hyAtmApi vikAraH syAt, tasmAt param anyan na shrutam ityAkAshAdi sarvaM kAryaM nirAtmakam AtmanaH kAryatve syAt | tathA ca shUnyavAdaH prasajyeta | AtmatvAccAtmano nirAkaraNashaN^kAnupapattiH na hyAtmAgantukaH kasyacit, svayaMsiddhatvAt | na hyAtmA AtmanaH pramANam apekShya sidhyati | tasya hi pratyakShAdIni pramANAnyasiddhaprameyasiddhaye upAdIyante | na hyAkAshAdayaH padArthAH pramANanirapekShAH svayaM siddhAH kenacid abhyupagamyante | AtmA tu pramANAdivyavahArAshrayatvAt prAg eva pramANAdivyavahArAt sidhyati | na cedR^ishasya nirAkaraNaM sambhavati | AgantukaM hi vastu nirAkriyate, na svarUpam | ya eva hi nirAkartA, tad eva tasya svarUpam | na hyagner auShNyam agninA nirAkriyate | tathA aham evedAnIM jAnAmi vartamAnaM vastu, aham evAtItam atItataraM cAj~nAsiSham, aham evAnAgatam anAgatataraM ca j~nAsyAmi, ityatItAn AgatavartamAnabhAvenAnyathAbhavatyapi j~nAtavye na j~nAtur anyathAbhAvo.asti, sarvadA vartamAnasvabhAvatvAt | tathA bhasmIbhavatyapi dehe nAtmana ucchedaH | vartamAnasvabhAvAd anyasvabhAvatvaM vA na sambhAvayituM shakyam | evam apratyAkhyeyasvabhAvatvAd akAryatvam AtmAnaH, kAryatvaM ca AkAshasya || 

yat tUktaM samAnajAtIyam anekaM kAraNadravyaM vyomno nAstIti, tat pratyucyate -- na tAvat samAnajAtIyam evArabhate, na bhinnajAtIyam iti niyamo.asti | na hi tantUnAM tatsaMyogAnAM ca samAnajAtIyatvam asti, dravyaguNatvAbhyupagamAt | na ca nimittakAraNAnAm api turIvemAdInAM samAnajAtIyatvaniyamo.asti | syAd etat -- samavAyikAraNaviShaya eva samAnajAtIyatvAbhyupagamaH, na kAraNAntaraviShaya iti | tad apyanaikAntikam | sUtragobAlair hyanekajAtIyair ekA rajjuH sR^ijyamAnA dR^ishyate | tathA sUtrair UrNAdibhishca vicitrAn kambalAn vitanvate | sattvadravyatvAdyapekShayA vA samAnajAtIyatve kalpyamAne niyamAn arthakyam, sarvasya sarveNa samAnajAtIyakatvAt | 

nApyanekam evArabhate, naikam -- iti niyamo.asti | aNumanasor AdyakarmArambhAbhyupagamAt | ekaiko hi paramANur manashcAdyaM karmArabhate, na dravyAntaraiH saMhatya -- ityabhyupagamyate | dravyArambha evAnekArambhakatvaniyama iti cet, na | pariNAmAbhyupagamAt | bhaved eSha niyamaH -- yadi saMyogasacivaM dravyaM dravyAntarasyArambhakam abhyupagamyeta | tad eva tu dravyaM visheShavad avasthAntaram ApadyamAnaM kAryaM nAmAbhyupagamyate | tacca kvacid anekaM pariNamate mR^id bIjAdi, aN^kurAdibhAvena | kvacid ekaM pariNamate kShIrAdi, dadhyAdibhAvena | neshvarashAsanam iti -- anekam eva kAraNaM kAryaM janayatIti | ataH shrutiprAmANyAd ekasmAd brahmaNa AkAshAdimahAbhUtotpattikrameNa jagajjAtam iti nishcIyate | tathA coktam -- upasaMhAradarshanAn neti cen na kShIravad dhi iti || 

yaccoktam AkAshasyotpattau na pUrvottarakAlayor visheShaH sambhAvayituM shakyata iti, tad ayuktam | yenaiva visheSheNa pR^ithivyAdibhyo vyatiricyamAnaM nabhaH svarUpavadidAnImadhyavasIyate, sa eva visheShaH prAgutpatter nAsId iti gamyate | yathA ca brahma na sthUlAdibhiH pR^ithivyAdisvabhAvaiH svabhAvavat -- asthUlamanaNu ityAdishrutibhyaH, evamAkAshasvabhAvenApi na svabhAvavadanAkAsham iti shruteravagamyate | tasmAt prAgutpatter anAkAsham iti sthitam | yadapyuktaM pR^ithivyAdivaidharmyAdAkAshasyAjatvam iti, tadapyasat, shrutivirodhe satyutpattyasambhavAnumAnasyAbhAsatvopapatteH, utpattyanumAnasya ca darshitatvAt | anityamAkAsham, anityaguNAshrayatvAt, ghaTAdivadityAdiprayogasambhavAcca | AtmanyanaikAntikam iti cet, na | tasyaupaniShadaM pratyanityaguNAshrayatvAsiddhiH | vibhutvAd InAM ca AkAshasyotpattivAdinaM pratyasiddhatvAt | yaccoktam etat -- shabdAcceti -- tatrAmR^itatvashrutistAvadviyati amR^itA divaukasaH itivaddraShTavyA | utpattipralayayor upapAditatvAt | AkAshavat sarvagatashca nityaH ityapi 
prasiddhamahattvenAkAshopamAnaM kriyate niratishayamahattvAya, na AkAshasamatvAya -- yathA iShuriva savitA dhAvati iti kShipragatitvAyocyate, na iShutulyagatitvAya, tadvat | etenAnantatvopamAnashrutir vyAkhyAtA | jyAyAnAkAshAt ityAdishrutibhyashca brahmaNaH sakAshAdAkAshasyonaparimANatvasiddhiH na tasya pratimAsti iti ca brahmaNo.anupamAnatvaM darshayati | ato.anyadArtam iti ca brahmaNo.anyeShAmAkAshAdInAmArtatvaM darshayati | tapasi brahmashabdavadAkAshasya janmashruter gauNatvam ityetad AkAshasambhavashrutyanumAnAbhyAM parihR^itam | tasmAd brahmakAryaM viyad iti siddham ||

mAtarishvAdhikaraNam

|| 2.3.8 || 

etena mAtarishvA vyAkhyAtaH ||

atidesho.ayam | etena viyadvyAkhyAnena mAtarishvApi viyadAshrayo vAyur vyAkhyAtaH | tatrApyete yathAyogaM pakShA racayitavyAH -- na vAyur utpadyate, chandogAnAm utpattiprakaraNe.anAmnAnAd ityekaH pakShaH, asti tu taittirIyANAm utpattiprakaraNe AmnAnam AkAshAd vAyuH -- iti pakShAntaram | tatashca shrutyor vipratiShedhe sati gauNI vAyor utpattishrutiH, asambhavAt ityaparo.abhiprAyaH | asambhavashca saiShAnastamitA devatA yad vAyuH ityastamayapratiShedhAd amR^itatvAdishravaNAcca | pratij~nAnuparodhAd yAvadvikAraM ca vibhAgAbhyupagamAd utpadyate vAyuH iti siddhAntaH | astamayapratiShedho.aparavidyAviShaya ApekShikaH, agnyAdInAm iva vAyor astamayAbhAvAt | kR^itapratividhAnaM ca amR^itatvAd ishravaNam | 

nanu vAyor AkAshasya ca tulyayor utpattiprakaraNe shravaNAshravaNayor ekam evAdhikaraNam ubhayaviShayam astu kim atideshenAsati visheSha iti, ucyate -- satyam evam etat | tathApi mandadhiyAM shabdamAtrakR^itAshaN^kAnivR^ittyartho.ayam atideshaH kriyate -- saMvargavidyAdiShu hyupAsyata vAyor mahAbhAgatvashravaNAt astamayapratiShedhAdibhyashca bhavati nityatvAshaN^kA kasyacid iti ||38||

asambhavAdhikaraNam

|| 2.3.9 || 

asambhavaH tu sato.anupapatteH ||

viyatpavanayor asambhAvyamAnajanmanor apyutpattim upashrutya, brahmaNo.api bhavet kutashcid utpattiH iti syAt kasyacin matiH | tathA vikArebhya evAkAshAdibhya uttareShAM vikArANAm utpattim upashrutya, AkAshasyApi vikArAd eva brahmaNa utpattiH iti kashcin manyeta | tAm AshaN^kAm apanetum idaM sUtram -- asambhavaH tviti | na khalu brahmaNaH sadAtmakasya kutashcid anyataH sambhava utpattir AshaN^kitavyA | kasmAt? anupapatteH | sanmAtraM hi brahma | na tasya sanmAtrAd evotpattiH sambhavati, asatyatishaye prakR^itivikArabhAvAnupapatteH | nApi sadvisheShAt, dR^iShTaviparyayAt -- sAmAnyAd visheShA utpadyamAnA dR^ishyante, mR^idAder ghaTAdayaH, na tu visheShebhyaH sAmAnyam | nApyasataH, nirAtmakatvAt | katham asataH sajjAyeta iti ca AkShepashravaNAt | sa kAraNaM karaNAdhipAdhipo na cAsya kashcijjanitA na cAdhipaH [shve.u. 6.9] iti ca brahmaNo janayitAraM vArayati | viyatpavanayoH punar utpattiH pradarshitA, na tu brahmaNaH sA astIti vaiShamyam | na ca vikArebhyo vikArAntarotpattidarshanAd brahmaNo.api vikAratvaM bhavitum arhati, mUlaprakR^ityanabhyupagame.anavasthAprasaN^gAt | yA mUlaprakR^itir abhyupagamyate, tad eva ca no brahmetyavirodhaH ||9||

tejo.adhikaraNam

|| 2.3.10 ||

chAndogye sanmUlatvaM tejasaH shrAvitam, taittirIyake tu vAyumUlatvam | tatra tejoyoniM prati shrutivipratipattau satyAm, prAptaM tAvad brahmayonikaM teja iti | kutaH? sad eva ityupakramya tat tejo.asR^ijata [chA.u. 6.2.3] ityupadeshAt | sarvavij~nAnapratij~nAyAshca, brahmaprabhavatve sarvasya, sambhavAt | tajjalAn iti ca avisheShashruteH | etasmAjjAyate prANaH [mu.u. 2.1.3] iti ca upakramya shrutyantare sarvasyAvisheSheNa brahmajatvopadeshAt | taittirIyake ca sa tapaH taptvA | idaM sarvam asR^ijata | yad idaM kiMca ityavisheShashravaNAt | tasmAt -- vAyor agniH iti kramopadesho draShTavyaH | vAyor anantaram agniH sambhUta iti | evaM prApte, ucyate -- 

tejo.ataH tathA hyAha || 

tejo.ataH mAtarishvanaH jAyata iti | kasmAt? tathA hyAha -- vAyor agniH iti | 
avyavahite hi tejaso brahmajatve sati, asati vAyujatve vAyor agniH itIyaM shrutiH kadarthitA syAt | 

nanu kramArthaiShA bhaviShyatItyuktam | neti brUmaH -- tasmAd vA etasmAd Atmana AkAshaH sambhUtaH iti purastAt sambhavatyapAdAnasya AtmanaH paJNcamInirdeshAt, tasyaiva ca sambhavaterihAdhikArAt, parastAd api tadadhikAre pR^ithivyA oShadhayaH ityapAdAnapaJNcamIdarshanAt, vAyor agniH ityapAdAnapaJNcamyevaiSheti gamyate | api ca, vAyor UrdhvamagniH sambhUtaH -- iti kalpyaH upapadArthayogaH, kptastu kArakArthayogaH -- vAyor agniH sambhUtaH iti | tasmAd eShA shrutir vAyuyonitvaM tejaso.avagamayati | nanvitarApi shrutir brahmayonitvaM tejaso.avagamayati -- tattejo.asR^ijata iti | na, tasyAH pAramparyajatve.apyavirodhAt | yadApi hyAkAshaM vAyuM ca sR^iShTvA vAyubhAvApannaM brahma tejo.asR^ijateti kalpyate, tadApi brahmajatvaM tejaso na virudhyate, yathA -- tasyAH sR^itam, tasyA dadhi, tasyA AmikShetyAdi | darshayati ca brahmaNo vikArAtmanAvasthAnam -- tadAtmAnaMsvayamakuruta iti | tathA ca IshvarasmaraNaM bhavati -- buddhir j~nAnamasaMmohaH ityAdyanukramya bhavanti bhAvA bhUtAnAM matta eva pR^ithagvidhAH iti | yadyapi buddhyAdayaH svakAraNebhyaH pratyakShaM bhavanto dR^ishyante, tathApi sarvasya bhAvajAtasya sAkShAt praNADAa vA IshvaravaMshyatvAt | etenAkramasR^iShTivAdinyaH shrutayo vyAkhyAtAH, tAsAM sarvathopapatteH, kramavatsR^iShTivAdinInAM tu anyathAnupapatteH | pratij~nApi sauMshyatvamAtramapekShate, na avyavahitajanyatvam -- ityavirodhaH ||10||

7. abadhikaraNam

|| 2.3.11 ||

ApaH ||

 atastathA hyAha ityanuvartate | ApaH, ataH tejasaH, jAyante | kasmAt? tathA hyAha -- tadapo.asR^ijata iti, agnerApaH iti ca | sati vacane nAsti saMshayaH | tejasaH tu sR^iShTiM vyAkhyAya pR^ithivyA vyAkhyAsyan, apo.antariyAm iti ApaH iti sUtrayAm babhUva ||11||

8. pR^ithivyadhikArAdhikaraNam

|| 2.3.12 || 

tA Apa aikShanta bahvyaH syAma prajAyemahIti tA annam asR^ijanta [chA.u. 6.2.4] iti shrUyate | tatra saMshayaH -- kim anenAnnashabdena vrIhiyavAdyabhyavahAryaM vA odanAdyucyate, kiM vA pR^ithivIti | tatra prAptaM tAvat -- vrIhiyavAdi odanAdi vA parigrahItavyam iti | tatra hyannashabdaH prasiddho loke | vAkyasheSho.apyetam artham upodvalayati -- tasmAd yatra kvacana varShati tad eva bhUyiShTham annaM bhavati iti -- vrIhiyavAdyeva hi sati varShaNe bahu bhavati, na pR^ithivIti || evaM prApte, 

pR^ithivyadhikArarUpashabdAntarebhyaH ||

brUmaH -- pR^ithivyeveyam annashabdenAdbhyo jAyamAnA vivakShyata iti | kasmAt? adhikArAt, rUpAt, shabdAntarAcca | adhikAraH tAvat -- tat tejo.asR^ijata tad apo.asR^ijata [chA.u. 6.2.3] iti mahAbhUtaviShayo vartate | tatra kramaprAptAM pR^ithivIM mahAbhUtaM vilaN^ghya nAkasmAd vrIhyAdiparigraho nyAyyaH | tathA rUpam api vAkyasheShe pR^ithivyanuguNaM dR^ishyate -- yat kR^iShNaM tad annasya iti | na hy odanAder abhyavahAryasya kR^iShNatvaniyamo.asti, nApi vrIhyAdInAm | 

nanu pR^ithivyA api naiva kR^iShNatvaniyamo.asti, payaHpANDurasyAN^gArarohitasya ca kShetrasya darshanAt | nAyaM doShaH -- bAhulyApekShatvAt | bhUyiShThaM hi pR^ithivyAH kR^iShNaM rUpam, na tathA shvetarohite | paurANikA api pR^ithivIcchAyAM sharvarIm upadishanti, sA ca kR^iShNAbhAsA -- ityataH kR^iShNaM rUpaM pR^ithivyA iti shliShyate | shrutyantaram api samAnAdhikAram -- adabhyaH pR^ithivI iti bhavati, tad yad apAM shara AsIt tat samahanyata sA pR^ithivyabhavat iti ca | pR^ithivyAH tu vrIhyAder utpattiM darshayati -- pR^ithivyA oShadhaya oShadhIbhyo.annam iti ca | evam adhikArAdiShu pR^ithivyAH pratipAdakeShu satsu kuto vrIhyAdipratipattiH? prasiddhir apyadhikArAdibhir eva bAdhyate | vAkyasheSho.api pArthivatvAd annAdyasya taddvAreNa pR^ithivyA evAdbhyaH prabhavatvaM sUcayatIti draShTavyam | tasmAt pR^ithivIyam annashabdeti ||12||

 -- o)0(o -- 


9. tadabhidhyAnAdhikaraNam

|| 2.3.13 ||

kim imAni viyadAdIni bhUtAni svayam eva svavikArAn sR^ijanti, Aho svit parameshvara eva tena tena AtmanAvatiShThamAno.abhidhyAyan taM taM vikAraM sR^ijatIti sandehe sati, prAptaM tAvat -- svayam eva sR^ijantIti | kutaH? AkAshAd vAyur vAyor agniH ityAdisvAtantryashravaNAt | 

nanu acetanAnAM svatantrANAM pravR^ittiH pratiShiddhA | naiSha doShaH -- tat teja aikShata tA Apa IkShanta iti ca bhUtAnAm api cetanatvashravaNAd iti || evaM prApte, 

tadabhidhyAnAd eva tu talliN^gAt saH ||

abhidhIyate -- sa eva parameshvarastena tena AtmanA avatiShThamAno.abhidhyAyan taM taM vikAraM sR^ijatIti | kutaH? talliN^gAt | tathA hi shAstram -- yaH pR^ithivyAM tiShThan yaH pR^ithivyA antaro yaM pR^ithivI na veda yasya pR^ithivI sharIraM yaH pR^ithivI mantaro yamayati [bR^i.A.u. 3.7.3] ityevaMjAtIyakam -- sAdhyakShANAm eva bhUtAnAM pravR^ittiM darshayati | tathA so.akAmayata bahu syAM prajAyeyeti [tai.u. 2.6] iti prastutya, sacca tyaccAbhavat, tadAtmAnaM svayamakuruta iti ca tasyaiva ca sarvAtmabhAvaM darshayati | yat tu IkShaNashravaNamaptejasoH, tatparameshvarAveshavashAd eva draShTavyam -- nAnyo.ato.asti draShTA itIkShitrantarapratiShedhAt, prakR^itatvAcca sata IkShituH tadaikShata bahu syAM prajAyeyeti ityatra ||13||

 -- o)0(o -- 
viparyayAdhikaraNam 

|| 2.3.14 || 

bhUtAnAm utpattikramashcintitaH | athedAnIm apyayakramashcintyate -- kim aniyatena krameNApyayaH, uta utpattikrameNa, athavA tadviparItena ? iti | trayo.api ca utpattisthitipralayA bhUtAnAM brahmAyattAH shrUyante -- yato vA imAni bhUtAni jAyante, yena jAtAni jIvanti, yat prayantyabhisaMvishanti [tai.u. 3.1] iti | tatrAniyamo.avisheShAd iti prAptam | athavA utpatteH kramasya shrutatvAt pralayasyApi kramAkAN^kShiNaH sa eva kramaH syAd iti || evaM prAptaM -- 

viparyayeNa tu kramo.ata upapadyate ca ||

 tato brUmaH -- viparyayeNa tu pralayakramaH, ataH utpattikramAt, bhavitum arhati | tathA hi loke dR^ishyate -- yena krameNa sopAnamArUDhaH, tato viparItena krameNAvarohatIti | api ca dR^ishyate -- mR^ido jAtaM ghaTasharAvAdi apyayakAle mR^idbhAvamapyeti, adbhyashca jAtaM himakarakAdi abbhAvamapyetIti | atashcopapadyata etat -- yatpR^ithivI adbhyo jAtA satI sthitikAlavyatikrAntau apo.apIyAt | Apashca tejaso jAtAH satyaH tejo.apIyuH | evaM krameNa sUkShmaM sUkShmataraM ca anantaram anantarataraM kAraNam apItya sarvaM kAryajAtaM paramakAraNaM paramasUkShmaM ca brahmApyetIti veditavyam | na hi svakAraNavyatikrameNa kAraNakAraNe kAryApyayo nyAyyaH | smR^itAvapyutpattikramaviparyayeNaivApyayakramastatra tatra darshitaH -- jagatpratiShThA devarShe pR^ithivyapsu pralIyate | jyotiShyApaH pralIyante jyotirvAyau pralIyate ityevamAdau | utpattikramastu utpattAveva shrutatvAnnApyaye bhavitum arhati | na ca asau ayogyatvAd apyayenAkAN^kShyate | na hi kArye dhrIyamANe kAraNasyApyayo yuktaH, kAraNApyaye kAryasyAvasthAnAnupapatteH | kAryApyaye tu kAraNasyAvasthAnaM yuktam -- mR^idAdiShvevaM dR^iShTatvAt ||14||

 -- o)0(o -- 

antarAvij~nAnAdhikaraNam 

|| 2.3.15 ||

antarA vij~nAnamanasI krameNa talliN^gAd iti cen nAvisheShAt |

 
bhUtAnAm utpattipralayAvanulomapratilomakramAbhyAM bhavata ityuktam | AtmAdir utpattiH pralayashcAtmAntaH -- ityapyuktam | sendriyasya tu manaso buddhishca sadbhAvaH prasiddhaH shrutismR^ityoH -- 

buddhiM tu sArathiM viddhi manaH pragraham eva ca | 
indriyANi hayAn AhuH ityAdiliN^gebhyaH | 

tayor api kasmiMshcid antarAle krameNotpattipralayAv upasaMgrAhyau, sarvasya vastujAtasya brahmajatvAbhyupagamAt | api ca AtharvaNe utpattiprakaraNe bhUtAnAm AtmanashcAntarAle karaNAnyanukramyante -- 

etasmAjjAyate prANo manaH sarvendriyANi ca | 
khaM vAyur jyotir ApaH pR^ithivI vishvasya dhAriNI || [mu.u. 2.1.3] iti |

tasmAt pUrvoktotpattipralayakramabhaN^gaprasaN^go bhUtAnAm iti cet, na | avisheShAt -- yadi tAvad bhautikAni karaNAni, tato bhUtotpattipralayAbhyAm evaiShAm utpattipralayau bhavata iti naitayoH kramAntaraM mR^igyam | bhavati ca bhautikatve liN^gaM karaNAnAm -- annamayaM hi somya mana ApomayaH prANaH tejomayI vAk [chA.u. 6.6.6] ityevaMjAtIyakam | vyapadesho.api kvacid bhUtAnAM karaNAnAM ca brAhmaNaparivrAjakanyAyena netavyaH | atha tu abhautikAni karaNAni, tathApi bhUtotpattikramo na karaNair vishiShyate -- prathamaM karaNAnyutpadyante caramaM bhUtAni, prathamaM vA bhUtAnyutpadyante caramaM karaNAnIti | AtharvaNe tu samAmnAyakramamAtraM karaNAnAM bhUtAnAM ca, na tatrotpattikrama ucyate | tathA anyatrApi pR^ithag eva bhUtakramAt karaNakrama AmnAyate -- prajApatir vA idam agra AsIt sa AtmAnam aikShata sa mano.asR^ijata tan mana evAsIt tad AtmAnam aikShata tad vAcam asR^ijata ityAdinA | tasmAn nAsti bhUtotpattikramasya bhaN^gaH ||15||

 -- o)0(o -- 
carAcaravyapAshrayAdhikaraNam

|| 2.3.16 ||

carAcaravyapAshrayaH tu syAt tadvyapadesho.abhAktaH tadbhAvabhAvitatvAt ||

#sto jIvasyApyutpattipralayau, jAto devadatto mR^ito devadatta ityevaMjAtIyakAl laukikavyapadeshAt jAtakarmAdisaMskAravidhAnAcca -- iti syAt kasyacid bhrAntiH | tAm apanudAmaH | na jIvasyotpattipralayau staH, shAstraphalasambandhopapatteH | sharIrAnuvinAshini hi jIve sharIrAntaragateShTAniShTaprAptiparihArArthau vidhipratiShedhAvanarthakau syAtAm | shrUyate ca -- jIvApetaM vAva kiledaM mriyate na jIvo mriyate iti | 

nanu laukiko janmamaraNavyapadesho jIvasya darshitaH | satyaM darshitaH | bhAktaH tv eSha jIvasya janmamaraNavyapadeshaH | kim AshrayaH punar ayaM mukhyaH, yadapekShayA bhAkta iti? ucyate -- carAcaravyapAshrayaH | sthAvarajaN^gamasharIraviShayau janmamaraNashabdau | sthAvarajaN^gamAni hi bhUtAni jAyante ca mriyante ca | ataH tadviShayau janmamaraNashabdau mukhyau santau tatsthe jIvAtmanyupacaryete, tadbhAvabhAvitvAt |

sharIraprAdurbhAvatirobhAvayor hi sator janmamaraNashabdau bhavataH, nAsatoH | na hi sharIrasambandhAd anyatra jIvo jAto mR^ito vA kenacil lakShyate | sa vA ayaM puruSho jAyamAnaH sharIram abhisampadyamAnaH sa utkrAman mriyamANaH iti ca sharIrasaMyogaviyoganimittAv eva janmamaraNashabdau darshayati | jAtakarmAdividhAnam api dehaprAdurbhAvApekSham eva draShTavyam, abhAvAjjIvaprAdurbhAvasya | jIvasya parasmAd Atmana utpattir viyadAdInAm ivAsti nAsti vetyetad uttareNa sUtreNa vakShyati | dehAshrayau tAvajjIvasya sthUlAv utpattipralayau na staH ityetad anena sUtreNAvocat ||16||

11. AtmAdhikaraNam

|| 2.3.17 ||

nAtmAshruter nityatvAcca tAbhyaH ||

astyAtmA jIvAkhyaH sharIrendriyapaJNjarAdhyakShaH karmaphalasambandhI | sa kiM vyomAdivad utpadyate brahmaNaH, Aho svid brahmavad eva notpadyate, iti shrutivipratipatter viShayaH | kAsucicchrutiShu agnivisphuliN^gAdinidarshanair jIvAtmanaH parasmAd brahmaNa utpattir AmnAyate | kAsucittu avikR^itasyaiva parasya brahmaNaH kAryapraveshena jIvabhAvo vij~nAyate, na ca utpattir AmnAyata iti | tatra prAptaM tAvat -- utpadyate jIva iti | kutaH? pratij~nAnuparodhAd eva | ekasmin vidite sarvam idaM viditam itIyaM pratij~nA sarvasya vastujAtasya brahmaprabhavatve sati noparudhyeta, tattvAntaratve tu jIvasya pratij~neyam uparudhyeta | na ca avikR^itaH paramAtmaiva jIva iti shakyate vij~nAtum, lakShaNabhedAt -- apahatapApmatvAdidharmako hi paramAtmA, tadviparIto hi jIvaH | vibhAgAccAsya vikAratvasiddhiH -- yAvAn hi AkAshAdiH pravibhaktaH, sa sarvo vikAraH | tasya ca AkAshAderutpattiH samadhigatA | jIvAtmApi puNyApuNyakarmA sukhaduHkhayuk pratisharIraM pravibhakta iti, tasyApi prapaJNcotpattyavasare utpattir bhavitum arhati | api ca yathAgneH kShudrA visphuliN^gA vyuccarantyevam evAsmAdAtmanaH sarve prANAH iti prANAder bhogyajAtasya sR^iShTiM shiShTavA sarva eta AtmAno vyuccaranti iti bhoktNAm AtmanAM pR^ithaksR^iShTiM shAsti | yathA sudIptAt pAvakAdvisphuliN^gAH sahasrashaH prabhavante sarUpAH | tathAkSharAd vividhAH somya bhAvAH prajAyante tatra caivApi yanti iti ca jIvAtmanAm utpattipralayAv ucyete, sarUpavacanAt -- jIvAtmAno hi paramAtmanA sarUpA bhavanti, caitanyayogAt | na ca kvacid ashravaNam anyatra shrutaM vArayitum arhati, shrutyantaragatasyApyaviruddhasyAdhikasyArthasya sarvatropasaMhartavyatvAt | praveshashrutir apyevaM sati vikArabhAvApattyaiva vyAkhyAtavyA -- tad AtmAnaM svayam akuruta ityAdivat | tasmAd utpadyate jIva iti || 

evaM prApte, brUmaH -- nAtmA jIva utpadyata iti | kasmAt? ashruteH | na hyasyotpattiprakaraNe shravaNam asti bhUyaHsu pradesheShu | 

nanu kvacid ashravaNam anyatra shrutaM na vArayatItyuktam | satyam uktam | utpattir eva tu asya na sambhavatIti vadAmaH | kasmAt? nityatvAcca tAbhyaH -- cashabdAd ajatvAdibhyashca -- nityatvaM hyasya shrutibhyo.avagamyate, tathA ajatvam avikAritvam avikR^itasyaiva brahmaNo jIvAtmanAvasthAnaM brahmAtmanA ceti | na caivaMrUpasyotpattir upapadyate | tAH kAH shrutayaH? -- na jIvo mriyate sa vA eSha mahAn aja AtmAjaro.amaro.amR^ito.abhayo brahma [bR^i.A.u. 4.4.25], na jAyate mriyate vA vipashcit ajo nityaH shAshvato.ayaM purANaH [ka.u. 1.2.18], tat sR^iShTvA tad evAnuprAvishat anena jIvenAtmanAnupravishya nAmarUpe vyAkaravANi sa eSha iha praviShTA A nakhAgrebhyaH tat tvam asi [chA.u. 6.8.7], ahaM brahmAsmi [bR^i.A.u. 1.4.10], ayam AtmA brahma sarvAnubhUH [bR^i.A.u. 2.5.19] ityevamAdyA nityatvavAdinyaH satyaH jIvasyotpattiM pratibadhnanti | 

nanu pravibhaktatvAd vikAraH, vikAratvAccotpadyate -- ityuktam | atrocyate -- nAsya pravibhAgaH svato.asti, 

eko devaH sarvabhUteShu gUDhaH 
sarvavyApI sarvabhUtAntarAtmA [shve.u. 6.11] iti shruteH | 

buddhyAdyupAdhinimittaM tu asya pravibhAgapratibhAnam, AkAshasyeva ghaTAdisambandhanimittam | tathA ca shAstram -- sa vA ayam AtmA brahma vij~nAnamayo manomayaH prANamayashcakShurmayaH shrotramayaH ityevamAdi -- brahmaNa evAvikR^itasya sato.asyaikasyAnekabuddhyAdimayatvaM darshayati | tanmayatvaM ca asya tadviviktasvarUpAnabhivyaktyA taduparaktasvarUpatvam -- strImayo jAlma ityAdivad draShTavyam | yad api kvacid asyotpattipralayashravaNam, tad apyata evopAdhisambandhAn netavyam -- upAdhyutpattyA asyotpattiH, tatpralayena ca pralaya iti | tathA ca darshayati -- praj~nAnaghana evaitebhyo bhUtebhyaH samutthAya tAnyevAnu vinashyati na pretya saMj~nAsti iti | tathopAdhipralaya evAyam, nAtmavilayaH -- ityetad api -- atraiva mA bhagavAn mohAntam ApIpadan na vA aham imaM vijAnAmi -- na pretya saMj~nAsti -- iti prashnapUrvakaM pratipAdayati -- na vA are.ahaM mohaM bravImyavinAshI vA are.ayam AtmAnucchittidharmA -- mAtrAsaMsargaH tu asya bhavati -- iti | pratij~nAnuparodho.apyavikR^itasyaiva brahmaNo jIvabhAvAbhyupagamAt | lakShaNabhedo.apyanayor upAdhinimitta eva, ata UrdhvaM vimokShAyaiva brUhi iti ca prakR^itasyaiva vij~nAnamayasyAtmanaH sarvasaMsAradharmapratyAkhyAnena paramAtmabhAvapratipAdanAt | tasmAt naivAtmotpadyate pravilIyate ceti ||17||


j~nAdhikaraNam 

|| 2.3.18 ||

sa kiM kANabhujAnAm ivAgantukacaitanyaH, svato.acetanaH, Aho svit sAN^khyAnAm iva nityacaitanyasvarUpa eva, iti vAdivipratipatteH saMshayaH | kiM tAvat prAptam? Agantukam Atmanashcaitanyam AtmamanaHsaMyogajam, agnighaTasaMyogajarohitAdiguNavad iti prAptam | nityacaitanyatve hi suptamUrcchitagrahAviShTAnAm api caitanyaM syAt | te pR^iShTAH santaH na kiJNcid vayaM cetayemahi iti jalpanti | svasthAshca cetayamAnA dR^ishyante | ataH kAdAcitkacaitanyatvAd Agantukacaitanya Atmeti || 

evaM prApte, abhidhIyate -- 

j~no.ata eva ||

j~no nityacaitanyo.ayam AtmA | ata eva yasmAd eva notpadyate, param eva brahma avikR^itam upAdhisamparkAjjIvabhAvenAvatiShThate | parasya hi brahmaNashcaitanyasvarUpatvam AmnAtam --  vij~nAnam AnandaM brahma [bR^i.A.u. 3.9.7], satyaM j~nAnam anantaM brahma [tai.u. 2.1.1], anantaro.abAhyaH kR^itsnaH praj~nAnaghana eva ityAdiShu shrutiShu | tad eva cet paraM brahma jIvaH, tasmAjjIvasyApi nityacaitanyasvarUpatvam agnyauShNyaprakAshavad iti gamyate | vij~nAnamayaprakriyAyAM ca shrutayo bhavanti -- asuptaH suptAn abhicAkashIti atrAyaM puruShaH svayaMjyotir bhavati iti, na hi vij~nAtur vij~nAter viparilopo vidyate [bR^i.A.u. 4.3.30] ityevaMrUpAH | atha yo vededaM jighrANIti sa AtmA iti ca -- sarvaiH karaNadvAraiH idaM veda, idaM veda iti vij~nAnenAnusandhAnAt tadrUpatvasiddhiH | nityacaitanyasvarUpatve ghrANAdyAnarthakyam iti cet, na, gandhAdiviShayavisheShaparicchedArthatvAt | tathA hi darshayati -- gandhAya ghrANam ityAdi | yat tu suptAdayo na cetayanta iti, tasya shrutyaiva parihAro.abhihitaH suShuptaM prakR^itya -- yad vai tan na pashyati pashyan vai tan na pashyati | na hi draShTur dR^iShTer viparilopo vidyate.avinAshitvAt | na tu tad dvitIyam asti tato.anyad vibhaktaM yat pashyet [bR^i.A.u. 4.3.23] ityAdinA | etad uktaM bhavati -- viShayAbhAvAd iyam acetayamAnatA, na caitanyAbhAvAd iti -- yathA viyad Ashrayasya prakAshasya prakAshyAbhAvAd anabhivyaktiH, na svarUpAbhAvAt, tadvat | vaisheShikAditarkashca shrutivirodha AbhAsI bhavati | tasmAn nityacaitanyasvarUpa eva Atmeti nishcinumaH ||18||

  -- o)0(o -- 
utkrAntigatyadhikaraNam

|| 2.3.19 || 

utkrAntigatyAgatInAm || 

idAnIM tu kimparimANo jIva iti cintyate -- kim aNuparimANaH, uta madhyamaparimANaH, Aho svit mahAparimANa iti | 

nanu ca nAtmotpadyate nityacaitanyashcAyam ityuktam | atashca para eva AtmA jIva ityApatati | parasya ca Atmano.anantatvam AmnAtam | tatra kuto jIvasya parimANacintAvatAra iti | ucyate -- satyam etat | utkrAntigatyAgatishravaNAni tu jIvasya paricchedaM prApayanti | svashabdena ca asya kvacid aNuparimANatvam AmnAyate | tasya sarvasya anAkulatvopapAdanAya ayam ArambhaH | tatra prAptaM tAvat -- utkrAntigatyAgatInAM shravaNAt paricchinno.aNuparimANo jIva iti | utkrAntiH tAvat -- sa yadAsmAccharIrAd utkrAmati sahaivaitaiH sarvair utkrAmati iti | gatir api -- ye vai ke cAsmAl lokAt prayanti candramasam eva te sarve gacchanti iti | Agatir api -- tasmAl lokAt punar aityasmai lokAya karmaNe iti | AsAm utkrAntigatyAgatInAM shravaNAt paricchinnaH tAvajjIva iti prApnoti -- na hi vibhoshcalanam avakalpata iti | sati paricchede, sharIraparimANatvasyArhataparIkShAyAM nirastatvAt aNur Atmeti gamyate ||19||

|| 2.3.20 || 

svAtmanA cottarayoH || 

utkrAntiH kadAcid acalato.api grAmasvAmyanivR^ittivad dehasvAmyanivR^ittyA karmakShayeNAvakalpeta | uttare tu gatyAgatI nAcalataH sambhavataH | svAtmanA hi tayoH sambandho bhavati, gameH kartR^isthakriyAtvAt | amadhyamaparimANasya ca gatyAgatI aNutve eva sambhavataH | satyoshca gatyAgatyor utkrAntir apyapasR^iptir eva dehAd iti pratIyate | na hi anapasR^iptasya dehAd gatyAgatI syAtAm -- dehapradeshAnAM ca utkrAntAvapAdAnatvavacanAt -- cakShuShTo vA mUrdhno vAnyebhyo vA sharIradeshebhyaH iti | sa etAH tejomAtrAH samabhyAdadAno hR^idayam evAnvavakrAmati shukram AdAya punar aiti sthAnam iti cAntare.api sharIre shArIrasya gatyAgatI bhavataH | tasmAd apyasyANutvasiddhiH ||20||

|| 2.3.21 ||

nANur atacchruteH iti cen netarAdhikArAt ||

athApi syAt --  nANur ayam AtmA | kasmAt? atacchruteH | aNutvaviparItaparimANashravaNAd ityarthaH | sa vA eSha mahAn aja AtmA, yo.ayaM vij~nAnamayaH prANeShu [bR^i.A.u. 4.4.22], AkAshavat sarvagatashca nityaH, satyaM j~nAnam anantaM brahma [tai.u. 2.1.1] ityevaMjAtIyakA hi shrutir Atmano.aNutve vipratiShidhyeteti cet, naiSha doShaH | kasmAt? itarAdhikArAt -- parasya hi AtmanaH prakriyAyAm eShA parimANAntarashrutiH, parasyaivAtmanaH prAdhAnyena vedAnteShu veditavyatvena prakR^itatvAt, virajaH para AkAshAt ityevaMvidhAcca parasyaivAtmanaH tatra tatra visheShAdhikArAt | 

nanu yo.ayaM vij~nAnamayaH prANeShu [bR^i.A.u. 4.4.22] iti shArIra eva mahattvasambandhitvena pratinirdishyate --  shAstradR^iShTyA tu eSha nirdesho vAmadevavad draShTavyaH | tasmAt prAj~naviShayatvAt parimANAntarashravaNasya na jIvasyANutvaM virudhyate ||21||

|| 2.3.22 ||

svashabdonmAnAbhyAM ca ||

itashcANur AtmA, yataH sAkShAd evAsyANutvavAcI shabdaH shrUyate -- eSho.aNur AtmA cetasA veditavyo yasmin prANaH paJNcadhA saMvivesha [mu.u. 3.1.9] iti | prANasambandhAcca jIva evAyam aNur abhihita iti gamyate | tathonmAnam api jIvasyANimAnaM gamayati -- bAlAgrashatabhAgasya shatadhA kalpitasya ca | bhAgo jIvaH sa vij~neyaH [shve.u. 5.9] iti | ArAgramAtro hyavaro.api dR^iShTAH iti ca unmAnAntaram ||22|| 

|| 2.3.23 ||

nanvaNutve sati ekadeshasthasya sakaladehagatopalabdhir virudhyate | dR^ishyate ca jAhnavIhradanimagnAnAM sarvAN^gashaityopalabdhiH, nidAghasamaye ca sakalasharIraparitApopalabdhiH iti | ata uttaraM paThati -- 

avirodhashcandanavat ||

yathA hi haricandanabinduH sharIraikadeshasambaddho.api san sakaladehavyApinam AhlAdaM karoti, evam AtmApi dehaikadeshasthaH sakaladehavyApinIm upalabdhiM kariShyati | tvaksambandhAccAsya sakalasharIragatA vedanA na virudhyate | tu agAtmanor hi sambandhaH kR^itsnAyAM tu aci vartate | tvak ca kR^itsnasharIravyApinIti ||23|| 

|| 2.3.24 ||

avasthitivaisheShyAd iti cen nAbhyupagamAt hR^idi hi ||

atrAha -- yad uktam avirodhashcandanavad iti, tad ayuktam, dR^iShTAntadArShTAntikayor atulyatvAt | siddho hi Atmano dehaikadeshasthatve candanadR^iShTAnto bhavati, pratyakShaM tu candanasyAvasthitivaisheShyam ekadeshasthatvaM sakaladehAhlAdanaM ca | AtmanaH punaH sakaladehopalabdhimAtraM pratyakSham, naikadeshavartitvam | anumeyaM tu tad iti yad apyucyeta -- na ca atrAnumAnaM sambhavati -- kim AtmanaH sakalasharIragatA vedanA tu agindriyasyeva sakaladehavyApinaH sataH, kiM vA vibhor nabhasa iva, Aho sviccandanabindoH ivANor ekadeshasthasya iti saMshayAnativR^itteH iti | 

atrocyate -- nAyaM doShaH | kasmAt? abhyupagamAt | abhyupagamyate hi Atmano.api candanasyeva dehaikadeshavR^ittitvam avasthitivaisheShyam | katham iti, ucyate -- hR^idi hyeSha AtmA paThyate vedAnteShu, hR^idi hyeSha AtmA [pra.u. 3.6], sa vA eSha AtmA hR^idi katama Atmeti yo.ayaM vij~nAnamayaH prANeShu hR^idyantarjyotiH puruShaH [bR^i.A.u. 4.4.22] ityAdyupadeshebhyaH | tasmAd dR^iShTAntadArShTAntikayor avaiShamyAt yuktam evaitat -- avirodhashcandanavat iti ||24||

|| 2.3.25 ||

guNAd vA Alokavat ||

caitanyaguNavyApter vA aNor api sato jIvasya sakaladehavyApi kAryaM na virudhyate -- yathA loke maNipradIpaprabhR^itInAm apavarakaikadeshavartinAm api prabhA apavarakavyApinI satI kR^itsne.apavarake kAryaM karoti, tadvat | syAt kadAciccandanasya sAvayavatvAt sUkShmAvayavavisarpaNenApi sakaladeha AhlAdayitR^itvam | na tu aNor jIvasyAvayavAH santi, yair ayaM sakaladehaM visarpet -- ityAshaN^kya guNAd vA lokavat ityuktam ||25|| 

|| 2.3.26 || 

kathaM punar guNo guNivyatirekeNAnyatra varteta? na hi paTasya shuklo guNaH paTavyatirekeNAnyatra vartamAno dR^ishyate | pradIpaprabhAvad bhaved iti cet, na | tasyA api dravyatvAbhyupagamAt -- niviDAvayavaM hi tejodravyaM pradIpaH, praviralAvayavaM tu tejodravyam eva prabhA iti, ata uttaraM paThati -- 

vyatireko gandhavat ||

yathA guNasyApi sato gandhasya gandhavaddravyavyatirekeNa vR^ittir bhavati, aprApteShvapi kusumAdiShu gandhavatsu kusumagandhopalabdheH | evam aNor api sato jIvasya caitanyaguNavyatireko bhaviShyati | atashcAnaikAntikam etat -- guNatvAd rUpAdivad AshrayavishleShAnupapattiH iti, guNasyaiva sato gandhasya AshrayavishleShadarshanAt | gandhasyApi sahaivAshrayeNa vishleSha iti cet, na | yasmAn mUladravyAd vishleShaH tasya kShayaprasaN^gAt | akShIyamANam api tatpUrvAvasthAto gamyate | anyathA tatpUrvAvasthair gurutvAdibhir hIyeta | syAd etat -- gandhAshrayANAM vishliShTAnAm avayavAnAm alpatvAt sann api vishleSho nopalakShyate | sUkShmA hi gandhaparamANavaH sarvato viprasR^itA gandhabuddhim utpAdayanti nAsikApuTam anupravishanta iti cet, na | atIndriyatvAt paramANUnAm, sphuTagandhopalabdheshca nAgakesarAdiShu | na ca loke pratItiH -- gandhavad dravyam AghrAtam iti | gandha eva AghrAta iti tu laukikAH pratiyanti | rUpAdiShvashrayavyatirekAnupalabdher gandhasyApyayukta Ashrayavyatireka iti cet, na | pratyakShatvAd anumAnApravR^itteH | tasmAt yat yathA loke dR^iShTam, tat tathaiva anumantavyaM nirUpakaiH, nAnyathA | na hi raso guNo jihvayopalabhyata ityato rUpAdayo.api guNA jihvayaivopalabhyerann iti niyantuM shakyate ||26||

|| 2.3.27 ||

tathA ca darshayati || 

hR^idayAyatanatvam aNuparimANatvaM ca Atmano.abhidhAya tasyaiva A lomabhya A nakhAgrebhyaH iti caitanyena guNena samastasharIravyApitvaM darshayati ||27|| 

|| 2.3.28 || 

pR^ithagupadeshAt || 

praj~nayA sharIraM samAruhya iti ca Atmapraj~nayoH kartR^ikaraNabhAvena pR^ithagupadeshAt caitanyaguNenaiva asya sharIravyApitA gamyate | tad eShAM prANAnAM vij~nAnena vij~nAnam AdAya iti ca kartuH shArIrAt pR^ithagvij~nAnasyopadeshaH etam evAbhiprAyam upodbalayati | tasmAd aNur Atmeti ||28|| 

|| 2.3.29 ||

evaM prApte, brUmaH -- 

tadguNasAratvAt tu tadvyapadeshaH prAj~navat ||

tushabdaH pakShaM vyAvartayati | naitad asti -- aNur Atmeti | utpattyashravaNAt parasyaiva tu brahmaNaH praveshashravaNAt tAdAtmyopadeshAcca param eva brahma jIva ityuktam | param eva ced brahma jIvaH, tasmAd yAvat paraM brahma tAvAn eva jIvo bhavitum arhati | parasya ca brahmaNo vibhutvam AmnAtam | tasmAd vibhur jIvaH | tathA ca sa vA eSha mahAn aja AtmA yo.ayaM vij~nAnamayaH prANeShu [bR^i.A.u. 4.4.22] ityevaMjAtIyakA jIvaviShayA vibhutvavAdAH shrautAH smArtAshca samarthitA bhavanti | na ca aNor jIvasya sakalasharIragatA vedanopapadyate | tvaksambandhAt syAd iti cet, na | kaNTakatodane.api sakalasharIragataiva vedanA prasajyeta -- tvakkaNTakayor hi saMyogaH kR^itsnAyAM tvaci vartate -- tvak ca kR^itsnasharIravyApinIti | pAdatala eva tu kaNTakanunno vedanAM pratilabhate | na ca aNor guNavyAptir upapadyate, guNasya guNideshatvAt | guNatvam eva hi guNinam anAshritya guNasya hIyeta | pradIpaprabhAyAshca dravyAntaratvaM vyAkhyAtam | gandho.api guNatvAbhyupagamAt sAshraya eva saMcaritum arhati, anyathA guNatvahAniprasaN^gAt | tathA coktaM bhagavatA dvaipAyanena -- 

upalabhyApsu ced gandhaM kecid brUyur anaipuNAH | 
pR^ithivyAm eva taM vidyAd apo vAyuM ca saMshritam || iti | 

yadi ca caitanyaM jIvasya samastasharIraM vyApnuyAt, nANur jIvaH syAt | caitanyam eva hi asya svarUpam, agneH ivauShNyaprakAshau -- nAtra guNaguNivibhAgo vidyata iti | sharIraparimANatvaM ca pratyAkhyAtam | parisheShAd vibhur jIvaH || 

kathaM tarhi aNutvAdivyapadesha ityata Aha -- tadguNasAratvAt tu tadvyapadesha iti | tasyA buddhiH guNAH tadguNAH -- icchA dveShaH sukhaM duHkham ityevamAdayaH -- tadguNAH sAraH pradhAnaM yasyAtmanaH saMsAritve sambhavati, sa tadguNasAraH, tasya bhAvaH tadguNasAratvam | na hi buddhir guNair vinA kevalasya AtmanaH saMsAritvam asti | buddhyupAdhidharmAdhyAsanimittaM hi kartR^itvabhoktR^itvAdilakShaNaM saMsAritvam akartur abhoktushcAsaMsAriNo nityamuktasya sata AtmanaH | tasmAt tadguNasAratvAd buddhiparimANenAsya parimANavyapadeshaH, tadutkrAntyAdibhishca asyotkrAntyAdivyapadeshaH, na svataH | tathA ca -- 

bAlAgrashatabhAgasya shatadhA kalpitasya ca | 
bhAgo jIvaH sa vij~neyaH sa cAnantyAya kalpate || [shve.u. 5.9] 

ityaNutvaM jIvasyoktvA tasyaiva punar Anantyam Aha | taccaivam eva samaJNjasaM syAt -- yadyaupacArikam aNutvaM jIvasya bhavet, pAramArthikaM ca Anantyam | na hi ubhayaM mukhyam avakalpeta | na ca Anantyam aupacArikam iti shakyaM vij~nAtum, sarvopaniShatsu brahmAtmabhAvasya pratipipAdayiShitatvAt | tathetarasminn apyunmAne buddhir guNenAtmaguNena caiva ArAgramAtro hyavaro.api dR^iShTaH iti ca buddhiguNasambandhenaiva ArAgramAtratAM shAsti, na svenaivAtmanA | eSho.aNur AtmA cetasA veditavyaH [mu.u. 3.1.9] ityatrApi na jIvasya aNuparimANatvaM shiShyate, parasyaivAtmanashcakShurAdyanavagrAhyatvena j~nAnaprasAdagamyatvena ca prakR^itatvAt, jIvasyApi ca mukhyANuparimANatvAnupapatteH | tasmAd dur j~nAnatvAbhiprAyam idam aNutvavacanam, upAdhyabhiprAyaM vA draShTavyam | tathA praj~nayA sharIraM samAruhya ityevaMjAtIyakeShvapi bhedopadesheShu -- buddhyaivopAdhibhUtayA jIvaH sharIraM samAruhya -- ityevaM yojayitavyam, vyapadeshamAtraM vA -- shilAputrakasya sharIram ityAdivat | na hyatra guNaguNivibhAgo.api vidyata ityuktam | hR^idayAyatanatvavacanam api buddher eva tadAyatanatvAt | tathA utkrAntyAdInAm apyupAdhyAyattatAM darshayati -- kasmin nu aham utkrAnta utkrAnto bhaviShyAmi ? kasmin vA pratiShThite pratiShThAsyAmIti sa prANam asR^ijata iti | utkrAntyabhAve hi gatyAgatyor apyabhAvo vij~nAyate | na hi anapasR^iptasya dehAd gatyAgatI syAtAm | evam upAdhiguNasAratvAjjIvasyANutvAdivyapadeshaH, prAj~navat | yathA prAj~nasya paramAtmanaH saguNeShUpAsaneShu upAdhiguNasAratvAd aNIyastvAdivyapadeshaH -- aNIyAn vrIher vA yavAd vA manomayaH 
prANamayaH prANasharIraH sarvagandhaH sarvarasaH satyakAmaH satyasaN^kalpaH ityevamprakAraH, tadvat ||29|| 

|| 2.3.30 ||

syAd etat -- yadi buddhiguNasAratvAd AtmanaH saMsAritvaM kalpyeta, tato buddhyAtmanor bhinnayoH saMyogAvasAnam avashyambhAvItyato buddhiviyoge sati Atmano vibhaktasyAnAlakShyatvAd asattvam asaMsAritvaM vA prasajyeteti -- ata uttaraM paThati -- 

yAvad AtmabhAvitvAcca na doShaH taddarshanAt || 

neyam anantaranirdiShTadoShaprAptir AshaN^kanIyA | kasmAt? yAvadAtmabhAvitvAd buddhisaMyogasya -- yAvad ayam AtmA saMsArI bhavati, yAvad asya samyagdarshanena saMsAritvaM na nivartate, tAvad asya buddhyA saMyogo na shAmyati | yAvad eva cAyaM buddhyupAdhisambandhaH, tAvad evAsya jIvatvaM saMsAritvaM ca | paramArthataH tu na jIvo nAma buddhyupAdhiparikalpitasvarUpavyatirekeNAsti | na hi nityamuktasvarUpAt sarvaj~nAdIshvarAd anyashcetano dhAtur dvitIyo vedAntArthanirUpaNAyAm upalabhyate -- nAnyo.ato.asti draShTA shrotA mantA vij~nAtA nAnyad ato.asti draShTR^i shrotR^i mantR^i vij~nAtR^i tat tvam asi [chA.u. 6.8.7], ahaM brahmAsmi [bR^i.A.u. 1.4.10] ityAdi shrutishatebhyaH | 

kathaM punar avagamyate yAvad AtmabhAvI buddhisaMyoga iti ? taddarshanAd ityAha | tathA hi shAstraM darshayati -- yo.ayaM vij~nAnamayaH prANeShu hR^idyantarjyotiH puruShaH sa samAnaH sann ubhau lokAvanusaMcarati dhyAyatIva lelAyatIva [bR^i.A.u. 4.3.7] ityAdi | tatra vij~nAnamaya iti buddhimaya ityetad uktaM bhavati, pradeshAntare vij~nAnamayo manomayaH prANamayashcakShurmayaH shrotramayaH iti vij~nAnamayasya manaAdibhiH sahapAThAt | buddhimayatvaM ca tadguNasAratvam evAbhipreyate -- yathA loke strImayo devadatta iti strIrAgAdipradhAno.abhidhIyate, tadvat | sa samAnaH sann ubhau lokAvanusaMcarati iti ca lokAntaragamane.apyaviyogaM buddhyA darshayati | kena samAnaH? tayaiva buddhyeti gamyate, saMnidhAnAt | tacca darshayati -- dhyAyatIva lelAyatIva iti | 

etad uktaM bhavati -- nAyaM svato dhyAyati, nApi calati, dhyAyantyAM buddhau dhyAyatIva, calantyAM buddhau calatIveti | api ca mithyAj~nAnapuraHsaro.ayam Atmano buddhyupAdhisambandhaH | na ca mithyAj~nAnasya samyagj~nAnAd anyatra nivR^ittir astItyato yAvad brahmAtmatAnavabodhaH, tAvad ayaM buddhyupAdhisambandho na shAmyati | darshayati ca -- 

vedAham etaM puruShaM mahAntam 
AdityavarNaM tamasaH parastAt | 
tam eva viditvAtimR^ityum eti 
nAnyaH panthA vidyate.ayanAya || [shve.u. 3.8] iti || 


|| 2.3.31 ||

nanu suShuptapralayayor na shakyate buddhisambandha Atmano.abhyupagantum, satA somya tadA sampanno bhavati svam apIto bhavati iti vacanAt, kR^itsnavikArapralayAbhyupagamAcca | tat kathaM yAvadAtmabhAvitvaM buddhisambandhasyeti, atrocyate -- 

puMstvAdivat tu asya sato.abhivyaktiyogAt || 

yathA loke puMstvAdIni bIjAtmanA vidyamAnAnyeva bAlyAdiShvanupalabhyamAnAnyavidyamAnavad abhipreyamANAni yauvanAdiShvavirbhavanti | na avidyamAnAnyutpadyante, ShaNDAdInAm api tadutpattiprasaN^gAt -- evam ayam api buddhisambandhaH shaktyAtmanA vidyamAna eva suShuptapralayayoH punaH prabodhaprasavayor Avirbhavati | evaM hi etad yujyate | na hi AkasmikI kasyacid utpattiH sambhavati, atiprasaN^gAt | darshayati ca suShuptAd utthAnam avidyAtmakabIjasadbhAvakAritam -- sati sampadya na viduH sati sampadyAmaha iti ta iha vyAghro vA diMho vA ityAdinA | tasmAt siddham etat -- yAvadAtmabhAvI buddhyAdyupAdhisambandha iti ||3||

|| 2.3.32 ||

nityopalabdhyanupalabdhiprasaN^go.anyataraniyamo vA.anyathA || 

taccAtmana upAdhibhUtam -- antaHkaraNaM mano buddhir vij~nAnaM cittam iti ca anekadhA tatra tatrAbhilapyate | kvacicca vR^ittivibhAgena -- saMshayAdivR^ittikaM mana ityucyate, nishcayAdivR^ittikaM buddhiH iti | taccaivaM bhUtam antaHkaraNam avashyam astItyabhyupagantavyam, anyathA hyanabhyupagamyamAne tasmin nityopalabdhyanupalabdhiprasaN^gaH syAt | AtmendriyaviShayANAm upalabdhisAdhanAnAM saMnidhAne sati nityam evopalabdhiH prasajyeta | 

atha satyapi hetusamavadhAne phalAbhAvaH, tato nityam evAnupalabdhiH prasajyeta | na caivaM dR^ishyate | athavA anyatarasyAtmana indriyasya vA shaktipratibandho.abhyupagantavyaH | na ca AtmanaH shaktipratibandhaH sambhavati, avikriyatvAt | nApi indriyasya | na hi tasya pUrvottarayoH kShaNayor apratibaddhashaktikasya sato.akasmAcchaktiH pratibadhyeta | tasmAt yasyAvadhAnAnavadhAnAbhyAm upalabdhyanupalabdhI bhavataH, tan manaH | tathA ca shrutiH -- anyatra manA abhUvaM nAdarsham anyatra manA abhUvaM nAshrauSham iti, manasA hyeva pashyati manasA sR^iNoti iti ca | 

kAmAdayashcAsya vR^ittaya iti darshayati -- kAmaH saN^kalpo vicikitsA shraddhAshraddhA dhR^itir adhR^itir hrIr dhIr bhIH ityetat sarvaM mana eva iti | tasmAd yuktam etat -- tadguNasAratvAt tadvyapadesha iti ||

5. kartradhikaraNam 

|| 2.3.33 || 

kartA shAstrArthavattvAt || 

tadguNasAratvAd hikAreNaivAparo.api jIvadharmaH prapaJNcyate | kartA ca ayaM jIvaH syAt | kasmAt? shAstrArthavattvAt  -- evaM ca yajeta juhuyAt dadyAt ityevaMvidhaM vidhishAstram arthavad bhavati | anyathA tadanarthakaM syAt | tad dhi kartuH sataH kartavyavisheSham upadishati | na ca asati kartR^itve tad upapadyeta | tathedam api shAstram arthavad bhavati -- eSha hi draShTA shrotA mantA boddhA kartA vij~nAnAtmA puruShaH [pra.u. 4.9] iti ||

|| 2.3.34 || 

vihAropadeshAt ||

itashca jIvasya kartR^itvam, yajjIvaprakriyAyAM sandhye sthAne vihAram upadishati -- sa Iyate.amR^ito yatra kAmam iti, sve sharIre yathAkAmaM parivartate iti ca ||34||

upAdAnAt || 2.3.35 || 

 || 2.3.35 || 

itashcAsya kartR^itvam, yajjIvaprakriyAyAm eva karaNAnAm upAdAnaM saN^kIrtayati -- tadeShAM prANAnAM vij~nAnena vij~nAnamAdAya iti, prANAngR^ihItvA iti ca ||

vyapadeshAcca kriyAyAM na cennirdeshaviparyayaH || 2.3.36 || 

 || 2.3.36 || 

itashca jIvasya kartR^itvam, yadasya laukikIShu vaidikIShu ca kriyAsu kartR^itvaM vyapadishati shAstram -- vij~nAnaM yaj~naM tanute karmANi tanute.api ca iti | 

nanu vij~nAnashabdo buddhau samadhigataH, katham anena jIvasya kartR^itvaM sUcyata iti, netyucyate -- jIvasyaivaiSha nirdeshaH, na buddhiH | na cejjIvasya syAt, nirdeshaviparyayaH syAt -- vij~nAnenetyevaM niradekShyat | tathA hi anyatra buddhivivakShAyAM vij~nAnashabdasya karaNavibhaktinirdesho dR^ishyate -- tadeShAM prANAnAM vij~nAnena vij~nAnamAdAya iti | iha tu vij~nAnaM yaj~naM tanute iti kartR^isAmAnAdhikaraNyanirdeshAdbuddhivyatiriktasyaivAtmanaH kartR^itvaM sUcyata ityadoShaH || 

atrAha -- yadi buddhivyatirikto jIvaH kartA syAt, sa svatantraH san priyaM hitaM caiva Atmano niyamena sampAdayet, na viparItam | viparItam api tu sampAdayannupalabhyate | na ca svatantrasyAtmanaH IdR^ishI pravR^ittiraniyamenopapadyata iti, ata uttaraM paThati -- 

upalabdhivadaniyamaH || 2.3.37 || 

 || 2.3.37 || 

yathAyam AtmopalabdhiM prati svatantro.api aniyameneShTAmaniShTAM ca upalabhate, evamaniyamenaiveShTAmaniShTAM ca sampAdayiShyati | upalabdhAvapyasvAtantryam, upalabdhihetUpAdAnopalambhAd iti cet, na, viShayaprakalpanAmAtraprayojanatvAd upalabdhihetUnAm | upalabdhau tu ananyApekShatvamAtmanaH, caitanyayogAt | api ca 
arthakriyAyAm api nAtyantamAtmanaH svAtantryam asti, deshakAlanimittavisheShApekShatvAt | na ca sahAyApekShasya kartuH kartR^itvaM nivartate | bhavati hyedhodakAdyapekShasyApi paktuH paktR^itvam | sahakArivaicitryAcca iShTAniShTArthakriyAyAmaniyamena pravR^ittirAtmano na virudhyate ||

shaktiviparyayAt || 2.3.38 || 

 || 2.3.38 || 

itashca vij~nAnavyatirikto jIvaH kartA bhavitum arhati | yadi punar vij~nAnashabdavAcyA buddhir eva kartrI syAt, tataH shaktiviparyayaH syAt -- karaNashaktir buddhir hIyeta, kartR^ishaktishcApadyeta | satyAM ca buddheH kartR^ishaktau, tasyA eva ahampratyayaviShayatvam abhyupagantavyam, ahaMkArapUrvikAyA eva pravR^itteH sarvatra darshanAt -- ahaM gacchAmi, aham AgacchAmi, ahaM bhuJNje, ahaM pibAmi iti ca | tasyAshca kartR^ishaktiyuktAyAH sarvArthakAri karaNam anyat kalpayitavyam | shakto.api hi san kartA karaNam upAdAya kriyAsu pravartamAno dR^ishyate | tatashca saMj~nAmAtre vivAdaH syAt, na vastubhedaH kashcit, karaNavyatiriktasya kartR^itvAbhyupagamAt ||38||

|| 2.3.39 || 

samAdhyabhAvAcca ||

yo.apyayam aupaniShadAtmapratipattiprayojanaH samAdhir upadiShTo vedAnteShu -- AtmA vA are draShTavyaH shrotavyo mantavyo nididhyAsitavyaH so.anveShTavyaH sa vijij~nAsitavyaH om ityevaM dhyAyatha AtmAnam ityevaMlakShaNaH, so.apyasatyAtmanaH kartR^itve nopapadyeta | tasmAd apyasya kartR^itvasiddhiH ||39||

takShAdhikaraNam 

|| 2.3.40 ||

evaM tAvacchAstrArthavattvAdibhir hetubhiH kartR^itvaM shArIrasya pradarshitam | tat punaH svAbhAvikaM vA syAt, upAdhinimittaM veti cintyate | tatraitair eva shAstrArthavattvAdibhir hetubhiH svAbhAvikaM kartR^itvam, apavAdahetvabhAvAd iti | evaM prApte, brUmaH -- 

yathA ca takShobhayathA ||

na svAbhAvikaM kartR^itvam AtmanaH sambhavati, anirmokShaprasaN^gAt | kartR^itvasvabhAvatve hyAtmano na kartR^itvAn nirmokShaH sambhavati -- agneH ivauShNyAt | na ca kartR^itvAd anirmuktasyAsti puruShArthasiddhiH, kartR^itvasya duHkharUpatvAt | 

nanu sthitAyAm api kartR^itvashaktau kartR^itvakAryaparihArAt puruShArthaH setsyati | tatparihArashca nimittaparihArAt -- yathAgner dahanashaktiyuktasyApi kAShThaviyogAd dahanakAryAbhAvaH, tadvat, na, nimittAnAm api shaktilakShaNena sambandhena sambaddhAnAm atyantaparihArAsambhAvAt | 

nanu mokShasAdhanavidhAnAn mokShaH setsyati -- na, sAdhanAyattasya anityatvAt | api ca nityashuddhamuktAtmapratipAdanAt mokShasiddhir abhimatA | tAdR^igAtmapratipAdanaM ca na svAbhAvike kartR^itve.avakalpeta | tasmAt upAdhidharmAdhyAsenaivAtmanaH kartR^itvam, na svAbhAvikam | tathA ca shrutiH -- dhyAyatIva lelAyatIva iti AtmendriyamanoyuktaM bhoktetyAhur manIShiNaH iti ca -- upAdhisampR^iktasyaivAtmano bhoktR^itvAdivisheShalAbhaM darshayati | na hi vivekinAM parasmAd anyo jIvo nAma kartA bhoktA vA vidyate, nAnyo.ato.asti draShTA ityAdishravaNAt | para eva tarhi saMsArI kartA bhoktA ca prasajyeta | parasmAd anyashceccitimAJNjIvaH kartA, buddhyAdisaMghAtavyatirikto na syAt -- na, avidyApratyupasthApitatvAt kartR^itvabhoktR^itvayoH | tathA ca shAstram -- yatra hi dvaitam iva bhavati taditara itaraM pashyati ityavidyAvasthAyAM kartR^itvabhoktR^itve darshayitvA, vidyAvasthAyAM te eva kartR^itvabhoktR^itve nivArayati -- yatra tu asya sarvam AtmaivAbhUt tat kena kaM pashyet [bR^i.A.u. 4.5.15] iti | tathA svapnajAgaritayor Atmana upAdhisamparkakR^itaM shramaM shyenasyevAkAshe viparipatataH shrAvayitvA, tadabhAvaM suShuptau prAj~nenAtmanA sampariShvaktasya shrAvayati -- tad vA asyaitad AptakAmam AtmakAmam akAmaM rUpaM shokAntaram ityArabhya eShAsya paramA gatir eShAsya paramA sampad eSho.asya paramo loka eSho.asya parama AnandaH ityupasaMhArAt || 

tad etad AhAcAryaH -- yathA ca takShobhayathA iti | tu arthe cAyaM caH paThitaH | naivaM mantavyam -- svAbhAvikam evAtmanaH kartR^itvam, agneH ivauShNyam iti | yathA tu takShA loke vAsyAdikaraNahastaH kartA duHkhI bhavati, sa eva svagR^ihaM prApto vimuktavAsyAdikaraNaH svastho nirvR^ito nirvyApAraH sukhI bhavati | evam avidyApratyupasthApitadvaitasampR^ikta AtmA svapnajAgaritAvasthayoH kartA duHkhI bhavati, sa taccharmApanuttaye svam AtmAnaM paraM brahma pravishya vimuktakAryakaraNasaMghAto.akartA sukhI bhavati samprasAdAvasthAyAm -- tathA muktyavasthAyAm apyavidyAdinA taM vidyApradIpena vidhUya Atmaiva kevalo nirvR^ittaH sukhI bhavati | takShadR^iShTAntashcaitAvatAMshena draShTavyaH -- takShA hi vishiShTeShu takShaNAdivyApAreShvapekShyaiva pratiniyatAni karaNAni vAsyAdIni kartA bhavati, svasharIreNa tu akarteva | evam ayam AtmA sarvavyApAreShvapekShyaiva manAdIni karaNAni kartA bhavati, svAtmanA tu karteveti | na tu AtmanaH takShNa ivAvayavAH santi, yaiH hastAdibhiH iva vAsyAdIni takShA, manaAdIni karaNAnyAtmopAdadIta nyasyed vA || 

yat tUktam, shAstrArthavattvAdibhir hetubhiH svAbhAvikam AtmanaH kartR^itvam iti, tan na -- vidhishAstraM tAvad yathAprAptaM kartR^itvam upAdAya kartavyavisheSham upadishati, na kartR^itvam AtmanaH pratipAdayati | na ca svAbhAvikam asya kartR^itvam asti, brahmAtmatvopadeshAt -- ityavocAma | tasmAd avidyAkR^itaM kartR^itvam upAdAya vidhishAstraM pravartiShyate | kartA vij~nAnAtmA puruShaH [pra.u. 4.9] ityevaMjAtIyakam api shAstram anuvAdarUpatvAd yathAprAptam evAvidyAkR^itaM kartR^itvam anuvadiShyati | etena vihAropAdAne parihR^ite, tayor apyanuvAdarUpatvAt | 

nanu sandhye sthAne prasupteShu karaNeShu sve sharIre yathAkAmaM parivartate -- iti vihAra upadishyamAnaH kevalasyAtmanaH kartR^itvam Avahati | tathopAdAne.api tad eShAM prANAnAM vij~nAnena vij~nAnam AdAya iti karaNeShu karmakaraNavibhaktI shrUyamANe kevalasyAtmanaH kartR^itvaM gamayata iti | 

atrocyate -- na tAvat sandhye sthAne.atyantam AtmanaH karaNaviramaNam asti, sadhIH svapno bhUtvemaM lokam atikrAmati iti tatrApi dhIsambandhashravaNAt | tathA ca smaranti -- 

indriyANAm uparame mano.anuparataM yadi | 
sevate viShayAn eva tad vidyAt svapnadarshanam || iti | 

kAmAdayashca manaso vR^ittayaH iti shrutiH | tAshca svapne dR^ishyante | tasmAt samanA eva svapte viharati | vihAro.api ca tatratyo vAsanAmaya eva, na tu pAramArthiko.asti | tathA ca shrutiH ivakArAnubaddham eva svapnavyApAraM varNayati -- uteva strIbhiH saha modamAno jakShad utevApi bhayAni pashyan iti | laukikA api tathaiva svapnaM kathayanti -- ArukSham iva girisR^iN^gam, adrAkSham iva vanarAjim iti | tathopAdAne.api yadyapi karaNeShu karmakaraNavibhaktinirdeshaH, tathApi tatsampR^iktasyaivAtmanaH kartR^itvaM draShTavyam, kevale kartR^itvAsambhavasya darshitatvAt | bhavati ca loke.anekaprakArA vivakShA -- yodhA yudhyante, yodhai rAjA yudhyata iti | 

api ca asminn upAdAne karaNavyApAroparamamAtraM vivakShyate, na svAtantryaM kasyacit, abuddhipUrvakasyApi svApe karaNavyApAroparamasya dR^iShTatvAt | yaH tu ayaM vyapadesho darshitaH, vij~nAnaM yaj~naM tanute iti, sa buddher eva kartR^itvaM prApayati -- vij~nAnashabdasya tatra prasiddhatvAt, mano.anantaraM pAThAcca, tasya shraddhaiva shiraH iti ca vij~nAnamayasyAtmanaH shraddhAdyavayavatvasaN^kIrtanAt -- shraddhAdInAM ca buddhidharmatvaprasiddhiH, vij~nAnaM devAH sarve brahma jyeShTham upAsate iti ca vAkyasheShAt -- jyeShThatvasya ca prathamajatvasya buddhau prasiddhatvAt, sa eSha vAcashcittasyottarottarakramo yadyaj~naH iti ca shrutyantare yaj~nasya vAgbuddhisAdhyatvAvadhAraNAt | na ca buddhiH shaktiviparyayaH karaNAnAM kartR^itvAbhyupagame bhavati, sarvakArakANAm eva svasvavyApAreShu kartR^itvasyAvashyambhAvitvAt | upalabdhyapekShaM tv eShAM karaNAnAM karaNatvam | sA cAtmanaH | na ca tasyAm apyasya kartR^itvam asti, nityopalabdhisvarUpatvAt | ahaMkArapUrvakam api kartR^itvaM nopalabdhur bhavitum arhati, ahaMkArasyApyupalabhyamAnatvAt | na caivaM sati karaNAntarakalpanAprasaN^gaH, buddheH karaNatvAbhyupagamAt | samAdhyabhAvaH tu shAstrArthavattvenaiva parihR^itaH, yathAprAptam eva kartR^itvam upAdAya samAdhividhAnAt | tasmAt kartR^itvam apyAtmana upAdhinimittam eveti sthitam ||40||

 -- o)0(o -- 

parAyattAdhikaraNam 

|| 2.3.41 ||

parAt tu tacchruteH || 

yad idam avidyAvasthAyAm upAdhinibandhanaM kartR^itvaM jIvasyAbhihitam, tat kim anapekShyeshvaraM bhavati, Aho svid IshvarApekSham iti bhavati vicAraNA | tatra prAptaM tAvat -- neshvaram apekShate jIvaH kartR^itva iti | kasmAt? apekShAprayojanAbhAvAt | ayaM hi jIvaH svayam eva rAgadveShAdidoShaprayuktaH kArakAntarasAmagrIsampannaH kartR^itvam anubhavituM shaknoti | tasya kim IshvaraH kariShyati? na ca loke prasiddhir asti -- kR^iShyAdikAsu kriyAsvanaDuhAdivat Ishvaro.aparo.apekShitavya iti | kleshAtmakena ca kartR^itvena jantUn saMsR^ijata Ishvarasya nairghR^iNyaM prasajyeta | viShamaphalaM ca eShAM kartR^itvaM vidadhato vaiShamyam | 

nanu vaiShamyanairghR^iNye na sApekShatvAt ityuktam -- satyam uktam, sati tu Ishvarasya sApekShatvasambhave | sApekShatvaM ca Ishvarasya sambhavati sator jantUnAM dharmAdharmayoH | tayoshca sadbhAvaH sati jIvasya kartR^itve | tad eva cet kartR^itvam IshvarApekShaM syAt, kiMviShayam Ishvarasya sApekShatvam ucyeta | akR^itAbhyAgamashcaivaM jIvasya prasajyeta | tasmAt svata evAsya kartR^itvam iti -- etAM prAptiM tushabdena vyAvartya pratijAnIte -- parAd iti | avidyAvasthAyAM kAryakaraNasaMghAtAvivekadarshino jIvasyAvidyAtimirAndhasya sataH parasmAd AtmanaH karmAdhyakShAt sarvabhUtAdhivAsAt sAkShiNashcetayitur IshvarAt tadanuj~nayA kartR^itvabhoktR^itvalakShaNasya saMsArasya siddhiH | tadanugrahahetukenaiva ca vij~nAnena mokShasiddhir bhavitum arhati | kutaH? tacchruteH | yadyapi doShaprayuktaH sAmagrIsampannashca jIvaH, yadyapi ca loke kR^iShyAdiShu karmasu neshvarakAraNatvaM prasiddham, tathApi sarvAsv eva pravR^ittiShv Ishvaro hetukarteti shruter avasIyate | tathA hi shrutir bhavati -- eSha hyeva sAdhu karma kArayati taM yamebhyo lokebhya unninIShate | eSha hyevAsAdhu karma kArayati taM yam adho ninIShate [kau.u. 3.8] iti, ya Atmani tiShThann AtmAnam antaro yamayati [bR^i.A.u. 3.7.5] iti ca evaMjAtIyakA ||41||

|| 2.3.42 ||

nanu evam Ishvarasya kArayitR^itve sati vaiShamyanairghR^iNye syAtAm, akR^itAbhyAgamashca jIvasyeti | netyucyata -- 

kR^itaprayatnApekShaH tu vihitapratiShiddhAvaiyarthyAdibhyaH ||

tushabdashcoditadoShavyAvartanArthaH | kR^ito yaH prayatno jIvasya dharmAdharmalakShaNaH, tadapekSha evainam IshvaraH kArayati | atashcaite coditA doShA na prasajyante -- jIvakR^itadharmAdharmavaiShamyApekSha eva tattatphalAni viShamaM vibhajet parjanyavat Ishvaro nimittatvamAtreNa -- yathA loke nAnAvidhAnAM gucchagulmAdInAM vrIhiyavAdInAM ca asAdhAraNebhyaH svasvabIjebhyo jAyamAnAnAM sAdhAraNaM nimittaM bhavati parjanyaH -- na hi asati parjanye rasapuShpaphalapalAshAdivaiShamyaM teShAM jAyate, nApyasatsu svasvabIjeShu -- evaM jIvakR^itaprayatnApekSha IshvaraH teShAM shubhAshubhaM vidadhyAd iti shliShyate | 

nanu kR^itaprayatnApekShatvam eva jIvasya parAyatte kartR^itve nopapadyate -- naiSha doShaH | parAyatte.api hi kartR^itve, karotyeva jIvaH, kurvantaM hi tam IshvaraH kArayati | api ca pUrvaprayatnam apekShya idAnIM kArayati, pUrvataraM ca prayatnam apekShya pUrvam akArayad iti -- anAditvAt saMsArasyeti -- anavadyam | kathaM punar avagamyate -- kR^itaprayatnApekSha Ishvara iti? vihitapratiShiddhAvaiyarthyAdibhyaH ityAha | evaM hi svargakAmo yajeta brAhmaNo na hantavyaH ityevaMjAtIyakasya vihitasya pratiShiddhasya ca avaiyarthyaM bhavati | anyathA tad anarthakaM syAt | Ishvara eva vidhipratiShedhayor niyujyeta, atyantaparatantratvAjjIvasya | tathA vihitakAriNam apyanarthena saMsR^ijet, pratiShiddhakAriNam apyarthena | tatashca prAmANyaM vedasyAstamiyAt | Ishvarasya ca atyantAnapekShatve laukikasyApi puruShakArasya vaiyarthyam, tathA deshakAlanimittAnAm | pUrvoktadoShaprasaN^gashca -- ityevaMjAtIyakaM doShajAtam AdigrahaNena darshayati ||42||

 -- o)0(o -- 
17. aMshAdhikaraNam 
|| 2.3.43 || 

svAmibhR^ityayoH, yathA vA agnivisphuliN^gayoH | tatashca jIveshvarayor apyupakAryopakArakabhAvAbhyupagamAt kiM svAmibhR^ityavatsambandhaH, Aho svid agnivisphuliN^gavat? ityasyAM vicikitsAyAm aniyamo vA prApnoti | athavA svAmibhR^ityaprakAreShv eva IshitrIshitavyabhAvasya prasiddhatvAt tadvidha eva sambandha iti prApnoti || ato bravIti -- 

aMsho nAnAvyapadeshAd anyathA cApi dAsakitavAditvam adhIyata eke ||

jIveshvarayor upakAryopakArakabhAva uktaH | sa ca sambaddhayor eva loke dR^iShTAH -- yathA jIva IshvarasyAMsho bhavitum arhati, yathAgner visphuliN^gaH | aMsha ivAMshaH | na hi niravayavasya mukhyoM.ashaH sambhavati | kasmAt punaH niravayavatvAt sa eva na bhavati? nAnAvyapadeshAt | so.anveShTavyaH sa vijij~nAsitavyaH etam eva viditvA munir bhavati ya Atmani tiShThann AtmAnam antaro yamayati [bR^i.A.u. 3.7.5] iti ca evaMjAtIyako bhedanirdesho nAsati bhede yujyate | 

nanu ca ayaM nAnAvyapadeshaH sutarAM svAmibhR^ityasArUpye yujyata iti, ata Aha -- anyathA cApIti | na ca nAnAvyapadeshAd eva kevalAd aMshatvapratipattiH | kiM tarhi, anyathA cApi vyapadesho bhavatyanAnAtvasya pratipAdakaH | tathA hyeke shAkhino dAshakitavAdibhAvaM brahmaNa AmanantyAtharvaNikAbrahmasUkte -- brahma dAshA brahma dAsA brahmaiveme kitavAH ityAdinA | dAshA ya ete kaivartAH prasiddhAH, ye ca amI dAsAH svAmiShvatmAnam upakShapayanti, ye ca anye kitavA dyUtakR^itaH, te sarve brahmaiva -- iti hInajantUdAharaNena sarveShAm eva nAmarUpakR^itakAryakaraNasaMghAtapraviShTAnAM jIvAnAM brahmatvam Aha | tathA anyatrApi brahmaprakriyAyAm evAyam arthaH prapaJNcyate -- tvaM strI tvaM pumAn asi tvaM kumAra uta vA kumArI | tvaM jINo daNDona vaJNcasi tvaM jAto bhavati vishvatomukhaH iti, sarvANi rUpANi vicitya dhIro nAmAni kR^itvAbhivadan yad Aste iti ca | nAnyo.ato.asti draShTA ityAdi shrutibhyashca asyArthasya siddhiH | caitanyaM ca avishiShTaM jIveshvarayoH, yathAgnivisphuliN^gayor auShNyam | ato bhedAbhedAvagamAbhyAm aMshatvAvagamaH || 

|| 2.3.44 ||

kutashca aMshatvAvagamaH? -- 
mantravarNAcca || 

mantravarNashcaitam artham avagamayati --  tAvAn asya mahimA | tato jyAyAMshca puruShaH | pAdo.asya sarvA bhUtAni | tripAdasyAmR^itaM divi iti | atra bhUtashabdena jIvapradhAnAni sthAvarajaN^gamAni nirdishati, ahiMsan sarvabhUtAnyanyatra tIrthebhyaH iti prayogAt | aMshaH pAdo bhAga ityanarthAntaram | tasmAd apyaMshatvAvagamaH ||44|| 

|| 2.3.45 || 

kutashca aMshatvAvagamaH? -- 

api ca smaryate || 

IshvaragItAsvapi ca IshvarAMshatvaM jIvasya smaryate -- mamaivAMsho jIvaloke jIvabhUtaH sanAtanaH [gItA 15.7] iti | tasmAd apyaMshatvAvagamaH | yat tUktam, svAmibhR^ityAdiShv eva IshitrIshitavyabhAvo loke prasiddha iti --  yadyapyeShA loke prasiddhiH, tathApi shAstrAt tu atra aMshAMshitvam IshitrIshitavyabhAvashca nishcIyate | niratishayopAdhisampannashceshvaro nihInopAdhisampannAJNjIvAn prashAstIti na kiJNcid vipratiShidhyate || 

atrAha -- nanu jIvasyeshvarAMshatvAbhyupagame tadIyena saMsAraduHkhopabhogenAMshina IshvarasyApi duHkhitvaM syAt -- yathA loke hastapAdAdyanyatamAN^gatena duHkhena aN^gino devadattasya duHkhitvam, tadvat | tatashca tatprAptAnAM mahattaraM duHkhaM prApnuyAt | ato varaM pUrvAvasthaH saMsAra evAstu -- iti samyagdarshanAnarthakyaprasaN^gaH syAd iti || 

|| 2.3.46 || 

atrocyate -- 
prakAshAdivan naivaM paraH ||

yathA jIvaH saMsAraduHkham anubhavati, naivaM para Ishvaro.anubhavatIti pratijAnImahe | jIvo hi avidyAveshavashAt dehAdyAtmabhAvam iva gatvA, tatkR^itena duHkhena duHkhI aham iti avidyayA kR^itaM duHkhopabhogam abhimanyate | naivaM parameshvarasya dehAdyAtmabhAvo duHkhAbhimAno vAsti |

jIvasyApyavidyAkR^itanAmarUpanirvR^ittadehendriyAdyupAdhyavivekabhramanimitta eva duHkhAbhimAnaH, na tu pAramArthiko.asti | yathA ca svadehagatadAhacchedAdinimittaM duHkhaM tadabhimAnabhrAntyAnubhavati, tathA putramitrAdigocaram api duHkhaM tadabhimAnabhrAntyaivAnubhavati -- aham eva putraH, aham eva mitram ityevaM snehavashena putramitrAdiShvabhinivishamAnaH | tatashca nishcitam etad avagamyate -- mithyAbhimAnabhramanimitta eva duHkhAnubhava iti | vyatirekadarshanAcca evam avagamyate | tathA hi -- putramitrAdimatsu bahuShUpaviShTeShu tatsambandhAbhimAniShvitareShu ca, putro mR^ito mitraM mR^itam ityevam AghoShite, yeShAm eva putramitrAdimattvAbhimAnaH teShAm eva tannimittaM duHkham utpadyate, na abhimAnahInAnAM parivrAjakAdInAm | atashca laukikasyApi puMsaH samyagdashanArthavattvaM dR^iShTam, kim uta viShayashUnyAd Atmano.anyad vastvantaram apashyato nityacaitanyamAtrasvarUpasyeti | tasmAn nAsti samyagdarshanAnarthakyaprasaN^gaH | 

prakAshAdivad iti nidarshanopanyAsaH -- prakAshaH saurashcAndramaso vA viyad vyApya avatiShThamAno.aN^gulyAdyupAdhisambandhAt teShu R^ijuvakrAdibhAvaM pratipadyamAneShu tattadbhAvam iva pratipadyamAno.api na paramArthataH tadbhAvaM pratipadyate, yathA cAkAsho ghaTAdiShu gacchatsu gacchann iva vibhAvyamAno.api na paramArthato gacchati, yathA ca udasharAvAdikampanAt tadgate sUryapratibimbe kampamAne.api na tadvAn sUryaH kampate -- evam avidyApratyupasthApite buddhyAdyupahite jIvAkhye aMshe duHkhAyamAne.api na tadvAn Ishvaro duHkhAyate | jIvasyApi duHkhaprAptir avidyAnimittaivetyuktam | tathA ca avidyAnimittajIvabhAvavyudAsena brahmabhAvam eva jIvasya pratipAdayanti vedAntAH -- tat tvam asi [chA.u. 6.8.7] ityevamAdayaH | tasmAn nAsti jaivena duHkhena paramAtmano duHkhitvaprasaN^gaH ||46||

|| 2.3.47 ||

smaranti ca || 

smaranti ca vyAsAdayaH -- yathA jaivena duHkhena na paramAtmA duHkhAyata iti | tatra yaH paramAtmA hi sa nityo nirguNaH smR^itaH | na lipyate phalaishcApi paspatramivAmbhasA | karmAtmA tu aparo yo.asau mokShabandhaiH sa yujyate | sa saptadashakenApi rAshinA yujyate punaH iti | cashabdAt -- sam Amananti ca -- iti vAkyasheShaH -- tayor anyaH pippalaM svAdvattyanashnann anyo abhicAkashIti [mu.u. 3.1.1] iti, ekaH tathA sarvabhUtAntarAtmA na lipyate lokaduHkhena bAhyaH iti ca ||47|| 

|| 2.3.48 || 

atrAha -- yadi tarhyeka eva sarveShAM bhUtAnAm antarAtmA syAt, katham anuj~nAparihArau syAtAM laukikau vaidikau ceti | 

nanu ca aMsho jIva Ishvarasya ityuktam | tadbhedAccAnuj~nAparihArau tadAshrayAvavyatikIrNAvupapadyete | kim atra codyata iti, ucyate -- naitad evam | anaMshatvam api hi jIvasyAbhedavAdinyaH shrutayaH pratipAdayanti -- tat sR^iShTvA tad evAnuprAvishat nAnyo.ato.asti draShTA mR^ityoH sa mR^ityum Apnoti ya iha nAneva pashyati tat tvam asi [chA.u. 6.8.7], ahaM brahmAsmi [bR^i.A.u. 1.4.10] ityevaMjAtIyakAH | 

nanu bhedAbhedAvagamAbhyAm aMshatvaM sidhyatItyuktam -- syAd etad evam, yadyubhAvapi bhedAbhedau pratipipAdayiShitau syAtAm | abheda eva tu atra pratipipAdayiShitaH, brahmAtmatvapratipattau puruShArthasiddhiH | svabhAvaprAptaH tu bhedo.anUdyate | na ca niravayavasya brahmaNo mukhyo.aMsho jIvaH sambhavatItyuktam | tasmAt para evaikaH sarveShAM bhUtAnAm antarAtmA jIvabhAvenAvasthita ityato vaktavyA anuj~nAparihAropapattiH | tAM brUmaH -- 

anuj~nAparihArau dehasambandhAjjyotirAdivat || 

R^itau bhAryAm upeyAt ityanuj~nA, gurvaN^ganAM nopagacchet iti parihAraH | tathA agnIShomIyaM pashuM saMj~napayet ityanuj~nA, na hiMsyAt sarvA bhUtAni iti parihAraH |  evaM loke.api mitram upasevitavyam ityanuj~nA, shatruH parihartavya iti parihAraH -- evamprakArAvanuj~nAparihArau ekatve.apyAtmanaH dehasambandhAt syAt | dehaiH sambandho dehasambandhaH | kaH punar dehasambandhaH? dehAdirayaM saMghAto.aham eva -- ityAtmani viparItapratyayotpattiH | dR^iShTA ca sA sarvaprANinAm -- ahaM gacchAmi ahamAgacchAmi, ahamandho.ahamanandhaH, ahaM mUDho.ahamamUDhaH ityevamAtmikA | na hi asyAH samyagdarshanAdanyannivArakam asti | prAktu samyagdarshanAt pratataiShA bhrAntiH sarvajantuShu | tad evam avidyAnimittadehAdyupAdhisambandhakR^itAd visheShAd aikAtmyAbhyupagame.apyanuj~nAparihArAvavakalpete | samyagdarshinaH tarhyanuj~nAparihArAnarthakyaM prAptam -- na, tasya kR^itArthatvAn niyojyatvAnupapatteH -- heyopAdeyayor hi niyojyo niyoktavyaH syAt | AtmanaH tu atiriktaM heyam upAdeyaM vA vastu apashyan kathaM niyujyeta | na ca AtmA Atmanyeva niyojyaH syAt | sharIravyatirekadarshina eva niyojyatvam iti cet, na | tatsaMhatatvAbhimAnAt -- satyaM vyatirekadarshino niyojyatvam | tathApi vyomAdivad dehAdyasaMhatatvam apashyata eva Atmano niyojyatvAbhimAnaH | na hi dehAdyasaMhatatvadarshinaH kasyacid api niyogo dR^iShTAH, kim utaikAtmyadarshinaH | na ca niyogAbhAvAt samyagdarshino yatheShTaceShTAprasaN^gaH, sarvatrAbhimAnasyaiva pravartakatvAt, abhimAnAbhAvAcca samyagdarshinaH | tasmAd dehasambandhAd evAnuj~nAparihArau -- jyotir Adivat -- yathA jyotiSha ekatve.apyagniH kravyAt parihriyate, netaraH | yathA ca prakAsha ekasyApi savitur amedhyadeshasambaddhaH parihriyate, netaraH shucibhUmiShThaH | tathA bhaumAH pradeshA vajravaiDUryAdaya upAdIyante, bhaumA api santo narakalevarAdayaH parihriyante | tathA mUtrapurIShaM gavAM pavitratayA parigR^ihyate, tad eva jAtyantare parivarjyate, tadvat ||48||

asantateshcAvyatikaraH || 2.3.49 || 

 || 2.3.49 || 

syAtAM nAma anuj~nAparihArAvekasyAtmano dehavisheShayogAt | yastvayaM karmaphalasambandhaH, sa ca IkAtmyAbhyupagame vyatikIryeta, svAmyekatvAd iti cet, naitad evam, asaMtateH | na hi karturbhoktushcAtmanaH saMtataH sarveH sharIraiH sambandho.asti | upAdhitantro hi jIva ityuktam | upAdhyasantAnAcca nAsti jIvasantAnaH -- tatashca karmavyatikaraH phalavyatikaro vA na bhaviShyati ||

|| 2.3.50 || 

AbhAsa eva ca || 

AbhAsa eva ca eSha jIvaH parasyAtmano jalasUryakAdivat pratipattavyaH, na sa eva sAkShAt, nApi vastvantaram | atashca yathA naikasmiJNjalasUryake kampamAne jalasUryakAntaraM kampate, evaM naikasmiJNjIve karmaphalasambandhini jIvAntarasya tatsambandhaH | evam avyatikara eva karmaphalayoH | AbhAsasya ca avidyAkR^itatvAt tadAshrayasya saMsArasyAvidyAkR^itatvopapattiH iti, tadvyudAsena ca pAramArthikasya brahmAtmabhAvasyopadeshopapattiH | yeShAM tu bahava AtmAnaH, te ca sarve sarvagatAH, teShAm evaiSha vyatikaraH prApnoti | katham? bahavo vibhavashcAtmAnashcaitanyamAtrasvarUpA nirguNA niratishayAshca | tadarthaM sAdhAraNaM pradhAnam | tannimittaiShAM bhogApavargasiddhiH iti sAN^khyAH | sati bahutve vibhutve ca ghaTakuDyAdisamAnA dravyamAtrasvarUpAH svato.acetanA AtmAnaH, tadupakaraNAni ca aNUni manAMsyacetanAni, tatra AtmadravyANAM manodravyANAM ca saMyogAt nava icchAdayo vaisheShikA AtmaguNA utpadyante, te ca avyatirekeNa pratyekam Atmasu samavayanti, sa saMsAraH | teShAM navAnAm AtmaguNAnAm atyantAnutpAdo mokSha iti kANAdAH | tatra sAN^khyAnAM tAvaccaitanyasvarUpatvAt sarvAtmanAM saMnidhAnAdyavisheShAcca ekasya sukhaduHkhasambandhe sarveShAM sukhaduHkhasambandhaH prApnoti | syAd etat -- pradhAnapravR^itteH puruShakaivalyArthatvAd vyavasthA bhaviShyati | anyathA hi svavibhUtikhyApanArthA pradhAnapravR^ittiH syAt | tathA ca anirmokShaH prasajyeteti -- naitat sAram -- na hi abhilaShitasiddhinibandhanA vyavasthA shakyA vij~nAtum | upapattyA tu kayAcid vyavasthocyeta | asatyAM punar upapattau kAmaM mA bhUd abhilaShitaM puruShakaivalyam | prApnoti tu vyavasthAhetvabhAvAd vyatikaraH | kANAdAnAm api -- yadA ekenAtmanA manaH saMyujyate, tadA AtmAntarair api nAntarIyakaH saMyogaH syAt, saMnidhAnAdyavisheShAt | tatashca hetu avisheShAt phalAvisheSha ityekasyAtmanaH sukhaduHkhayoge sarvAtmanAm api samAnaM sukhaduHkhitvaM prasajyeta ||50|| 

|| 2.3.51 ||

syAd etat -- adR^iShTanimitto niyamo bhaviShyatIti | netyAha -- 

adR^iShTAniyamAt ||

bahuShvatmasvakAshavat sarvagateShu pratisharIraM bAhyAbhyantarAvisheSheNa saMnihiteShu manovAkkAyair dharmAdharmalakShaNam adR^iShTam upArjyate | sAN^khyAnAM tAvat tadanAtmasamavAyi pradhAnavarti | pradhAnasAdhAraNyAn na pratyAtmaM sukhaduHkhopabhogasya niyAmakam upapadyate | kANAdAnAm api pUrvavat sAdhAraNenAtmamanaHsaMyogena nirvartitasyAdR^iShTasyApi asyaivAtmana idam adR^iShTam iti niyame hetvabhAvAd eSha eva doShaH ||51|| 

|| 2.3.52 || 

syAd etat -- aham idaM phalaM prApnavAni, idaM pariharANi, itthaM prayatai, itthaM karavANi -- ityevaMvidhA abhisandhyAdayaH pratyAtmaM pravartamAnA adR^iShTasyAtmanAM ca svasvAmibhAvaM niyaMsyantIti | netyAha -- 

abhisandhyAdiShvapi caivam || 

abhisandhyAdInAm api sAdhAraNenaivAtmamanaHsaMyogena sarvAtmasaMnidhau kriyamANAnAM niyamahetutvAnupapatter uktadoShAnuShaN^ga eva ||52||

|| 2.3.53 || 

pradeshAd iti cen nAntarbhAvAt || 

athocyeta -- vibhutve.apyAtmanaH sharIrapratiShThena manasA saMyogaH sharIrAvacchinna eva Atmapradeshe bhaviShyati | ataH pradeshakR^itA vyavasthA abhisandhyAdInAm adR^iShTasya sukhaduHkhayoshca bhaviShyatIti, tad api nopapadyate | kasmAt? antarbhAvAt | vibhutvAvisheShAd dhi sarva evAtmAnaH sarvasharIreShvantarbhavanti | tatra na vaisheShikaiH sharIrAvacchinno.apyAtmanaH pradeshaH kalpayituM shakyaH | kalpyamAno.apyayaM niShpradeshasyAtmanaH pradeshaH kAlpanikatvAd eva na pAramArthikaM kAryaM niyantuM shaknoti | sharIram api sarvAtmasaMnidhAv utpadyamAnam -- asyaiva AtmanaH, netareShAm -- iti na niyantuM shakyam | pradeshavisheShAbhyupagame.api ca dvayor AtmanoH samAnasukhaduHkhabhAjoH kadAcid ekenaiva tAvaccharIreNopabhogasiddhiH syAt, samAnapradeshasyApi dvayor Atmanor adR^iShTasya sambhavAt | tathA hi -- devadatto yasmin pradeshe sukhaduHkham anvabhUt, tasmAt pradeshAd apakrAnte taccharIre, yaj~nadattasharIre ca taM pradesham anuprApte, tasyApi itareNa samAnaH sukhaduHkhAnubhavo dR^ishyate | sa na syAt, yadi devadattayaj~nadattayoH samAnapradesham adR^iShTaM na syAt | svargAdyanupabhogaprasaN^gashca pradeshavAdinaH syAt, brAhmaNAdisharIrapradesheShvadR^iShTaniShpatteH pradeshAntaravartitvAcca svargAdyupabhogasya | sarvagatatvAnupapattishca bahUnAm AtmanAm, dR^iShTAntAbhAvAt | vada tAvat tvam -- ke bahavaH samAnadeshAshceti | rUpAdaya iti cet, na | teShAm api dharmyaMshenAbhedAt, lakShaNabhedAcca -- na tu bahUnAm AtmanAM lakShaNabhedo.asti | antyavisheShavashAd bhedopapattiH iti cet, na | bhedakalpanAyA antyavisheShakalpanAyAshca itaretarAshrayatvAt | AkAshAdInAm api vibhutvaM brahmavAdino.asiddham, kAryatvAbhyupagamAt | tasmAd AtmaikatvapakSha eva sarvadoShAbhAva iti siddham ||53|| 

iti shrImatparamahaMsaparivrAjakAcAryasya shrIgovindabhagavatpUjyapAdashiShyasya shrImacchaN^karabhagavataH kR^itau 
shArIrakamImAMsAsUtrabhAShye dvitIyAdhyAyasya tR^itIyaH pAdaH || 

 
(2.4)
|| dvitIyo.adhyAye caturthaH pAdaH ||

atra pAde liN^gasharIrashrutInAM virodhaparihAraH ||
1. prANotpattyadhikaraNam 

|| 2.4.1 ||

viyadAdiviShayaH shrutivipratiShedhaH tR^itIyena pAdena parihR^itaH | caturthenedAnIM prANaviShayaH parihriyate | tatra tAvat tat tejo.asR^ijata [chA.u. 6.2.3] iti, tasmAd vA etasmAd Atmana AkAshaH sambhUtaH [tai.u. 2.1.1] iti caivamAdiShUtpattiprakaraNeShu prANAnAm utpattir nAmnAyate | kvaciccAnutpattir evaiShAm AmnAyate -- asad vA idam agra AsIt | tad AhuH kiM tad asad AsId ity R^iShayo vAva te.agre.asad AsIt | tad AhuH ke te R^iShaya iti | prANA vAva R^iShayaH [tai.u. 2.7], ityatra prAgutpatteH prANAnAM sadbhAvashravaNAt | 

anyatra tu prANAnAm apyutpattiH paThyate -- yathAgner jvalataH kShudrA visphuliN^gA vyuccarantyevam evaitasmAd AtmanaH sarve prANAH iti, etasmAjjAyate prANo manaH sarvendriyANi ca [mu.u. 2.1.3] iti, sapta prANAH prabhavanti tasmAt [mu.u.  2.1.8] iti, sa prANam asR^ijata prANAcchraddhAM khaM vAyur jyotir ApaH pR^ithivIndriyaM mano.annam [pra.u. 6.4] iti caivamAdipradesheShu |

tatra tatra shrutivipratiShedhAd anyataranirdhAraNakAraNAnirUpaNAccApratipattiH prApnoti |
athavA prAgutpatteH sadbhAvashravaNAd gauNI prANAnAm utpattiH iti prApnoti | ata uttaram idaM paThati -- 

tathA prANAH ||

kathaM punar atra tathA ityakSharAnulomyam, prakR^itopamAnAbhAvAt -- sarvagatAtmabahutvavAdidUShaNam atItAnantarapAdAnte prakR^itam | tat tAvan nopamAnaM sambhavati, sAdR^ishyAbhAvAt | sAdR^ishye hi sati upamAnaM syAt, yathA diMhaH tathA balavarmeti | adR^iShTasAmyapratipAdanArtham iti yadyucyeta -- yathA adR^iShTasya sarvAtmasaMnidhAv utpadyamAnasyAniyatatvam, evaM prANAnAm api sarvAtmanaH pratyaniyatatvam iti -- tad api dehAniyamenaivoktatvAt punar uktaM bhavet | na ca jIvena prANA upamIyeran, siddhAntavirodhAt -- jIvasya hi anutpattir AkhyAtA, prANAnAM tu utpattir AcikhyAsitA | tasmAt tathA ityasambaddham iva pratibhAti -- na, udAharaNopAttenApyupamAnena sambandhopapatteH | atra prANotpattivAdivAkyajAtam udAharaNam -- etasmAd AtmanaH sarve prANAH sarve lokAH sarve devAH sarvANi bhUtAni vyuccaranti ityevaMjAtIyakam | tatra yathA lokAdayaH parasmAd brahmaNa utpadyante, tathA prANA apItyarthaH | tathA -- 

etasmAjjAyate prANo manaH sarvendriyANi ca |
khaM vAyur jyotir ApaH pR^ithivI vishvasya dhAriNI || [mu.u. 2.1.3]

ityevamAdiShvapi khAdivatprANAnAm utpattiH iti draShTavyam | athavA pAnavyApacca tadvat ityevamAdiShu vyavahitopamAnasambandhasyApyAshritatvAt  -- yathA atItAnantarapAdAdAv uktA viyadAdayaH parasya brahmaNo vikArAH samadhigatAH, tathA prANA api parasya brahmaNo vikArA iti yojayitavyam | kaH punaH prANAnAM vikAratve hetuH? shrutatvam eva | 

nanu keShucit pradesheShu na prANAnAm utpattiH shrUyata ityuktam -- tad ayuktam, pradeshAntareShu shravaNAt | na hi kvacid ashravaNam anyatra shrutaM nivArayitum utsahate | tasmAcchrutatvAvisheShAd AkAshAdivat prANA apyutpadyanta iti sUktam ||1||

|| 2.4.2 ||

yat punar uktaM prAgutpatteH sadbhAvashravaNAd gauNI prANAnAm utpattishrutiH iti, tat pratyAha -- 
gauNyasambhavAt || 

gauNyA asambhavo gauNyasambhavaH -- na hi prANAnAm utpattishrutir gauNI sambhavati, pratij~nAhAniprasaN^gAt -- kasmin nu bhagavo vij~nAte sarvam idaM vij~nAtaM bhavati [mu.u. 1.1.3] iti hi ekavij~nAnena sarvavij~nAnaM pratij~nAya tatsAdhanAyedam AmnAyate etasmAjjAyate prANaH [mu.u. 2.1.3] ityAdi | sA ca pratij~nA prANAdeH samastasya jagato brahmavikAratve sati prakR^itivyatirekeNa vikArAbhAvAt sidhyati | gauNyAM tu prANAnAm utpattishrutau pratij~nA iyaM hIyeta | tathA ca pratij~nAtArtham upasaMharati -- puruSha evedaM vishvaM karma tapo brahma parAmR^itam iti, brahmaivedaM vishvam idaM variShTham iti ca | tathA Atmano vA 
are darshanena shravaNena matyA vij~nAnenedaM sarvaM viditam ityevaMjAtIyakAsu shrutiShu eShaiva pratij~nA yojayitavyA | kathaM punaH prAgutpatteH prANAnAM sadbhAvashravaNam? naitanmUlaprakR^itiviShayam, aprANo hyamanAH shubhro hyakSharAt parataH paraH [mu.u. 2.1.2] iti mUlaprakR^iteH prANAdisamastavisheSharahitatvAvadhAraNAt | avAntaraprakR^itiviShayaM tv etat svavikArApekShaM prAgutpatteH prANAnAM sadbhAvAvadhAraNam iti draShTavyam, vyAkR^itaviShayANAm api bhUyasInAm avasthAnAM shrutismR^ityoH prakR^itivikArabhAvaprasiddhiH | viyadadhikaraNe hi -- gauNyasambhavAt iti pUrvapakShasUtratvAt  -- gauNIjanmashrutiH, asambhavAt -- iti vyAkhyAtam | pratij~nAhAnyA ca tatra siddhAnto.abhihitaH | iha tu siddhAntasUtratvAt  -- gauNyA janmashruter asambhavAt -- iti vyAkhyAtam | tadanurodhena tu ihApi -- gauNI janmashrutiH, asambhavAt -- iti vyAcakShANaiH pratij~nAhAnir upekShitA syAt ||2||

|| 2.4.3 ||

tat prAk shruteshca ||

itashca AkAshAdInAm iva prANAnAm api mukhyaiva janmashrutiH -- yat jAyate ityekaM janmavAcipadaM prANeShu prAkshrutaM sat uttareShvakAshAdiShvanuvartate -- etasmAjjAyate prANaH [mu.u. 2.1.3] ityatra | AkAshAdiShu mukhyaM janmeti pratiShThApitam | tatsAmAnyAt prANeShvapi mukhyam eva janma bhavitum arhati | na hi ekasmin prakaraNe ekasmiMshca vAkye ekaH shabdaH sakR^iduccarito bahubhiH sambadhyamAnaH kvacin mukhyaH kvacid gauNa ityadhyavasAtuM shakyam, vairUpyaprasaN^gAt | tathA sa prANam asR^ijata prANAccharddhAm ityatrApi prANeShu shrutaH sR^ijatiH pareShvapyutpattimatsu shraddhAdiShvanuShajyate | yatrApi pashcAcchruta utpattivacanaH shabdaH pUrveH sambadhyate, tatrApyeSha eva nyAyaH -- yathA sarvANi bhUtAni vyuccaranti ityayam ante paThito vyuccarantishabdaH pUrvair api prANAdibhiH sambadhyate ||

|| 2.4.4 ||

tat pUrvakatvAd vAcaH ||

yadyapi tat tejo.asR^ijata [chA.u. 6.2.3] ityetasmin prakaraNe prANAnAm utpattir na paThyate, tejo.abannAnAm eva trayANAM bhUtAnAm utpattishravaNAt | tathApi brahmaprakR^itikatejo.abannapUrvakatvAbhidhAnAd vAkprANamanasAm, tatsAmAnyAcca sarveShAm eva prANAnAM brahmaprabhavatvaM siddhaM bhavati | tathA hi -- asminn eva prakaraNe tejo.abannapUrvakatvaM vAkprANamanasAm AmnAyate -- annamayaM hi somya mana ApomayaH prANaH tejomayI vAk iti | tatra yadi tAvanmukhyam evaiShAm annAdimayatvam, tato vartata eva brahmaprabhavatvam | atha bhAktam, tathApi brahmakartR^ikAyAM nAmarUpavyAkriyAyAM shravaNAt, yenAshrutaM shrutaM bhavati [chA.u. 6.1.3] iti copakramAt aitadAtmyam idaM sarvam iti copasaMhArAt, shrutyantaraprasiddhishca brahmakAryatvaprapaJNcanArtham eva manaAdInAm annAdimayatvavacanam iti gamyate | tasmAd api prANAnAM brahmavikAratvasiddhiH ||4||

 -- o)0(o -- 

2. saptagatyadhikaraNam

|| 2.4.5 ||

sapta gater visheShitatvAcca ||

utpattiviShayaH shrutivipratiShedhaH prANAnAM parihR^itaH | saMkhyAviShaya idAnIM parihriyate | tatra mukhyaM prANam upariShTAd vakShyati | samprati tu kati itare prANA iti sampradhArayati | shrutivipratipatteshcAtra viShayaH | kvacit sapta prANAH saN^kIrtyante -- sapta prANAH prabhavanti tasmAt [mu.u. 2.1.8] iti | kvacid aShTau prANA grahatvena guNena saN^kIrtyante -- aShTau grahA aShTAvatigrahAH [bR^i.A.u. 3.1.1] iti | kvacin nava -- sapta vai shIrShiNyAH prANA dvAvavAJNcau  iti | kvacid dasha -- nava vai puruShe prANA nAbhir dashamI iti | kvacid ekAdasha -- dasheme puruShe prANA AtmaikAdashaH [bR^i.A.u. 3.9.4] iti | kvacid dvAdasha -- sarveShAM sparshAnAM tvag ekAyanam ityatra | kvacit trayodasha -- cakShushca draShTavyaM ca ityatra -- evaM hi vipratipannAH prANeyattAM prati shrutayaH | kiM tAvat prAptam ? saptaiva prANA iti | kutaH? gateH | yataH tAvanto.avagamyante sapta prANAH prabhavanti tasmAt ityevaMvidhAsu shrutiShu, visheShitAshcaite sapta vai shIrShiNyAH prANAH ityatra | 

nanu prANA guhAshayA nihitAH sapta sapta iti vIpsA shrUyate | sA saptabhyo.atiriktAn prANAn gamayatIti -- naiSha doShaH | puruShabhedAbhiprAyeyaM vIpsA -- pratipuruShaM sapta sapta prANA iti | na tattvabhedAbhiprAyA -- sapta sapta anye.anye prANA iti | 

nanvaShTatvAdikApi saMkhyA prANeShu udAhR^itA | kathaM saptaiva syuH? satyam udAhR^itA | virodhAttvanyatamA saMkhyA adhyavasAtavyA | tatra stokakalpanAnurodhAt saptasaMkhyAdhyavasAnam | vR^ittibhedApekShaM ca saMkhyAntarashravaNam iti manyate ||5|| 

|| 2.4.6 || 

atrocyate -- 

hastAdayaH tu sthite.ato naivam || 

hastAdayaH tu apare saptabhyo.atiriktAH prANAH shrUyante -- hastau vai grahaH sa karmaNAtigraheNa gR^ihIto hastAbhyAM hi karma karoti [bR^i.A.u. 3.2.8] ityevamAdyAsu shrutiShu | sthite ca saptatvAtireke saptatvam antarbhAvAcchakyate sambhAvayitum | hInAdhikasaMkhyAvipratipattau hi adhikA saMkhyA saMgrAhyA bhavati | tasyAM hInA antar bhavati, na tu hInAyAm adhikA | atashca naivaM mantavyam -- stokakalpanAnurodhAt saptaiva prANAH syuH iti | uttarasaMkhyAnurodhAt tu ekAdashaiva te prANAH syuH | tathA ca udAhR^itA shrutiH -- dasheme puruShe prANA AtmaikAdashaH [bR^i.A.u. 3.9.4] iti | Atmashabdena ca atra antaHkaraNaM parigR^ihyate, karaNAdhikArAt | 

nanv ekAdashatvAd apyadhike dvAdashatrayodashatve udAhR^ite -- satyam udAhR^ite | na tv ekAdashabhyaH kAryajAtebhyo.adhikaM kAryajAtam asti, yadartham adhikaM karaNaM kalpyeta | shabdasparsharUparasagandhaviShayAH paJNca buddhibhedAH, tadarthAni paJNca buddhIndriyANi | vacanAdAnaviharaNotsargAnandAH paJNca karmabhedAH, tadarthAni ca paJNca karmendriyANi | sarvArthaviShayaM traikAlyavR^itti manaH tu ekam anekavR^ittikam | tad eva vR^ittibhedAt kvacid bhinnavad vyapadishyate -- mano buddhir ahaMkArashcittaM ceti | tathA ca shrutiH kAmAdyA nAnAvidhA vR^ittIr anukramyAha -- etat sarvaM mana eva iti | api ca saptaiva shIrShaNyAn prANAn abhimanyamAnasya catvAra eva prANA abhimatAH syuH | sthAnabhedAd dhyete catvAraH santaH sapta gaNyante -- dve shrotre dve cakShuShI dve nAsike ekA vAk iti | 

na ca tAvatAm eva vR^ittibhedA itare prANA iti shakyate vaktum, hastAdivR^ittInAm atyantavijAtIyatvAt | tathA nava vai puruShe prANA nAbhir dashamI ityatrApi dehacchidrabhedAbhiprAyeNaiva dasha prANA ucyante, na prANatattvabhedAbhiprAyeNa, nAbhir dashamI iti vacanAt | na hi nAbhir nAma kashcit prANaH prasiddho.asti | mukhyasya tu prANasya bhavati nAbhir apyekaM visheShAyatanam iti -- ato nAbhir dashamI ityucyate | kvacid upAsanArthaM katicit prANA gaNyante, kvacit pradarshanArtham | tad evaM vicitre prANeyattAmnAne sati, kva kiM param AmnAnam iti vivektavyam | kAryajAtavashAt tv ekAdashatvAmnAnaM prANaviShayaM pramANam iti sthitam || 

iyam aparA sUtradvayayojanA -- saptaiva prANAH syuH, yataH saptAnAm eva gatiH shrUyate -- tam utkrAmantaM prANo.anUtkrAmati prANam anUtkrAmantaM sarve prANA anUtkrAmanti [bR^i.A.u. 4.4.2] ityatra | 

nanu sarvashabdo.atra paThyate, tat kathaM saptAnAm eva gatiH pratij~nAyata iti | visheShitatvAd ityAha -- saptaiva hi prANAshcakShurAdayaH tvakparyantA visheShitA iha prakR^itAH sa yatraiva cAkShuShaH puruShaH parAN^ paryAvartate.athArUpaj~no bhavati ekIbhavati na pashyatItyAhuH ityevamAdinA anukramaNena | prakR^itagAmI ca sarvashabdo bhavati | yathA sarve brAhmaNA bhojayitavyA iti ye nimantritAH prakR^itA brAhmaNAH ta eva sarvashabdenocyante, nAnye | evam ihApi ye prakR^itAH sapta prANAH ta eva sarvashabdenocyante, nAnya iti | 

nanvatra vij~nAnam aShTamam anukrAntam | kathaM saptAnAm evAnukramaNam? naiSha doShaH | manovij~nAnayoH tattvAbhedAd vR^ittibhede.api saptatvopapatteH | tasmAt saptaiva prANA iti -- evaM prApte, brUmaH -- hastAdayaH tu apare saptabhyo.atiriktAH prANAH pratIyante hastau vai grahaH [bR^i.A.u. 3.2.8] ityAdi shrutiShu | grahatvaM ca bandhanabhAvaH, gR^ihyate badhyate kShetraj~no.anena grahasaMj~nakena bandhaneneti | sa ca kShetraj~no naikasminn eva sharIre badhyate, sharIrAntareShvapi tulyatvAd bandhanasya | tasmAccharIrAntarasaMcAri idaM grahasaMj~nakaM bandhanam ityarthAd uktaM bhavati | tathA ca smR^itiH -- 

puryaShTakena liN^gena prANAdyena sa yujyate | 
tena baddhasya vai bandho mokSho muktasya tena ca || iti |

prAN^mokShAt grahasaMj~nakena bandhanena aviyogaM darshayati | AtharvaNe ca viShayendriyAnukramaNe cakShushca draShTavyaM ca ityatra tulyavad dhastAdInIndriyANi saviShayANyanukrAmati -- hastau cAdAtavyaM copasthashcAnandayitavyaM ca pAyushca visarjayitavyaM ca pAdau ca gantavyaM ca iti | tathA dasheme puruShe prANA AtmaikAdashaH te yadAsmAccharIrAn martyAd utkrAmantyatha rodayanti [bR^i.A.u. 3.9.4] ityekAdashAnAM prANAnAm utkrAntir darshayati | sarvashabdo.api ca prANashabdena sambadhyamAno.asheShAn prANAn abhidadhAno na prakaraNavashena saptasv evAvasthApayituM shakyate, prakaraNAcchabdasya balIyastvAt | sarve brAhmaNA bhojayitavyAH ityatrApi sarveShAm eva avanivartinAM brAhmaNAnAM grahaNaM nyAyyam, sarvashabdasAmarthyAt | sarvabhojanAsambhavAt tu tatra nimantritamAtraviShayA sarvashabdasya vR^ittir AshritA | iha tu na kiMcit sarvashabdArthasaMkocane kAraNam asti | tasmAt sarvashabdena atra asheShANAM prANAnAM parigrahaH | pradarshanArthaM ca saptAnAm anukramaNam ityanavadyam | tasmAd ekAdashaiva prANAH -- shabdataH kAryatashceti siddham ||6||

 -- o)0(o -- 
3. prANANutvAdhikaraNam 

|| 2.4.7 || 

aNavashca || 

adhunA prANAnAm eva svabhAvAntaram abhyuccinoti | aNavashcaite prakR^itAH prANAH pratipattavyAH | aNutvaM caiShAM saukShmyaparicchedau, na paramANutulyatvam, kR^itsnadehavyApikAryAnupapattiprasaN^gAt -- sUkShmA ete prANAH, sthUlAshcet syuH -- maraNakAle sharIrAn nirgacchantaH, bilAd ahiH iva, upalabhyeran mriyamANasya pArshvasthaiH | paricchinnAshcaite prANAH, sarvagatAshcet syuH -- utkrAntigatyAgatishrutivyAkopaH syAt, tadguNasAratvaM ca jIvasya na sidhyet | sarvagatAnAm api vR^ittilAbhaH sharIradeshe syAd iti cet, na, vR^ittimAtrasya karaNatvopapatteH | yad eva hi upalabdhisAdhanam -- vR^ittiH anyad vA -- tasyaiva naH karaNatvam, saMj~nAmAtre vivAdaH iti karaNAnAM vyApitvakalpanA nirarthikA | tasmAt sUkShmAH paricchinnAshca prANA ityadhyavasyAmaH ||7||

 -- o)0(o -- 
4. prANashraiShThyAdhikaraNam

|| 2.4.8 || 

shreShThashca ||

mukhyashca prANa itaraprANavad brahmavikAraH -- ityatidishati | tacca avisheSheNaiva sarvaprANAnAM brahmavikAratvam AkhyAtam -- etasmAjjAyate prANo manaH sarvendriyANi ca [mu.u. 2.1.3] iti sendriyamanovyatirekeNa prANasyotpattishravaNAt, sa prANam asR^ijata ityAdi shravaNebhyashca | kimarthaH punar atideshaH? adhikAshaN^kAvAraNArthaH -- nAsadAsIye hi brahmapradhAne sUkte mantravarNo bhavati -- 

na mR^ityur AsId amR^itaM na tarhi 
na rAtryA ahna AsIt praketaH | 
AnId avAtaM svadhayA tad ekaM 
tasmAd dhAnyanna paraH kiMca nAsa || [R^igveda 8.7.17] iti | 

AnIt iti prANakarmopAdAnAt prAgutpatteH santam iva prANaM sUcayati | tasmAd ajaH prANa iti jAyate kasyacin matiH | tAm atideshenApanudati | AnIcchabdo.api na prAgutpatteH prANasadbhAvaM sUcayati, avAtam iti visheShaNAt, aprANo hyamanAH shubhraH [mu.u. 2.1.2] iti ca mUlaprakR^iteH prANAdisamastavisheSharahitatvasya darshitatvAt | tasmAt kAraNasadbhAvapradarshanArtha evAyam AnIcchabda iti | shreShThaH iti ca mukhyaM prANam abhidadhAti, prANo vAva jyeShThashca shreShThashca iti shrutinirdeshAt | jyeShThashca prANaH, shukraniShekakAlAd Arabhya tasya vR^ittilAbhAt -- na cet tasya tadAnIM vR^ittilAbhaH syAt, yonau niShiktaM shukraM pUyeta, na sambhaved vA | shrotrAdInAM tu karNashaShkulyAdisthAnavibhAganiShpattau vR^ittilAbhAn na jyeShThatvam | shreShThashca prANaH, guNAdhikyAt, na vai shakShyAmaH tvadR^ite jIvitum iti shruteH ||8||

 -- o)0(o -- 
5. vAyukriyAdhikaraNam ||

|| 2.4.9 || 

na vAyukriye pR^ithagupadeshAt ||

sa punar mukhyaH prANaH kiMsvarUpaH ? itIdAnIM jij~nAsyate | tatra prAptaM tAvat -- shruteH vAyuH prANa iti | evaM hi shrUyate -- yaH prANaH sa vAyuH sa eSha vAyuH paJNcavidhaH prANo.apAno vyAna udAnaH samAnaH [bR^i.A.u. 3.1.5] iti | athavA tantrAntarIyAbhiprAyAt samastakaraNavR^ittiH prANa iti prAptam | evaM hi tantrAntarIyA AcakShate -- sAmAnyA karaNavR^ittiH prANAdyA vAyavaH paJNceti || 

atrocyate -- na vAyuH prANaH, nApi karaNavyApAraH | kutaH? pR^ithagupadeshAt | vAyoH tAvat prANasya pR^ithagupadesho bhavati -- prANa eva brahmaNashcaturthaH pAdaH sa vAyunA jyotiShA bhAti ca tapati ca iti | na hi vAyur eva san vAyoH pR^ithag upadishyeta | tathA karaNavR^itter api pR^ithagupadesho bhavati, vAgAdIni karaNAnyanukramya tatra tatra pR^ithakprANasyAnukramaNAt, vR^ittivR^ittimator abhedAt | na hi karaNavyApAra eva san karaNebhyaH pR^ithag upadishyeta | tathA etasmAjjAyate prANo manaH sarvendriyANi ca | khaM vAyuH [mu.u. 2.1.3] ityevamAdayo.api vAyoH karaNebhyashca prANasya pR^ithagupadeshA anusartavyAH | na ca samastAnAM karaNAnAm ekA vR^ittiH sambhavati, pratyekam ekaikavR^ittitvAt, samudAyasya ca akArakatvAt | 

nanu paJNjaracAlananyAyena etad bhaviShyati -- yathA ekapaJNjaravartina ekAdashapakShiNaH pratyekaM pratiniyatavyApArAH santaH sambhUya ekaM paJNjaraM cAlayanti, evam ekasharIravartina ekAdashaprANAH pratyekaM pratiniyatavR^ittayaH santaH sambhUya ekAM prANAkhyAM vR^ittiM pratilapsyanta iti | netyucyate -- yuktaM tatra -- pratyekavR^ittibhir avAntaravyApAraiH paJNjaracAlanAnurUpair evopetAH pakShiNaH sambhUya ekaM paJNjaraM cAlayeyuH iti, tathA dR^iShTatvAt | iha tu -- shravaNAdyavAntaravyApAropetAH prANA na sambhUya prANyuH iti yuktam, pramANAbhAvAt, atyantavijAtIyatvAcca shravaNAdibhyaH prANanasya | tathA prANasya shreShThatvAd yuddhoShaNam, guNabhAvopagamashca taM prati vAgAdInAm, na karaNavR^ittimAtre prANe.avakalpate | tasmAd anyo vAyukriyAbhyAM prANaH | kathaM tarhIyaM shrutiH -- yaH prANaH sa vAyuH iti? ucyate -- vAyur evAyam adhyAtmam ApannaH paJNcavyUho visheShAtmanAvatiShThamAnaH prANo nAma bhaNyate, na tattvAntaram, nApi vAyumAtram | atashcobhe api bhedAbhedashrutI na virudhyete ||9|| 


 || 2.4.10 || 

syAd etat -- prANo.api tarhi jIvavat asmin sharIre svAtantryaM prApnoti, shreShThatvAt, guNabhAvopagamAcca, taM prati vAgAdInAm indriyANAm | tathA hyanekavidhA vibhUtiH prANasya shrAvyate -- supteShu vAgAdiShu prANa evaiko jAgarti, prANa evaiko mR^ityunA anAptaH, prANaH saMvargo vAgAdIn saMvR^iN^kte [chA.u. 4.3.3], prANa itarAn prANAn rakShati mAteva putrAn  iti | tasmAt prANasyApi jIvavat svAtantryaprasaN^gaH | taM pariharati -- 
cakShurAdivat tu tat saha shiShTyAdibhyaH ||

tushabdaH prANasya jIvavat svAtantryaM vyAvartayati | yathA cakShurAdIni, rAjaprakR^itivat, jIvasya kartR^itvaM bhoktR^itvaM ca prati upakaraNAni, na svatantrANi | tathA mukhyo.api prANaH, rAjamantrivat, jIvasya sarvArthakaratvena upakaraNabhUtaH, na svatantraH | kutaH? tat saha shiShTyAdibhyaH | taishcakShurAdibhiH sahaiva prANaH shiShyate prANasaMvAdAdiShu | samAnadharmaNAM ca saha shAsanaM yuktaM bR^ihadrathantarAdivat | Adishabdena saMhatatvAcetanatvAdIn prANasya svAtantryanirAkaraNahetUn darshayati ||10|| 

|| 2.4.11 || 

syAd etat -- yadi cakShurAdivat prANasya jIvaM prati karaNabhAvo.abhyupagamyeta, viShayAntaraM rUpAdivat prasajyeta -- rUpAlocanAdibhir vR^ittibhir yathAsvaM cakShurAdInAM jIvaM prati karaNabhAvo bhavati | api ca ekAdashaiva kAryajAtAni rUpAlocanAdIni parigaNitAni, yadartham ekAdasha prANAH saMgR^ihItAH | na tu dvAdasham aparaM kAryajAtam avagamyate, yadartham ayaM dvAdashaH prANaH pratij~nAyata iti | ata uttaraM paThati -- 

akaraNatvAcca na doShaH tathA hi darshayati ||

na tAvad viShayAntaraprasaN^go doShaH, akaraNatvAt prANasya | na hi cakShurAdivat prANasya viShayaparicchedena karaNatvam abhyupagamyate | na cAsya etAvatA kAryAbhAva eva | kasmAt? tathA hi shrutiH prANAntareShvasambhAvyamAnaM mukhyaprANasya vaisheShikaM kAryaM darshayati prANasaMvAdAdiShu -- atha ha prANA ahaM shreyasi vyUdire [chA.u. 5.1.6] ityupakramya, yasminn utkrAnte sharIraM pApiShThataram iva dR^ishyeta sa vaH shreShThaH [chA.u. 5.1.7] iti ca upanyasya, pratyekaM vAgAdyutkramaNena tadvR^ittimAtrahInaM yathApUrvaM jIvanaM darshayitvA, prANoccikramiShAyAM vAgAdishaithilyApattiM sharIrapAtaprasaN^gaM ca darshayantI shrutiH prANanimittAM sharIrendriyasthitiM darshayati -- tAn variShThaH prANa uvAca mA moham Apad yathAham evaitat paJNcadhAtmAnaM pravibhajyaitadbANam avaShTabhya vidhArayAmi iti ca | 

etam evArthaM shrutir Aha -- prANena rakShann avaraM kulAyam [bR^i.A.u. 4.3.12] iti ca | supteShu cakShurAdiShu prANanimittAM sharIrarakShAM darshayati -- yasmAt kasmAccAN^gAt prANa utkrAmati tad eva tacchuShyati, iti tena yad ashnAti yat pibati tenetarAn prANAn avati [bR^i.A.u. 1.3.19] iti ca | prANanimittAM sharIrendriyapuShTiM darshayati -- kasmin nvaham utkrAnta utkrAnto bhaviShyAmi kasmin vA pratiShThite pratiShThAsyAmi iti, sa prANam asR^ijata... iti ca prANanimitte jIvasyotkrAntipratiShThe darshayati ||11||

|| 2.4.12 ||

paJNcavR^ittir manovad vyapadishyate ||

itashcAsti mukhyasya prANasya vaisheShikaM kAryam, yatkAraNaM paJNcavR^ittir ayaM vyapadishyate shrutiShu -- prANo.apAno vyAna udAnaH samAnaH iti | vR^ittibhedashcAyaM kAryabhedApekShaH -- prANaH prAgvR^ittiH ucchvAsAdikarmA, apAno.avAgvR^ittir nishvAsAdikarmA, vyAnaH tayoH sandhau vartamAno vIryavatkarmahetuH, udAnaH UrdhvavR^ittir utkrAntyAdihetuH, samAnaH samaM sarveShvaN^geShu yo.annarasAn nayati -- ityevaM paJNcavR^ittiH prANaH, manovat -- yathA manasaH paJNca vR^ittayaH, evaM prANasyApItyarthaH | shrotrAdinimittAH shabdAdiviShayA manasaH paJNca vR^ittayaH prasiddhAH | na tu kAmaH saN^kalpaH ityAdyAH paripaThitA gR^ihyeran, paJNcasaMkhyAtirekAt | 

nanvatrApi shrotrAdinirapekShA bhUtabhaviShyadAdiviShayA aparA manaso vR^ittir astIti samAnaH paJNcasaMkhyAtirekaH | evaM tarhi paramatamapratiShiddham anumataM bhavati iti nyAyAt ihApi yogashAstraprasiddhA manasaH paJNca vR^ittayaH parigR^ihyante -- pramANaviparyayavikalpanidrAsmR^itayaH nAma | bahuvR^ittitvamAtreNa vA manaH prANasya nidarshanam iti draShTavyam | jIvopakaraNatvam api prANasya paJNcavR^ittitvAt, manovat -- iti vA yojayitavyam ||12||

 -- o)0(o -- 

shreShThANutvAdhikaraNam

|| 2.4.13 ||

aNushca ||

aNushcAyaM mukhyaH prANaH pratyetavyaH, itaraprANavat | aNutvaM ca ihApi saukShmyaparicchedau, na paramANutulyatvam, paJNcabhir vR^ittibhiH kR^itsnasharIravyApitvAt | sUkShmaH prANaH, utkrAntau pArshvasthena anupalabhyamAnatvAt | paricchinnashca, utkrAntigatyAgatishrutibhyaH | 

nanu vibhutvam api prANasya samAmnAyate -- samaH pluShiNA samo mashakena samo nAgena sama ebhiH tribhir lokaiH samo.anena sarveNa ityevamAdiShu pradesheShu | tad ucyate -- Adhidaivikena samaShTivyaShTirUpeNa hairaNyagarbheNa prANAtmanaiva etadvibhutvam AmnAyate, nAdhyAtmikena | api ca samaH pluShiNA ityAdinA sAmyavacanena pratiprANivartinaH prANasya pariccheda eva pradarshyate | tasmAd adoShaH ||13||

 -- o)0(o -- 


jyotirAdyadhikaraNam 

|| 2.4.14 || 

te punaH prakR^itAH prANAH kiM svamahimnaiva svasmai svasmai kAryAya prabhavanti, Aho svid devatAdhiShThitAH prabhavanti iti vicAryate | tatra prAptaM tAvat -- yathAsvaM kAryashaktiyogAt svamahimnaiva prANAH pravarterann iti | api ca devatAdhiShThitAnAM prANAnAM pravR^ittAvabhyugamyamAnAyAM tAsAm evAdhiShThAtNAM devatAnAM bhoktR^itvaprasaN^gAt shArIrasya bhoktR^itvaM pralIyeta | ataH svamahimnaiva eShAM pravR^ittiH iti | evaM prApte -- 

jyotirAdyadhiShThAnaM tu tadAmananAt || 

tushabdena pUrvapakSho vyAvartyate | jyotirAdibhir agnyAdyabhimAninIbhir devatAbhir adhiShThitaM vAgAdikaraNajAtaM svakAryeShu pravartata iti pratijAnIte | hetuM ca vyAcaShThe -- tadAmananAd iti | tathA hi Amananti -- agnir vAg bhUtvA mukhaM prAvishat ityAdi | agneshcAyaM vAgbhAvo mukhapraveshashca devatAtmanA adhiShThAtR^itvam aN^gIkR^itya ucyate | na hi devatAsambandhaM pratyAkhyAya agneH vAci mukhe vA kashcid visheShasambandho dR^ishyate | tathA vAyuH prANo bhUtvA nAsike prAvishat ityevam Adyapi yojayitavyam | tathA anyatrApi vAg eva brahmaNashcaturthaH pAdaH so.agninA jyotiShA bhAti ca tapati ca ityevamAdinA vAgAdInAm agnyAdijyotiShTavAdivacanena etam evArthaM draDhayati | sa vai vAcam eva prathamAm atyavahat sA yadA mR^ityum atyamucyata so.agnir abhavat iti ca evamAdinA vAgAdInAm agnyAdibhAvApattivacanena etam evArthaM dyotayati | sarvatra ca adhyAtmAdhidaivatavibhAgena vAgAdyagnyAdyanukramaNam anayaiva pratyAsattyA bhavati | smR^itAvapi -- 

vAg adhyAtmam iti prAhur brAhmaNAH tattvadarshinaH | 
vaktavyam adhibhUtaM tu vahniH tatrAdhidaivatam || 

ityAdinA vAgAdInAm agnyAdidevatAdhiShThitatvaM saprapaJNcaM pradarshitam | yad uktam -- svakAryashaktiyogAt svamahimnaiva prANAH pravarterann iti, tad ayuktam, shaktAnAm api shakaTAdInAm anaDuhAdyadhiShThitAnAM pravR^ittidarshanAt | ubhayathopapattau ca AgamAt vAgAdInAM devatAdhiShThitatvam eva nishcIyate ||14|| 

|| 2.4.15 ||

yad apyuktam -- devatAnAm evAdhiShThAtrINAM bhoktR^itvaprasaN^gaH, na shArIrasyeti, tat parihriyate -- 

prANavatA shabdAt || 

satIShvapi prANAnAm adhiShThAtrIShu devatAsu prANavatA kAryakaraNasaMghAtasvAminA shArIreNaiva eShAM prANAnAM sambandhaH shruter avagamyate | tathA hi shrutiH -- atha yatraitad AkAsham anu viShaNNaM cakShuH sa cAkShuShaH puruSho darshanAya cakShur atha yo vededaM jighrANIti sa AtmA gandhAya ghrANam ityevaMjAtIyakA shArIreNaiva prANAnAM sambandhaM shrAvayati | api ca anekatvAt pratikaraNam adhiShThAtrINAM devatAnAM na bhoktR^itvam asmin sharIre.avakalpate | eko hyayam asmin sharIre shArIro bhoktA pratisandhAnAdisambhavAd avagamyate ||15||

|| 2.4.16 ||

tasya ca nityatvAt || 

tasya ca shArIrasyAsmin sharIre bhoktR^itvena nityatvam -- puNyapApopalepasambhavAt sukhaduHkhopabhogasambhavAcca, na devatAnAm | tA hi parasminn aishvarye pade.avatiShThamAnA na hIne.asmin sharIre bhoktR^itvaM pratilabdhum arhanti | shrutishca bhavati -- puNyam evAmuM gacchati na ha vai devAn pApaM gacchati iti | shArIreNaiva ca nityaH prANAnAM sambandhaH, utkrAntyAdiShu tadanuvR^ittidarshanAt -- tam utkrAmantaM prANo.anUtkrAmati prANam anUtkrAmantaM sarve prANA anUtkrAmanti [bR^i.A.u. 4.4.2] ityAdi shrutibhyaH | tasmAt satIShvapi karaNAnAM niyantrIShu devatAsu na shArIrasya bhoktR^itvam apagacchati | karaNapakShasyaiva hi devatA, na bhoktR^ipakShasyeti ||16||

 -- o)0(o -- 

10. indriyAdhikaraNam 

|| 2.4.17 ||

mukhyashcaikaH itare caikAdasha prANA anukrAntAH | tatredam aparaM sandihyate -- kiM mukhyasyaiva prANasya vR^ittibhedA itare prANAH, Aho svit tattvAntarANIti | kiM tAvat prAptam -- mukhyasyaivetare vR^ittibhedA iti | kutaH? shruteH | tathA hi shrutiH mukhyam itarAMshca prANAn saMnidhApya, mukhyAtmatAm itareShAM khyApayati -- hantAsyaiva sarve rUpam asAmeti ta etasyaiva sarve rUpam abhavan iti | prANaikashabdatvAcca ekatvAd hyavasAyaH | itarathA hyanyAyyam anekArthatvaM prANashabdasya prasajyeta, ekatra vA mukhyasyetaratra lAkShaNikatvam Apadyeta | tasmAd yathaikasyaiva prANasya prANAdyAH paJNca vR^ittayaH, evaM vAgAdyA apyekAdasheti | evaM prApte -- 

ta indriyANi tadvyapadeshAd anyatra shreShThAt ||

brUmaH -- tattvAntarANyeva prANAd vAgAdInIti | kutaH? vyapadeshabhedAt | ko.ayaM vyapadeshabhedaH? te prakR^itAH prANAH, shreShThaM varjayitvA avashiShTA ekAdashendriyANItyucyante, shrutAvevaM vyapadeshabhedadarshanAt -- etasmAjjAyate prANo manaH sarvendriyANi ca [mu.u. 2.1.3] iti hyevaMjAtIyakeShu pradesheShu pR^ithak prANo vyapadishyate, pR^ithak ca indriyANi | 

nanu manaso.apyevaM sati varjanam indriyatvena, prANavat, syAt -- manaH sarvendriyANi ca iti pR^ithag vyapadeshadarshanAt | satyam etat -- smR^itau tu ekAdashendriyANIti mano.api indriyatvena shrotrAdivat saMgR^ihyate | prANasya tu indriyatvaM na shrutau smR^itau vA prasiddham asti | vyapadeshabhedashcAyaM tattvabhedapakShe upapadyate | tattvaikatve tu, sa evaikaH san prANa indriyavyapadeshaM labhate na labhate ca -- iti vipratiShiddham | tasmAt tattvAntarabhUtA mukhyAd itare ||17|| 

|| 2.4.18 ||

kutashca tattvAntarabhUtAH? -- 

bhedashruteH || 

bhedena vAgAdibhyaH prANaH sarvatra shrUyate -- te ha vAcam UcuH ityupakramya, vAgAdIn asurapApmavidhvastAn upanyasya, upasaMhR^itya vAgAdiprakaraNam, atha hemamAsanyaM prANam UcuH ityasuravidhvaMsino mukhyasya prANasya pR^ithagupakramaNAt | tathA mano vAcaM prANaM tAnyAtmane.akuruta ityevamAdyA api bhedashrutaya udAhartavyAH | tasmAd api tattvAntarabhUtA mukhyAd itare ||18|| 

|| 2.4.19 ||

kutashca tattvAntarabhUtAH? -- 

vailakShaNyAcca ||

vailakShaNyaM ca bhavati, mukhyasya itareShAM ca -- supteShu vAgAdiShu mukhya eko jAgarti | sa eva ca eko mR^ityunA anAptaH, AptAH tvitare, tasyaiva ca sthityutkrAntibhyAM dehadhAraNapatanahetutvam, na indriyANAm | viShayAlocanahetutvaM ca indriyANAm, na prANasya -- ityevaMjAtIyako bhUyAMl lakShaNabhedaH prANendriyANAm | tasmAd apyeShAM tattvAntarabhAvasiddhiH | yad uktam -- ta etasyaiva sarve rUpam abhavan iti shruteH prANa evendriyANIti, tad ayuktam, tatrApi paurvAparyAlocanAd bhedapratIteH | tathA hi -- vadiShyAmyevAham iti vAg dadhre iti vAgAdInIndriyANyanukramya, tAni mR^ityuH shramo bhUtvopayeme tasmAccharamyatyeva vAk iti ca shramarUpeNa mR^ityunA grastatvaM vAgAdInAm abhidhAya, athemam eva nApnodyo.ayaM madhyamaH prANaH iti pR^ithak prANaM mR^ityunA anabhibhUtaM tam anukrAmati | ayaM vai naH shreShThaH iti ca shreShThatAm asyAvadhArayati, tasmAt tadavirodhena, vAgAdiShu parispandalAbhasya prANAyattatvam -- tadrUpabhavanaM vAgAdInAm -- iti mantavyam, na tu tAdAtmyam | ata eva ca prANashabdasyendriyeShu lAkShaNikatvasiddhiH | tathA ca shrutiH -- ta etasyaiva sarve rUpam abhavan | tasmAd eta etenAkhyAyante prANAH iti mukhyaprANaviShayasyaiva prANashabdasyendriyeShu lAkShaNikIM vR^ittiM darshayati | tasmAt tattvAntarANi prANAt vAgAdIni indriyANIti ||19||

saMj~nAmUrtikptyadhikaraNam 

|| 2.4.20 ||

satprakriyAyAM tejo.abannAnAM sR^iShTim abhidhAyopadishyate -- 

seyaM devataikShata hantAham imAH tisro devatA anena jIvenAtmanAnupravishya nAmarUpe vyAkaravANIti | tAsAM trivR^itaM trivR^itam ekaikAM karavANi [chA.u. 6.3.23] iti |

tatra saMshayaH -- kiM jIvakartR^ikam idaM nAmarUpavyAkaraNam, Aho svit parameshvarakartR^ikam iti | tatra prAptaM tAvat -- jIvakartR^ikam evedaM nAmarUpavyAkaraNam iti | kutaH? anena jIvenAtmanA iti visheShaNAt -- yathA loke cAreNAhaM parasainyam anupravishya saMkalayAni ityevaMjAtIyake prayoge, cArakartR^ikam eva sat sainyasaMkalanaM hetukartR^itvAt rAjA Atmanyad hyAropayati saMkalayAnItyuttamapuruShaprayogeNa | evaM jIvakartR^ikam eva sat nAmarUpavyAkaraNaM hetukartR^itvAt devatA Atmanyad hyAropayati vyAkaravANItyuttamapuruShaprayogeNa | api ca DitthaDAvitthAdiShu nAmasu ghaTasharAvAdiShu ca rUpeShu jIvasyaiva vyAkartR^itvaM dR^iShTAm | tasmAjjIvakartR^ikam evedaM nAmarUpavyAkaraNam ityevaM prApte -- 

saMj~nAmUrtikptiH tu trivR^it kurvata upadeshAt ||

abhidhatte -- saMj~nAmUrtikptiH tviti | tushabdena pakShaM vyAvartayati | saMj~nAmUrtikptiH iti -- nAmarUpavyAkriyetyetat | trivR^it kurvata iti parameshvaraM lakShayati, trivR^itkaraNe tasya nirapavAdakartR^itvanirdeshAt -- yeyaM saMj~nAkptiH mUrtikptishca, agniH AdityaH candramAH vidyud iti, tathA kushakAshapalAshAdiShu pashumR^igamanuShyAdiShu ca, pratyAkR^iti prativyakti ca anekaprakArA, sA khalu parameshvarasyaiva tejo.abannAnAM nirmAtuH kR^itir bhavitum arhati | kutaH? upadeshAt | tathA hi -- seyaM devatA ityupakramya vyAkaravANi ityuttamapuruShaprayogeNa parasyaiva brahmaNo vyAkartR^itvam ihopadishyate | 

nanu jIvena iti visheShaNAt jIvakR^irtR^ikatvaM vyAkaraNasyAdhyavasitam -- naitad evam | jIvena ityetat anupravishya ityanena sambadhyate, AnantaryAt | na vyAkaravANi ityanena -- tena hi sambandhe vyAkaravANi ityayaM devatAviShaya uttamapuruSha aupacArikaH kalpyeta | na ca girinadIsamudrAdiShu nAnAvidheShu nAmarUpeShu anIshvarasya jIvasya vyAkaraNasAmarthyam asti | yeShvapi ca asti sAmarthyam, teShvapi parameshvarAyattam eva tat | na ca jIvo nAma parameshvarAd atyantabhinnaH -- cAra iva rAj~naH, AtmanA iti visheShaNAt, upAdhimAtranibandhanatvAcca jIvabhAvasya | tena tatkR^itam api nAmarUpavyAkaraNaM parameshvarakR^itam eva bhavati | parameshvara eva ca nAmarUpayor vyAkarteti sarvopaniShatsiddhAntaH, AkAsho ha vai nAma nAmarUpayor nirvahitA ityAdishrutibhyaH | tasmAt parameshvarasyaiva trivR^itkurvataH karma nAmarUpavyAkaraNam | trivR^itkaraNapUrvakam evedam iha nAmarUpavyAkaraNaM vivakShyate, pratyekaM nAmarUpavyAkaraNasya tejo.abannotpattivacanenaivoktatvAt | tacca trivR^itkaraNam agnyAdityacandravidyutsu shrutir darshayati -- yad agne rohitaM rUpaM tejasaH tad rUpaM yacchuklaM tad apAM yat kR^iShNaM tad annasya ityAdinA | tatrAgniH iti idaM rUpaM vyAkriyate, sati ca rUpavyAkaraNe viShayapratilambhAd agniH iti idaM nAma vyAkriyate |
 
evam evAdityacandravidyutsvapi draShTavyam | anena ca agnyAdyudAharaNena bhaumAmbhasataijaseShu triShvapi dravyeShvavisheSheNa trivR^itkaraNam uktaM bhavati, upakramopasaMhArayoH sAdhAraNatvAt | tathA hi --  avisheSheNaiva upakramaH -- imAH tisro devatAH trivR^it trivR^id ekaikA bhavati iti, avisheSheNaiva ca upasaMhAraH -- yad u rohitam ivAbhUd iti tejasaH tad rUpam ityevamAdiH, yad vavij~nAtam ivAbhUd ityetAsAm eva devatAnAM samAsaH ityevam antaH || 

|| 2.4.21 ||

tAsAM tisR^iNAM devatAnAm, bahiH trivR^itkR^itAnAM satInAm, adhyAtmam aparaM trivR^itkaraNam uktam -- imAH tisro devatAH puruShaM prApya trivR^it trivR^id ekaikA bhavati iti | tad idAnIm AcAryo yathAshrutyevopadarshayati, AshaN^kitaM kaMcid doShaM parihariShyan -- 

mAMsAdi bhaumaM yathAshabdam itarayoshca || 

bhUmeH trivR^itkR^itAyAH puruSheNopabhujyamAnAyA mAMsAdikAryaM yathAshabdaM niShpadyate | tathA hi shrutiH -- annam ashitaM tredhA vidhIyate tasya yaH sthaviShTho dhAtuH tatpurIShaM bhavati yo madhyamaH tan mAMsaM yo.aNiShThaH tan manaH iti | trivR^itkR^itA bhUmir evaiShA vrIhiyavAdyannarUpeNa adyata ityabhiprAyaH | tasyAshca sthaviShThaM rUpaM purIShabhAvena bahir nirgacchati | madhyamam adhyAtmaM mAMsaM vardhayati | aNiShThaM tu manaH | evam itarayor aptejasor yathAshabdaM kAryam avagantavyam -- mUtraM lohitaM prANashca apAM kAryam, asthi majjA vAk tejasa iti ||21|| 

|| 2.4.22 ||

atrAha -- yadi sarvam eva trivR^itkR^itaM bhUtabhautikam, avisheShashruteH -- tAsAM trivR^itaM trivR^itam ekaikAm akarot iti, kiMkR^itaH tarhyayaM visheShavyapadeshaH -- idaM tejaH, imA ApaH, idam annam iti? tathA adhyAtmam -- idam annasyAshitasya kAryaM mAMsAdi, idam apAM pItAnAM kAryaM lohitAdi, idaM tejaso.ashitasya kAryam asthyAdi iti? atrocyate -- 

vaisheShyAt tu tadvAdaH tadvAdaH ||

tushabdena coditaM doSham apanudati | visheShasya bhAvo vaisheShyam, bhUyastvam iti yAvat | satyapi trivR^itkaraNe kvacit kasyacid bhUtadhAtor bhUyastvam upalabhyate -- agneH tejobhUyastvam, udakasyAbbhUyastvam, pR^ithivyA annabhUyastvam iti | vyavahAraprasiddhyarthaM cedaM trivR^itkaraNam | vyavahArashca trivR^itkR^itarajjuvad ekatvApattau satyAm, na bhedena bhUtatrayagocaro lokasya prasidhyet | tasmAt satyapi trivR^itkaraNe vaisheShyAd eva tejo.abannavisheShavAdo bhUtabhautikaviShaya upapadyate | tadvAdaH tadvAdaH iti padAbhyAso.adhyAyaparisamAptiM dyotayati ||22||

iti shrImatparamahaMsaparivrAjakAcAryasya shrIgovindabhagavatpUjyapAdashiShyasya shrImacchaN^karabhagavataH kR^itau 
shArIrakamImAMsAsUtrabhAShye dvitIyo.adhyAyaH || 
|| 2.4 ||
 
(3)
|| tR^itIyo.adhyAyaH || 

(3.1)
|| prathamaH pAdaH ||

tR^itIye sAdhanAkhyAdhyAye prathamapAde 
gatyAgaticintAvairAgyanirUpaNavicArashca ||

1. tadantarapratipattyadhikaraNam

|| 3.1.1 ||

dvitIye.adhyAye smR^itinyAyavirodho vedAntavihite brahmadarshane parihR^itaH | parapakShANAM cAnapekShatvaM prapaJNcitaM | shrutivipratiShedhashca parihR^itaH | tatra ca jIvavyatiriktAni tattvAni jIvopakaraNAni brahmaNo jAyanta ityuktam | athedAnIm upakaraNopahitasya jIvasya saMsAragatiprakAraH tadavasthAntarANi brahmasatattvaM vidyAbhedAbhedau guNopasaMhArAnupasaMhArau samyagdarshanAt puruShArthasiddhiH samyagdarshanopAyavidhiprabhedo muktiphalAniyamashceti | etad arthajAtaM tR^itIye.adhyAye nirUpayiShyate prasaN^gAgataM ca kim apyanyat | tatra prathame tAvat pAde paJNcAgnividyAm  Ashritya saMsAragatiprabhedaH pradarshyate vairAgyahetoH | tasmAjjugupset iti cAnte shravaNAt | jIvo mukhyuaprANasacivaH sendriyaH samanasko.avidyAkarmapUrvapraj~nAparigrahaH pUrvadehaM vihAya dehAntaraM pratipadyata ityetad avagatam | athainam ete prANA abhisamAyanti [bR^i.A.u 4.4.1] ityevam AdeH anyan navataraM kalyANataraM rUpaM kurute [bR^i.A.u 4.4.4] ityevam antAt saMsAraprakaraNasthAcchabdAt | dharmAdharmaphalopabhogasambhavAcca | sa kiM dehabIjair bhUtasUkShmair asampariShvakto gacchatyAho svit sampariShvakta iti cintyate | 

kiM tAvat prAptam ? asampariShvakta iti | kutaH ? karaNopAdAnavad bhUtopAdAnasyAshrutatvAt | sa etAH tejomAtrAH [bR^i.A.u 4.4.1] iti hyatra tejomAtrAshabdena karaNAnAM upAdAnaM saN^kIrtayati | vAkyasheShe cakShurAdisaN^kIrtanAt | naivaM bhUtamAtropAdAnasaN^kIrtanam asti | sulabhAshca sarvatra bhUtamAtrAH | yatraiva deha ArabdhavyaH tatraiva santi, tatashca tAsAM nayanaM niShprayojanam | tasmAd asampariShvakto yAtIti | evaM prApte paThatyAcAryaH -- 

tadantara pratipattau raMhati sampariShvaktaH prashnanirUpaNAbhyAm |

tadantarapratipattau dehAntarapratipattau, dehabIjair bhUtasUkShmaiH sampariShvaktaH, raMhati gacchati ityavagantavyam | kutaH? prashnanirUpaNAbhyAm | tathA hi prashnaH -- vettha yathA paJNcamyAm AhutAvapaH puruShavacaso bhavanti [chA.u. 5.3.3] iti | nirUpaNaM ca prativacanam, dyuparjanyapR^ithivIpuruShayoShitsu paJNcasvagniShu shraddhAsomavR^iShTyannaretorUpAH paJNca AhutIr darshayitvA, -- iti tu paJNcamyAm AhutAvapaH puruShavacaso bhavanti [chA.u. 5.9.1] iti | tasmAd adbhiH pariveShTito jIvo raMhati vrajatIti gamyate | 

nanvanyA shrutiH jalUkAvat pUrvadehaM na muJNcati yAvan na dehAntaram AkramatIti darshayati -- tad yathA tR^iNajalAyukA iti | tatrApyappariveShTitasyaiva jIvasya karmopasthApitapratipattavyadehaviShayabhAvanAdIrghIbhAvamAtraM jalUkayopamIyata ityavirodhaH | evaM shrutyukte dehAntarapratipattiprakAre sati, yAH puruSham atiprabhavAH kalpanAH -- vyApinAM karaNAnAm Atmanashca dehAntarapratipattau karmavashAd vR^ittilAbhaH tatra bhavati, -- kevalasyaivAtmano vR^ittilAbhaH tatra bhavati, indriyANi tu dehavad abhinavAnyeva tatra tatra bhogasthAne utpadyante, -- mana eva vA kevalaM bhogasthAnam abhipratiShThate, -- jIva eva vA utplutya dehAd dehAntaraM pratipadyate, shuka iva vR^ikShAd vR^ikShAntaram -- ityevam AdyAH, tAH sarvA eva anAdartavyAH, shrutivirodhAt ||1||

|| 3.1.2 || 

nanu udAhR^itAbhyAM prashnaprativacanAbhyAM kevalAbhir adbhiH sampariShvakto raMhatIti prApnoti, apshabdashravaNasAmarthyAt | tatra kathaM sAmAnyena pratij~nAyate -- sarvair eva bhUtasUkShmaiH sampariShvakto raMhatIti? ata uttaraM paThati --  

tryAtmakatvAt tu bhUyastvAt || 

tushabdena coditAm AshaN^kAm ucchinatti | tryAtmikA hi ApaH, trivR^itkaraNashruteH | tAsvarambhikAsvabhyupagatAsvitarad api bhUtadvayam avashyam abhyupagantavyaM bhavati | tryAtmakashca dehaH, trayANAm api tejo.abannAnAM tasmin kAryopalabdheH | punashca tryAtmakaH, tridhAtutvAt -- tribhir vAtapittashleShmabhiH | na sa bhUtAntarANi pratyAkhyAya kevalAbhir adbhir ArabdhuM shakyate | tasmAd bhUyastvApekSho.ayam -- ApaH puruShavacasaH iti -- prashnaprativacanayor apshabdaH, na kaivalyApekShaH | sarvadeheShu hi rasalohitAdidravabhUyastvaM dR^ishyate | 

nanu pArthivo dhAtur bhUyiShTho deheShUpalabhyate | naiSha doShaH -- itarApekShayA apAM bAhulyaM bhaviShyati | dR^ishyate ca shukrashoNitalakShaNe.api dehabIje dravabAhulyam | karma ca nimittakAraNaM dehAntarArambhe | karmANi ca agnihotrAdIni somAjyapayaHprabhR^itidravadravyavyapAshrayANi | karmasamavAyinyashca ApaH shraddhAshabdoditAH saha karmabhir dyulokAkhye.agnau hUyanta iti vakShyati | tasmAd apyapAM bAhulyaprasiddhiH | bAhulyAcca apshabdena sarveShAm eva dehabIjAnAM bhUtasUkShmANAm upAdAnam iti niravadyam ||2||

|| 3.1.3 || 

prANagateshca ||

prANAnAM ca dehAntarapratipattau gatiH shrAvyate -- tam utkrAmantaM prANo.anUtkrAmati prANam anUtkrAmantaM sarve prANA anUtkrAmanti [bR^i.A.u. 4.4.2] ityAdi shrutibhiH | sA ca prANAnAM gatir nAshrayam antareNa sambhavatItyataH, prANagatiprayuktA tadAshrayabhUtAnAm apAm api bhUtAntaropasR^iShTAnAM gatir arthAd avagamyate | na hi nirAshrayAH prANAH kvacid gacchanti tiShThanti vA, jIvato darshanAt ||3||

|| 3.1.4 ||

agnyAdigatishruteH iti cen na bhAktatvAt ||

syAd etat -- naiva prANA dehAntarapratipattau saha jIvena gacchanti, agnyAdigatishruteH | tathA hi shrutiH maraNakAle vAgAdayaH prANA agnyAdIn devAn gacchantIti darshayati -- yatrAsya puruShasya mR^itasyAgniM vAg apyeti vAtaM prANaH [bR^i.A.u. 3.2.13] ityAdinA iti cet, na, bhAktatvAt | vAgAdInAm agnyAdigatishrutir gauNI, lomasu kesheShu ca adarshanAt -- oShadhIr lomAni vanaspatIn keshAH iti hi tatrAmnAyate, na hi lomAni keshAshcotplutya oShadhIr vanaspatIMshca gacchantIti sambhavati | na ca jIvasya prANopAdhipratyAkhyAne gamanam avakalpate | nApi prANair vinA dehAntare upabhoga upapadyate | vispaShTaM ca prANAnAM saha jIvena gamanam anyatra shrAvitam | ato vAgAdyadhiShThAtNAm agnyAdidevatAnAM vAgAdyupakAriNInAM maraNakAle upakAranivR^ittimAtram apekShya -- vAgAdayo.agnyAdIn gacchantItyupacaryate ||4||

|| 3.1.5 || 

syAd etat -- kathaM punaH paJNcamyAm AhutAvapaH puruShavacaso bhavanti ityetat nirdhArayituM pAryate, yAvatA naiva prathame.agnAvapAM shravaNam asti? -- iha hi dyulokaprabhR^itayaH paJNcAgnyaH paJNcAnAm AhutInAm AdhAratvenAdhItAH | teShAM ca pramukhe asau vAva loko gautamAgniH [chA.u. 5.4.1] ityupanyasya, tasminn etasminn agnau devAH shraddhAM juhvati [chA.u. 5.4.2] iti shraddhA homyadravyatvena AveditA | na tatra Apo homyadravyatayA shrutAH | yadi nAma parjanyAdiShUttareShu caturShvagniShvapAM homyadravyatA parikalpyeta, parikalpyatAM nAma, teShu hotavyatayopAttAnAM somAdInAm abbahulatvopapatteH | prathame tu agnau shrutAM shraddhAM parityajya ashrutA ApaH parikalpyanta iti sAhasam etat | shraddhA ca nAma pratyayavisheShaH, prasiddhisAmarthyAt | tasmAd ayuktaH paJNcamyAm AhutAvapAM puruShabhAva iti cet -- 

prathame.ashravaNAd iti cen, na, tA eva hyupapatteH ||

naiSha doShaH | hi yataH tatrApi prathame.agnau tA evApaH shraddhAshabdenAbhipreyante | kutaH? upapatteH | evaM hyAdimadhyAvasAnasaMgAnAt anAkulam etad ekavAkyam upapadyate | itarathA punaH, paJNcamyAm Ahutau apAM puruShavacastvaprakAre pR^iShTo, prativacanAvasare prathamAhutisthAne yadyanapo homyadravyaM shraddhAM nAmAvatArayet -- tato.anyathA prashno.anyathA prativacanam ityekavAkyatA na syAt | iti tu paJNcamyAm AhutAvapaH puruShavacaso bhavanti iti ca upasaMharan etad eva darshayati | shraddhAkAryaM ca somavR^iShTyAdi sthUlIbhavadabbahulaM lakShyate | sA ca shraddhAyA aptve yuktiH | kAraNAnurUpaM hi kAryaM bhavati | na ca shraddhAkhyaH pratyayaH, manaso jIvasya vA dharmaH san dharmiNo niShkR^iShya homAyopAdAtuM shakyate -- pashvAdibhya iva hR^idayAdIni iti, Apa eva shraddhAshabdA bhaveyuH | shraddhAshabdashcApsUpapadyate, vaidikaprayogadarshanAt -- shraddhA vA ApaH iti | tanutvaM shraddhAsArUpyaM gacchanti Apo dehabIjabhUtA ityataH, shraddhAshabdAH syuH -- yathA siMhaparAkramo naraH siMhashabdo bhavati | shraddhApUrvakakarmasamavAyAcca apsu shraddhAshabda upapadyate, maJNcashabda iva puruSheShu | shraddhAhetutvAcca shraddhAshabdopapattiH, Apo hAsmai shraddhAM saMnamante puNyAya karmaNe iti shruteH ||

|| 3.1.6 ||

ashrutatvAd iti cen neShTAdikAriNAM pratIteH ||

athApi syAt -- prashnaprativacanAbhyAM nAma ApaH shraddhAdikrameNa paJNcamyAm Ahutau puruShAkAraM pratipadyeran | na tu tatsampariShvaktA jIvA raMheyuH, ashrutatvAt  -- na hyatra apAm iva jIvAnAM shrAvayitA kashcicchabdo.asti | tasmAt raMhati sampariShvaktaH ityayuktam -- iti cet, naiSha doShaH | kutaH? iShTAdikAriNAM pratIteH -- atha ya ime grAma iShTApUrte dattam ityupAsate te dhUmam abhisambhavanti [chA.u. 5.10.3] ityupakramya iShTAdikAriNAM dhUmAdinA pitR^iyANena pathA candraprAptiM kathayati -- AkAshAccandramasam eSha somo rAjA [chA.u. 5.10.4] iti | ta evehApi pratIyante, tasminn etasminn agnau devAH shraddhAM juhvati tasyA AhuteH somo rAjA sambhavati iti shrutisAmAnyAt | teShAM ca agnihotradarshapUrNamAsAdikarmasAdhanabhUtA dadhipayaHprabhR^itayo dravadravyabhUyastvAt pratyakSham eva ApaH santi | tA AhavanIye hutAH sUkShmA Ahutyo.apUrvarUpAH satyaH tAn iShTAdikAriNa Ashrayanti -- teShAM ca sharIraM naidhanena vidhAnenAntye.agnAv R^itvijo juhvati -- asau svargAya lokAya svAhA iti | tataH tAH shraddhApUrvakakarmasamavAyinya Ahutimayya Apo.apUrvarUpAH satyaH tAn iShTAdikAriNo jIvAn pariveShTya amuM lokaM phaladAnAya nayantIti yat, tad atra juhotinA abhidhIyate -- shraddhAM juhvatIti | tathA ca agnihotre ShaTprashnInirvacanarUpeNa vAkyasheSheNa te vA ete AhutI hute utkrAmataH ityevamAdinA agnihotrAhutyoH phalArambhAya lokAntaraprAptir darshitA | tasmAd AhutImayIbhir adbhiH sampariShvaktA jIvA raMhanti svakarmaphalopabhogAyeti shliShyate ||6||

|| 3.1.7 ||

kathaM punaH idam iShTAdikAriNAM svakarmaphalopabhogAya raMhaNaM pratij~nAyate, yAvatA teShAM dhUmapratIkena vartmanA candramasam adhirUDhAnAm annabhAvaM darshayati -- eSha somo rAjA tad devAnAm annaM taM te vA bhakShayanti iti, te can draM prApyAnnaM bhavanti tAMH tatra devA yathA somaM rAjAnam ApyAyasvApakShIyasvetyevam etAMH tatra bhakShayanti iti ca samAnaviShayaM shrutyantaram? na ca vyAghrAdibhiH iva devair bhakShyamANAnAm upabhogaH sambhavatIti | ata uttaraM paThati -- 

bhAktaM vAnAtmavittvAt tathA hi darshayati ||

vAshabdashcoditadoShavyAvartanArthaH | bhAktam eShAm annatvam, na mukhyam | mukhye hyannatve svargakAmo yajeta ityevaMjAtIyakAdhikArashrutir uparudhyeta | candramaNDale ced iShTAdikAriNAm upabhogo na syAt, kimartham adhikAriNa iShTAdi AyAsabahulaM karma kuryuH ? annashabdashcopabhogahetutvasAmAnyAt ananne.apyupacaryamANo dR^ishyate, yathA -- visho.annaM rAj~nAM pashavo.annaM vishAm iti | tasmAd iShTastrIputramitrabhR^ityAdibhiH iva guNabhAvopagataiH iShTAdikAribhir yat sukhaviharaNaM devAnAm, tad evaiShAM bhakShaNam abhipretam, na modakAdivaccarvaNaM nigaraNaM vA | na ha vai devA ashnanti na pibantyetad evAmR^itaM dR^iShTvA tR^ipyanti [chA.u. 3.6.1] iti ca devAnAM carvaNAdivyApAraM vArayati | teShAM ca iShTAdikAriNAM devAn prati guNabhAvopagatAnAm apyupabhoga upapadyate, rAjopajIvinAm iva parijanAnAm | anAtmavittvAcca iShTAdikAriNAM devopabhogyabhAva upapadyate | tathA hi shrutir anAtmavidAM devopabhogyatAM darshayati -- atha yo.anyAM devatAm upAste.anyo.asAvanyo.aham asmIti na sa veda yathA pashur evaM sa devAnAm [bR^i.A.u. 1.4.10] iti | sa cAsminn api loke iShTAdibhiH karmabhiH prINayan pashuvad devAnAm upakaroti, amuShminn api loke tadupajIvI tadAdiShTaM phalam upabhuJNjAnaH pashuvad eva devAnAm upakarotIti gamyate || 

anAtmavittvAt tathA hi darshayati ityasya aparA vyAkhyA -- anAtmavido hyete kevalakarmiNa iShTAdikAriNaH, na j~nAnakarmasamuccayAnuShThAyinaH paJNcAgnividyAm iha Atmavidyetyupacaranti, prakaraNAt | paJNcAgnividyAvihInatvAccedam iShTAdikAriNAM guNavAdenAnnatvam udbhAvyate paJNcAgnivij~nAnaprashaMsAyai | paJNcAgnividyeha vidhitsitA, vAkyatAt paryAvagamAt | tathA hi shrutyantaraM candramaNDale bhogasadbhAvaM darshayati -- sa somaloke vibhUtim anubhUya punar Avartate iti | tathA anyad api shrutyantaram -- atha ye shataM pitNAM jitalokAnAm AnandAH sa ekaH karma devAnAm Anando ye karmaNA devatvam abhisampadyante iti iShTAdikAriNAM devaiH saha saMvasatAM bhogaprAptiM darshayati | evaM bhAktatvAd annabhAvavacanasya, iShTAdikAriNo.atra jIvA raMhantIti pratIyate | tasmAt raMhati sampariShvaktaH iti yuktam evoktam ||7||

 -- o)0(o -- 
2. kR^itAtyayAdhikaraNam

|| 3.1.8 ||

iShTAdikAriNAM dhUmAdinA vartmanA candramaNDalam adhirUDhAnAM bhuktabhogAnAM tataH pratyavaroha AmnAyate -- tasmin yAvat sampAtam uShitvAthaitam evAdhvAnaM punar nivartante yathetam [chA.u. 5.10.5] ityArabhya, yAvat ramaNIyacaraNA brAhmaNAdiyonim Apadyante kapUyacaraNAH shvAdiyonim [chA.u. 5.10.7] iti | 

tatredaM vicAryate -- kiM niranushayA bhuktakR^itsnakarmANo.avarohanti, Aho svit sAnushayA ? iti | kiM tAvat prAptam? niranushayA iti | kutaH? yAvat sampAtam iti visheShaNAt -- sampAtashabdenAtra karmAshaya ucyate, sampatanti anena asmAl lokAt amuM lokaM phalopabhogAyeti | yAvat sampAtam uShitvA iti ca kR^itsnasya tasya kR^itasya tatraiva bhuktatAM darshayati | teShAM yadA tatparyavaiti iti ca shrutyantareNaiva evArthaH pradarshyate | syAd etat -- yAvad amuShmiMl loke upabhoktavyaM karma tAvad upabhuN^kta iti kalpayiShyAmIti | naivaM kalpayituM shakyate, yat kiM ca ityanyatra parAmarshAt -- 

prApyAntaM karmaNaH tasya yat kiM ceha karotyayam | 
tasmAl lokAt punar aityasmai lokAya karmaNe || [bR^i.A.u. 4.4.6]

iti hi aparA shrutiH yat kiM ca ityavisheShaparAmarshena kR^itsnasyeha kR^itasya karmaNaH tatra kShayitatAM darshayati | api ca prAyaNam anArabdhaphalasya karmaNo.abhivyaJNjakam | prAk prAyaNAt Arabdhaphalena karmaNA pratibaddhasyAbhivyaktyanupapatteH | tacca avisheShAd yAvat kiMcid anArabdhaphalaM tasya sarvasyAbhivyaJNjakam | na hi sAdhAraNe nimitte naimittikam asAdhAraNaM bhavitum arhati | na hyavishiShTo pradIpasaMnidhau, ghaTo.abhivyajyate na paTa ityupapadyate | tasmAn niranushayA avarohantItyevaM prApte -- 

kR^itAtyaye.anushayavAn dR^iShTasmR^itibhyAM yathetaman evaM ca ||

brUmaH -- kR^itAtyaye.anushayavAn iti | yena karmavR^indena candramasam ArUDhAH phalopabhogAya, tasminn upabhogena kShayite, teShAM yad ammayaM sharIraM candramasyupabhogAyArabdham, tad upabhogakShayadarshanashokAgnisamparkAt pravilIyate -- savitR^ikiraNasamparkAdivahimakarakAH, hutabhugarciHsamparkAd iva ca ghR^itakAThinyam | tataH kR^itAtyaye kR^itasyeShTAdeH karmaNaH phalopabhogenopakShaye sati, sAnushayA evemam avarohanti | kena hetunA? dR^iShTasmR^itibhyAm ityAha | tathA hi pratyakShA shrutiH sAnushayAnAm avarohaM darshayati -- tad ya iha ramaNIyacaraNA abhyAsho ha yat te ramaNIyAM yonim Apadyeran brAhmaNayoniM vA kShatriyayoniM vA vaishyayoniM vAtha ya iha kapUyacaraNA abhyAsho ha yat te kapUyAM yonim ApadyeraJNshvayoniM vA sUkarayoniM vA cANDAlayoniM vA [chA.u. 5.10.34] iti | caraNashabdenAnushayaH sUcyata iti varNayiShyati | dR^iShTashcAyaM janmanaiva pratiprANyuccAvacarUpa upabhogaH pravibhajyamAna AkasmikatvAsambhavAd anushayasadbhAvaM sUcayati, abhyudayapratyavAyayoH sukR^itaduShkR^itahetutvasya sAmAnyataH shAstreNAvagamitatvAt | smR^itir api -- varNA AshramAshca svakarmaniShThAH pretya karmaphalam anubhUya tataH sheSheNa vishiShTadeshajAtikularUpAyuHshrutavR^ittavittasukhamedhaso janma pratipadyante iti sAnushayAnAm evAvarohaM darshayati || 

kaH punar anushayo nAmeti -- kecit tAvad AhuH -- svargArthasya karmaNo bhuktaphalasyAvasheShaH kashcid anushayo nAma, bhANDAnusArisnehavat -- yathA hi snehabhANDaM ricyamAnaM na sarvAtmanA ricyate, bhANDAnusAryeva kashcit snehasheSho.avatiShThate, tathA anushayo.apIti | 

nanu kAryavirodhitvAd adR^iShTasya na bhuktaphalasyAvasheShAvasthAnaM nyAyyam | nAyaM doShaH | na hi sarvAtmanA bhuktaphalatvaM karmaNaH pratijAnImahe | 

nanu niravasheShakarmaphalopabhogAya candramaNDalam ArUDhAH | bADham -- tathApi svalpakarmAvasheShamAtreNa tatrAvasthAnaM na labhyate | yathA kila kashcit sevakaH sakalaiH sevopakaraNaiH rAjakulam upasR^iptashcirapravAsAt parikShINabahUpakaraNashchatrapAdukAdimAtrAvasheSho na rAjakule.avasthAtuM shaknoti, evam anushayamAtraparigraho na candramaNDale.avasthAtuM shaknotIti || 

na caitad yuktam iva | na hi svargArthasya karmaNo bhuktaphalasyAvasheShAnuvR^ittir upapadyate, kAryavirodhitvAd ityuktam | 

nanv etad apyuktam -- na svargaphalasya karmaNo nikhilasya bhuktaphalatvaM bhaviShyatIti | tad etad apeshalam -- svargArthaM kila karma svargasthasyaiva svargaphalaM nikhilaM na janayati, svargacyutasyApi kaMcit phalaleshaM janayatIti | na shabdapramANakAnAm IdR^ishI kalpanA avakalpate | snehabhANDe tu snehaleshAnuvR^ittir dR^iShTatvAd upapadyate | tathA sevakasyopakaraNaleshAnuvR^ittishca dR^ishyate | na tviha tathA svargaphalasya karmaNo leshAnuvR^ittir dR^ishyate | nApi kalpayituM shakyate, svargaphalatvashAstravirodhAt | avashyaM caitad evaM vij~neyam -- na svargaphalasyeShTAdeH karmaNo bhANDAnusArisnehavad ekadesho.anuvartamAno.anushaya iti | yadi hi yena sukR^itena karmaNA iShTAdinA svargam anvabhUvan, tasyaiva kashcid ekadesho.anushayaH kalpyeta, tato ramaNIya evaiko.anushayaH syAt, na viparItaH | tatreyam anushayavibhAgashrutir uparudhyeta -- tadya iha ramaNIyacaraNAH ... atha ya iha kapUyacaraNAH iti | tasmAd AmuShmikaphale karmajAte upabhukte.avashiShTAm aihikaphalaM karmAntarajAtam anushayaH, tadvanto.avarohantIti || 

yad uktam -- yat kiM ca ityavisheShaparAmarshAt sarvasyeha kR^itasya karmaNaH phalopabhogenAntaM prApya niranushayA avarohantIti, naitad evam | anushayasadbhAvasyAvagamitatvAt, yat kiMcid iha kR^itam AmuShmikaphalaM karma Arabdhabhogam, tat sarvaM phalopabhogena kShapayitvA -- iti gamyate | yad apyuktam -- prAyaNam avisheShAd anArabdhaphalaM kR^itsnam eva karmAbhivyanakti | tatra kenacit karmaNAmuShmiMl loke phalam Arabhyate, kenacid asmin ityayaM vibhAgo na sambhavatIti -- tad apyanushayasadbhAvapratipAdanenaiva pratyuktam | 

api ca kena hetunA prAyaNam anArabdhaphalasya karmaNo.abhivyaJNjakaM pratij~nAyata iti vaktavyam | Arabdhaphalena karmaNA pratibaddhasyetarasya vR^ittyudbhavAnupapatteH, tadupashamAt prAyaNakAle vR^ittyudbhavo bhavatIti yadyucyeta -- tato vaktavyam -- yathaiva tarhi prAk prAyaNAt Arabdhaphalena karmaNA pratibaddhasya itarasya vR^ittyudbhavAnupapattiH, evaM prAyaNakAle.api viruddhaphalasyAnekasya karmaNo yugapatphalArambhAsambhavAt balavatA pratibaddhasya durbalasya vR^ittyudbhavAnupapattiH iti | na hi anArabdhaphalatvasAmAnyena jAtyantaropabhogyaphalam apyanekaM karma ekasmin prAyaNe yugapad abhivyaktaM sat ekAM jAtim Arabhata iti shakyaM vaktum, pratiniyataphalatvavirodhAt | 

nApi kasyacit karmaNaH prAyaNe.abhivyaktiH kasyacid uccheda iti shakyate vaktum, aikAntikaphalatvavirodhAt | na hi prAyashcittAdibhir hetubhir vinA karmaNAmucchedaH sambhAvyate | smR^itir api viruddhaphalena karmaNA pratibaddhasya karmAntarasya ciram avasthAnaM darshayati -- kadAcit sukR^itaM karma kUTastham iha tiShThati | majjamAnasya saMsAre yAvad duHkhAd vimucyate ityevaMjAtIyAkA | 

yadi ca kR^itsnam anArabdhaphalaM karma ekasmin prAyaNe.abhivyaktaM sat ekAM jAtim Arabheta, tataH svarganarakatiryagyoniShvadhikArAnavagamAt dharmAdharmAnutpattau nimittAbhAvAt nottarA jAtir upapadyeta, brahmahatyAdInAM ca ekaikasya karmaNo.anekajanmanimittatvaM smaryamANam uparudhyeta | 

na ca dharmAdharmayoH svarUpaphalasAdhanAdisamadhigame shAstrAd atiriktaM kAraNaM shakyaM sambhAvayitum | 

na ca dR^iShTaphalasya karmaNaH kArIryAdeH prAyaNam abhivyaJNjakaM sambhavatIti, avyApikApIyaM prAyaNasyAbhivyaJNjakatvakalpanA | pradIpopanyAso.api karmabalAbalapradarshanenaiva pratinItaH | sthUlasUkShmarUpAbhivyaktivaccedaM draShTavyam -- yathA hi pradIpaH samAne.api saMnidhAne sthUlaM rUpam abhivyanakti, na sUkShmam -- evaM prAyaNaM samAne.apyanArabdhaphalasya karmajAtasya prAptAvasaratve balavataH karmaNo vR^ittim udbhAvayati, na durbalasyeti | tasmAcchrutismR^itinyAyavirodhAd ashliShTo.ayam asheShakarmAbhivyaktyabhyupagamaH | sheShakarmasadbhAve.anirmokShaprasaN^ga ityayam apyasthAne sambhramaH, samyagdarshanAd asheShakarmakShayashruteH | tasmAt sthitam etad eva -- anushayavanto.avarohantIti | te ca avarohanto yathetam anevaM ca avarohanti | yathetam iti yathAgatam ityarthaH | anevam iti tadviparyayeNetyarthaH | dhUmAkAshayoH pitR^iyANe.adhvanyupAttayor avarohe saN^kIrtanAt yathetaMshabdAcca yathAgatam iti pratIyate | rAtryAdyasaN^kIrtanAd abhrAdyupasaMkhyAnAcca viparyayo.api pratIyate ||8||

|| 3.1.9 || 


caraNAd iti cen nopalakShaNArtheti kArShNAjiniH ||

athApi syAt -- yA shrutir anushayasadbhAvapratipAdanAyodAhR^itA -- tad ya iha ramaNIyacaraNAH iti, sA khalu caraNAt yonyApattiM darshayati, nAnushayAt | anyaccaraNam, anyo.anushayaH -- caraNaM cAritram AcAraH shIlam ityanarthAntaram, anushayaH tu bhuktaphalAt karmaNo.atiriktaM karma abhipretam | shrutishca karmacaraNe bhedena vyapadishati -- yathAkArI yathAcArI tathA bhavati iti yAnyanavadyAni karmANi tAni sevitavyAni no itarANi yAnyasmAkaM sucaritAni tAni tvayopAsyAni iti ca | tasmAt caraNAd yonyApattishruteH nAnushayasiddhiH iti cet, naiSha doShaH -- yato.anushayopalakShaNArthaivaiShA caraNashrutiH iti kArShNAjinir AcAryo manyate ||9||

|| 3.1.10 || 

Anarthakyam iti cen na tadapekShatvAt || 

syAd etat -- kasmAt punashcaraNashabdena shrautaM shIlaM vihAya lAkShaNiko.anushayaH pratyAyyate? nanu shIlasyaiva shrautasya vihitapratiShiddhasya sAdhvasAdhurUpasya shubhAshubhayonyApattiH phalaM bhaviShyati | avashyaM ca shIlasyApi kiMcitphalam abhyupagantavyam, anyathA hyAnarthakyam eva shIlasya prasajyeta -- iti cet, naiSha doShaH | kutaH? tadapekShatvAt | iShTAdi hi karmajAtaM caraNApekSham | na hi sadAcArahInaH kashcid adhikR^itaH syAt -- AcArahInaM na punanti vedAH ityAdismR^itibhyaH | puruShArthatve.apyAcArasya na Anarthakyam | iShTAdau hi karmajAte phalam ArabhamANe tadapekSha evAcAraH tatraiva kaMcid atishayam Arapsyate | karma ca sarvArthakAri -- iti shrutismR^itiprasiddhiH | tasmAt karmaiva shIlopalakShitam anushayabhUtaM yonyApattau kAraNam iti kArShNAjiner matam | na hi karmaNi sambhavati shIlAt yonyApattir yuktA | na hi padbhyAM palAyituM pArayamANo jAnubhyAM raMhitum arhatIti ||10||

|| 3.1.11 || 

sukR^itaduShkR^ite eveti tu bAdariH ||

bAdariH tvacAryaH sukR^itaduShkR^ite eva caraNashabdena pratyAyyete iti manyate | caraNam anuShThAna karmetyanarthAntaram | tathA hi avisheSheNa karmamAtre caratiH prayujyamAno dR^ishyate -- yo hi iShTAdilakShaNaM puNyaM karma karoti, taM laukikA AcakShate -- dharmaM caratyeSha mahAtmeti | AcAro.api ca dharmavisheSha eva | bhedavyapadeshaH tu karmacaraNayor brAhmaNaparivrAjakanyAyenApyupapadyate | tasmAt ramaNIyacaraNAH prashastakarmANaH, kapUyacaraNA ninditakarmANaH iti nirNayaH ||11||

aniShTAdikAryadhikaraNam

|| 3.1.12 || 

aniShTAdikAriNAm api ca shrutam || 

iShTAdikAriNashcandramasaM gacchantItyuktam | ye tvitare.aniShTAdikAriNaH, te.api kiM candramasaM gacchanti, uta na gacchantIti cintyate | tatra tAvad Aha -- iShTAdikAriNa eva candramasaM gacchantItyetat na | kasmAt? yato.aniShTAdikAriNAm api candramaNDalaM gantavyatvena shrutam | tathA hi avisheSheNa kauShItakinaH samAmananti -- ye vai ke cAsmAl lokAt prayanti candramasam eva te sarve gacchanti iti | dehArambho.api ca punar jAyamAnAnAM na antareNa candraprAptim avakalpate, paJNcamyAm Ahutau ityAhutisaMkhyAniyamAt | tasmAt sarva eva candramasam AsIdeyuH | iShTAdikAriNAm itareShAM ca samAnagatitvaM na yuktam iti cet, na, itareShAM candramaNDale bhogAbhAvAt ||12||

|| 3.1.13 || 

saMyamane tu anubhUyetareShAm ArohAvarohau tadgatidarshanAt ||

tushabdaH pakShaM vyAvartayati | naitad asti -- sarve candramasaM gacchantIti | kasmAt? bhogAyaiva hi candrArohaNam, na niShprayojanam | nApi pratyavarohAyaiva, -- yathA kashcid vR^ikSham Arohati puShpaphalopAdAnAya, na niShprayojanam, nApi patanAyaiva | bhogashca aniShTAdikAriNAM candramasi nAstItyuktam | tasmAd iShTAdikAriNa eva candramasam Arohanti, netare | te tu saMyamanaM yamAlayam avagAhya svaduShkR^itAnurUpA yAmIr yAtanA anubhUya punar eva imaM lokaM pratyavarohanti | evambhUtau teShAm ArohAvarohau bhavataH | kutaH? tadgatidarshanAt | tathA hi yamavacanasarUpA shrutiH prayatAm aniShTAdikAriNAM yamavashyatAM darshayati -- 

na sAmparAyaH pratibhAti bAlaM 
pramAdyantaM vittamohena mUDham | 
ayaM loko nAsti para iti mAnI 
punaH punar vasham Apadyate me || [ka.u. 1.2.6] iti |

vaivasvataM saMgamanaM janAnAm ityevaMjAtIyakaM ca bahv eva yamavashyatAprAptiliN^gaM bhavati ||13||

|| 3.1.14 ||

smaranti ca ||

api ca manuvyAsaprabhR^itayaH shiShTAH saMyamane pure yamAyattaM kapUyakarmavipAkaM smaranti nAciketopAkhyAnAdiShu ||14||

|| 3.1.15 || 

api sapta ||

api ca sapta narakA rauravapramukhA duShkR^itaphalopabhogabhUmitvena smaryante paurANikaiH | tAn aniShTAdikAriNaH prApnuvanti | kutaH te candraM prApnuyuH ? ityabhiprAyaH ||15|| 

|| 3.1.16 ||

nanu viruddham idam -- yam AyattA yAtanAH pApakarmANo.anubhavantIti, yAvatA teShu rauravAdiShu anye citraguptAdayo nAnAdhiShThAtAraH smaryanta iti | netyAha -- 

tatrApi ca tadvyApArAd avirodhaH ||

teShvapi saptasu narakeShu tasyaiva yamasyAdhiShThAtR^itvavyApArAbhyupagamAd avirodhaH | yamaprayuktA eva hi te citraguptAdayo.adhiShThAtAraH smaryante ||16||


 
|| 3.1.17 ||

vidyAkarmaNoH iti tu prakR^itatvAt ||

paJNcAgnividyAyAm vettha yathAsau loko na sampUryate [chA.u. 5.3.3] ityasya prashnasya prativacanAvasare shrUyate -- athaitayoH pathor na katareNacana tAnImAni kShudrANyasakR^idAvartIni bhUtAni bhavanti | jAyasva mriyasvetyetat tR^itIyaM sthAnaM tenAsau loke na sampUryate [chA.u. 5.10.8] iti | tatra etayoH pathoH iti vidyAkarmaNoH ityetat | kasmAt? prakR^itatvAt | vidyAkarmaNI hi devayAnapitR^iyANayoH pathoH pratipade prakR^ite -- tad ya itthaM viduH iti vidyA, tayA pratipattavyo devayAnaH panthAH prakIrtitaH | iShTApUrte dattam iti karma, tena pratipattavyaH pitR^iyANaH panthAH prakIrtitaH -- tatprakriyAyAm athaitayoH pathor na katareNacana iti shrutam | 

etad uktaM bhavati -- ye na vidyAsAdhanena devayAne pathyadhikR^itAH, nApi karmaNA pitR^iyANe, teShAm eSha kShudrajantulakShaNo.asakR^idAvartI tR^itIyaH panthA bhavatIti | tasmAd api na aniShTAdikAribhishcandramAH prApyate | syAd etat -- te.api candrabimbam Aruhya tato.avaruhya kShudrajantutvaM pratipatsyanta iti | tad api nAsti, ArohAnarthakyAt | api ca sarveShu prayatsu candralokaM prApnuvatsu asau lokaH prayadbhiH sampUryeta -- ityataH prashnaviruddhaM prativacanaM prasajyeta | tathA hi prativacanaM dAtavyam, yathA asau loko na sampUryate | avarohAbhyupagamAd asampUraNopapattiH iti cet, na, ashrutatvAt | satyam avarohAd apyasampUraNam upapadyate | shrutiH tu tR^itIyasthAnasaN^kIrtanena asampUraNaM darshayati -- etat tR^itIyaM sthAnaM tenAsau loko na sampUryate iti | tena anArohAd eva asampUraNam iti yuktam | avarohasyeShTAdikAriShvapyavishiShTatve sati tR^itIyasthAnoktyAnarthakyaprasaN^gAt | tushabdaH tu shAkhAntarIyavAkyaprabhavAm asheShagamanAshaN^kAm ucchinatti | evaM sati adhikR^itApekShaH shAkhAntarIye vAkye sarvashabdo.avatiShThate -- ye vai kecid adhikR^itA asmAl lokAt prayanti candramasam eva te sarve gacchanti iti ||17|| 

|| 3.1.18 || 

yat punar uktam -- dehalAbhopapattaye sarve candramasaM gantum arhanti, paJNcamyAm Ahutau ... ityAhutisaMkhyAniyamAd iti, tat pratyucyate -- 

na tR^itIye tathopalabdheH ||

na tR^itIye sthAne dehalAbhAya paJNcasaMkhyAniyama AhutInAm AdartavyaH | kutaH? tathopalabdheH | tathA hi antareNaivAhutisaMkhyAniyamaM varNitena prakAreNa tR^itIyasthAnaprAptir upalabhyate -- jAyasva mriyasvetyetat tR^itIyaM sthAnam iti | 

api ca paJNcamyAm AhutAvapaH puruShavacaso bhavanti iti manuShyasharIrahetutvena AhutisaMkhyA kIrtyate, na kITapataN^gAdisharIrahetutvena, puruShashabdasya manuShyajAtivacanatvAt | 

api ca paJNcamyAm AhutAvapAM puruShavacastvam upadishyate, na apaJNcamyAm Ahutau puruShavacastvaM pratiShidhyate, vAkyasya dvyarthatAdoShAt | tatra yeShAm ArohAvarohau sambhavataH, teShAM paJNcamyAm Ahutau deha udbhaviShyati | anyeShAM tu vinaivAhutisaMkhyayA bhUtAntaropasR^iShTAbhir adbhir deha Arapsyate ||18||

|| 3.1.19 || 

smaryate.api ca loke ||

api ca smaryate loke, droNadhR^iShTAdyumnaprabhR^itInAM sItAdraupadIprabhR^itInAM ca ayonijatvam | tatra droNAdInAM yoShidviShayA ekA Ahutir nAsti | dhR^iShTAdyumnAdInAM tu yoShitpuruShaviShaye dve apyAhutI na staH | yathA ca tatra AhutisaMkhyAniyamAnAdaro bhavati, evam anyatrApi bhaviShyati | balAkApi antareNaiva retaHsekaM garbhaM dhatta iti lokarUDhiH ||19||

|| 3.1.20 ||

darshanAcca ||

api ca caturvidhe bhUtagrAme jarAyujANDajasvedajodbhijjalakShaNe svedajodbhijjayoH antareNaiva grAmyadharmam utpattidarshanAt AhutisaMkhyAnAdaro bhavati | evam anyatrApi bhaviShyati ||20||

|| 3.1.21 ||

nanu teShAM khalv eShAM bhUtAnAM trINyeva bIjAni bhavanti ANDAjaM jIvajamudbhijjam ityatra trividha eva bhUtagrAmaH shrUyate | kathaM caturvidhatvaM bhUtagrAmasya pratij~nAtam iti, atrocyate -- 

tR^itIyashabdAvarodhaH saMshokajasya ||

aNDajaM jIvajam udbhijjam ityatra tR^itIyenodbhijjashabdenaiva svedajopasaMgrahaH kR^itaH pratyetavyaH, ubhayor api svedajodbhijjayoH bhUmyudakodbhedaprabhavatvasya tulyatvAt | sthAvarodbhedAt tu vilakShaNo jaN^gamodbheda ityanyatra svedajodbhijjayor bhedavAda ityavirodhaH ||

4. sAbhAvyApattyadhikaraNam

|| 3.1.22 ||

iShTAdikAriNashcandramasam Aruhya tasmin yAvatsampAtam uShitvA tataH sAnushayA avarohantItyuktam | athAvarohaprakAraH parIkShyate | tatreyam avarohashrutir bhavati -- 

athaitam evAdhvAnaM punar nivartante yathetam AkAsham AkAshAd vAyuM vAyur bhUtvA dhUmo bhavati dhUmo bhUtvAbhraM bhavatyabhraM bhUtvA megho bhavati megho bhUtvA pravarShati [chA.u. 5.10.5] iti | 

tatra saMshayaH -- kim AkAshAdisvarUpam evAvarohantaH pratipadyante, kiM vA AkAshAdisAmyam iti | tatra prAptaM tAvat AkAshAdisvarUpam eva pratipadyanta iti | kutaH? evaM hi shrutir bhavati | itarathA lakShaNA syAt | shrutilakShaNAviShaye ca shrutir nyAyyA, na lakShaNA | tathA ca vAyur bhUtvA dhUmo bhavati ityevamAdInyakSharaNi tattatsvarUpApattau AJNjasyena avakalpante | tasmAd AkAshAdisvarUpapratipattiH iti | evaM prApte,

sAbhAvyApattir upapatteH || 

brUmaH -- AkAshAdisAmyaM pratipadyanta iti | candramaNDale yat ammayaM sharIram upabhogArtham Arabdham, tat upabhogakShaye sati pravilIyamAnaM sUkShmam AkAshasamaM bhavati | tato vAyor vasham eti | tato dhUmAdibhiH sampR^icyata iti | tad etad ucyate -- yathetam AkAsham AkAshAd vAyum ityevamAdinA | kuta etat? upapatteH | evaM hi etad upapadyate | na hi anyasyAnyabhAvo mukhya upapadyate | AkAshasvarUpapratipattau ca vAyvAdikrameNAvaroho nopapadyate | vibhutvAcca AkAshena nityasambaddhatvAt na tatsAdR^ishyApatter anyaH tatsambandho ghaTate | shrutyasambhave ca lakShaNAshrayaNaM nyAyyam eva | ata AkAshAditulyatApattir eva | atra AkAshAdibhAva ityupacaryate ||22||

 -- o)0(o -- 

5. nAticireNAdhikaraNam

|| 3.1.23 ||

tatra akAshAdipratipattau prAgvrIhyAdibhAvApatteH bhavati viShayaH -- kiM dIrghaM dIrghaM kAlaM pUrvapUrvasAdR^ishyenAvasthAyottarottarasAdR^ishyaM gacchanti, utAlpam alpam iti | tatrAniyamaH, niyamakAriNaH shAstrasyAbhAvAd ityevaM prApte, idam Aha -- 

nAticireNa visheShAt ||

alpam alpaM kAlam AkAshAdibhAvenAvasthAya varShadhArAbhiH saha imAM bhuvam Apatanti | kuta etat? visheShadarshanAt | tathA hi vrIhyAdibhAvApatter anantaraM vishinaShTi -- ato vai khalu durniShprapataram iti | takAra ekashchAndasyAM prakriyAyAM lupto mantavyaH | durniShprapatataraM durniShkramataram -- duHkhataram asmAd vrIhyAdibhAvAn niHsaraNaM bhavatItyarthaH | tatra duHkhaM niShprapatanaM pradarshayan pUrveShu sukhaM niShprapatanaM darshayati | sukhaduHkhatAvisheShashcAyaM niShprapatanasya kAlAlpatvadIrghatvanimittaH, tasminn avadhau sharIrAniShpatter upabhogAsambhavAt | tasmAd vrIhyAdibhAvApatteH prAk alpenaiva kAlenAvarohaH syAd iti ||23||

6. anyAdhiShThitAdhikaraNam


|| 3.1.24 ||

tasminn evAvarohe pravarShaNAnantaraM paThyate -- ta iha vrIhiyavA oShadhivanaspatayaH tilamAShA iti jAyante [chA.u. 5.10.6] iti | tatra saMshayaH -- kim asminn avadhau sthAvarajAtyApannAH sthAvarasukhaduHkhabhAjo.anushayino bhavanti, Aho svit kShetraj~nAntarAdhiShThiteShu sthAvarasharIreShu saMshleShamAtraM gacchantIti | kiM tAvat prAptam? sthAvarajAtyApannAH tatsukhaduHkhabhAjo.anushayino bhavantIti | kuta etat? janer mukhyArthatvopapatteH, sthAvarabhAvasya ca shrutismR^ityor upabhogasthAnatvaprasiddhiH, pashuhiMsAdiyogAccaiShTAdeH karmajAtasyAniShTaphalatvopapatteH | tasmAn mukhyam evedam anushayinAM vrIhyAdijanma, shvAdijanmavat -- yathA shvayoniM vA sUkarayoniM vA cANDAlayoniM vA iti mukhyam evAnushayinAM shvAdijanma tatsukhaduHkhAnvitaM bhavati, evaM vrIhyAdijanmApIti | evaM prApte -- 

anyAdhiShThite pUrvavad abhilAShAt ||

brUmaH -- anyair jIvair adhiShThiteShu vrIhyAdiShu saMsargamAtram anushayinaH pratipadyante, na tatsukhaduHkhabhAjo bhavanti, pUrvavat -- yathA vAyudhUmAdibhAvo.anushayinAM tatsaMshleShamAtram, evaM vrIhyAdibhAvo.api jAtisthAvaraiH saMshleShamAtram | kuta etat? tadvad evehApyabhilApAt | ko.abhilApasya tadvad bhAvaH? karmavyApAram antareNa saN^kIrtanam -- yathA AkAshAdiShu pravarShaNAnteShu na kiMcit karmavyApAraM parAmR^ishati, evaM vrIhyAdijanmanyapi | tasmAn nAstyatra sukhaduHkhabhAktvam anushayinAm | yatra tu sukhaduHkhabhAktvam abhipraiti, parAmR^ishati tatra karmavyApAram -- ramaNIyacaraNAH ... kapUyacaraNAH iti | api ca mukhye.anushayinAM vrIhyAdijanmani, vrIhyAdiShu lUyamAneShu kaNDyamAneShu pacyamAneShu bhakShyamANeShu ca tadabhimAnino.anushayinaH pravaseyuH | yo hi jIvo yaccharIram abhimanyate, sa tasmin pIDyamAne pravasatIti prasiddham | tatra vrIhyAdibhAvApAtaHsigbhAvo.anushayinAM nAbhilapyeta | ataH saMsargamAtram anushayinAm anyAdhiShThiteShu vrIhyAdiShu bhavati | etena janer mukhyArthatvaM pratibrUyAt, upabhogasthAnatvaM ca sthAvarabhAvasya | na ca vayam upabhogasthAnatvaM sthAvarabhAvasyAvajAnImahe | bhavatu anyeShAM jantUnAm apuNyasAmarthyena sthAvarabhAvam upagatAnAm etat upabhogasthAnam | candramasaH tu avarohanto.anushayino na sthAvarabhAvam upabhuJNjata ityAcakShmahe ||24||

|| 3.1.25 ||

ashuddham iti cen na shabdAt ||

yat punar uktam -- pashuhiMsAdiyogAd ashuddham AdhvarikaM karma, tasyAniShTam api phalam avakalpata ityato mukhyam evAnushayinAM vrIhyAdijanma astu | tatra gauNI kalpanA anarthiketi -- tat parihriyate -- na, shAstrahetutvAd dharmAdharmavij~nAnasya | ayaM dharmo.ayam adharma iti shAstram eva vij~nAne kAraNam, atIndriyatvAt tayoH | aniyatadeshakAlanimittatvAcca -- yasmin deshe kAle nimitte ca yo dharmo.anuShThIyate, sa eva deshakAlanimittAntareShvadharmo bhavati | tena na shAstrAd R^ite dharmAdharmaviShayaM vij~nAnaM kasyacidasti | shAstrAcca hiMsAnugrahAdyAtmako jyotiShTomo dharma ityavadhAritaH, sa katham ashuddha iti shakyate vaktum | 

nanu na hiMsyAt sarvA bhUtAni iti shAstram eva bhUtaviShayAM hiMsAm adharma ityavagamayati | bADham -- utsargastu saH | apavAdo.ayaM ca agnIShomIyaM pashum Alabheta iti | utsargApavAdayoshca vyavasthitaviShayatvam | tasmAd vishuddhaM karma vaidikam, shiShTairanuShThIyamAnatvAt anindyamAnatvAcca | tena na tasya pratirUpaM phalam jAtisthAvaratvam | na ca shvAdijanmavadapi vrIhyAdijanma bhavitum arhati | tad dhi kapUyacaraNAnadhikR^itya ucyate | naivamiha vaisheShikaH kashcidadhikAro.asti | atashcandrasthalaskhalitAnAmanushayinAM vrIhyAdisaMshleShamAtraM tadbhAva ityupacaryate ||25||

|| 3.1.26 || 

retaHsigyogo.atha ||

itashca vrIhyAdisaMshleShamAtraM tadbhAvaH, yatkAraNaM vrIhyAdibhAvasyAnantaram anushayinAM retaHsigbhAva AmnAyate -- yo yo hyannam atti yo retaH siJNcati tad bhUya eva bhavati [chA.u. 5.10.6] iti | na cAtra mukhyo retaHsigbhAvaH sambhavati | cirajAto hi prAptayauvano retaHsigbhavati | katham iva anupacaritaM tadbhAvam adyamAnAn nAnugato.anushayI pratipadyate? tatra tAvad avashyaM retaHsigyoga eva retaHsigbhAvo.abhyupagantavyaH | tadvat vrIhyAdibhAvo.api vrIhyAdiyoga evetya virodhaH ||26||

|| 3.1.27 ||

yoneH sharIram ||

atha retaHsigbhAvasyAnantaraM yonau niShikte retasi, yoner adhi sharIram anushayinAm anushayaphalopabhogAya jAyata ityAha shAstram -- tad ya iha ramaNIyacaraNAH [chA.u. 5.10.7] ityAdi | tasmAd apyavagamyate -- nAvarohe vrIhyAdibhAvAvasare taccharIram eva sukhaduHkhAnvitaM bhavatIti | tasmAt vrIhyAdisaMshleShamAtram anushayinAM tajjanmeti siddham ||27||

iti shrImatparamahaMsaparivrAjakAcAryasya shrIgovindabhagavatpUjyapAdashiShyasya shrImacchaN^karabhagavataH kR^itau shArIrakamImAMsAsUtrabhAShye
tR^itIyAdhyAyasya prathamaH pAdaH || 
|| 3.1 ||

 

(3.2)

|| tR^itIyo.adhyAye dvitIyaH pAdaH || 

atra pAde tattvaMpadArthaparishodhanavicAraH ||

1. sandhyadhikaraNam

|| 3.2.1 ||

atikrAnte pAde paJNcAgnividyAm udAhR^itya jIvasya saMsAragatiprabhedaH prapaJNcitaH | idAnIM tu tasyaivAvasthAbhedaH prapaJNcyate | idam Amananti -- sa yatra prasvapiti [bR^i.A.u. 4.3.9] ityupakramya na tatra rathA na rathayogA na panthAno bhavantyatha rathAn rathayogAn pathaH sR^ijate [bR^i.A.u. 4.3.10] ityAdi | tatra saMshayaH -- kiM prabodha iva svapne'pi pAramArthikI sR^iShTir Aho svin mAyAmayIti | tatra tAvat pratipadyate -- 
 
sandhye sR^iShTir Aha hi ||

sandhye tathyarUpA sR^iShTiH iti | sandhyam iti svapnasthAnam AcaShTe, vede prayogadarshanAt -- sandhyaM tR^itIyaM svapnasthAnam iti | dvayor lokasthAnayoH prabodhasamprasAdasthAnayor vA sandhau bhavatIti sandhyam | tasmin sandhye sthAne tathyarUpaiva sR^iShTir bhavitum arhati | kutaH? yataH pramANabhUtA shrutir evam Aha -- atha rathAn rathayogAn pathaH sR^ijate [bR^i.A.u. 4.3.10] ityAdi | sa hi kartA iti ca upasaMhArAt evam evAvagamyate ||1||

|| 3.2.2 ||

nirmAtAraM caike putrAdayashca ||

api ca eke shAkhino.asminn eva sandhye sthAne kAmAnAM nirmAtAram AtmAnam Amananti -- ya eSha supteShu jAgarti kAmaM kAmaM puruSho nirmimANaH [ka.u. 2.2.8] iti | putrAdayashca tatra kAmA abhipreyante -- kAmyanta iti | 

nanu kAmashabdenecchAvisheSho evocyeran | na, shatAyuShaH putrapautrAn vR^iNIShva [ka.u. 1.1.25] iti prakR^itya ante kAmAnAM tvA kAmabhAjaM karomi [ka.u. 1.1.24] iti prakR^iteShu tatra tatra putrAdiShu kAmashabdasya prayuktatvAt | prAj~naM cainaM nirmAtAraM prakaraNavAkyasheShAbhyAM pratImaH -- prAj~nasya hIdaM prakaraNam -- anyatra dharmAd anyatrAdharmAt ityAdi | tadviShaya eva ca vAkyasheSho.api -- 

tad eva shukraM tad brahma tad evAmR^itam ucyate | 
tasmiMl lokAH shritAH sarve tadu nAtyeti kashcana || [ka.u. 2.2.8] iti | 

prAj~nakartR^ikA ca sR^iShTiH tathyarUpA samadhigatA jAgaritAshrayA, tathA svapnAshrayApi sR^iShTir bhavitum arhati | tathA ca shrutiH -- atho khalvahur jAgaritadesha evAsyaiSha [bR^i.A.u. 4.3.14] iti yAnyeva jAgrat pashyati tAni suptaH iti svapnajAgaritayoH samAnanyAyatAM shrAvayati | tasmAt tathyarUpaiva sandhye sR^iShTiH iti ||2||

|| 3.2.3 || 

evaM prApte, pratyAha -- 

mAyAmAtraM tu kArtsnyenAnabhivyaktasvarUpatvAt ||

tushabdaH pakShaM vyAvartayati | naitad asti -- yad uktam, sandhye sR^iShTiH pAramArthikIti | mAyaiva sandhye sR^iShTiH, na paramArthagandho.apyasti | kutaH? kArtsnyenAnabhivyaktasvarUpatvAt | na hi kArtsnyena paramArthavastudharmeNa abhivyaktasvarUpaH svapnaH | kiM punar atra kArtsnyam abhipretam? deshakAlanimittasampattiH abAdhashca | na hi paramArthavastuviShayANi deshakAlanimittAni abAdhashca svapne sambhAvyante | 

na tAvat svapne rathAdInAm ucito deshaH sambhavati | na hi saMvR^ite dehadeshe rathAdayo.avakAshaM labheran | syAd etat -- bahirdehAt svapnaM drakShyati, deshAntaritadravyagrahaNAt | darshayati ca shrutiH bahirdehAt svapnam -- bahiShkulAyAd amR^itashcaritvA | sa Iyate.amR^ito yatra kAmam iti | sthitigatipratyayabhedashca na aniShkrAnte jantau sAmaJNjasyam ashnuvIta -- iti | netyucyate -- na hi suptasya jantoH kShaNamAtreNa yojanashatAntaritaM deshaM paryetuM viparyetuM ca tataH sAmarthyaM sambhAvyate | kvacicca pratyAgamanavarjitaM svapnaM shrAvayati -- kuruShvaham adya shayAno nidrayAbhiplutaH, svapne paJNcAlA nabhigatashca asmin pratibuddhashca -- iti | dehAcced apeyAt, paJNcAleShv eva pratibudhyeta | tAn asAvabhigata iti | kuruShv eva tu pratibudhyate | yena cAyaM dehena deshAntaram ashnuvAno manyate, tam anye pArshvasthAH shayanadesha eva pashyanti | yathAbhUtAni ca ayaM deshAntarANi svapne pashyati, na tAni tathAbhUtAnyeva bhavanti | 

paridhAvaMshcet pashyet, jAgradvat vastubhUtam artham Akalayet | darshayati ca shrutir antar eva dehe svapnam -- sa yatraitat svapnyayA carati ityupakramya sve sharIre yathAkAmaM parivartate iti | atashca shrutyupapattivirodhAd bahiShkulAyashrutiH gauNI vyAkhyAtavyA -- bahiH iva kulAyAt amR^itashcaritveti -- yo hi vasann api sharIre na tena prayojanaM karoti, sa bahiH iva sharIrAd bhavati -- iti | sthitigatipratyayabhedo.apyevaM sati vipralambha evAbhyupagantavyaH || 

kAlavisaMvAdo.api ca svapne bhavati -- rajanyAM supto vAsaraM bhArate varShe manyate | tathA muhUrtamAtravartini svapne kadAcit bahUn varShapUgAn ativAhayati | nimittAnyapi ca svapne na buddhaye karmaNe vA ucitAni vidyante | karaNopasaMhArAd dhi nAsya ashvarathAdigrahaNAya cakShurAdIni santi | rathAdinirvartane.api kuto.asya nimeShamAtreNa sAmarthyaM dArUNi vA | bAdhyante caite rathAshvAdayaH svapnadR^iShTAH prabodhe | svapna eva ca ete sulabhabAdhA bhavanti, Adyantayor vyabhicAradarshanAt -- ratho.ayam iti hi kadAcit svapne nirdhAritaH kShaNena manuShyaH sampadyate, manuShyo.ayam iti nirdhAritaH kShaNena vR^ikShaH | spaShTaM cAbhAvaM rathAdInAM svapne shrAvayati shAstram -- na tatra rathA na rathayogA na panthAno bhavanti ityAdi | tasmAn mAyAmAtraM svapnadarshanam ||3||

|| 3.2.4 ||

sUcakashca hi shruter AcakShate ca tadvidaH ||

mAyAmAtratvAt tarhi na kashcit svapne paramArthagandho.astIti -- netyucyate -- sUcakashca hi svapno bhavati bhaviShyatoH sAdhvasAdhunoH | tathA hi shrUyate -- yadA karmasu kAmyeShu striyaM svapneShu pashyati | samR^iddhiM tatra jAnIyAt tasmin svapnanidarshane iti | tathA puruShaM kR^iShNaM kR^iShNadantaM pashyati sa enaM hanti ityevamAdibhiH svapnair acirajIvitvam Avedyata iti shrAvayati | AcakShate ca svapnAdhyAyavidaH -- kuJNjarArohaNAdIni svapne dhanyAni, kharayAnAdInyadhanyAni iti | mantradevatAdravyavisheShanimittAshca kecit svapnAH satyArthagandhino bhavantIti manyante | tatrApi bhavatu nAma sUcyamAnasya vastunaH satyatvam | sUcakasya tu strIdarshanAder bhavatyeva vaitathyam, bAdhyamAnatvAd ityabhiprAyaH | tasmAd upapannaM svapnasya mAyAmAtratvam || 

yad uktam -- Aha hi iti tad evaM sati bhAktaM vyAkhyAtavyam -- yathA lAN^galaM gavAdIn udvahati iti nimittamAtratvAd evam ucyate, na tu pratyakSham eva lAN^galaM gavAdIn udvahati | evaM nimittamAtratvAt  -- supto rathAdIn sR^ijate, sa hi kartA -- iti ca ucyate | na tu pratyakSham eva supto rathAdIn sR^ijati | nimittatvaM tu asya rathAdipratibhAnanimittamodatrAsAdidarshanAt tannimittabhUtayoH sukR^itaduShkR^itayoH kartR^itveneti vaktavyam | api ca jAgarite viShayendriyasaMyogAt AdityAdijyotir vyatikarAcca AtmanaH svayaMjyotiShTvaM durvivecanam iti tadvivecanAya svapna upanyastaH | tatra yadi rathAdisR^iShTivacanaM shrutyA nIyeta, tataH svayaMjyotiShTavM na nirNItaM syAt | tasmAd rathAdyabhAvavacanaM shrutyA, rathAdisR^iShTivacanaM tu bhaktyeti vyAkhyeyam | etena nirmANashravaNaM vyAkhyAtam | yad apyuktam -- prAj~namenaM nirmAtAram Amananti iti, tadapyasat, shrutyantare svayaM vihatya svayaM nirmAya svena bhAsA svena jyotiShA prasvapiti iti jIvavyApArashravaNAt | ihApi ya eSha supteShu jAgarti iti prasiddhAnuvAdAjjIva evAyaM kAmAnAM nirmAtA saN^kIrtyate | tasya tu vAkyasheSheNa tad eva shukraM tad brahma iti jIvabhAvaM vyAvartya brahmabhAva upadishyate -- tat tvam asi [chA.u. 6.8.7] ityAdivat -- iti na brahmaprakaraNaM virudhyate | na cAsmAbhiH svapne.api prAj~navyApAraH pratiShidhyate, tasya sarveshvaratvAt sarvAsvapyavasthAsvadhiShThAtR^itvopapatteH | pAramArthikastu nAyaM sandhyAshrayaH sargaH viyadAdisargavat -- ityetAvat pratipAdyate | na ca viyadAdisargasyApyAtyantikaM satyatvam asti | pratipAditaM hi tad ananyatvam ArambhaNashabdAdibhyaH ityatra samastasya prapaJNcasya mAyAmAtratvam | prAk tu brahmAtmatvadarshanAt viyadAdiprapaJNco vyavasthitarUpo bhavati | sandhyAshrayaH tu prapaJNcaH pratidinaM bAdhyate -- ityato vaisheShikam idaM sandhyasya mAyAmAtratvam uditam ||24||


|| 3.2.5 ||

parAbhidhyAnAt tu tirohitaM tato hyasya bandhaviparyayau ||

athApi syAt -- parasyaiva tAvad Atmano.aMshaH jIvaH -- agneH iva visphuliN^gaH | tatraivaM sati yathA agnivisphuliN^gayoH samAne dahanaprakAshanashaktI bhavataH, evaM jIveshvarayor api j~nAnaishvaryashaktI | tatashca jIvasya j~nAnaishvaryavashAt sAMkalpikI svapne rathAdisR^iShTir bhaviShyatIti | atrocyate -- satyapi jIveshvarayor aMshAMshibhAve pratyakSham eva jIvasyeshvaraviparItadharmatvam | kiM punar jIvasya IshvarasamAnadharmatvaM nAstyeva? na nAstyeva | vidyamAnam api tat tirohitam avidyAdivyavadhAnAt | tat punaH tirohitaM sat parameshvaram abhidhyAyato yatamAnasya jantor vidhUtadinA tasya -- timiratiraskR^iteva dR^ikshaktiH auShadhavIryAt -- IshvaraprasAdAt saMsiddhasya kasyacid evAvirbhavati, na svabhAvata eva, sarveShAM jantUnAm | kutaH? tato hi IshvarArAtoH, asya jIvasya, bandhamokShau bhavataH -- IshvarasvarUpAparij~nAnAt bandhaH, tatsvarUpaparij~nAnAt tu mokShaH | tathA ca shrutiH -- 

j~nAtvA devaM sarvapAshApahAniH 
kShINaiH kleshair janmamR^ityuprahANiH | 
tasyAbhidhyAnAt tR^itIyaM dehabhede 
vishvaishvaryaM kevala AptakAmaH || [shve.u. 1.11] ityevamAdyA ||5||

|| 3.2.6 ||

dehayogAd vA so.api || 

kasmAt punar jIvaH paramAtmAMsha eva san tiraskR^itaj~nAnaishvaryo bhavati? yuktaM tu j~nAnaishvaryayor atiraskR^itatvam, visphuliN^gasyeva dahanaprakAshanayoH -- iti | ucyate -- satyam evaitat | so.api tu jIvasya j~nAnaishvaryatirobhAvaH, dehayogAt dehendriyamanobuddhiviShayavedanAdiyogAt bhavati | asti ca atropamA -- yathA agner dahanaprakAshanasampannasyApyaraNigatasya dahanaprakAshane tirohite bhavataH, yathA vA bhasmacchannasya -- evam avidyApratyupasthApitanAmarUpakR^itadehAdyupAdhiyogAt tadavivekabhramakR^ito jIvasya j~nAnaishvaryatirobhAvaH | vAshabdo jIvasya IshvarAt anyatvashaN^kAvyAvR^ittyarthaH | 

nanvanya eva jIvaH IshvarAd astu, tiraskR^itaj~nAnaishvaryatvAt | kiM dehayogakalpanayA? netyucyate -- na hi anyatvaM jIvasya IshvarAd upapadyate -- seyaM devataikShata ityupakramya anena jIvenAtmanAnupravishya ityAtmashabdena jIvasya parAmarshAt | tat satyaM sa AtmA tat tvam asi shvetaketo [chA.u. 6.8.7] iti ca jIvAya upadishati IshvarAtmatvam | ato.ananya eva IshvarAjjIvaH san dehayogAt tirohitaj~nAnaishvaryo bhavati | atashca na sAMkalpikI jIvasya svapne rathAdisR^iShTir ghaTate | yadi ca sAMkalpikI svapne rathAdisR^iShTiH syAt, naivAniShTAM kashcit svapnaM pashyet, na hi kashcid aniShTaM saN^kalpayate | yat punar uktam -- jAgaritadeshashrutiH svapnasya satyatvaM khyApayatIti, na tatsAmyavacanaM satyatvAbhiprAyam, svayaMjyotiShTavavirodhAt, shrutyaiva ca svapne rathAdyabhAvasya darshitatvAt | jAgaritaprabhavavAsanAnirmitatvAt tu svapnasya tattulyanirbhAsatvAbhiprAyaM tat | tasmAd upapannaM svapnasya mAyAmAtratvam ||6||

  -- o)0(o -- 
tadabhAvAdhikaraNam

|| 3.2.7 ||

svapnAvasthA parIkShitA | suShuptAvasthedAnIM parIkShyate | tatraitAH suShuptaviShayAH shrutayo bhavanti | kvacicchrUyate -- tad yatraitat suptaH samastaH samprasannaH svapnaM na vijAnAtyAsu tadA nADIShu sR^ipto bhavati [chA.u. 8.6.1] iti | anyatra tu nADIr evAnukramya shrUyate -- tAbhiH pratyavasR^ipya purItati shete [bR^i.A.u. 2.1.19] iti | tathAnyatra nADIr evAnukramya -- tAsu tadA bhavati yadA suptaH svapnaM na kaMcana pashyatyathAsmin prANa evaikadhA bhavati iti | tathAnyatra -- ya eSho.antar hR^idaya AkAshaH tasmiJNshete [bR^i.A.u. 4.4.22] iti | tathAnyatra -- satA somya tadA sampanno bhavati svam apIto bhavati iti | tathA -- prAj~nenAtmanA sampariShvakto na bAhyaM kiMcana veda nAntaram iti ca | 

tatra saMshayaH -- kim etAni nADyAdIni parasparanirapekShatayA bhinnAni suShuptisthAnAni, Aho svit parasparApekShatayA ekaM suShuptisthAnam iti | kiM tAvat prAptam? bhinnAnIti | kutaH? ekArthatvAt  -- na hi ekArthAnAM kvacit parasparApekShatvaM dR^ishyate vrIhiyavAdInAm | nADyAdInAM ca ekArthatA suShuptau dR^ishyate, nADIShu sR^ipto bhavati purItati shete iti ca tatra tatra saptamInirdeshasya tulyatvAt | 

nanu naivaM sati saptamInirdesho dR^ishyate -- satA somya tadA sampanno bhavati iti | naiSha doShaH, tatrApi saptamyarthasya gamyamAnatvAt  -- vAkyasheSho hi tatra AyatanaiShI jIvaH sat upasarpatItyAha -- anyatrAyatanamalabdhvA prANam evopashrayate iti | prANashabdena tatra prakR^itasya sata upAdAnAt | AyatanaM ca saptamyarthaH, saptamInirdesho.api tatra vAkyasheShe dR^ishyate -- sati sampadya na viduH sati sampadyAmahe iti | sarvatra ca visheShavij~nAnoparamalakShaNaM suShuptaM na vishiShyate | tasmAd ekArthatvAt nADyAdInAM vikalpena kadAcit kiMcitsthAnaM svApAyopasarpatIti | evaM prApte, 

tadabhAvo nADIShu tacchruter Atmani ca || 

pratipAdyate -- tadabhAvo nADIShvatmani ceti | tadabhAva iti, tasya prakR^itasya svapnadarshanasya abhAvaH suShuptam ityarthaH | nADIShvatmani ceti samuccayena etAni nADyAdIni svApAyopasarpati, na vikalpena -- ityarthaH | kutaH? tacchruteH | tathA hi sarveShAm eva nADyAdInAM tatra tatra suShuptisthAnatvaM shrUyate | tacca samuccaye saMgR^ihItaM bhavati | vikalpe hyeShAm, pakShe bAdhaH syAt | 

nanu ekArthatvAd vikalpo nADyAdInAM vrIhiyavAdivad ityuktam | netyucyate -- na hi ekavibhaktinirdeshamAtreNa ekArthatvaM vikalpashca Apatati, nAnArthatvasamuccayayor apyekavibhaktinirdeshadarshanAt -- prAsAde shete paryaN^ke shete ityevamAdiShu, tathA ihApi nADIShu purItati brahmaNi ca svapitIti upapadyate samuccayaH | tathA ca shrutiH -- tAsu tadA bhavati yadA suptaH svapnaM na kaMcana pashyatyathAsmin prANa evaikadhA bhavati iti samuccayaM nADInAM prANasya ca suShuptau shrAvayati, ekavAkyopAdAnAt | prANasya ca brahmatvaM samadhigatam -- prANaH tathAnugamAt ityatra | yatrApi nirapekShA iva nADIH suShuptisthAnatvena shrAvayati -- Asu tadA nADIShu sR^ipto bhavati iti, tatrApi pradeshAntaraprasiddhasya brahmaNo.apratiShedhAt nADIdvAreNa brahmaNyevAvatiShThata iti pratIyate | 

na caivam api nADIShu saptamI virudhyate, nADIbhir api brahmopasarpan sR^ipta eva nADIShu bhavati -- yo hi gaN^gayA sAgaraM gacchati, gata eva sa gaN^gAyAM bhavati | bhavati ca atra rashminADIdvArAtmakasya brahmalokamArgasya vivakShitatvAt nADIstutyarthaM sR^iptisaN^kIrtanam -- nADIShu sR^ipto bhavati ityuktvA taM na kashcana pApmA spR^ishati iti bruvan nADIH prashaMsati | bravIti ca pApmasparshAbhAve hetum tejasA hi tadA sampanno bhavati iti -- tejasA nADIgatena pittAkhyena abhivyAptakaraNo na bAhyAn viShayAnIkShata ityarthaH | 

athavA tejaseti brahmaNa evAyaM nirdeshaH, shrutyantare brahmaiva teja eva iti tejaHshabdasya brahmaNi prayuktatvAt | brahmaNA hi tadA sampanno bhavati nADIdvAreNa, ataH taM na kashcana pApmA spR^ishatItyarthaH -- brahmasampattishca pApmasparshAbhAve hetuH samadhigataH sarve pApmAno.ato nivartante.apahatapApmA hyeSha brahmalokaH ityAdishrutibhyaH | evaM ca sati pradeshAntaraprasiddhena brahmaNA suShuptisthAnenAnugato nADInAM samuccayaH samadhigato bhavati | tathA purItato.api brahmaprakriyAyAM saN^kIrtanAt tadanuguNam eva suShuptisthAnatvaM j~nAyate -- ya eSho.antarhR^idaya AkAshaH tasmiJNshete iti hR^idayAkAshe suShuptisthAne prakR^ite idam ucyate -- purItati shete iti | purItad iti hR^idayapariveShTanam ucyate | tadantarvartinyapi hR^idayAkAshe shayAnaH shakyate purItati shete iti vaktum -- prAkAraparikShipte.api hi pure vartamAnaH prAkAre vartata ityucyate | hR^idayAkAshasya ca brahmatvaM samadhigatam dahara uttarebhyaH ityatra | tathA nADIpurItatsamuccayo.api tAbhiH pratyavasR^ipya purItati shete ityekavAkyopAdAnAt avagamyate | satprAj~nayoshca prasiddham eva brahmatvam | 

evam etAsu shrutiShu trINyeva suShuptisthAnAni saN^kIrtitAni -- nADyAH purItat brahma ceti | tatrApi dvAramAtraM nADyAH purItacca, brahmaiva tu ekam anapAyi suShuptisthAnam | api ca nADyAH purItad vA jIvasyopAdhyAdhAra eva bhavati -- tatrAsya karaNAni vartanta iti | na hi upAdhisambandham antareNa svata eva jIvasyAdhAraH kashcit sambhavati, brahmAvyatirekeNa svamahimapratiShThitatvAt | brahmAdhAratvam apyasya suShupte naiva AdhArAdheyabhedAbhiprAyeNa ucyate | kathaM tarhi? tAdAtmyAbhiprAyeNa | yata Aha -- satA somya tadA sampanno bhavati svam apIto bhavati iti -- svashabdena AtmA abhilapyate, svarUpam ApannaH supto bhavatItyarthaH | api ca na kadAcijjIvasya brahmaNA sampattir nAsti, svarUpasyAnapAyitvAt | svapnajAgaritayoH tUpAdhisamparkavashAt pararUpApattim ivApekShya tadupashamAt suShupteH svarUpApattir vivakShyate -- svam apIto bhavati iti | 

atashca suptAvasthAyAM kadAcit satA sampadyate, kadAcin na sampadyate -- ityayuktam | api ca sthAnavikalpAbhyupagame.api visheShavij~nAnopashamalakShaNaM tAvat suShuptaM na kvacid vishiShyate | tatra sati sampannaH tAvat ekatvAt na vijAnAtIti yuktam, tat kena kaM vijAnIyAt iti shruteH | nADIShu purItati ca shayAnasya na kiMcit avij~nAne kAraNaM shakyaM vij~nAtum, bhedaviShayatvAt, yatra vA anyad iva syAt tatrAnyo.anyat pashyet iti shruteH | 

nanu bhedaviShayasyApyatidUrAdikAraNam avij~nAne syAt | bADham evaM syAt, yadi jIvaH svataH paricchinno.abhyupagamyeta -- yathA viShNumitraH pravAsI svagR^ihAn na pashyatIti | na tu jIvasyopAdhivyatirekeNa paricchedo vidyate | upAdhigatam evAtidUrAdikAraNam avij~nAne iti yadyucyeta, tathApyupAdher upashAntatvAt satyeva sampannaH na vijAnAtIti yuktam | na ca vayam iha tulyavat nADyAdisamuccayaM pratipAdayAmaH | na hi nADyaH suptisthAnaM purItacca ityanena vij~nAnena kiMcit prayojanam asti | na hyetadvij~nAnapratibaddhaM kiMcit phalaM shrUyate | nApyetadvij~nAnaM phalavataH kasyacid aN^gam upadishyate | brahma tu anapAyi suptisthAnam -- ityetat pratipAdayAmaH | tena tu vij~nAnena prayojanam asti jIvasya brahmAtmatvAvadhAraNaM svapnajAgaritavyavahAravimuktatvAvadhAraNaM ca | tasmAd Atmaiva suptisthAnam ||7||

|| 3.2.8 ||

ataH prabodho.asmAt ||

yasmAcca Atmaiva suptisthAnam, ata eva ca kAraNAt nityavad eva asmAd AtmanaH prabodhaH svApAdhikAre shiShyate, kuta etad AgAt ityasya prashnasya prativacanAvasare -- yathAgneH kShudrA visphuliN^gA vyuccarantyevam evAsmAd AtmanaH sarve prANAH ityAdinA, sata Agamya na viduH sata AgacchAmahe ... [chA.u. 6.10.2] iti ca | vikalpyamAneShu tu suShuptisthAneShu, kadAcin nADIbhyaH pratibudhyate kadAcit purItataH kadAcid AtmanaH -- ityashAsiShyat | tasmAd apyAtmaiva suptisthAnam iti ||8||

  -- o)0(o -- 
karmAnusmR^itishabdavidhyadhikaraNam

|| 3.2.9 || 

tasyAH punaH satsampatteH pratibudhyamAnaH kiM ya eva satsampannaH sa eva pratibudhyate, uta sa vA anyo vA iti cintyate | tatra prAptaM tAvat -- aniyama iti | kutaH? yadA hi jalarAshau kashcijjalabinduH prakShipyate, jalarAshir eva sa tadA bhavati, punar uddharaNe ca sa eva jalabindur bhavati -- iti duHsampAdam, tadvat suptaH pareNaikatvam ApannaH samprasIdatIti na sa eva punar utthAtum arhati | tasmAt sa eva Ishvaro vA anyo vA jIvaH pratibudhyate iti || evaM prApte, idam Aha -- 

sa eva tu karmAnusmR^itishabdavidhibhyaH ||

sa eva tu jIvaH suptaH svAsthyaM gataH punar uttiShThati, nAnyaH | kasmAt? karmAnusmR^itishabdavidhibhyaH | vibhajya hetuM darshayiShyAmi -- karmasheShAnuShThAnadarshanAt tAvat sa evotthAtum arhati nAnyaH | tathA hi -- pUrvedyuranuShThitasya karmaNo.aparedyuH sheSham anutiShThan dR^ishyate | na cAnyena sAmikR^itasya karmaNo.anyaH sheShakriyAyAM pravartitum utsahate, atiprasaN^gAt | tasmAd eka eva pUrvedyuraparedyushca ekasya karmaNaH karteti gamyate | itashca sa evottiShThati, yatkAraNam atIte.ahani aham ado.adrAkSham iti pUrvAnubhUtasya pashcAt smaraNam anyasyotthAne nopapadyate | na hyanyadR^iShTam anyo.anusmartum arhati | so.aham asmIti ca AtmAnusmaraNam AtmAntarotthAne nAvakalpate | shabdebhyashca tasyaivotthAnam avagamyate | tathA hi -- punaH pratinyAyaM pratiyonyAdravati buddhAntAyaiva imAH sarvAH prajA aharahar gacchantya etaM brahmalokaM na vindanti ta iha vyAghro vA siMho vA vR^iko vA varAho vA kITo vA pataN^go vA daMsho vA mashako vA yad yad bhavanti tadA bhavanti [chA.u. 6.10.2] ityevamAdayaH shabdAH svApaprabodhAdhikArapaThitA na AtmAntarotthAne sAmaJNjasyam IyuH | karmavidyAvidhibhyashcaivam evAvagamyate | anyathA hi karmavidyAvidhayo.anarthakAH syuH | anyotthAnapakShe hi suptamAtro mucyata ityApadyeta | evaM cet syAt, vada kiM kAlAntaraphalena karmaNA vidyayA vA kR^itaM syAt | api ca anyotthAnapakShe yadi tAvaccharIrAntare vyavaharamANo jIva uttiShThet, tatratyavyavahAralopaprasaN^gaH syAt | atha tatra supta uttiShThet, kalpanAnarthakyaM syAt -- yo hi yasmin sharIre suptaH saH tasmin nottiShThati, anyasmin sharIre supto.anyasminn uttiShThatIti ko.asyAM kalpanAyAM lAbhaH syAt? 

atha mukta uttiShThet, antavAn mokSha Apadyeta | nivR^ittAvidyasya ca punar utthAnam anupapannam | etena IshvarasyotthAnaM pratyuktam, nityanivR^ittAvidyatvAt | akR^itAbhyAgamakR^itavipraNAshau ca durnivArAvanyotthAnapakShe syAtAm | tasmAt sa evottiShThati, nAnya iti | yat punar uktam -- yathA jalarAshau prakShipto jalabindur noddhartuM shakyate, evaM sati sampanno jIvo notpatitum arhatIti, tat parihriyate -- yuktaM tatra vivekakAraNAbhAvAt jalabindor anuddharaNam, iha tu vidyate vivekakAraNam -- karma ca avidyA ca, iti vaiShamyam | dR^ishyate ca durvivecayor apyasmajjAtIyaiH kShIrodakayoH saMsR^iShTayoH haMsena vivecanam | api ca na jIvo nAma kashcit parasmAd anyo vidyate, yo jalabinduH iva jalarAsheH sato vivicyeta | sad eva tu upAdhisamparkAjjIva ityupacaryate ityasakR^itprapaJNcitam | evaM sati yAvad ekopAdhigatA bandhAnuvR^ittiH, tAvad ekajIvavyavahAraH | upAdhyantaragatAyAM tu bandhAnuvR^ittau jIvAntaravyavahAraH | sa evAyam upAdhiH svApaprabodhayoH bIjAN^kuranyAyena -- ityataH sa eva jIvaH pratibudhyata iti yuktam ||9||

  -- o)0(o -- 
mugdhAdhikaraNam

|| 3.2.10 || 


asti mugdho nAma, yaM mUrchita iti laukikAH kathayanti | sa tu kim avastha iti parIkShAyAm, ucyate -- tisrastAvadavasthAH sharIrasthasya jIvasya prasiddhAH -- jAgaritaM svapnaH suShuptam iti | caturthI sharIrAd apasR^iptiH | na tu paJNcamI kAcidavasthA jIvasya shrutau smR^itau vA prasiddhA asti | tasmAccatasR^iNAm evAvasthAnAmanyatamAvasthA mUrccheti || evaM prApte, 

mugdhe.ardhasampattiH parisheShAt ||

brUmaH -- na tAvan mugdho jAgaritAvastho bhavitum arhati | na hyayam indriyair viShayAn IkShate | syAd etat -- iShukAranyAyena mugdho bhaviShyati -- yathA iShukAro jAgrad api iShvAsaktamanastayA nAnyAn viShayAn IkShate, evaM mugdho musalasampAtAdijanitaduHkhAnubhavavyagramanastayA jAgrad api nAnyAn viShayAn IkShata iti | na, acetayamAnatvAt | iShukAro hi vyApR^itamanA bravIti -- iShum evAham etAvantaM kAlam upalabhamAno.abhUvam iti, mugdhaH tu labdhasaMj~no bravIti -- andhe tamasyaham etAvantaM kAlaM prakShipto.abhUvam, na kiMcin mayA cetitam iti | jAgratashcaikaviShayaviShaktacetaso.api deho vidhrIyate | mugdhasya tu deho dharaNyAM patati | tasmAn na jAgarti | nApi svapnAn pashyati, niHsaMj~nakatvAt | nApi mR^itaH, prANoShmaNor bhAvAt -- mugdhe hi jantau mR^ito.ayaM syAn na vA mR^ita iti saMshayAnAH, UShmAsti nAstIti, hR^idayadesham Alabhante, nishcayArtham, prANo.asti nAstIti ca, nAsikAdesham | yadi prANoShmaNor astitvaM nAvagacchanti, tato mR^ito.ayam ityadhyavasAya dahanAyAraNyaM nayanti | atha tu prANam UShmANaM vA pratipadyante, tato nAyaM mR^ita ityadhyavasAya saMj~nAlAbhAya bhiShajyanti | punarutthAnAcca na diShTaM gataH | na hi yamaM gataH yamarAShTrAt pratyAgacchati | astu tarhi suShuptaH, niHsaMj~natvAt, amR^itatvAcca | na, vailakShaNyAt -- mugdhaH kadAcicciram api nocchvasiti, savepathur asya deho bhavati, bhayAnakaM ca vadanam, visphArite netre | suShuptaH tu prasannavadanaH tulyakAlaM punaH punar ucchvasiti, nimIlite asya netre bhavataH, na cAsya deho vepate | pANipeShaNamAtreNa ca suShuptam utthApayanti, na tu mugdhaM mudgaraghAtenApi | nimittabhedashca bhavati mohasvApayoH -- musalasampAtAdinimittatvAn mohasya, shramanimittatvAcca svApasya | na ca loke.asti prasiddhiH -- mugdhaH supta iti | parisheShAd ardhasampattir mugdhatetyavagacchAmaH -- niHsaMj~natvAt sampannaH, itarasmAcca vailakShaNyAd asampannaH iti ||

kathaM punar ardhasampattir mugdhateti shakyate vaktum? -- yAvatA suptaM prati tAvad uktaM shrutyA -- satA somya tadA sampanno bhavati iti, atra steno.asteno bhavati naitaM setum ahorAtre tarato na jarA na mR^ityur na shoko na sukR^itaM na duShkR^itam ityAdi | jIve hi sukR^itaduShkR^itayoH prAptiH sukhitvaduHkhitvapratyayotpAdanena bhavati | na ca sukhitvapratyayo duHkhitvapratyayo vA suShupte vidyate | mugdhe.api tau pratyayau naiva vidyete | tasmAt upAdhyupashamAt suShuptavan mugdhe.api kR^itsnasampattir eva bhavitum arhati, nArdhasampattiH iti | atrocyate -- na brUmaH, mugdhe.ardhasampattir jIvasya brahmaNA bhavatIti | kiM tarhi, ardhena suShuptapakShasya bhavati mugdhatvam, ardhenAvasthAntarapakShasya -- iti brUmaH | darshite ca mohasya svApena sAmyavaiShamye | dvAraM caitat maraNasya | yadAsya sAvasheShaM karma bhavati, tadA vAN^manase pratyAgacchataH | yadA tu niravasheShaM karma bhavati, tadA prANoShmANAvapagacchataH | tasmAd ardhasampattiM brahmavida icchanti | yat tUktam -- na paJNcamI kAcid avasthA prasiddhAstIti, naiSha doShaH | kAdAcitkIyam avastheti na prasiddhA syAt | prasiddhA caiShA lokAyurvedayoH | ardhasampattyabhyupagamAcca na paJNcamI gaNyata ityanavadyam ||10||

  -- o)0(o -- 
ubhayaliN^gAdhikaraNam ||

|| 3.2.11 || 

na sthAnato.api parasyobhayaliN^gaM sarvatra hi ||

yena brahmaNA suShuptyAdiShu jIva upAdhyupashamAtsampadyate, tasyedAnIM svarUpaM shrutivashena nirdhAryate | santyubhayaliN^gAH shrutayo brahmaviShayAH -- sarvakarmA sarvakAmaH sarvagandhaH sarvarasaH ityevamAdyAH savisheShaliN^gAH | asthUlam anaNvahrasvam adIrgham [bR^i.A.u. 3.8.8] ityevamAdyAshca nirvisheShaliN^gAH | kim Asu shrutiShu ubhayaliN^gaM brahma pratipattavyam, uttAnyataraliN^gam | yadApyanyataraliN^gam, tadApi savisheSham, uta nirvisheSham -- iti mImAMsyate | tatra ubhayaliN^gashrutyanugrahAt ubhayaliN^gam eva brahma ityevaM prApte, brUmaH -- na tAvat svata eva parasya brahmaNa ubhayaliN^gatvam upapadyate | na hyekaM vastu svata eva rUpAdivisheShopetaM tadviparItaM ca ityavadhArayituM shakyam, virodhAt | astu tarhi sthAnataH, pR^ithivyAdyupAdhiyogAd iti | tad api nopapadyate -- na hi upAdhiyogAd apyanyAdR^ishasya vastuno.anyAdR^ishaH svabhAvaH sambhavati | na hi svacchaH san sphaTiko.alaktakAdyupAdhiyogAd asvaccho bhavati, bhramamAtratvAd asvacchatAbhiniveshasya | upAdhInAM ca avidyApratyupasthApitatvAt | atashca anyataraliN^gaparigrahe.api samastavisheSharahitaM nirvikalpakam eva brahma pratipattavyam, na tad viparItam | sarvatra hi brahmasvarUpapratipAdanapareShu vAkyeShu ashabdam asparsham arUpam avyayam ityevamAdiShu apAstasamastavisheSham eva brahma upadishyate ||11||

|| 3.2.12 ||

na bhedAd iti cen, na, pratyekam atadvacanAt ||

athApi syAt -- yad uktam, nirvikalpam ekaliN^gam eva brahma nAsya svataH sthAnato vA ubhayaliN^gatvam astIti, tan nopapadyate | kasmAt? bhedAt | bhinnA hi pratividyaM brahmaNa AkArA upadishyante, catuShpAt brahma, ShoDashakalaM brahma, vAmanItvAdilakShaNaM brahma, trailokyasharIravaishvAnarashabdoditaM brahma, ityevaMjAtIyakAH | tasmAt savisheShatvam api brahmaNo.abhyupagantavyam | 

nanu uktaM nobhayaliN^gatvaM brahmaNaH sambhavatIti | ayam apyavirodhaH, upAdhikR^itatvAd AkArabhedasya | anyathA hi nirviShayam eva bhedashAstraM prasajyeta -- iti cet, neti brUmaH | kasmAt? pratyekam atadvacanAt | pratyupAdhibhedaM hi abhedam eva brahmaNaH shrAvayati shAstram -- yashcAyam asyAM pR^ithivyAM tejomayo.amR^itamayaH puruSho yashcAyam adhyAtmaM shArIraH tejomayo.amR^itamayaH puruSho.ayam eva sa yo.ayam AtmA ityAdi | atashca na bhinnAkArayogo brahmaNaH shAstrIya iti shakyate vaktum, bhedasya upAsanArthatvAt, abhede tAtparyAt ||12||

|| 3.2.13 ||

api caivam eke || 

api caivaM bhedadarshananindApUrvakam abhedadarshanam eva eke shAkhinaH samAmananti -- 

manasaivedam AptavyaM neha nAnAsti kiMcana | 
mR^ityoH sa mR^ityum Apnoti ya iha nAneva pashyati || [bR^i.A.u. 4.4.19] iti | 

tathAnye.api -- bhoktA bhogyaM preritAraM ca matvA sarvaM proktaM trividhaM brahma me tat iti samastasya bhogyabhoktR^iniyantR^ilakShaNasya prapaJNcasya brahmaikasvabhAvatAm adhIyate ||13|| 


|| 3.2.14 ||

kathaM punaH AkAravad upadeshinIShu anAkAropadeshinIShu ca brahmaviShayAsu shrutiShu satIShu, anAkAram eva brahma avadhAryate, na punar viparItam? ityata uttaraM paThati -- 

arUpavad eva hi tatpradhAnatvAt ||

rUpAdyAkArarahitam eva hi brahma avadhArayitavyam, na rUpAdimat | kasmAt? tatpradhAnatvAt | asthUlam anaNvahrasvam adIrgham ashabdam asparsham arUpam avyayam AkAsho vai nAma nAmarUpayor nirvahitA te yad antarA tad brahma, divyo hyamUrtaH puruShaH sa bAhyAbhyantaro hyajaH [mu.u. 2.1.2], tad etad brahmApUrvam anaparam anantaram abAhyam ayam AtmA brahma sarvAnubhUH [bR^i.A.u. 2.5.19] ityevamAdIni vAkyAni niShprapaJNcabrahmAtmatattvapradhAnAni, na arthAntarapradhAnAni -- ityetat pratiShThApitam tat tu samanvayAt ityatra | tasmAd evaMjAtIyakeShu vAkyeShu yathAshrutaM nirAkAram eva brahma avadhArayitavyam | itarANi tu AkAravad brahmaviShayANi vAkyAni na tatpradhAnAni | upAsanAvidhipradhAnAni hi tAni | teShvasati virodhe yathAshrutam Ashrayitavyam | sati tu virodhe tatpradhAnAni atatpradhAnebhyo balIyAMsi bhavanti -- ityeSha vinigamanAyAM hetuH, yena ubhayIShvapi shrutiShu satIShu anAkAram eva brahma avadhAryate, na punar viparItam iti ||14|| 

|| 3.2.15 || 

kA tarhyAkAravad viShayANAM shrutInAM gatiH? ityata Aha -- 

prakAshavaccAvaiyarthyAt ||

yathA prakAshaH saurashcAndramaso vA viyad vyApya avatiShThamAno.aN^gulyAdyupAdhisambandhAt teShu R^ijuvakrAdibhAvaM pratipadyamAneShu tadbhAvam iva pratipadyate, evaM brahmApi pR^ithivyAdyupAdhisambandhAt tadAkAratAm iva pratipadyate | tadAlambano brahmaNa AkAravisheShopadesha upAsanArtho na virudhyate | evam avaiyarthyam AkAravadbrahmaviShayANAm api vAkyAnAM bhaviShyati | na hi vedavAkyAnAM kasyacid arthavattvam kasyacid anarthavattvam iti yuktaM pratipattum, pramANatvAvisheShAt | 

nanv evam api yat purastAt pratij~nAtam -- nopAdhiyogAd apyubhayaliN^gatvaM brahmaNo.astIti, tad virudhyate | neti brUmaH -- upAdhinimittasya vastudharmatvAnupapatteH | upAdhInAM ca avidyApratyupasthApitatvAt | satyAm eva ca naisargikyAm avidyAyAM lokavedavyavahArAvatAra iti tatra tatra avocAma ||15||

|| 3.2.16 || 

Aha ca tanmAtram ||

Aha ca shrutiH caitanyamAtraM vilakShaNarUpAntararahitaM nirvisheShaM brahma -- sa yathA saindhavaghano.anantaro.abAhyaH kR^itsno rasaghana evaivaM vA are.ayam AtmAnantaro.abAhyaH kR^itsnaH praj~nAnaghana eva [bR^i.A.u. 4.5.13] iti | etad uktaM bhavati -- nAsya Atmano.antar bahir vA caitanyAd anyad rUpam asti, caitanyam eva tu nirantaram asya svarUpam -- yathA saindhavaghanasyAntar bahishca lavaNarasa eva nirantaro bhavati, na rasAntaram, tathaiveti ||16||

|| 3.2.17 || 

darshayati cAtho api smaryate || 

darshayati ca shrutiH pararUpapratiShedhenaiva brahma -- nirvisheShatvAt | athAta Adesho neti neti anyad eva tadviditAdatho aviditAdadhi [ke.u. 1.3], yato vAco nivartante aprApya manasA saha [tai.u. 2.8] ityevamAdyA | bAShkalinA ca bAdhvaH pR^iShTaH san avacanenaiva brahma provAceti shrUyate -- sa hovAcAdhIhi bho iti sa tUShNIM babhUva taM ha dvitIye tR^itIye vA vacana uvAca brUmaH khalu tvaM tu na vijAnAsi | upashAnto.ayam AtmA iti | tathA smR^itiShvapi parapratiShedhenaivopadishyate -- 

j~neyaM yat tat pravakShyAmi yajj~nAtvAmR^itam ashnute | 
anAdimat paraM brahma na sat tan nAsad ucyate || [gItA 13.12] ityevamAdyAsu, 

tathA vishvarUpadharo nArAyaNo nAradam uvAceti smaryate -- 

mAyA hyeShA mayA sR^iShTA yanmAM pashyasi nArada | 
sarvabhUtaguNair yuktaM naivaM mAM j~nAtum arhasi || iti ||17||

|| 3.2.18 ||

ata eva copamA sUryakAdivat ||

yata eva ca ayam AtmA caitanyarUpo nirvisheSho vAN^manasAtItaH parapratiShedhopadeshyaH, ata eva ca asyopAdhinimittAm apAramArthikIM visheShavattAm abhipretya jalasUryakAdivad ityupamA upAdIyate mokShashAstreShu -- 

yathA hyayaM jyotir AtmA vivasvAn 
apo bhinnA bahudhaiko.anugacchan | 
upAdhinA kriyate bhedarUpo 
devaH kShetreShv evam ajo.ayam AtmA || iti | 

eka eva hi bhUtAtmA bhUte bhUte vyavasthitaH | 
ekadhA bahudhA caiva dR^ishyate jalacandravat || iti caivamAdiShu ||18|| 
 
|| 3.2.19 || 

atra pratyavasthIyate -- 

ambuvad agrahaNAt tu na tathAtvam ||

na jalasUryakAditulyatvam ihopapadyate, tadvad agrahaNAt | sUryAdibhyo hi mUrtebhyaH pR^ithagbhUtaM viprakR^iShTadeshaM mUrtaM jalaM gR^ihyate | tatra yuktaH sUryAdipratibimbodayaH | na tu AtmA mUrtaH, na cAsmAt pR^ithagbhUtA viprakR^iShTadeshAshcopAdhayaH, sarvagatatvAt sarvAnanyatvAcca | tasmAd ayukto.ayaM dR^iShTAnta iti ||19||

|| 3.2.20 ||

atra pratividhIyate -- 

vR^iddhihrAsabhAktvam antarbhAvAd ubhayasAmaJNjasyAd evam ||

yukta eva tu ayaM dR^iShTAntaH, vivakShitAMshasambhavAt | na hi dR^iShTAntadArShTAntikayoH kvacit kaMcit vivakShitam aMshaM muktvA sarvasArUpyaM kenacit darshayituM shakyate | sarvasArUpye hi dR^iShTAntadArShTAntikabhAvoccheda eva syAt | na cedaM svamanIShayA jalasUryakAdidR^iShTAntapraNayanam | shAstrapraNItasya tu asya prayojanamAtram upanyasyate | kiM punar atra vivakShitaM sArUpyam iti, tad ucyate -- vR^iddhihrAsabhAktvam iti | jalagataM hi sUryapratibimbaM jalavR^iddhau vardhate, jalahrAse hrasati, jalacalane calati, jalabhede bhidyate -- ityevaM jaladharmAnuvidhAyi bhavati, na tu paramArthataH sUryasya tathAtvam asti | evaM paramArthato.avikR^itam ekarUpam api sat brahma dehAdyupAdhyantarbhAvAt bhajata ivopAdhidharmAn vR^iddhihrAsAdIn | evam ubhayor dR^iShTAntadArShTAntikayoH sAmaJNjasyAd avirodhaH ||20||

|| 3.2.21 ||

darshanAcca ||

darshayati ca shrutiH parasyaiva brahmaNo dehAdiShUpAdhiShvantar anupravesham -- purashcakre dvipadaH purashcakre catuShpadaH | puraH sa pakShI bhUtvA puraH puruSha Avishat iti | anena jIvenAtmanAnupravishya iti ca | tasmAd yuktam etat ata eva copamA sUryakAdivat iti | tasmAt nirvikalpakaikaliN^gam eva brahma, na ubhayaliN^gaM viparItaliN^gaM vA iti siddham || 

atra kecit dve adhikaraNe kalpayanti -- prathamaM tAvat kiM pratyastamitAsheShaprapaJNcam ekAkAraM brahma, uta prapaJNcavad anekAkAropetam iti | dvitIyaM tu pratyastamitaprapaJNcatve kiM sallakShaNaM brahma, uta bodhalakShaNam, uta ubhayalakShaNam iti | atra vayaM vadAmaH -- sarvathApyAnarthakyam adhikaraNAntaram Arambhasyeti | yadi tAvad anekaliN^gatvaM parasya brahmaNo nirAkartavyam ityayaM prayAsaH, tat pUrveNaiva na sthAnato.api ityanenAdhikaraNena nirAkR^itam iti, uttaram adhikaraNam prakAshavacca ityetad vyartham eva bhavet | na ca sallakShaNam eva brahma na bodhalakShaNam -- iti shakyaM vaktum, vij~nAnaghana eva ityAdishrutivaiyarthyaprasaN^gAt | kathaM vA nirastacaitanyaM brahma cetanasya jIvasyAtmatvenopadishyeta? nApi bodhalakShaNam eva brahma na sallakShaNam iti shakyaM vaktum, astItyevopalabdhavyaH ityAdishrutivaiyarthyaprasaN^gAt | kathaM vA nirastasattAko bodho.abhyupagamyeta | 

nApyubhayalakShaNam eva brahma -- iti shakyaM vaktum, pUrvAbhyupagamavirodhaprasaN^gAt | sattAvyAvR^ittena ca bodhena bodhavyAvR^ittayA ca sattayA upetaM brahma pratijAnAnasya tad eva pUrvAdhikaraNapratiShiddhaM saprapaJNcatvaM prasajyeta | shrutatvAd adoSha iti cet, na, ekasya anekasvabhAvatvAnupapatteH | atha sattaiSha bodhaH, bodha eva ca sattA, nAnayoH parasparavyAvR^ittir astIti yadyucyeta, tathApi kiM sallakShaNaM brahma, uta bodhalakShaNam, utobhayalakShaNam -- ityayaM vikalpo nirAlambana eva syAt | sUtrANi tv ekAdhikaraNatvenaivAsmAbhir nItAni | api ca brahmaviShayAsu shrutiShu AkAravad anAkArapratipAdanena vipratipannAsu, anAkAre brahmaNi parigR^ihIte, avashyaM vaktavyA itarAsAM shrutInAM gatiH | tAdarthyena prakAshavacca ityAdIni sUtrANyarthavattarANi sampadyante || 

yad apyAhuH -- AkAravAdinyo.api shrutayaH prapaJNcavilayamukhena anAkArapratipattyarthA eva, na pR^ithagarthA iti, tad api na samIcInam iva lakShyate | katham? ye hi paravidyAdhikAre kecit prapaJNcA ucyante, yathA -- yuktA hyasya harayaH shatA dasheti, ayaM vai harayo.ayaM vai dasha ca sahasrANi bahUni cAnantAni ca [bR^i.A.u. 2.5.19] ityevamAdayaH, te bhavantu pravilayArthAH | tad etad brahmApUrvam anaparam anantaram abAhyam [bR^i.A.u. 2.5.19] ityupasaMhArAt | 

ye punar upAsanAvidhAnAdhikAre prapaJNcA ucyante, yathA -- manomayaH prANasharIro bhArUpaH [chA.u. 3.14.2] ityevamAdayaH -- na teShAM pravilayArthatvaM nyAyyam | sa kratuM kurvIta ityevaMjAtIyakena prakR^itenaiva upAsanavidhinA teShAM sambandhAt | shrutyA ca evaMjAtIyakAnAM guNAnAm upAsanArthatve.avakalpamAne na lakShaNayA pravilayArthatvam avakalpate | sarveShAM ca sAdhAraNe pravilayArthatve sati arUpavad eva hi tatpradhAnatvAt iti vinigamanakAraNavacanam anavakAshaM syAt | phalam apyeShAM yathopadeshaM kvacid duritakShayaH, kvacid aishvairyaprAptiH, kvacit kramamuktiH ityavagamyata eva | ityataH pArthagarthyam eva upAsanAvAkyAnAM brahmavAkyAnAM ca nyAyyam, na ekavAkyatvam || 

kathaM ca eShAm ekavAkyatotprekShyata iti vaktavyam -- ekaniyogapratIteH, prayAjadarshapUrNamAsavAkyavad iti cet, na, brahmavAkyeShu niyogAbhAvAt -- vastumAtraparyavasAyIni hi brahmavAkyAni, na niyogopadeshIni ityetadvistareNa pratiShThApitam tat tu samanvayAt ityatra | kiMviShayashcAtra niyogo.abhipreyata iti vaktavyam | puruSho hi niyujyamAnaH kuru iti svavyApAre kasmiMshcin niyujyate | 

nanu dvaitaprapaJNcapravilayo niyogaviShayo bhaviShyati -- apravilApite hi dvaitaprapaJNce brahmatattvAbodho na bhavatItyato brahmatattvAvabodhapratyanIkabhUto dvaitaprapaJNcaH pravilApyaH -- yathA svargakAmasya yAgo.anuShThAtavya upadishyate, evam apavargakAmasya prapaJNcapravilayaH | yathA ca tamasi vyavasthitaM ghaTAditattvam avabubhutsamAnena tatpratyanIkabhUtaM tamaH pravilApyate, evaM brahmatattvam avabubhutsamAnena tatpratyanIkabhUtaH prapaJNcaH pravilApayitavyaH | brahmasvabhAvo hi prapaJNcaH, na prapaJNcasvabhAvaM brahma | tena nAmarUpaprapaJNcapravilApanena brahmatattvAvabodho bhavati -- iti | atra vayaM pR^icchAmaH -- ko.ayaM prapaJNcapravilayo nAma? -- kim agnipratApasamparkAt ghR^itakAThinyapravilaya iva prapaJNcapravilayaH kartavyaH, Aho svid ekasmiMshca timirakR^itAnekacandraprapaJNcavat avidyAkR^ito brahmaNi nAmarUpaprapaJNco vidyayA pravilApayitavyaH -- iti | tatra yadi tAvad vidyamAno.ayaM prapaJNcaH dehAdilakShaNa AdhyAtmikaH bAhyashca pR^ithivyAdilakShaNaH pravilApayitavya ityucyeta, sa puruShamAtreNAshakyaH pravilApayitum iti tatpravilayopadesho.ashakyaviShaya eva syAt | ekena ca Adimuktena pR^ithivyAdipravilayaH kR^ita iti idAnIM pR^ithivyAdishUnyaM jagad abhaviShyat | 

atha avidyAdhyasto brahmaNyekasmin ayaM prapaJNco vidyayA pravilApyata iti brUyAt, tato brahmaiva avidyAdhyastaprapaJNcapratyAkhyAnena Avedayitavyam -- ekam evAdvitIyaM [chA.u. 6.2.1], brahma tat satyaM sa AtmA tat tvam asi [chA.u. 6.8.7] iti -- tasminn Avedite, vidyA svayam evotpadyate | tayA ca avidyA bAdhyate, tatashca avidyAdhyastaH sakalo.ayaM nAmarUpaprapaJNcaH svapnaprapaJNcavat pravilIyate -- anAvedite tu brahmaNi brahmavij~nAnaM kuru prapaJNcapravilayaM ca iti shatakR^itvo.apyukte na brahmavij~nAnaM prapaJNcapravilayo vA jAyeta | 

nanvavedite brahmaNi tadvij~nAnaviShayaH prapaJNcavilayaviShayo vA niyogaH syAt | na, niShprapaJNcabrahmAtmatvAvedanenaiva ubhayasiddhiH -- rajjusvarUpaprakAshanenaiva 
hi tatsvarUpavij~nAnam avidyAdhyastasarpAdiprapaJNcapravilayashca bhavati | na ca kR^itam eva punaH kriyate || 

niyojyo.api ca prapaJNcAvasthAyAM yo.avagamyate jIvo nAma, sa prapaJNcapakShasyaiva vA syAt, brahmapakShasyaiva vA -- prathame vikalpe niShprapaJNcabrahmatattvapratipAdanena pR^ithivyAdivat jIvasyApi pravilApitatvAt kasya prapaJNcavilaye niyoga ucyeta? kasya vA niyoganiShThatayA mokSho.avAptavya ucyeta? dvitIye.api brahmaiva aniyojyasvabhAvaM jIvasya svarUpam, jIvatvaM tu, avidyAkR^itam eva -- iti pratipAdite brahmaNi niyojyAbhAvAt niyogAbhAva eva | draShTavyAdishabdA api paravidyAdhikArapaThitAH tattvAbhimukhIkaraNapradhAnAH, na tattvAvabodhavidhipradhAnA bhavanti | loke.api -- idaM pashya, idam AkarNayeti ca evaMjAtIyakeShu nirdesheShu praNidhAnamAtraM kurvityucyate, na sAkShAjj~nAnam eva kurviti | j~neyAbhimukhasyApi j~nAnaM kadAcijjAyate, kadAcin na jAyate | tasmAt taM prati j~nAnaviShaya eva darshayitavyo j~nApayitukAmena | tasmin darshite svayam eva yathAviShayaM yathApramANaM ca j~nAnam utpadyate | na ca pramANAntareNa anyathAprasiddhe.arthe anyathAj~nAnaM niyuktasyApyupapadyate | yadi punar niyukto.aham iti anyathA j~nAnaM kuryAt, na tu tat j~nAnam, kiM tarhi, mAnasI sA kriyA | svayam eva ced anyathotpadyeta, bhrAntir eva syAt | j~nAnaM tu pramANajanyaM yathAbhUtaviShayaM ca | na tat niyogashatenApi kArayituM shakyate, na ca pratiShedhashatenApi vArayituM shakyate | na hi tat puruShatantram, vastutantram eva hi tat | ato.api niyogAbhAvaH | 

kiM cAnyat -- niyoganiShThatayaiva paryavasyatyAmnAye, yad abhyupagatam aniyojyabrahmAtmatvaM jIvasya, tad apramANakam eva syAt | atha shAstram eva aniyojyabrahmAtmatvam AcakShIta, tadavabodhe ca puruShaM niyuJNjIta, tato brahmashAstrasyaikasya dvyarthaparatA viruddhArthaparatA ca prasajyeyAtAm | niyogaparatAyAM ca, shrutahAniH ashrutakalpanA karmaphalavan mokShasyAdR^iShTaphalatvam anityatvaM ca -- ityevamAdayo doShA na kenacit parihartuM shakyAH | tasmAd avagatiniShThAnyeva brahmavAkyAni, na niyoganiShThAni | atashca ekaniyogapratIter ekavAkyatetyayuktam || 

abhyupagamyamAne.api ca brahmavAkyeShu niyogasadbhAve, tad ekatvaM niShprapaJNcopadesheShu saprapaJNcopadesheShu cAsiddham | na hi shabdAntarAdibhiH pramANair niyogabhede.avagamyamAne, sarvatra eko niyoga iti shakyam Ashrayitum | prayAjadarshapUrNamAsavAkyeShu tu adhikArAMshenAbhedAt yuktam ekatvam | na tviha saguNanirguNacodanAsu kashcid ekatvakaro.aMsho.asti | na hi bhArUpatvAdayo guNAH prapaJNcapravilayopakAriNaH, nApi prapaJNcavilayo bhArUpatvAdiguNopakArI, parasparavirodhitvAt | na hi kR^itsnaprapaJNcapravilApanaM prapaJNcaikadeshApekShaNaM ca ekasmin dharmiNi yuktaM samAveshayitum | tasmAt asmadukta eva vibhAgaH AkAravadanAkAropadeshAnAM yuktatara iti ||21||

  -- o)0(o -- 
prakR^itaitAvattvAdhikaraNam 
|| 3.2.22 ||

dve vAva brahmaNo rUpe mUrtaM caivAmUrtaM [bR^i.A.u. 2.3.1] ca ityupakramya, paJNcamahAbhUtAni dvairAshyena pravibhajya, amUrtarasasya ca puruShashabdoditasya mAhArajanAdIni rUpANi darshayitvA, punaH paThyate -- athAta Adesho neti neti na hyetasmAd iti netyanyat param asti [bR^i.A.u. 2.3.6] iti | tatra ko.asya pratiShedhasya viShaya iti jij~nAsAmahe | na hyatra idaM tad iti visheShitaM kiMcitpratiShedhyam upalabhyate | itishabdena tu atra pratiShedhyaM kim api samarpyate, neti neti iti itiparatvAt naJNprayogasya | itishabdashcAyaM saMnihitAlambanaH evaMshabdasamAnavR^ittiH prayujyamAno dR^ishyate -- iti ha smopAdhyAyaH kathayati ityevamAdiShu | saMnihitaM cAtra prakaraNasAmarthyAd rUpadvayaM saprapaJNcaM brahmaNaH, tacca brahma, yasya te dve rUpe | tatra naH saMshaya upajAyate -- kim ayaM pratiShedho rUpe rUpavacca ubhayam api pratiShedhati, Aho svid ekataram | yadApyekataram, tadApi kiM brahma pratiShedhati, rUpe parishinaShTi, Aho svid rUpe pratiShedhati, brahma parishinaShTIti || 

tatra prakR^itatvAvisheShAd ubhayam api pratiShedhatItyAshaN^kAmahe -- dvau caitau pratiShedhau, dviH netishabdaprayogAt | tayor ekena saprapaJNcaM brahmaNo rUpaM pratiShidhyate, apareNa rUpavad brahma -- iti bhavati matiH | athavA brahmaiva rUpavat pratiShidhyate | tad dhi vAN^manasAtItatvAd asambhAvyamAnasadbhAvaM pratiShedhArham | na tu rUpaprapaJNcaH pratyakShAdigocaratvAt pratiShedhArhaH | abhyAsastvAd arArthaH ityevaM prApte, brUmaH -- 

prakR^itaitAvattvaM hi pratiShedhati tato bravIti ca bhUyaH ||

na tAvad ubhayapratiShedha upapadyate, shUnyavAdaprasaN^gAt -- kaMcid dhi paramArtham Alambya aparamArthaH pratiShidhyate, yathA rajjvAdiShu sarpAdayaH | tacca parishiShyamANe kasmiMshcid bhAve avakalpate | kR^itsnapratiShedhe tu ko.anyo bhAvaH parishiShyeta ? aparishiShyamANe cAnyasmin, ya itaraH pratiSheddhum Arabhyate pratiSheddhum ashakyatvAt tasyaiva paramArthatvApatteH pratiShedhAnupapattiH | 

nApi brahmapratiShedha upapadyate -- brahma te bravANi [bR^i.A.u. 2.1.1] ityAdyupakramavirodhAt, asann eva sa bhavati | asad brahmeti veda cet [tai.u. 2.6.1] ityAdinindAvirodhAt, astItyevopalabdhavyaH [ka.u. 2.3.13] ityAdyavadhAraNavirodhAt, sarvavedAntavyAkopaprasaN^gAcca | vAN^manasAtItatvam api brahmaNo na abhAvAbhiprAyeNAbhidhIyate | na hi mahatA parikarabandhena brahmavid Apnoti param satyaM j~nAnam anantaM brahma [tai.u. 2.1.1] ityevamAdinA vedAnteShu brahma pratipAdya tasyaiva punar abhAvo.abhilapyeta | prakShAlanAd dhi paN^kasya dUrAd asparshanaM varam iti hi nyAyaH | pratipAdanaprakriyA tu eShA -- yato vAco nivartante | aprApya manasA saha [tai.u. 2.4.1] iti | 

etad uktaM bhavati -- vAN^manasAtItam aviShayAntaHpAtipratyagAtmabhUtaM nityashuddhabuddhamuktasvabhAvaM brahmeti | tasmAd brahmaNo rUpaprapaJNcaM pratiShedhati, parishinaShTi brahmetyavagantavyam || 

tad etad ucyate -- prakR^itaitAvattvaM hi pratiShedhatIti | prakR^itaM yad etAvat iyattAparicchinnaM mUrtAmUrtalakShaNaM brahmaNo rUpaM tad eSha shabdaH pratiShedhati | tad dhi prakR^itaM prapaJNcitaM ca pUrvasmin granthe adhidaivatam adhyAtmaM ca | tajjanitam eva ca vAsanAlakShaNam aparaM rUpam amUrtarasabhUtaM puruShashabdoditaM liN^gAtmavyapAshrayaM mAhArajanAdyupamAbhir darshitam -- amUrtarasasya puruShasya cakShurgrAhyarUpayogitvAnupapatteH | tad etat saprapaJNcaM brahmaNo rUpaM saMnihitAlambanena itikaraNena pratiShedhakaM naJNaM prati upanIyata iti gamyate | brahma tu rUpavisheShaNatvena ShaShThyA nirdiShTaM pUrvasmin granthe, na svapradhAnatvena | prapaJNcite ca tadIye rUpadvaye rUpavataH svarUpajij~nAsAyAm idam upakrAntam -- athAta Adesho neti neti iti | tatra kalpitarUpapratyAkhyAnena brahmaNaH svarUpAvedanam iti nirNIyate | tadAspadaM hi idaM samastaM kAryam neti neti iti pratiShiddham | yuktaM ca kAryasya, vAcArambhaNashabdAdibhyo.asattvam iti, neti netIti pratiShedhanam | 

na tu brahmaNaH, sarvakalpanAmUlatvAt | na ca atra iyam AshaN^kA kartavyA -- kathaM hi shAstraM svayam eva brahmaNo rUpadvayaM darshayitvA, svayam eva punaH pratiShedhati -- prakShAlanAd dhi paN^kasya dUrAd asparshanaM varam iti, yataH nedaM shAstraM pratipAdyatvena brahmaNo rUpadvayaM nirdishati, lokaprasiddhaM tu idaM rUpadvayaM brahmaNi kalpitaM parAmR^ishati pratiShedhyatvAya shuddhabrahmasvarUpapratipAdanAya ca -- iti niravadyam | dvau ca etau pratiShedhau yathAsaMkhyanyAyena dve api mUrtAmUrte pratiShedhataH | 

yad vA, pUrvaH pratiShedho bhUtarAshiM pratiShedhati, uttaro vAsanArAshim | athavA neti neti iti vIpsA iyam -- iti iti yAvat kiMcit utprekShyate, tat sarvaM na bhavatItyarthaH -- parigaNitapratiShedhe hi kriyamANe, yadi naitad brahma, kim anyad brahma bhaved iti jij~nAsA syAt | vIpsAyAM tu satyAM samastasya viShayajAtasya pratiShedhAt aviShayaH pratyagAtmA brahmeti, jij~nAsA nivartate | tasmAt prapaJNcam eva brahmaNi kalpitaM pratiShedhati, parishinaShTi brahmeti nirNayaH || 

itashca eSha eva nirNayaH, yataH -- tataH prapaJNcapratiShedhAt, bhUyo brahma bravIti, anyat param asti iti | abhAvAvasAne hi pratiShedhe kriyamANe, kim anyat param astIti brUyAt | tatraiShA akSharayojanA -- neti netIti brahmAdishya, tam evAdeshaM punar nirvakti -- neti netItyasya ko.arthaH ? na hyetasmAd brahmaNo vyatiriktam astIti, ataH neti netItyucyate, na punaH svayam eva nAstItyarthaH | tacca darshayati -- anyat param apratiShiddhaM brahmAstIti | yadA punar evam akSharANi yojyante -- na hi, etasmAt iti na iti na iti prapaJNcapratiShedharUpAt AdeshanAt, anyat paramAdeshanaM brahmaNo.astIti -- tadA, tato bravIti ca bhUyaH ityetat nAmadheyaviShayaM yojayitavyam -- atha nAmadheyaM satyasya satyam iti prANA vai satyaM teShAm eSha satyam iti hi bravIti -- iti | tacca brahmAvasAne pratiShedhe samaJNjasaM bhavati | abhAvAvasAne tu pratiShedhe, kim satyasya satyam ityucyeta? tasmAd brahmAvasAno.ayaM pratiShedhaH, nAbhAvAvasAnaH -- ityadhyavasyAmaH ||22||

|| 3.2.23 ||

tad avyaktam Aha hi ||

yat tat pratiShiddhAt prapaJNcajAtAd anyat paraM brahma, tad asti cet, kasmAn na gR^ihyata iti, ucyate -- tat avyaktam anindriyagrAhyam, sarvadR^ishyasAkShitvAt | Aha hyevaM shrutiH -- 

na cakShuShA gR^ihyate nApi vAcA 
nAnyair devaiH tapasA karmaNA vA || [mu.u. 3.1.8]

sa eSha neti netyAtmA gR^ihyo na hi gR^ihyate yat tad apAshyam agrAhyam yadA hyevaiSha etasminn adR^ishye.anAtmye.anirukte.anilayane [bR^i.A.u. 3.9.26] ityAdyA | smR^itir api -- avyakto.ayam acintyo.ayam avikAryo.ayam ucyate [gItA 2.29] ityAdyA ||23||


|| 3.2.24 ||

api ca saMrAdhane pratyakShAnumAnAbhyAm ||

api ca enam AtmAnaM nirastasamastaprapaJNcam avyaktaM saMrAdhanakAle pashyanti yoginaH | saMrAdhanaM ca bhaktidhyAnapraNidhAnAdyanuShThAnam | kathaM punar avagamyate -- saMrAdhanakAle pashyantIti? pratyakShAnumAnAbhyAm, shrutismR^itibhyAm ityarthaH | tathA hi shrutiH -- 

parAJNci khAni vyatR^iNat svayambhUs
tasmAt parAM pashyati nAntarAtman | 
kashcid dhIraH pratyag AtmAnam aikShad
AvR^ittacakShur amR^itatvam icchan || [ka.u. 2.1.1] iti | 

j~nAnaprasAdena vishuddhasattvaH 
tataH tu taM pashyate niShkalaM dhyAyamAnaH || [mu.u. 3.1.8] iti caivamAdyA | 

smR^itir api -- 
ye vinidrA jitashvAsAH saMtuShTAH saMyatendriyAH | 
jyotiH pashyanti yuJNjAnAH tasmai yogAtmane namaH || 
yoginaH taM prapashyanti bhagavantaM sanAtanam || iti caivamAdyA ||24|| 

|| 3.2.25 ||

nanu saMrAdhyasaMrAdhakabhAvAbhyupagamAt parAparAtmanor anyatvaM syAd iti | netyucyate -- 

prakAshAdivaccAvaisheShyaM, prakAshashca karmaNyabhyAsAt || 

yathA prakAshAkAshasavitR^iprabhR^itayo.aN^gulikarakodakaprabhR^itiShu karmasu upAdhibhUteShu savisheShA ivAvabhAsante, na ca svAbhAvikIm avisheShAtmatAM jahati | evam upAdhinimitta evAyam AtmabhedaH, svataH tu aikAtmyam eva | tathA hi vedAnteShu abhyAsena asakR^it jIvaprAj~nayor abhedaH pratipAdyate ||25||

|| 3.2.26 ||

ato.anantena tathA hi liN^gam ||

atashca svAbhAvikatvAd abhedasya, avidyAkR^itatvAcca bhedasya, vidyayA avidyAM vidhUya jIvaH pareNa anantena prAj~nena AtmanA ekatAM gacchati | tathA hi liN^gam -- sa yo ha vai tat paramaM brahma veda brahmaiva bhavati [mu.u. 3.2.9], brahmaiva san brahmApyeti [bR^i.A.u. 4.4.7] ityAdi ||26||

|| 3.2.27 ||

ubhayavyapadeshAt tu ahikuNDalavat ||

tasminn eva saMrAdhyasaMrAdhakabhAve matAntaram upanyasyati, svamatavishuddhaye | kvacit jIvaprAj~nayor bhedo vyapadishyate -- tataH tu taM pashyate niShkalaM dhyAyamAnaH [mu.u. 3.1.8] iti dhyAtR^idhyAtavyatvena draShTR^idraShTavyatvena ca | parAt paraM puruSham upaiti divyam [mu.u. 3.2.8] iti gantR^igantavyatvena | yaH sarvANi bhUtAnyantaro yamayati iti niyantR^iniyantavyatvena ca | kvacit tu tayor evAbhedo vyapadishyate -- tat tvam asi [chA.u. 6.8.7], ahaM brahmAsmi [bR^i.A.u. 1.4.10], eSha ta AtmA sarvAntaraH eSha ta AtmAntaryAmyamR^itaH iti | tatraivam ubhayavyapadeshe sati, yadyabheda eva ekAntato gR^ihyate, bhedavyapadesho nirAlambana eva syAt | ata ubhayavyapadeshadarshanAt ahikuNDalavad atra tattvaM bhavitum arhati -- yathA ahiH ityabhedaH, kuNDalAbhogaprAMshutvAdInIti ca bhedaH, evam ihApIti ||

|| 3.2.28 || 

prakAshAshrayavad vA tejastvAt ||

athavA prakAshAshrayavad etat pratipattavyam -- yathA prakAshaH sAvitraH tadAshrayashca savitA nAtyantabhinnau, ubhayor api tejastvAvisheShAt | atha ca bhedavyapadeshabhAjau bhavataH -- evam ihApIti ||28||

|| 3.2.29 || 

pUrvavad vA ||

yathA vA pUrvam upanyastam -- prakAshAdivaccAvaisheShyam iti, tathaiva etad bhavitum arhati | tathA hi avidyAkR^itatvAd bandhasya vidyayA mokSha upapadyate | yadi punaH paramArthata eva baddhaH kashcid AtmA ahikuNDalanyAyena parasya AtmanaH saMsthAnabhUtaH, prakAshAshrayanyAyena ca ekadeshabhUto.abhyupagamyeta | tataH pAramArthikasya bandhasya 
tiraskartum ashakyatvAt mokShashAstravaiyarthyaM prasajyeta | na cAtra ubhAvapi bhedAbhedau shrutiH tulyavad vyapadishati | abhedam eva hi pratipAdyatvena nirdishati, bhedaM tu pUrvaprasiddham evAnuvadati arthAntaravivakShayA | tasmAt prakAshAdivaccAvaisheShyam ityeSha eva siddhAntaH ||29||

|| 3.2.30 ||

pratiShedhAcca ||

itashca eSha eva siddhAntaH, yat kAraNaM parasmAd Atmano.anyaM cetanaM pratiShedhati shAstram -- nAnyo.ato.asti draShTA ityevamAdi | athAta Adesho neti neti tad etad brahmApUrvam anaparam anantaram abAhyam iti ca brahmavyatiriktaprapaJNcanirAkaraNAt brahmamAtraparisheShAcca eSha eva siddhAnta iti gamyate ||30|| 

|| 3.2.31 || 

yadetat nirastasamastaprapaJNcaM brahma nirdhAritam, asmAt param anyat tattvam asti nAstIti shrutivipratipatteH saMshayaH | kAnicid dhi vAkyAni ApAtenaiva pratibhAsamAnAni brahmaNo.api param anyat tattvaM pratipAdayantIva | teShAM hi parihAram abhidhAtum ayam upakramaH kriyate -- 

paramataH setUnmAnasambandhabhedavyapadeshebhyaH ||

param ato brahmaNo.anyat tattvaM bhavitum arhati | kutaH? setuvyapadeshAt unmAnavyapadeshAt sambandhavyapadeshAt bhedavyapadeshAcca | setuvyapadeshaH tAvat -- atha ya AtmA sa setur vidhR^itiH [chA.u. 8.4.1] ityAtmashabdAbhihitasya brahmaNaH setutvaM saN^kIrtayati | setushabdashca hi loke jalasantAnavicchedakare mR^iddArvAdipracaye prasiddhaH | iha ca setushabdaH Atmani prayukta iti laukikasetoH iva Atmasetor anyasya vastuno.astitvaM gamayati | setu tIrtvA [chA.u. 8.4.2] iti ca taratishabdaprayogAt -- yathA laukikaM setuM tIrtvA jAN^galam asetuM prApnoti, evam AtmAnaM setuM tIrtvA anAtmAnam asetuM prApnotIti gamyate | 

unmAnavyapadeshashca bhavati -- tad etad brahma catuShpAt  aShTAshaphaM  ShoDashakalam  iti | yacca loke unmitam etAvad idam iti paricchinnaM kArShApaNAdi, tato.anyad vastu astIti prasiddham | tathA brahmaNo.apyunmAnAt tato.anyena vastunA bhavitavyam iti gamyate | tathA sambandhavyapadesho bhavati -- satA somya tadA sampanno bhavati [chA.u. 6.8.1] iti, shArIra AtmA prAj~nenAtmanA sampariShvaktaH [bR^i.A.u 4.3.21] iti ca | mitAnAM ca mitena sambandho dR^iShTAH, yathA narANAM nagareNa | jIvAnAM ca brahmaNA sambandhaM vyapadishati suShuptau | ataH tataH paramanyad amitamastIti gamyate | bhedavyapadeshashca enamarthaM gamayati | tathA hi -- atha ya eSho.antarAditye hiraNmayaH puruSho dR^ishyate ityAdityAdhAram IshvaraM vyapadishya, tato bhedena akShyAdhAram IshvaraM vyapadishati -- atha ya eSho.akShiNi puruSho dR^ishyate iti | atideshaM ca asya amunA rUpAdiShu karoti -- tasyaitasya tad eva rUpaM yadamuShya rUpaM yAvamuShya geShNau tau geShNau yannAma tannAma iti | sAvadhikaM ca Ishvaratvam ubhayor vyapadishati -- ye cAmuShmAt parAJNco lokAsteShAM ceShTo devakAmAnAM ca ityekasya, ye caitasmAd arvAJNco lokAsteShAM ceShTo manuShyakAmAnAM ca ityekasya, yathA idaM mAgadhasya rAjyam, idaM vaidehasyeti | evam etebhyaH setvAdivyapadeshebhyo brahmaNaH paramastIti || 

|| 3.2.32 ||

evaM prApte, pratipAdyate -- 

sAmAnyAt tu ||

tushabdena pradarshitAM prAptiM niruNaddhi | na brahmaNo.anyat kiMcid bhavitum arhati, pramANAbhAvAt -- na hyanyasyAstitve kiMcit pramANam upalabhAmahe | sarvasya hi janimato vastujAtasya janmAdi brahmaNo bhavatIti nirdhAritam, ananyatvaM ca kAraNAt kAryasya | na ca brahmavyatiriktaM kiMcit ajaM sambhavati, sad eva somyedam agra AsId ekam evAdvitIyam ityavadhAraNAt | ekavij~nAnena ca sarvavij~nAnapratij~nAnAt na brahmavyatiriktavastvastitvam avakalpate | 

nanu setvAdivyapadeshAH brahmavyatiriktaM tattvaM sUcayantItyuktam | netyucyate -- setu -- vyapadeshaH tAvat na brahmaNo bAhyasya sadbhAvaM pratipAdayituM kShamate | setur Atmeti hi Aha, na ataH paramastIti | tatra parasmin asati setutvaM nAvakalpata iti paraM kim api kalpyeta | na caitat nyAyyam | haTaho hi aprasiddhakalpanA | api ca setuvyapadeshAd Atmano laukikasetunidarshanena sabAhyavastutAM prasaJNjayatA mR^iddArumayatApi prAsaN^kShyata | na caitan nyAyyam, ajatvAdishrutivirodhAt | setusAmAnyAt tu setushabda Atmani prayukta iti shliShyate | jagataH tanmaryAdAnAM ca vidhArakatvaM setusAmAnyam AtmanaH | ataH setuH iva setuH -- iti prakR^ita AtmA stUyate | setuM tIrtvA ityapi taratiH atikramAsambhavAt prApnotyartha eva vartate -- yathA vyAkaraNaM tIrNa iti prAptaH ucyate, na atikrAntaH, tadvat ||32||

|| 3.2.33 || 

buddhyarthaH pAdavat ||

yad apyuktam -- unmAnavyapadeshAd asti param iti, tatrAbhidhIyate -- unmAnavyapadesho.api na brahmavyatiriktavastvastitvapratipattyarthaH | kim arthaH tarhi? buddhyarthaH, upAsanArtha iti yAvat | catuShpAd aShTAshaphaM ShoDashakalam ityevaMrUpA -- buddhiH kathaM nu nAma brahmaNi sthirA syAt ? iti -- vikAradvAreNa brahmaNa unmAnakalpanaiva kriyate | na hi avikAre.anante brahmaNi sarveH pumbhiH shakyA buddhiH sthApayitum, mandamadhyamottamabuddhitvAt puMsAm iti | pAdavat -- yathA manAkAshayor adhyAtmam adhidaivataM ca brahmapratIkayor AmnAtayoH, catvAro vAgAdayo manaHsambandhinaH pAdAH kalpyante, catvArashca agnyAdaya AkAshasambandhinaH -- AdhyAnAya, tadvat | athavA pAdavad iti -- yathA kArShApaNe pAdavibhAgo vyavahAraprAcuryAya kalpyate -- na hi sakalenaiva kArShApaNena sarvadA sarve janA vyavahartum Ishate, krayavikraye parimANAniyamAt, tadvad ityarthaH ||33||

|| 3.2.34 ||

sthAnavisheShAt prakAshAdivat ||

iha sUtre dvayor api sambandhabhedavyapadeshayoH parihAro.abhidhIyate | yad apyuktam -- sambandhavyapadeshAt bhedavyapadeshAcca paramataH syAditi, tadapyasat | yata ekasyApi sthAnavisheShApekShayA etau vyapadeshAv upapadyete | sambandhavyapadeshe tAvad ayam arthaH -- buddhyAdyupAdhisthAnavisheShayogAd udbhUtasya visheShavij~nAnasya upAdhyupashame ya upashamaH, sa paramAtmanA sambandhaH -- ityupAdhyapekShayA upacaryate, na parimitatvApekShayA | tathA bhedavyapadesho.api brahmaNa upAdhibhedApekShayaiva upacaryate, na svarUpabhedApekShayA | prakAshAdivad iti upamopAdAnam -- yathA ekasya prakAshasya sauryasya cAndramasasya vA upAdhiyogAd upajAtavisheShasya upAdhyupashamAt sambandhavyapadesho bhavati, upAdhibhedAcca bhedavyapadeshaH | yathA vA, sUcIpAshAkAshAdiShUpAdhyapekShayaivaitau sambandhabhedavyapadeshau bhavataH, tadvat ||24||

|| 3.2.35 ||

upapatteshca ||

upapadyate ca atra IdR^isha eva sambandhaH, nAnyAdR^ishaH -- svam apIto bhavati iti hi svarUpasambandham enam Amananti | svarUpasya ca anapAyitvAt na naranagaranyAyena sambandho ghaTate | upAdhikR^itasvarUpatirobhAvAt tu svam apIto bhavati ityupapadyate | tathA bhedo.api nAnyAdR^ishaH sambhavati, bahutarashrutiprasiddhaikeshvaratvavirodhAt | tathA ca shrutir ekasyApyAkAshasya sthAnakR^itaM bhedavyapadesham upapAdayati -- yo.ayaM bahirdhA puruShAd AkAshaH yo.ayam antaH puruSha AkAshaH yo.ayam antarhR^idaya AkAshaH [chA.u. 3.12.7] iti ||35||

|| 3.2.36 ||

tathAnyapratiShedhAt ||

evaM setvAdivyapadeshAn parapakShahetUn unmathya samprati svapakShaM hetvantareNopasaMharati | tathAnyapratiShedhApi na brahmaNaH paraM vastvantaram astIti gamyate | tathA hi -- sa evAdhastAt... aham evAdhastAt [chA.u. 7.25.1], AtmaivAdhastAt sarvaM taM parAd Adyo.anyatrAtmanaH sarvaM veda [bR^i.A.u 1.4.7], brahmaivedaM sarvam [bR^i.A.u 2.5.1], AtmaivedaM sarvam neha nAnAsti kiMcana [chA.u. 7.25.2], yasmAt paraM nAparam asti kiMcit tad etad brahmApUrvam anaparam anantaram abAhyam ityevamAdIni vAkyAni svaprakaraNasthAni anyArthatvena pariNetum ashakyAni brahmavyatiriktaM vastvantaraM vArayanti | sarvAntarashruteshca na paramAtmano.anyo.antarAtmA astItyavagamyate ||36||

|| 3.2.37 ||

anena sarvagatatvamAyAmashabdAdibhyaH ||

anena setvAdivyapadeshanirAkaraNena anyapratiShedhasamAshrayaNena ca sarvagatatvam apyAtmanaH siddhaM bhavati | anyathA hi tan na sidhyet | setvAdivyapadesheShu hi mukhyeShvaN^gIkriyamANeShu pariccheda AtmanaH prasajyeta, setvAdInAm evam AtmakatvAt | tathA anyapratiShedhe.apyasati, vastu vastvantarAd vyAvartata iti pariccheda eva AtmanaH prasajyeta | sarvagatatvaM ca asya AyAmashabdAdibhyo.avagamyate | AyAmashabdaH vyAptivacanaH shabdaH | yAvAn vA ayam AkAshaH tAvAn eSho.antarhR^idaya AkAshaH AkAshavat sarvagatashca nityaH jyAyAn divaH jyAyAn AkAshAt -- nityaH sarvagataH sthANur acalo.ayaM sanAtanaH [gItA 2.24] ityevamAdayo hi shrutismR^itinyAyAH sarvagatatvam Atmano.avabodhayanti ||27||

  -- o)0(o -- 
phalAdhikaraNam

|| 3.2.38 || 

tasyaiva brahmaNo vyAvahArikyAm IshitrIshitavyavibhAgAvasthAyAm, ayam anyaH svabhAvo varNyate | yad etat iShTAniShTavyAmishralakShaNaM karmaphalaM saMsAragocaraM trividhaM prasiddhaM jantUnAm, kim etat karmaNo bhavati, Aho svid IshvarAd iti bhavati vicAraNA | 

phalam ata upapatteH ||

tatra tAvat pratipAdyate -- phalam ata IshvarAt bhavitum arhati | kutaH? upapatteH | sa hi sarvAdhyakShaH sR^iShTisthitisaMhArAn vicitrAn vidadhat deshakAlavisheShAbhij~natvAt karmiNAM karmAnurUpaM phalaM sampAdayatItyupapadyate | karmaNaH tu anukShaNavinAshinaH kAlAntarabhAvi phalaM bhavatItyanupapannam, abhAvAd bhAvAnutpatteH | syAd etat -- karma vinashyat svakAlam eva svAnurUpaM phalaM janayitvA vinashyati, tat phalaM kAlAntaritaM kartrA bhokShyata iti | tad api na parishudhyati, prAgbhoktR^isambandhAt phalatvAnupapatteH -- yatkAlaM hi yat sukhaM duHkhaM vA AtmanA bhujyate, tasyaiva loke phalatvaM prasiddham | na hi asambaddhasyAtmanA sukhasya duHkhasya vA phalatvaM pratiyanti laukikAH | athocyeta -- mA bhUt karmAnantaraM phalotpAdaH, karmakAryAd apUrvAt phalam utpatsyata iti, tad api nopapadyate, apUrvasyAcetanasya kAShThaloShTAsamasya cetanenApravartitasya pravR^ittyanupapatteH, tadastitve eva pramANAbhAvAt | arthApattiH pramANam iti cet, na, Ishvarasiddher arthApattikShayAt ||38||

|| 3.2.39 || 

shrutatvAcca || 
 
na kevalam upapatter eva IshvaraM phalahetuM kalpayAmaH, kiM tarhi shrutatvAd api Ishvaram eva phalahetuM manyAmahe, tathA ca shrutir bhavati -- sa vA eSha mahAn ajaH, AtmAnnAdo vasudAnaH [bR^i.A.u 4.4.24] ityevaMjAtIyakA ||39||

|| 3.2.40 || 

dharmaM jaiminir ata eva ||

jaiminiH tvacAryo dharmaM phalasya dAtAraM manyate, ata eva hetoH -- shruteH upapatteshca | shrUyate tAvad ayam arthaH -- svargakAmo yajeta [ya.ve. 2.5.5] ityevamAdiShu vAkyeShu | tatra ca vidhishruter viShayabhAvopagamAt yAgaH svargasyotpAdaka iti gamyate | anyathA hi ananuShThAtR^iko yAga Apadyeta | tatra asya upadeshavaiyarthyaM syAt |

nanu anukShaNavinAshinaH karmaNaH phalaM nopapadyata iti, parityakto.ayaM pakShaH | naiSha doShaH, shrutiprAmANyAt -- shrutishcet pramANam, yathAyaM karmaphalasambandhaH shruta upapadyate, tathA kalpayitavyaH | na ca anutpAdya kim apyapUrvaM karma vinashyat kAlAntaritaM phalaM dAtuM shaknoti | ataH karmaNo vA sUkShmA kAcid uttarAvasthA phalasya vA pUrvAvasthA apUrvaM nAma astIti tarkyate | upapadyate ca ayam artha uktena prakAreNa | IshvaraH tu phalaM dadAtItyanupapannam, avicitrasya kAraNasya vicitrakAryAnupapatteH vaiShamyanairghR^iNyaprasaN^gAt, tadanuShThAnavaiyarthyApatteshca | tasmAt dharmAd eva phalam iti ||40||

|| 3.2.41 || 

pUrvaM tu bAdarAyaNo hetuvyapadeshAt ||

bAdarAyaNaH tvacAryaH pUrvoktam eva IshvaraM phalahetuM manyate | kevalAt karmaNo.apUrvAd vA kevalAt phalam ityayaM pakShaH tushabdena vyAvartyate | karmApekShAt apUrvApekShAd vA yathA tathAstu IshvarAt phalam iti siddhAntaH | kutaH? hetuvyapadeshAt | dharmAdharmayor api hi kArayitR^itvena Ishvaro hetuH vyapadishyate, phalasya ca dAtR^itvena -- eSha hyeva sAdhu karma kArayati taM yamebhyo lokebhya unninIShate | eSha u evAsAdhu karma kArayati taM yam adho ninIShate [kau.u. 3.8] iti | smaryate ca ayam artho bhagavadgItAsu -- 

yo yo yAM yAM tanuM bhaktaH shraddhayArcitum icchati | 
tasya tasyAcalAM shraddhAM tAm eva vidadhAmyaham || 
sa tayA shraddhayA yuktaH tasyArAdhanam Ihate | 
labhate ca tataH kAmAn mayaiva vihitAn hitAn || [gItA 7.2122] iti | 

sarvavedAnteShu ca IshvarahetukA eva sR^iShTayo vyapadishyante | tad eva ca Ishvarasya phalahetutvam, yat svakarmAnurUpAH prajAH sR^ijati | vicitrakAryAnupapattyAdayo.api doShAH kR^itaprayatnApekShatvAd Ishvarasya na prasajyante ||41||

iti shrImatparamahaMsaparivrAjakAcAryasya shrIgovindabhagavatpUjyapAdashiShyasya shrImacchaN^karabhagavataH kR^itau shArIrakamImAMsAsUtrabhAShye
tR^itIyAdhyAyasya dvitIyaH pAdaH ||
|| 3.2 ||

  -- o)0(o -- 
 
(3.3)
|| tR^itIyo.adhyAye tR^itIyaH pAdaH || 

atra parAparabrahmavidyAguNopasaMhAravivaraNam ||

1. sarvavedAntapratyayAdhikaraNam

|| 3.3.1 ||

vyAkhyAtaM vij~neyasya brahmaNaH tattvam | idAnIM tu prativedAntaM vij~nAnAni bhidyante na veti vicAryate |

nanu vij~neyaM brahma pUrvAparAdibhedarahitam ekarasaM saindhavaghanavad avadhAritam | tatra kuto vij~nAnabhedAbhedacintAvatAraH ? na hi karmabahutvavad brahmabahutvam api vedAnteShu pratipipAdayiShitam iti shakyaM vaktum | brahmaNa ekavAkyatvAd ekarUpatvAcca | na caikarUpe brahmaNyanekarUpANi vij~nAnAni sambhavanti | na hyanyathArtho.anyathA j~nAnam ityabhrAntaM bhavati | yadi punar ekasmin brahmaNi bahUni vij~nAnAni vedAntAntareShu pratipipAdayiShitAni, teShAm ekam abhrAntaM bhrAntAnItarANItyanAshvAsaprasaN^go vedAnteShu | tasmAn na tAvat prativedAntaM brahmavij~nAnabheda AshaN^kituM shakyate | nApyasya codanAdyavisheShAd abheda ucyate | brahmavij~nAnasyAcodanAlakShaNatvAt | avidhipradhAnair hi vastuparyavasAyibhir brahmavAkyair brahmavij~nAnaM janyata ityavocadAcAryaH -- tat tu samanvayAt [ve.sU. 1.1.4] ityatra |

tat katham imAM bhedAbhedacintAmArabhate ? iti | tad ucyate -- saguNabrahmaviShayA prANAdiviShayA ceyaM vij~nAnabhedAbhedacintetyadoShaH | 

atra hi karmavad upAsanAnAM bhedAbhedau sambhavataH karmavad eva, copAsanAni dR^iShTaphalAni cocyante | kramamuktiphalAni ca kAnicit samyagj~nAnotpattidvAreNa | teShv eShA cintA sambhavati | kiM prativedAntaM vij~nAnabheda Aho svin na ? iti | 

tatra pUrvapakShahetavaH tAvad upanyasyante | nAmnAH tAvad bhedapratipattihetutvaM prasiddhaM jyotirAdiShu | asti cAtra vedAntAntaravihiteShu vij~nAneShvanyad anyan nAma taittirIyakaM vAjasaneyakaM kauthumakaM shATyAyanakam ityevam Adi | tathA rUpabhedo.api karmabhedasya pratipAdakaH prasiddho vaishvadevyAmikShA vAjibhyo vAjinam ityevamAdiShu | asti cAtra rUpabhedaH | tad yathA -- kecicchAkhinaH paJNcAgnividyAyAM ShaShTham aparam agnim Amananti, pare punaH paJNcaiva paThanti | tathA prANasaMvAdAdiShu kecid UnAn vAgAdIn Amananti, kecid adhikAn | tathA dharmavisheSho 'pi karmabhedasya pratipAdaka AshaN^kitaH kArIryAdiShu | asti cAtra dharmavisheShaH | yathAtharvaNikAnAM shirovratam iti | evaM punaruktyAdayo.api bhedahetavo yathAsambhavaM vedAntAntareShu yojayitavyAH | tasmAt prativedAntaM vij~nAnabheda iti | evaM prApte brUmaH -- 

sarvavedAntapratyayaM codanAdyavisheShAt ||

sarvavedAntapratyayAni vij~nAnAni tasmin tasmin vedAnte tAni tAnyeva bhavitum arhanti | kutaH? codanAdyavisheShAt | AdigrahaNena shAkhAntarAdhikaraNasiddhAntasUtroditA abhedahetava ihAkR^iShyante -- saMyogarUpacodanAkhyAvisheShAd ityarthaH | yathA ekasminn agnihotre shAkhAbhede.api puruShaprayatnaH tAdR^isha eva codyate -- juhuyAd iti, evam yo ha vai jyeShThaM ca shreShThaM ca veda iti vAjasaneyinAM chandogAnAM ca tAdR^ishyeva codanA | prayojanasaMyogo.apyavishiShTa eva -- jyeShThashca shreShThashca svAnAM bhavati iti | rUpam apyubhayatra tad eva vij~nAnasya, yad uta jyeShThashreShThAdivisheShaNAnvitaM prANatattvam -- yathA ca dravyadevate yAgasya rUpam, evaM vij~neyaM rUpaM vij~nAnasya | tena hi tat rUpyate | samAkhyApi saiva -- prANavidyeti | tasmAt sarvavedAntapratyayatvaM vij~nAnAnAm | evaM paJNcAgnividyA vaishvAnaravidyA shANDilyavidyetyevam AdiShvapi yojayitavyam | ye tu nAmarUpAdayo bhedahetvAbhAsAH, te prathama eva kANDe na nAmnA syAd acodanAbhidhAnatvAt ityArabhya parihR^itAH ||1||

|| 3.3.2 || 

ihApi kaMcid visheSham AshaN^kya pariharati -- 

bhedAn neti cen naikasyAm api ||

syAd etat -- sarvavedAntapratyayatvaM vij~nAnAnAM guNabhedAt nopapadyate | tathA hi -- vAjasaneyinaH paJNcAgnividyAM prastutya ShaShTham aparam agnim Amananti -- tasyAgnir evAgnir bhavati ityAdinA | chandogAH tu taM na Amananti, paJNcasaMkhyayaiva ca te upasaMharanti -- atha ha ya etAn evaM paJNcAgnIn veda iti | yeShAM ca sa guNo.asti, yeShAM ca nAsti, katham ubhayeShAm ekA vidyopapadyeta ? na ca atra guNopasaMhAraH shakyate pratyetum, paJNcasaMkhyAvirodhAt | tathA prANasaMvAde shreShThAt anyAn caturaH prANAn vAkcakShuHshrotramanAMsi chandogA Amananti | vAjasaneyinaH tu paJNcamam apyAmananti -- reto vai prajApatiH prajAyate ha prajayA pashubhir ya evaM veda iti | AvApodvApabhedAcca vedyabhedo bhavati, vedyabhedAcca vidyAbhedaH, dravyadevatAbhedAd iva yAgasyeti cet -- naiSha doShaH | yata ekasyAm api vidyAyAm evaMjAtIyako guNabheda upapadyate | yadyapi ShaShThasyAgner upasaMhAro na sambhavati, tathApi dyuprabhR^itInAM paJNcAnAm agnInAm ubhayatra pratyabhij~nAyamAnatvAt na vidyAbhedo bhavitum arhati | na hi ShoDashigrahaNAgrahaNayor atirAtro bhidyate | paThyate.api ca ShaShTho.agniH chandogaiH -- taM pretaM diShTam ito.agnaya eva haranti iti | vAjasaneyinaH tu sAmpAdikeShu paJNcasvagniShu anuvR^ittAyAH samirmAdikalpanAyA nivR^ittaye tasyAgnir evAgnir bhavati samit samit ityAdi samAmananti | sa nityAnuvAdaH | athApyupAsanArtha eSha vAdaH, tathApi sa guNaH shakyate chandogair apyupasaMhartum | na cAtra paJNcasaMkhyAvirodha AshaN^kyaH | sAmpAdikAgnyabhiprAyA hi eShA paJNcasaMkhyA nityAnuvAdabhUtA, na vidhisamavAyinI -- ityadoShaH | evaM prANasaMvAdAdiShvapi adhikasya guNasya itaratropasaMhAro na virudhyate | na ca AvApodvApabhedAd vedyabhedo vidyAbhedashcAshaN^kyaH, kasyacid vedyAMshasya AvApodvApayor api bhUyaso vedyarAsher abhedAvagamAt | tasmAd aikavidyam eva ||

|| 3.3.3 ||

svAdhyAyasya tathAtvena hi samAcAre.adhikArAcca, 
savavacca tanniyamaH ||

yad apyuktam -- AtharvaNikAnAM vidyAM prati shirovratAdyapekShaNAt anyeShAM ca tadanapekShaNAt vidyAbheda iti, tat pratyucyate | svAdhyAyasya eSha dharmaH, na vidyAyAH | katham idam avagamyate? yataH, tathAtvena svAdhyAyadharmatvena, samAcAre vedavratopadeshapare granthe, AtharvaNikAH idam api vedavratatvena vyAkhyAtam iti samAmananti | naitad acIrNavrato.adhIte iti ca adhikR^itaviShayAd etacchabdAt adhyayanashabdAcca svopaniShadadhyayanadharma eva eSha iti nirdhAryate | 

nanu teShAm evaitAM brahmavidyAM vadeta shirovrataM vidhivad yaiH tu cIrNam iti brahmavidyAsaMyogashravaNAt, ekaiva sarvatra brahmavidyeti, saN^kIryeta eSha dharmaH -- na, tatrApi etAm iti prakR^itapratyavamarshAt | prakR^itatvaM ca brahmavidyAyAH granthavisheShApekSham -- iti granthavisheShasaMyogyeva eSha dharmaH | savavacca tanniyama iti nidarshananirdeshaH -- yathA ca savAH sapta sauryAdayaH shataudanaparyantAH vedAntaroditatretAgnyanabhisambandhAt AtharvaNoditaikAgnyabhisambandhAcca AtharvaNikAnAm eva niyamyante, tathaiva ayam api dharmaH svAdhyAyavisheShasambandhAt tatraiva niyamyate | tasmAd apyanavadyaM vidyaikatvam ||3||

|| 3.3.4 || 

darshayati ca ||

darshayati ca vedo.api vidyaikatvaM sarvavedAnteShu vedyaikatvopadeshAt -- sarve vedA yat padam Amananti [ka.u. 1.2.15] iti, tathaitaM hyeva bahvR^icA mahatyukthe mImAMsanta etam agnAvadhvaryava etaM mahAvrate chandogAH iti ca | tathA mahad bhayaM vajram udyatam, iti kAThake uktasya IshvaraguNasya bhayahetutvasya taittirIyake bhedadarshananindAyai parAmarsho dR^ishyate -- yadA hyevaiSha etasminn udaram antaraM kurute | atha tasya bhayaM bhavati | tat tv eva bhayaM viduSho.amanvAnasya iti | tathA vAjasaneyake prAdeshamAtrasampAditasya vaishvAnarasya cchAndogye siddhavad upAdAnam -- yaH tv etam evaM prAdeshamAtram abhivimAnam AtmAnaM vaishvAnaram upAste iti | tathA sarvavedAntapratyayatvena anyatra vihitAnAm ukthAdInAm anyatropAsanavidhAnAya upAdAnAt prAyadarshananyAyena upAsanAnAm api sarvavedAntapratyayatvasiddhiH ||4||

 -- o)0(o -- 
2. upasaMhArAdhikaraNam

|| 3.3.5 ||

upasaMhAro.arthAbhedAd vidhisheShavat samAne ca ||
 
idaM prayojanasUtram | sthite caivaM sarvavedAntapratyayatve sarvavij~nAnAnAm, anyatroditAnAM vij~nAnaguNAnAm, anyatrApi samAne vij~nAne upasaMhAro bhavati | arthAbhedAt -- ya eva hi teShAM guNAnAm ekatra artho vishiShTAvij~nAnopakAraH, sa eva anyatrApi | ubhayatrApi hi tad evaikaM vij~nAnam | tasmAd upasaMhAraH | vidhisheShavat -- yathA vidhisheShANAm agnihotrAdidharmANAm, tad eva ekam agnihotrAdi karma sarvatreti, arthAbhedAt upasaMharaNam | evam ihApi | yadi hi vij~nAnabhedo bhavet, tato vij~nAnAntaranibaddhatvAd guNAnAm, prakR^itivikR^itibhAvAbhAvAcca na syAd upasaMhAraH | vij~nAnaikatve tu naivam iti | asyaiva tu prayojanasUtrasya prapaJNcaH sarvAbhedAt ityArabhya bhaviShyati ||5||

 -- o)0(o -- 
3. anyathAtvAdhikaraNam 

|| 3.3.6 || 

anyathAtvaM shabdAd iti cen nAvisheShAt ||

vAjasaneyake -- te ha devA Ucur hantAsurAn yaj~na udgIthenAtyayAm eti | te ha vAcam UcuH tvaM na udgAya [bR^i.A.u. 1.2.12] iti prakramya, vAgAdIn prANAn asurapApmaviddhatvena ninditvA, mukhyaprANaparigrahaH paThyate -- atha hemam AsanyaM prANam UcuH tvaM na udgAyeti tatheti tebhya eSha prANa udagAyat [bR^i.A.u. 1.2.7] iti | tathA chAndogye.api, tad dha devA udgItham Ajahrur anenainAn abhibhaviShyAmaH [chA.u. 1.2.1] iti prakramya, itarAn prANAn asurapApmaviddhatvena ninditvA, tathaiva mukhyaprANaparigrahaH paThyate -- atha ha ya evAyaM mukhyaH prANaH tam udgItham upAsAMcakrire [chA.u. 1.5.3] iti | ubhayatrApi ca prANaprashaMsayA prANavidyAvidhir adhyavasIyate | 

tatra saMshayaH -- kim atra vidyAbhedaH syAt, Aho svit vidyaikatvam iti | kiM tAvat prAptam pUrveNa nyAyena vidyaikatvam iti | 

nanu na yuktaM vidyaikatvam, prakramabhedAt | anyathA hi prakramante vAjasaneyinaH, anyathA chandogAH -- tvaM na udgAya [bR^i.A.u. 1.2.2] iti vAjasaneyina udgIthasya kartR^itvena prANam Amananti, chandogAH tu udgIthatvena tam udgItham upAsAMcakrire [chA.u. 1.2.7] iti, tat kathaM vidyaikatvaM syAd iti cet -- naiSha doShaH | na hi etAvatA visheSheNa vidyaikatvam apagacchati, avisheShasyApi bahutarasya pratIyamAnatvAt | tathA hi -- devAsurasaMgrAmopakramatvam, asurAtyayAbhiprAyaH, udgIthopanyAsaH, vAgAdisaN^kIrtanam, tannindayA mukhyaprANavyapAshrayaH, tadvIryAcca asuravidhvaMsanam ashmaloShTAnidarshanena -- ityevaM bahavo.arthA ubhayatrApyavishiShTAH pratIyante | vAjasaneyake.api ca udgIthasAmAnAdhikaraNyaM prANasya shrutam -- eSha u vA udgIthaH iti | tasmAcchAndogye.api kartR^itvaM lakShayitavyam | tasmAcca vidyaikatvam iti ||6||

|| 3.3.7 || 

na vA prakaraNabhedAt parovarIyastvAdivat ||

na vA vidyaikatvam atra nyAyyam | vidyAbheda eva atra nyAyyaH | kasmAt? prakaraNabhedAt, prakramabhedAd ityarthaH | tathA hi iha prakramabhedo dR^ishyate, chAndogye tAvat -- om ityetad akSharam udgItham upAsIta [chA.u. 1.1.1] ityevam udgIthAvayavasya oMkArasya upAsyatvaM prastutya, rasatamatvAdiguNopavyAkhyAnaM tatra kR^itvA, atha khalv etasyaivAkSharasyopavyAkhyAnaM bhavati [chA.u. 1.1.10] iti punar api tam eva udgIthAvayavam oMkAram anuvartya, devAsurAkhyAyikAdvAreNa tam prANam udgItham upAsAMcakrire ityAha | tatra yadi udgIthashabdena sakalA bhaktir abhipreyeta, tasyAshca kartA udgAtA R^itvik, tata upakramashcoparudhyeta, lakShaNA ca prasajyeta | upakramatantreNa ca ekasmin vAkye upasaMhAreNa bhavitavyam | tasmAt atra tAvat udgIthAvayave oMkAre prANadR^iShTir upadishyate | 

vAjasaneyake tu udgIthashabdena avayavagrahaNe kAraNAbhAvAt sakalaiva bhaktir Avedyate | tvaM na udgAya ityapi tasyAH kartA udgAtA R^itvik prANatvena nirUpyata iti -- prasthAnAntaram | yad api tatra udgIthasAmAnAdhikaraNyaM prANasya, tad api udgAtR^itvenaiva didarshayiShitasya prANasya sarvAtmatvapratipAdanArtham iti na vidyaikatvam Avahati | sakalabhaktiviShaya eva ca tatrApi udgIthashabda iti vaiShamyam | na ca prANasyodgAtR^itvam asambhavena hetunA parityajyate, udgIthabhAvavat udgAtR^ibhAvasyApi upAsanArthatvena upadishyamAnatvAt | prANavIryeNaiva ca udgAtA audgAtraM karotIti nAstyasambhavaH | 

tathA ca tatraiva shrAvitam -- vAcA ca hyeva sa prANena codagAyat [bR^i.A.u. 1.2.24] iti | na ca vivakShitArthabhede.avagamyamAne vAkyacchAyAnukAramAtreNa samAnArthatvam adhyavasAtuM yuktam | tathA hi -- abhyudayavAkye pashukAmavAkye ca tredhA taNDulAn vibhajed ye madhyamAH syuH tAn agnaye dAtre puroDAsham aShTakapAlaM kuryAt ityAdi nirdeshasAmye.api, upakramabhedAt abhyudayavAkye devatApanayo.adhyavasitaH, pashukAmavAkye tu yAgavidhiH -- tathA ihApi upakramabhedAt vidyAbhedaH | parovarIyastvAdivat -- yathA paramAtmadR^iShTyAdhyAsasAmye.api, AkAsho hyevaibhyo jyAyAn AkAshaH parAyaNam sa eSha parovarIyAn udgIthaH sa eSho.anantaH iti parovarIyastvaguNavishiShTAm udgIthopAsanam akShyAdityAdigatahiraNyashmashrutvAdiguNavishiShTodgIthopAsanAt bhinnam | na ca itaretaraguNopasaMhAra ekasyAm api shAkhAyAm, tadvat shAkhAntarastheShvapi evaMjAtIyakeShu upAsaneShviti ||7||

|| 3.3.8 ||

saMj~nAtashcettad uktam asti tu tad api || 

athocyeta -- saMj~naikatvAt vidyaikatvam atra nyAyyam, udgIthavidyetyubhayatrApi ekA saMj~neti, tad api nopapadyate | uktaM hyetat -- na vA prakaraNabhedAt parovarIyastvAdivat iti | tad eva ca atra nyAyyataraM shrutyakSharAnugataM hi | tat saMj~naikatvaM tu shrutyakSharabAhyam udgIthashabdamAtrayogAt laukikair vyavahartR^ibhir upacaryate | asti ca etat saMj~naikatvaM prasiddhabhedeShvapi parovarIyastvAdyupAsaneShu -- udgIthavidyeti | tathA prasiddhabhedAnAm api agnihotradarshapUrNamAsAdInAM kAThakaikagranthaparipaThitAnAM kAThakasaMj~naikatvaM dR^ishyate, tathehApi bhaviShyati | yatra tu nAsti kashcit evaMjAtIyako bhedahetuH, tatra bhavatu saMj~naikatvAt vidyaikatvam -- yathA saMvargavidyAdiShu ||8||

 -- o)0(o -- 

vyAptyadhikaraNam

|| 3.3.9 ||

om ityetad akSharam udgItham upAsIta ityatra akSharodgIthashabdayoH sAmAnAdhikaraNye shrUyamANe adhyAsApavAdaikatvavisheShaNapakShANAM pratibhAsanAt katamo.atra pakSho nyAyyaH syAd iti vicAraH | tatra adhyAso nAma -- dvayor vastunoH anivartitAyAm eva anyatarabuddhau anyatarabuddhir adhyasyate | yasmin itarabuddhir adhyasyate, anuvartata eva tasmin tadbuddhiH, adhyastetarabuddhAvapi -- yathA nAmni brahmabuddhAvadhyasyamAnAyAm api anuvartata eva nAmabuddhiH, na brahmabuddhyA nivartate -- yathA vA pratimAdiShu viShNvAdibuddhyadhyAsaH -- evam ihApi akShare udgIthabuddhir adhyasyeta, udgIthe vA akSharabuddhiH iti | apavAdo nAma -- yatra kasmiMshcid vastuni pUrvaniviShTAyAM mithyAbuddhau nishcitAyAm, pashcAd upajAyamAnA yathArthA buddhiH pUrvaniviShTAyA mithyAbuddhiH nivartikA bhavati -- yathA dehendriyasaMghAte AtmabuddhiH, Atmanyeva AtmabuddhyA pashcAdbhAvinyA tat tvam asi [chA.u. 6.8.7] ityanayA yathArthabuddhyA nivartyate -- yathA vA digbhrAntibuddhiH digyAthAtmyabuddhyA nivartyate -- evam ihApi akSharabuddhyA udgIthabuddhir nivartyeta, udgIthabuddhyA vA akSharabuddhiH iti | ekatvaM tu akSharodgIthashabdayor anatiriktArthavR^ittitvam -- yathA dvijottamo brAhmaNo bhUmideva iti | visheShaNaM punaH sarvavedavyApina om ityetasyAkSharasya grahaNaprasaN^ge audgAtravisheShasya samarpaNam -- yathA nIlaM yad utpalam tad Anayeti, evam ihApi udgItho ya oMkAraH tam upAsIteti | evam etasmin sAmAnAdhikaraNyavAkye vimR^ishyamAne, ete pakShAH pratibhAnti | tatrAnyatamanirdhAraNakAraNAbhAvAt anirdhAraNaprAptau, idam ucyate -- 

vyApteshca samaJNjasam ||

cashabdo.ayaM tushabdasthAnaniveshI pakShatrayavyAvartanaprayojanaH | tad iha trayaH pakShAH sAvadyA iti paryudasyante | visheShaNapakSha evaiko niravadya ityupAdIyate | tatrAdhyAse tAvat -- yA buddhiH itaratra adhyasyate, tacchabdasya lakShaNAvR^ittitvaM prasajyeta, tatphalaM ca kalpyeta | shrUyata eva phalam, ApayitA ha vai kAmAnAM bhavati ityAdi, iti cet -- tan na, tasya anyaphalatvAt | AptyAdidR^iShTiphalaM hi tat, nodgIthAdhyAsaphalam | apavAde.api samAnaH phalAbhAvaH | mithyAj~nAnanivR^ittiH phalam iti cet, na | puruShArthopayogAnavagamAt | na ca kadAcid api oMkArAt okArabuddhir nivarteta, udgIthAd vA udgIthabuddhiH | na cedaM vAkyaM vastutattvapratipAdanaparam, upAsanAvidhiparatvAt | nApi ekatvapakShaH saMgacchate | niShprayojanaM hi tadA shabdadvayoccAraNaM syAt, ekenaiva vivakShitArthasamarpaNAt | na ca hautraviShaye AdhvaryavaviShaye vA akShare oMkArashabdavAcye udgIthashabdaprasiddhir asti, nApi sakalAyAm sAmno dvitIyAyAM bhaktau udgIthashabdavAcyAyAm oMkArashabdaprasiddhiH, yenAnatiriktArthatA syAt | parisheShAd visheShaNapakShaH parigR^ihyate, vyApteH sarvavedasAdhAraNyAt | sarvavyApyakSharam iha mA prasaJNji -- ityata udgIthashabdena akSharaM visheShyate -- kathaM nAma udgIthAvayavabhUta oMkAro gR^ihyeteti | 

nanvasminn api pakShe samAnA lakShaNA, udgIthashabdasya avayavalakShaNArthatvAt | satyam evam etat | lakShaNAyAm api tu saMnikarShaviprakarShau bhavata eva | adhyAsapakShe hi arthAntarabuddhir arthAntare nikShipyata iti viprakR^iShTA lakShaNA, visheShaNapakShe tu avayavivacanena shabdena avayavaH samarpyata iti saMnikR^iShTA | samudAyeShu hi pravR^ittAH shabdA avayaveShvapi vartamAnA dR^iShTAH paTagrAmAdiShu | atashca vyApter hetoH om ityetad akSharam [chA.u. 1.4.1] ityetasya udgItham ityetad visheShaNam iti samaJNjasam etat, niravadyam ityarthaH ||9||

  -- o)0(o -- 

5. sarvAbhedAdhikaraNam

|| 3.3.10 ||

vAjinAM chandogAnAM ca prANasaMvAde shraiShThyaguNAnvitasya prANasya upAsyatvam uktam | vAgAdayo.api hi tatra vasiShThatvAdiguNAnvitA uktAH | te ca guNAH prANe punaH pratyarpitAH -- yad vA ahaM vasiShThAsmi tvaM tad vasiShTho.asi [cha.u. 6.1.14] ityAdinA | anyeShAm api tu shAkhinAM kauShItakiprabhR^itInAM prANasaMvAdeShu athAto niHshreyasAdAnam etA ha vai devatA ahaM shreyase vivadamAnAH ityevaMjAtIyakeShu prANasya shraiShThyam uktam, na tvime vasiShThatvAdayo.api guNA uktAH | 

tatra saMshayaH -- kim ime vasiShThatvAdayo guNAH kvacid uktA anyatrApi asyeran, uta nAsyerann iti | tatra prAptaM tAvat -- nAsyerann iti | kutaH? evaMshabdasaMyogAt | atho ya evaM vidvAn prANe niHshreyasaM viditvA iti hi tatra tatra evaMshabdena vedyaM vastu nivedyate | evaMshabdashca saMnihitAvalambanaH na shAkhAntaraparipaThitam evaMjAtIyakaM guNajAtaM shaknoti nivedayitum | tasmAt svaprakaraNasthair eva guNair nirAkAN^kShatvam ityevaM prApte -- 

sarvAbhedAd anyatreme ||

pratyAha -- asyeran ime guNAH kvacid uktA vasiShThatvAdayo.anyatrApi | kutaH? sarvAbhedAt -- sarvatraiva tad eva ekaM prANavij~nAnam abhinnaM pratyabhij~nAyate, prANasaMvAdAdisArUpyAt | abhede ca vij~nAnasya katham ime guNAH kvacid uktA anyatra na asyeran | 

nanu evaMshabdaH tatra tatra bhedena evaMjAtIyakaM guNajAtaM vedyatvAya samarpayatItyuktam | atrocyate -- yadyapi kauShItakIbrAhmaNagatena evaMshabdena vAjasaneyibrAhmaNagataM guNajAtam asaMshabditam asaMnihitatvAt, tathApi tasminn eva vij~nAne vAjasaneyibrAhmaNagatena evaMshabdena tat saMshabditam iti -- na parashAkhAgatam api abhinnavij~nAnAvabaddhaM guNajAtaM svashAkhAgatAd vishiShyate | na caivaM sati shrutahAniH ashrutakalpanA vA bhavati | ekasyAm api hi shAkhAyAM shrutA guNAH shrutA eva sarvatra bhavanti, guNavato bhedAbhAvAt | na hi devadattaH shauryAdiguNatvena svadeshe prasiddhaH deshAntaraM gataH taddeshyair avibhAvitashauryAdiguNo.api atadguNo bhavati | yathA ca tatra paricayavisheShAt deshAntare.api devadattaguNA vibhAvyante | evam abhiyogavisheShAt shAkhAntare.apyupAsyA guNAH shAkhAntare.apyasyeran | tasmAd ekapradhAnasambaddhA dharmA ekatrApyucyamAnAH sarvatraiva upasaMhartavyA iti ||10||

  -- o)0(o -- 

6. AnandAdyadhikaraNam

|| 3.3.11 ||

brahmasvarUpapratipAdanaparAsu shrutiShu AnandarUpatvaM vij~nAnaghanatvaM sarvagatatvaM sarvAtmatvam ityevaMjAtIyakA brahmaNo dharmAH kvacit kecit shrUyante | teShu saMshayaH -- kim AnandAdayo brahmadharmAH yatra yAvantaH shrUyante tAvanta eva tatra pratipattavyAH, kiM vA sarve sarvatreti | tatra yathAshrutivibhAgaM dharmapratipattau prAptAyAm -- 
AnandAdayaH pradhAnasya ||

idam ucyate -- AnandAdayaH pradhAnasya brahmaNo dharmAH sarve sarvatra pratipattavyAH | kasmAt? sarvAbhedAd eva -- sarvatra hi tad eva ekaM pradhAnaM visheShyaM brahma na bhidyate | tasmAt sArvatrikatvaM brahmadharmANAm -- tenaiva pUrvAdhikaraNoditena devadattashauryAdinidarshanena ||11|| 

|| 3.3.12 ||

nanu evaM sati priyashirastvAdayo.api dharmAH sarve sarvatra saN^kIryeran | tathA hi taittirIyake Anandamayam AtmAnaM prakramya AmnAyate -- tasya priyam eva shiraH | modo dakShiNaH pakShaH | pramoda uttaraH pakShaH | Ananda AtmA | brahma pucchaM pratiShThA [tai.u. 2.5.2] iti | ata uttaraM paThati -- 

priyashirastvAdyaprAptir upacayApacayau hi bhede || 

priyashirastvAd InAM dharmANAM taittirIyake AmnAtAnAM nAsti anyatra prAptiH, yat kAraNam -- priyaM modaH pramoda Ananda ityete -- parasparApekShayA bhoktrantarApekShayA ca upacitApacitarUpA upalabhyante | upacayApacayau ca sati bhede sambhavataH | nirbhedaM tu brahma ekam evAdvitIyam ityAdi shrutibhyaH | na ca ete priyashirastvAdayo brahmadharmAH | koshadharmAH tu ete ityupadiShTam asmAbhiH Anandamayo.abhyAsAt ityatra | api ca parasmin brahmaNi cittAvatAropAyamAtratvena ete parikalpyante, na draShTavyatvena | evam api sutarAm anyatrAprAptiH priyashirastvAd InAm | brahmadharmAMH tu etAn kR^itvA nyAyamAtram idam AcAryeNa pradarshitam -- priyashirastvAd yaprAptiH iti | sa ca nyAyo.anyeShu nishciteShu brahmadharmeShu upAsanAyopadishyamAneShu netavyaH -- saMyadvAmatvAd iShu satyakAmatvAd iShu ca | teShu hi satyapi upAsyasya brahmaNa ekatve, prakramabhedAd upAsanAbhede sati, na anyonyadharmANAm anyonyatra prAptiH | yathA ca dve nArryau ekaM nR^ipatim upAsAte -- chatreNa anyA cAmareNa anyA -- tatropAsyaikatve.api upAsanabhedo dharmavyavasthA ca bhavati -- evam ihApIti | upacitApacitaguNatvaM hi sati bhedavyavahAre saguNe brahmaNyupapadyate, na nirguNe parasmin brahmaNi | ato na satyakAmatvAd InAM dharmANAM kvacicchrutAnAM sarvatra prAptiH ityarthaH ||13||

|| 3.3.13 ||

itare tu arthasAmAnyAt ||

itare tu AnandAdayo dharmA brahmasvarUpapratipAdanAyaiva ucyamAnAH, arthasAmAnyAt pratipAdyasya brahmaNo dharmiNa ekatvAt, sarve sarvatra pratIyerann iti vaiShamyam -- pratipattimAtraprayojanA hi te iti ||13||

 -- o)0(o -- 

|| 3.3.14 ||

kAThake hi paThyate -- 

indriyebhyaH parA hyarthA arthebhyashca paraM manaH | manasaH tu parA buddhiH [ka.u. 1.3.10] ityArabhya, puruShAn na paraM kiMcit sA kAShThA sA parA gatiH [ka.u. 1.3.11] iti | 

tatra saMshayaH -- kim ime sarva eva arthAdayaH tataH tataH paratvena pratipAdyante, uta puruSha eva ebhyaH sarvebhyaH paraH pratipAdyata iti | tatra tAvat sarveShAm evaiShAM paratvena pratipAdanam iti bhavati matiH | tathA hi shrUyate -- idam asmAt param, idam asmAt param iti | 

nanu bahuShvartheShu paratvena pratipipAdayiShiteShu vAkyabhedaH syAt | naiSha doShaH, vAkyabahutvopapatteH | bahUnyeva hi etAni vAkyAni prabhavanti bahUn arthAn paratvopetAn pratipAdayitum | tasmAt pratyekam eShAM paratvapratipAdanam ityevaM prApte, brUmaH -- 

AdhyAnAya prayojanAbhAvAt ||
 
puruSha eva hi ebhyaH sarvebhyaH paraH pratipAdyata iti yuktam -- na pratyekam eShAM paratvapratipAdanam | kasmAt? prayojanAbhAvAt | na hi itareShu paratvena pratipanneShu kiMcit prayojanaM dR^ishyate, shrUyate vA | puruShe tu indriyAdibhyaH parasmin sarvAn arthavrAtAtIte pratipanne dR^ishyate prayojanam, mokShasiddhiH | tathA ca shrutiH -- nicAyya tanmR^ityumukhAt pramucyate iti | api ca parapratiShedhena kAShThAshabdena ca puruShaviShayam AdaraM darshayan puruShapratipattyarthaiva pUrvAparapravAhoktiH iti darshayati | AdhyAnAyeti -- AdhyAnapUrvakAya samyagdarshanAyetyarthaH | samyagdarshanArtham eva hi iha AdhyAnam upadishyate, na tu AdhyAnam eva svapradhAnam ||14||

|| 3.3.15 || 

AtmashabdAcca ||

itashca puruShapratipattyartha eva iyam indriyAdipravAhoktiH, yatkAraNam eSha sarveShu bhUteShu gUDhAtmA na prakAshate | dR^ishyate tu agryayA buddhyA sUkShmayA sUkShmadarshibhiH iti prakR^itaM puruSham AtmetyAha | atashca anAtmatvam itareShAM vivakShitam iti gamyate | tasyaiva ca durvij~nAnatAM saMskR^itam atigamyatAM ca darshayati | tadvij~nAnAyaiva ca -- yacched vAN^manasI prAj~naH iti AdhyAnaM vidadhAti | tat vyAkhyAtam AnumAnikam apyekeShAm ityatra | evam anekaprakAra AshayAtishayaH shruteH puruShe lakShyate, netareShu | api ca so.adhvanaH pAram Apnoti tadviShNoH paramaM padam ityukte, kiM tat adhvanaH pAraM viShNoH paramaM padam ityasyAm AkAN^kShAyAm indriyAdyanukramaNAt paramapadapratipattyartha evAyam AmnAya ityavasIyate ||15||

AtmagR^ihItyadhikaraNam

|| 3.3.16 || 

aitareyake shrUyate -- 

AtmA vA idam eka evAgra AsIn nAnyat kiMcana miShat sa aikShata lokAn nu sR^ijA iti sa imAMl lokAn asR^ijatAmbho marIcIr maram ApaH ityAdi | 

tatra saMshayaH -- kiM para evAtmA iha AtmashabdenAbhilapyate, uta anyaH kashcid iti | kiM tAvat prAptam? na paramAtmA iha AtmashabdAbhilapyo bhavitum arhatIti | kasmAt? vAkyAnvayadarshanAt | 

nanu vAkyAnvayaH sutarAM paramAtmaviShayo dR^ishyate, prAgutpatteH AtmaikatvAvadhAraNAt, IkShaNapUrvakasraShTR^itvavacanAcca | netyucyate, lokasR^iShTivacanAt -- paramAtmani hi sraShTAri parigR^ihyamANe, mahAbhUtasR^iShTiH Adau vaktavyA | lokasR^iShTiH tu iha AdAvucyate | lokAshca mahAbhUtasaMniveshavisheShAH | tathA ca ambhaHprabhR^itIn lokatvenaiva nirbravIti -- ado.ambhaH pareNa divam ityAdinA | lokasR^iShTishca parameshvarAdhiShThitena apareNa kenacid IshvareNa kriyata iti shrutismR^ityor upalabhyate | tathA hi shrutir bhavati -- Atmaivedam agra AsIt puruShavidhaH ityAdyA | smR^itir api -- 

sa vai sharIrI prathamaH sa vai puruSha ucyate | 
AdikartA sa bhUtAnAM brahmAgre samavartata || iti | 

aitareyiNo.api athAto retasaH sR^iShTiH prajApate reto devAH ityatra pUrvasmin prakaraNe prajApatikartR^ikAM vicitrAM sR^iShTim Amananti | Atmashabdo.api tasmin prayujyamAno dR^ishyate -- Atmaivedam agra AsIt puruShavidhaH ityatra | ekatvAvadhAraNam api prAgutpatteH svavikArApekSham upapadyate | IkShaNam api tasya cetanatvAbhyupagamAd upapannam | api ca tAbhyo gAmAnayat tAbhyo.ashvam Anayat tAbhyaH puruSham Anayat tA abruvan ityevaMjAtIyako bhUyAn vyApAravisheShaH laukikeShu visheShavatsu Atmasu prasiddhaH ihAnugamyate | tasmAt visheShavAn eva kashcid iha AtmA syAd ityevaM prApte -- 

AtmagR^ihItiH itaravad uttarAt ||

brUmaH -- para eva AtmA iha Atmashabdena gR^ihyate | itaravat -- yathA itareShu sR^iShTishravaNeShu tasmAd vA etasmAd Atmana AkAshaH sambhUtaH ityevamAdiShu parasyAtmano grahaNam, yathA ca itarasmin laukikAtmashabdaprayoge pratyagAtmaiva mukhya Atmashabdena gR^ihyate -- tathA ihApi bhavitum arhati | yatra tu Atmaivedamagra AsIt ityevamAdau puruShavidhaH ityevamAdi visheShaNAntaraM shrUyate, bhavet tatra visheShavata Atmano grahaNam | atra punaH paramAtmagrahaNAnuguNam eva visheShaNam api uttaram upalabhyate -- sa aikShata lokAn nu sR^ijA iti sa imAMl lokAn asR^ijata ityevam Adi | tasmAt tasyaiva grahaNam iti nyAyyam||

|| 3.3.17 ||

anvayAd iti cet syAd avadhAraNAt ||

vAkyAnvayadarshanAt na paramAtmagrahaNam iti punaH yad uktam, tat parihartavyam iti -- atrocyate -- syAd avadhAraNAd iti | bhaved upapannaM paramAtmano grahaNam | kasmAt? avadhAraNAt | paramAtmagrahaNe hi prAgutpatter AtmaikatvAvadhAraNam AJNjasam avakalpate | anyathA hi anAJNjasaM tat parikalpyeta | lokasR^iShTivacanaM tu shrutyantaraprasiddhamahAbhUtasR^iShTyanantaram iti yojayiShyAmi | yathA tat tejo.asR^ijata [chA.u. 6.2.3] ityetat shrutyantaraprasiddhaviyadvAyusR^iShTyanantaram iti ayUyujam, evam ihApi | shrutyantaraprasiddho hi samAnaviShayo visheShaH shrutyantareShu upasaMhartavyo bhavati | 

yo.apyayaM vyApAravisheShAnugamaH tAbhyo gAm Anayat ityevamAdiH, so.api vivakShitArthAvadhAraNAnuguNyenaiva grahItavyaH | na hyayaM sakalaH kathAprabandho vivakShita iti shakyate vaktum, tat pratipattau puruShArthAbhAvAt | brahmAtmatvaM tu iha vivakShitam | tathA hi -- ambhaHprabhR^itInAM lokAnAM lokapAlAnAM cAgnyAdInAM sR^iShTiM shiShTvA, karaNAni karaNAyatanaM ca sharIram upadishya, sa eva sraShTA kathaM nvidaM madR^ite syAt iti vIkShya, idaM sharIraM pravivesheti darshayati -- sa etam eva sImAnaM vidAryaitayA dvArA prApadyata iti | punashca yadi vAcAbhivyAhR^itaM yadi prANenAbhiprANitam ityevamAdinA karaNavyApAravivecanapUrvakam atha ko.aham iti vIkShya, sa etam eva puruShaM brahma tatamam apashyat iti brahmAtmatvadarshanam avadhArayati | tathopariShTAt -- eSha brahmaiSha indraH ityAdinA samastaM bhedajAtaM saha mahAbhUtair anukramya, sarvaM tatpraj~nAnetraM praj~nAne pratiShThitaM praj~nAnetro lokaH praj~nA pratiShThA praj~nAnaM brahma iti brahmAtmatvadarshanam eva avadhArayati | tasmAt iha AtmagR^ihItiH ityanapavAdam || 

aparA yojanA -- AtmagR^ihItiH itaravad uttarAt | vAjasaneyake katama Atmeti yo.ayaM vij~nAnamayaH prANeShu hR^idyantarjyotiH puruShaH ityAtmashabdenopakramya, tasyaiva sarvasaN^gavinirmuktatvapratipAdanena brahmAtmatAm avadhArayati | tathA hi upasaMharati -- sa vA eSha mahAn aja AtmAjaro.amaro.amR^ito.abhayo brahma [bR^i.A.u. 4.4.25] iti | chAndogye tu, sad eva somyedam agra AsId ekam evAdvitIyam [chA.u. 6.2.1] iti antareNaivAtmashabdam upakramya, udarke sa AtmA tat tvam asi [chA.u. 6.8.7] iti tAdAtmyam upadishati | 

tatra saMshayaH -- tulyArthatvaM kim anayor AmnAnayoH syAt, atulyArthatvaM veti | atulyArthatvam iti tAvat prAptam, atulyatvAd AmnAnayoH | na hi AmnAnavaiShamye sati arthasAmyaM yuktaM pratipattum, AmnAnatantratvAd arthaparigrahasya | vAjasaneyake ca AtmashabdopakramAt Atmatattvopadesha iti gamyate | chAndogye tu upakramaviparyayAt upadeshaviparyayaH | 

nanu chandogAnAm api astyudarke tAdAtmyopadesha ityuktam | satyam uktam, upakramatantratvAd upasaMhArasya, tAdAtmyasampattiH sA -- iti manyate | tathA prApte, abhidhIyate -- AtmagR^ihItiH sad eva somyedam agra AsIt [chA.u. 6.2.1] ityatra cchandogAnAm api bhavitum arhati | itaravat -- yathA katama AtmA ityatra vAjasaneyinAm AtmagR^ihItiH, tathaiva | kasmAt? uttarAt tAdAtmyopadeshAt | anvayAd iti ced avadhAraNAt -- yad uktam, upakramAnvayAt upakrame ca AtmashabdashravaNAbhAvAt na AtmagR^ihItiH iti, tasya kaH parihAra iti cet, so.abhidhIyate -- syAd avadhAraNAd iti | bhaved upapannA iha AtmagR^ihItiH, avadhAraNAt | tathA hi -- yenAshrutaM shrutaM bhavatyamataM matam avij~nAtaM vij~nAtam [chA.u. 6.1.3] ityekavij~nAnena sarvavij~nAnam avadhArya, tatsampipAdayiShayA sad eva ityAha | tacca AtmagR^ihItau satyAM sampadyate | anyathA hi, yo.ayaM mukhya AtmA sa na vij~nAta iti, naiva sarvavij~nAnaM sampadyeta | tathA prAgutpatteH ekatvAd hAraNam, jIvasya ca Atmashabdena parAmarshaH, svApAvasthAyAM ca tatsvabhAvasampattikathanam, paricodanApUrvakaM ca punaH punaH tat tvam asi [chA.u. 6.8.7] ityavadhAraNam -- iti ca sarvam etat tAdAtmyapratipAdanAyAm eva avakalpate, na tAdAtmyasampAdanAyAm | na ca atra upakramatantratvopanyAso nyAyyaH | na hi upakrame AtmatvasaN^kIrtanam anAtmatvasaN^kIrtanaM vA asti | sAmAnyopakramashca na vAkyasheShagatena visheSheNa virudhyate, visheShAkaN^kShitvAt sAmAnyasya | sacchabdArtho.api ca paryAlocyamAnaH na mukhyAd Atmano.anyaH sambhavati, ato.anyasya vastujAtasya ArambhaNashabdAdibhyo.anR^itatvopapatteH | AmnAnavaiShamyam api nAvashyam arthavaiShamyam Avahati, Ahara pAtram pAtram Ahara ityevamAdiShu arthasAmye.api taddarshanAt | tasmAt evaMjAtIyakeShu vAkyeShu pratipAdanaprakArabhede.api pratipAdyArthAbheda iti siddham ||17||

  -- o)0(o -- 
kAryAkhyAnAdhikaraNam

|| 3.3.18 ||

chandogA vAjasaneyinashca prANasaMvAde shvAdimaryAdaM prANasya annam AmnAya, tasyaiva Apo vAsa Amananti | anantaraM ca cchandogA Amananti -- tasmAd vA etad ashiShyantaH purastAccopariShTAccAdbhiH paridadhati [chA.u. 5.2.2] iti | vAjasaneyinashcAmananti -- tadvidvAMsaH shrotriyA ashiShyanta AcAmantyashitvA cAcAmantyetam eva tad anam anagnaM kurvanto manyante tasmAd evaMvid ashiShyann AcAmed ashitvA cAcAmed etam eva tad anam anagnaM kurute [bR^i.A.u. 6.1.14] iti | tatra ca Acamanam anagnatAcintanaM ca prANasya pratIyate | tat kim ubhayam api vidhIyate, uta Acamanam eva, uta anagnatAcintanam eveti vicAryate | kiM tAvat prAptam? ubhayam api vidhIyata iti | kutaH? ubhayasyApyavagamyamAnatvAt | ubhayam api ca etat apUrvatvAt vidhyarham | athavA Acamanam eva vidhIyate | vispaShTA hi tasmin vidhivibhaktiH -- tasmAd evaMvid ashiShyann AcAmed ashitvA cAcAmet iti | tasyaiva stutyartham anagnatAsaN^kIrtanam ityevaM prApte, brUmaH -- 

kAryAkhyAnAdapUrvam ||

na Acamanasya vidheyatvam upapadyate, kAryAkhyAnAt -- prAptam eva hi idaM kAryatvena AcamanaM prAyatyArthaM smR^itiprasiddham anvAkhyAyate | 

nanu iyaM shrutiH tasyAH smR^iter mUlaM syAt | netyucyate, viShayanAnAtvAt | sAmAnyaviShayA hi smR^itiH puruShamAtrasambaddhaM prAyatyArtham AcamanaM prApayati | shrutiH tu prANavidyAprakaraNapaThitA tadviShayam eva AcamanaM vidadhatI vidadhyAt | na ca bhinnaviShayayoH shrutismR^ityoH mUlamUlibhAvo.avakalpate | na ca iyaM shrutiH prANavidyAsaMyogi apUrvam AcamanaM vidhAsyatIti shakyam Ashrayitum, pUrvasyaiva puruShamAtrasaMyogina Acamanasya iha pratyabhij~nAyamAnatvAt | ata eva ca nobhayavidhAnam | ubhayavidhAne ca vAkyaM bhidyeta | tasmAt prAptam eva ashishiShatAm ashitavatAM ca ubhayata Acamanam anUdya, etam eva tadanam anagnaM kurvanto manyante iti prANasya anagnatAkaraNasaN^kalpo.anena vAkyena AcamanIyAsvapsu prANavidyAsambandhitvena apUrva upadishyate | na ca ayam anagnatAvAdaH Acamanastutyartha iti nyAyyam, AcamanasyAvidheyatvAt | svayaM ca anagnatAsaN^kalpasya vidheyatvapratIteH | na ca evaM sati ekasya Acamanasya ubhayArthatA abhyupagatA bhavati -- prAyatyArthatA paridhAnArthatA ceti, kriyAntaratvAbhyupagamAt -- kriyAntaram eva hi AcamanaM nAma prAyatyArthaM puruShasya abhyupagamyate | tadIyAsu tu apsu vAsaH saN^kalpanaM nAma kriyAntaram eva paridhAnArthaM prANasya abhyupagamyata ityanavadyam | api ca yad idaM kiM cAshvabhya A kR^imibhya A kITApataN^gebhyaH tat te.annam ityatra tAvat na sarvAn nAbhyavahArashcodyata iti shakyaM vaktum, ashabdatvAd ashakyatvAcca | sarvaM tu prANasyAnnam iti iyamann adR^iShTishcodyate | tatsAhacaryAcca Apo vAsaH ityatrApi na apAm AcamanaM codyate | prasiddhAsv eva tu AcamanIyAsvapsu paridhAnadR^iShTishcodyata iti yuktam | na hi ardhavaishasaM sambhavati | api ca AcAmantIti vartamAnApadeshitvAt nAyaM shabdo vidhikShamaH | 

nanu manyanta ityapi samAnaM vartamAnApadeshitvam | satyam eva tat | avashyavidheye tu anyatarasmin vAsaHkAryAkhyAnAt apAM vAsaHsaN^kalpanam eva apUrvaM vidhIyate | na Acamanam | pUrvavad dhi tat -- ityupapAditam | yad apyuktam -- vispaShTA ca Acamane vidhivibhaktiH iti, tad api pUrvavattvenaiva Acamanasya pratyuktam | ata eva AcamanasyAvidhitsitatvAt etam eva tadanam anagnaM kurvanto manyante ityatraiva kANvAH paryavasyanti, na Amananti tasmAd evaMvit ityAdi | tasmAt mAdhyaMdinAnAm api pAThe AcamanAnuvAdena evaMvittvam eva prakR^itaprANavAsovittvaM vidhIyata iti pratipattavyam | yo.apyayam abhyupagamaH -- kvacid AcamanaM vidhIyatAm, kvacid vAsovij~nAnam iti -- so.api na sAdhuH, Apo vAsaH ityAdikAyA vAkyapravR^itteH sarvatraikarUpyAt | tasmAt vAsovij~nAnam eva iha vidhIyate, na Acamanam iti nyAyyam ||18||

samAnAdhikaraNam

|| 3.3.19 ||

vAjasaneyishAkhAyAm agnirahasye shANDilyanAmAN^kitA vidyA vij~nAtA | tatra ca guNAH shrUyante -- sa AtmAnam upAsIta manomayaM prANasharIraM bhArUpam [chA.u. 3.14.2] ityevamAdayaH | tasyAm eva shAkhAyAM bR^ihadAraNyake punaH paThyate -- manomayo.ayaM puruSho bhAH satyaH tasminn antarhR^idaye yathA vrIhir vA yavo vA sa eSha sarvasyeshAnaH sarvasyAdhipatiH sarvam idaM prashAsti yad idaM kiM ca iti | tatra saMshayaH -- kim iyam ekA vidyA agnirahasyabR^ihadAraNyakayoH guNopasaMhArashca, uta dve ime vidye guNAnupasaMhArashceti | kiM tAvat prAptam? vidyAbhedaH guNavyavasthA ceti | kutaH? paunaruktyaprasaN^gAt -- bhinnAsu hi shAkhAsu adhyetR^iveditR^ibhedAt paunaruktyaparihAramAlocya vidyaikatvamadhyavasAya ekatrAtiriktA guNA itaratropasaMhriyante prANasaMvAdAdiShu -- ityuktam | ekasyAM punaH shAkhAyAm 
adhyetR^iveditR^ibhedAbhAvAt ashakyaparihAre paunaruktye na viprakraShTAdeshasthA ekA vidyA bhavitum arhati | na ca atra ekamAmnAnaM vidyAvidhAnArtham, aparaM guNavidhAnArtham -- iti vibhAgaH sambhavati | tadA hi atiriktA eva guNA itaratretaratra ca AmnAyeran, na samAnAH | samAnA api tu ubhayatrAmnAyante manomayatvAd ayaH | tasmAt nAnyonyaguNopasaMhAra ityevaM prApte -- 

samAna evaM cAbhedAt ||

brUmahe -- yathA bhinnAsu shAkhAsu vidyaikatvaM guNopasaMhArashca bhavati evam ekasyAm api shAkhAyAM bhavitum arhati, upAsyAbhedAt | tad eva hi brahma manomayatvAd iguNakam ubhayatrApi upAsyam abhinnaM pratyabhijAnImaH | upAsyaM ca rUpaM vidyAyAH | na ca vidyamAne rUpAbhede vidyAbhedamadhyavasAtuM shaknumaH | nApi vidyAbhede guNavyavasthAnam | 

nanu paunaruktyaprasaN^gAt vidyAbhedo.adhyavasitaH | netyucyate, arthavibhAgopapatteH -- ekaM hi AmnAnaM vidyAvidhAnArtham, aparaM guNavidhAnArtham -- iti na kiMcinnopapadyate | 

nanu evaM sati yadapaThitamagnirahasye, tad eva bR^ihadAraNyake paThitavyam -- sa eSha sarvasyeshAnaH ityAdi | yat tu paThitam eva manomayaH ityAdi, tan na paThitavyam -- naiSha doShaH, tadbalenaiva pradeshAntarapaThitavidyApratyabhij~nAnAt | samAnaguNAmnAnena hi viprakR^iShTAdeshAM shANDilyavidyAM pratyabhij~nApya tasyAm IshAnatvAdi upadishyate | anyathA hi kathaM tasyAm ayaM guNavidhirabhidhIyate | api ca aprAptAMshopadeshena arthavati vAkye saMjAte, prAptAMshaparAmarshasya nityAnuvAdatayApi upapadyamAnatvAt na tadbalena pratyabhij~nA upekShituM shakyate | tasmAd atra samAnAyAm api shAkhAyAM vidyaikatvaM guNopasaMhArashcetyupapannam||


|| 3.3.20|| 

sambandhAdhikaraNam

|| 3.3.20 || 

bR^ihadAraNyake satyaM brahma ityupakramya, tad yat tat satyam asau sa Adityo ya eSha etasmin maNDale puruSho yashcAyaM dakShiNe.akShan puruShaH iti tasyaiva satyasya brahmaNo.adhidaivatamadhyAtmaM ca AyatanavisheSham upadishya, vyAhR^itisharIratvaM ca sampAdya, dve upaniShadAvAdishyete -- tasyopaniShadahaH iti -- adhidaivatam, tasyopaniShadaham iti -- adhyAtmam | 

tatra saMshayaH -- kim avibhAgenaiva ubhe api upaniShadAv ubhayatrAnusandhAtavye, uta vibhAgena -- ekA adhidaivatam, ekA adhyAtmam iti | tatra sUtreNaivopakramate -- 

sambandhAd evam anyatrApi ||

yathA shANDilyavidyAyAM vibhAgenApyadhItAyAM guNopasaMhAra uktaH, evam anyatrApi evaMjAtIyake viShaye bhavitum arhati, ekavidyAbhisambandhAt -- ekA hi iyaM satyavidyA adhidaivatam adhyAtmaM ca adhItA, upakramAbhedAt vyatiShaktapAThAcca | kathaM tasyAmudito dharmaH tasyAm eva na syAt | yo hyAcArye kashcidanugamanAdirAcArashcoditaH, sa grAmagate.araNyagate ca tulyavad eva bhavati | tasmAt ubhayor apyupaniShadoH ubhayatra prAptiH iti ||20|| 

|| 3.3.21 ||

evaM prApte, pratividhatte -- 

na vA visheShAt ||

naiva ubhayoH ubhayatra prAptiH | kasmAt? visheShAt, upAsanasthAnavisheShopanibandhAd ityarthaH | kathaM sthAnavisheShopanibandha iti, ucyate -- ya eSha etasmin maNDale puruShaH iti hi AdhidaivikaM puruShaM prakR^itya, tasyopaniShadahaH iti shrAvayati | yo.ayaM dakShiNe.akShan puruShaH iti ca AdhyAtmikaM puruShaM prakR^itya, tasyopaniShadaham iti | tasyeti ca etat saMnihitAvalambanaM sarvanAma | tasmAt AyatanavisheShavyapAshrayeNaiva ete upaniShadAvupadishyete | kuta ubhayorubhayatra prAptiH | 

nanu eka evAyam adhidaivatam adhyAtmaM ca puruShaH, ekasyaiva satyasya brahmaNa AyatanadvayapratipAdanAt | satyam evam etat | ekasyApi tu avasthAvisheShopAdAnenaiva upaniShadvisheShopadeshAt tadavasthasyaiva sA bhavitum arhati | asti cAyaM dR^iShTAntaH -- satyapi AcAryasvarUpAnapAye, yat AcAryasya AsInasya anuvartanam uktam, na tat tiShThato bhavati | yacca tiShThata uktam, na tadAsInasyeti | grAmAraNyayoH tu AcAryasvarUpAnapAyAt tatsvarUpAnubaddhasya ca dharmasya grAmAraNyakR^itavisheShAbhAvAt ubhayatra tulyavadbhAva iti adR^iShTAntaH saH | tasmAt vyavasthA anayor upaniShadoH ||21||

|| 3.3.22 || 

darshayati ca ||

api ca evaMjAtIyakAnAM dharmANAM vyavastheti liN^gadarshanaM bhavati -- tasyaitasya tad eva rUpaM yad amuShya rUpaM yAvamuShya geShNau tau geShNau yan nAma tan nAma iti | katham asya liN^gatvam iti, tad ucyate -- akShyAdityasthAnabhedabhinnAn dharmAn anyonyasminn anupasaMhAryAn pashyan iha atideshena AdityapuruShagatAn rUpAdIn akShipuruShe upasaMharati -- tasyaitasya tad eva rUpam ityAdinA | tasmAd vyavatiShThete eva ete upaniShadAviti nirNayaH ||22||

  -- o)0(o -- 

sambhR^ityadhikaraNam

|| 3.3.23 || 

sambhR^itidyuvyAptyapi cAtaH ||

brahmajyeShThA vIryA sambhR^itAni brahmAgre jyeShThaM divam AtatAna ityevaM rANAyanIyAnAM khileShu vIryasambhR^itidyuniveshaprabhR^itayo brahmaNo vibhUtayaH paThyante | teShAm eva ca upaniShadi shANDilyavidyAprabhR^itayo brahmavidyAH paThyante | tAsu brahmavidyAsu tA brahmavibhUtaya upasaMhriyeran, na veti vicAraNAyAm, brahmasambandhAd upasaMhAraprAptau evaM paThati | sambhR^itidyuvyAptiprabhR^itayo vibhUtayaH shANDilyavidyAprabhR^itiShu nopasaMhartavyAH, ata eva ca AyatanavisheShayogAt | tathA hi shANDilyavidyAyAM hR^idayAyatanatvaM brahmaNa uktam -- eSha ma AtmAntarhR^idaye [chA.u. 3.14.3] iti | tadvad eva daharavidyAyAm api -- daharaM puNDarIkaM veshma daharo.asminn antar AkAshaH [chA.u. 8.1.1] iti | upakosalavidyAyAM tu akShyAyatanatvam -- ya eSho.akShiNi puruSho dR^ishyate iti | evaM tatra tatra tattat AdhyAtmikamAyatanam etAsu vidyAsu pratIyate | Adhidaivikyastu etA vibhUtayaH sambhR^itidyuvyAptiprabhR^itayaH | tAsAM kuta etAsu prAptiH | nanvetAsvapi Adhidaivikyo vibhUtayaH shrUyante -- jyAyAndivo jyAyAnebhyo lokebhyaH eSha u eva bhAmanIreSha hi sarveShu lokeShu bhAti yAvAnvAyamAkAshastAvAneSho.antarhR^idaya AkAsha ubhe asmindyAvApR^ithivI antar eva samAhite ityevamAdyAH | santi ca anyA AyatanavisheShahInA api iha brahmavidyAH ShoDashakalAdyAH -- satyam evam etat | tathApyatra vidyate visheShaH sambhR^ityAdyanupasaMhArahetuH -- samAnaguNAmnAnena hi pratyupasthApitAsu viprakR^iShTAdeshAsvapi vidyAsu viprakR^iShTAdeshaguNA upasaMhriyerann itiyuktam | sambhR^ityAdayastu shANDilyAdivAkyagocarAshca guNAH parasparavyAvR^ittasvarUpatvAt na pradeshAntaravartividyApratyupasthApanakShamAH | na ca brahmasambandhamAtreNa pradeshAntaravartividyApratyupasthApanamityucyate, vidyAbhede.api tadupapatteH | ekam api hi brahma vibhUtibhedairanekadhA upAsyata iti sthitiH, parovarIyastvAd ivadbhedadarshanAt | tasmAt vIryasambhR^ityAdInAM shANDilyavidyAdiShu anupasaMhAra iti ||23||

  -- o)0(o -- 

puruShavidyAdhikaraNam ||

|| 3.3.24 || 

puruShavidyAyAm iva cetareShAm anAmnAnAt ||

asti tANDinAM paiN^ginAM ca rahasyabrAhmaNe puruShavidyA | tatra puruSho yaj~naH kalpitaH | tadIyam AyuH tredhA vibhajya savanatrayaM kalpitam | ashishiShAdIni ca dIkShAdibhAvena kalpitAni | anye ca dharmAH tatra samadhigatA AshIr mantraprayogAdayaH | taittirIyakA api kaMcit puruShayaj~naM kalpayanti -- tasyaivaMviduSho yaj~nasyAtmA yajamAnaH shraddhA patnI ityetenAnuvAkena | 

tatra saMshayaH -- kim itaratra uktAH puruShayaj~nasya dharmAH taittirIyakeShu upasaMhartavyAH, kiM vA nopasaMhartavyA iti | puruShayaj~natvAvisheShAt upasaMhAraprAptau, AcakShmahe -- nopasaMhartavyA iti | kasmAt? tadrUpapratyabhij~nAnAbhAvAt | tad AhAcAryaH puruShavidyAyAm iveti -- yathA ekeShAM shAkhinAM tANDinAM paiN^ginAM ca puruShavidyAyAm AmnAnam, naivam itareShAM taittirIyANAm AmnAnam asti | teShAM hi itaravilakShaNam eva yaj~nasampAdanaM dR^ishyate, patnIyajamAnavedivedabarhiryUpAjyapashvR^itvigAdyanukramaNAt | yad api savanasampAdanam, tad api itaravilakShaNam eva -- yat prAtar madhyaMdinaM sAyaM ca tAni iti | yad api kiMcit, maraNAvabhR^ithatvAdisAmAnyam, tad api alpIyastvAt bhUyasA vailakShaNyena abhibhUyamAnaM na pratyabhij~nApanakShamam | na ca taittirIyake puruShasya yaj~natvaM shrUyate | viduShaH yaj~nasya iti hi na ca ete samAnAdhikaraNe ShaShThyai -- vidvAn eva yo yaj~naH tasyeti | na hi puruShasya mukhyaM yaj~natvam asti | vyadhikaraNe tu ete ShaShThyai -- viduSho yo yaj~naH tasyeti | bhavati hi puruShasya mukhyo yaj~nasambandhaH | satyAM ca gatau, mukhya evArtha AshrayitavyaH, na bhAktaH | AtmA yajamAnaH iti ca yajamAnatvaM puruShasya nirbruvan vaiyadhikaraNyenaiva asya yaj~nasambandhaM darshayati | api ca tasyaivaMviduShaH iti siddhavad anuvAdashrutau satyAm, puruShasya yaj~nabhAvam AtmAdInAM ca yajamAnAdibhAvaM pratipitsamAnasya vAkyabhedaH syAt | api ca sasaMnyAsAm AtmavidyAM purastAd upadishya anantaram tasyaivaMviduShaH ityAdyanukramaNaM pashyantaH -- pUrvasheSha eva eSha AmnAyaH, na svatantra iti pratImaH | tathA ca ekam eva phalam ubhayor apyanuvAkayor upalabhAmahe -- brahmaNo mahimAnam Apnoti iti | itareShAM tu ananyasheShaH puruShavidyAmnAyaH | AyurabhivR^iddhiphalo hyasau, praha ShoDashaM varShashataM jIvati ya evaM veda iti samabhivyAhArAt | tasmAt shAkhAntarAdhItAnAM puruShavidyAdharmANAm AshIrmantrAdInAm aprAptiH taittirIyake ||24||

  -- o)0(o -- 

vedhAdyadhikaraNam

|| 3.3.25 ||

astyAtharvaNikAnAm upaniShadArambhe mantrasamAmnAyaH -- sarvaM pravidhya hR^idayaM pravidhya dhamanIH pravR^ijya shiro.abhipravR^ijya tridhA vipR^iktaH ityAdiH | tANDinAm -- deva savitaH prasuva yaj~nam ityAdiH | shATAayaninAm -- shvetAshvo haritanIlo.asi ityAdiH | kaTahAnAM taittirIyANAM ca -- shaM no mitraH shaM varuNaH ityAdiH | vAjasaneyinAM tu upaniShadArambhe pravagryabrAhmaNaM paThyate -- devA ha vai satraM niSheduH ityAdi | kauShItakinAm api agniShTomabrAhmaNam -- brahma vA agniShTomo brahmaiva tadaharbrahmaNaiva te brahmopayanti te.amR^itatvamApnuvanti ya etadaharupayanti iti | kimime sarve pravidhyAdayo mantrAH pravagryAdIni ca karmANi vidyAsu upasaMhriyeran, kiM vA na upasaMhriyeran -- iti mImAMsAmahe | kiM tAvat naH pratibhAti? upasaMhAra eva eShAM vidyAsviti | kutaH? vidyApradhAnAnAm upaniShadgranthAnAM samIpe pAThAt | 

nanu eShAM vidyArthatayA vidhAnaM nopalabhAmahe -- bADham, anupalabhamAnA api tu anumAsyAmahe, saMnidhisAmarthyAt | na hi saMnidheH arthavattve sambhavati, akasmAd asAvanAshrayituM yuktaH | 

nanu naiShAM mantrANAM vidyAviShayaM kiMcitsAmarthyaM pashyAmaH | kathaM ca pravagryAdIni karmANi anyArthatvenaiva viniyuktAni santi vidyArthatvenApi pratipadyemahIti -- naiSha doShaH | sAmarthyaM tAvat mantrANAM vidyAviShayam api kiMcit shakyaM kalpayitum, hR^idayAdisaN^kIrtanAt | hR^idayAdIni hi prAyeNa upAsaneShu AyatanAdibhAvenopadiShTAni | taddvAreNa ca hR^idayaM pravidhya ityevaMjAtIyakAnAM mantrANAm upapannam upAsanAN^gatvam | dR^iShTAshca upAsaneShvapi mantraviniyogaH -- bhUH prapadye.amunAmunAmunA ityevamAdiH | tathA pravagryAdInAM karmaNAm anyatrApi viniyuktAnAM satAm aviruddho vidyAsu viniyogaH -- vAjapeya iva bR^ihaspatisavasya -- ityevaM prApte -- 

vedhAdyarthabhedAt ||

brUmaH -- naiShAm upasaMhAro vidyAsviti | kasmAt? vedhAdyarthabhedAt -- hR^idayaM pravidhya ityevaMjAtIyakAnAM hi mantrANAM ye.arthA hR^idayavedhAdayaH, bhinnAH anabhisambaddhAH te upaniShaduditAbhir vidyAbhiH | na teShAM tAbhiH saMgantuM sAmarthyam asti | 

nanu hR^idayasya upAsaneShvapyupayogAt taddvAraka upAsanAsambandha upanyastaH -- netyucyate | hR^idayamAtrasaN^kIrtanasya hyevam upayogaH kathaMcidutprekShyeta | na ca hR^idayamAtramatra mantrArthaH | hR^idayaM pravidhya dhamanIH pravR^ijya ityevaMjAtIyako hi na sakalo mantrArtho vidyAbhir abhisambadhyate | abhicAraviShayo hyeSho.arthaH | tasmAd AbhicArikeNa karmaNA sarvaM pravidhya ityetasya mantrasyAbhisambandhaH | tathA deva savitaH prasuva yaj~nam ityasya yaj~naprasavaliN^gatvAt yaj~nena karmaNA abhisambandhaH | tadvisheShasambandhastu pramANAntarAdanusartavyaH | evam anyeShAm api mantrANAm -- keShAMcit liN^gena, keShAMcidvacanena, keShAMcitpramANAntareNetyevam -- arthAntareShu viniyuktAnAm, rahasyapaThitAnAm api satAm, na saMnidhimAtreNa vidyAsheShatvopapattiH | durbalo hi saMnidhiH shrutyAdibhya ityuktaM prathame tantre -- shrutiliN^gavAkyaprakaraNasthAnasamAkhyAnAM samavAye pAradaurbalyamarthaviprakarShAt ityatra | tathA karmaNAm api pravagryAdInAm anyatra viniyuktAnAM na vidyAsheShatvopapattiH | na hyeShAM vidyAbhiH saha IkArthyaM kiMcidasti | vAjapeye tu bR^ihaspatisavasya spaShTAM viniyogAntaram -- vAjapeyeneShTavA bR^ihaspatisavena yajeta iti | api ca eko.ayaM pravagryaH sakR^idutpanno balIyasA pramANena anyatra viniyuktaH na durbalena pramANena anyatrApi viniyogam arhati | agR^ihyamANavisheShatve hi pramANayoH evaM syAt | na tu balavadabalavatoH pramANayor agR^ihyamANavisheShatA sambhavati, balavadabalavattvavisheShAd eva | tasmAt evaMjAtIyakAnAM mantrANAM karmaNAM vA na saMnidhipAThamAtreNa vidyAsheShatvamAshaN^kitavyam | araNyAnuvacanAdidharmasAmAnyAt tu saMnidhipATha iti saMtoShTavyam ||25||

  -- o)0(o -- 
15. hAnyadhikaraNam

|| 3.3.26 ||

hAnau tUpAyanashabdasheShatvAt kushAcchandastutyupagAnavat tad uktam ||

asti tANDinAM shrutiH -- ashva iva romANi vidhUya pApaM candra iva rAhor mukhAt pramucya dhUtvA sharIram akR^itaM kR^itAtmA brahmalokam abhisambhavAmi [chA.u. 8.13.1] iti | tathA AtharvaNikAnAm -- tathA vidvAn nAmarUpAd vimuktaH parAt paraM puruSham upaiti divyam [mu.u. 3.2.8] iti | tathA shATyAyaninaH paThanti -- tasya putrA dAyam upayanti suhR^idaH sAdhukR^ityAM dviShantaH pApakR^ityAm iti | tathaiva kauShItakinaH -- tatsukR^itaduShkR^ite vidhUnute tasya priyA j~nAtayaH sukR^itam upayantyapriyA duShkR^itam [kau.u. 1.4] iti | 

tad iha kvacit sukR^itaduShkR^itayor hAnaM shrUyate | kvacit tayor eva vibhAgena priyair apriyaishcopAyanam | kvacit tu ubhayam api hAnam upAyanaM ca | tad yatrobhayaM shrUyate tatra tAvat na kiMcid vaktavyam asti | yatrApyupAyanam eva shrUyate, na hAnam, tatrApyarthAd eva hAnaM saMnipatati, anyair AtmIyayoH sukR^itaduShkR^itayor upeyamAnayoH AvashyakatvAt taddhAnasya | yatra tu hAnam eva shrUyate, nopAyanam -- tatropAyanaM saMnipated vA, na veti vicikitsAyAm -- ashravaNAd asaMnipAtaH, vidyAntaragocaratvAcca shAkhAntarIyasya shravaNasya | api ca AtmakartR^ikaM sukR^itaduShkR^itayor hAnam | parakartR^ikaM tu upAyanam | tayor asatyAvashyakabhAve, kathaM hAnenopAyanam AkShipyeta? tasmAd asaMnipAto hAnAv upAyanasyeti || 

asyAM prAptau paThati -- hAnAviti | hAnau tu etasyAM kevalAyAm api shrUyamANAyAm upAyanaM saMnipatitum arhati | taccheShatvAt  -- hAnashabdasheSho hi upAyanashabdaH samadhigataH kauShItakirahasye | tasmAd anyatra kevalahAnashravaNe.apyupAyanAnuvR^ittiH | yad uktam -- ashravaNAt vidyAntaragocaratvAt anAvashyakatvAcca asaMnipAta iti, tad ucyate -- bhaved eShA vyavasthoktiH, yadyanuShTheyaM kiMcid anyatra shrutam anyatra ninIShyeta | 

na tviha hAnam upAyanaM vA anuShTheyatvena saN^kIrtyate | vidyAstutyarthaM tu anayoH saN^kIrtanam -- itthaM mahAbhAgA vidyA, yat sAmarthyAd asya viduShaH sukR^itaduShkR^ite saMsArakAraNabhUte vidhUyete, te ca asya suhR^iddurhR^itsu nivishete iti | stutyarthe ca asmin saN^kIrtane, hAnAnantarabhAvitvenopAyanasya, kvacicchrutatvAt anyatrApi hAnashrutAv upAyanAnuvR^ittiM manyate -- stutiprakarShalAbhAya | prasiddhA ca arthavAdAntarApekShA arthavAdAntarapravR^ittiH -- ekaviMsho vA ito.asAvadityaH [chA.u. 2.10.5] ityevamAdiShu | kathaM hi iha ekaviMshatA AdityasyAbhidhIyeta, anapekShyamANe.arthavAdAntare -- dvAdasha mAsAH paJNcartavaH traya ime lokA asAvaditya ekaviMshaH ityasmin? tathA triShTubhau bhavataH sendriyatvAya ityevamAdivAdeShu indriyaM vai triShTup ityevamAdyarthavAdAntarApekShA dR^ishyate | vidyAstutyarthatvAcca asyopAyanavAdasya, katham anyadIye sukR^itaduShkR^ite anyair upeyete iti nAtIvAbhiniveShTavyam | upAyanashabdasheShatvAd iti ca shabdashabdaM samuccArayan stutyarthAm eva hAnAv upAyanAnuvR^ittiM sUcayati | guNopasaMhAravivakShAyAM hi upAyanArthasyaiva hAnAvanuvR^ittiM brUyAt | tasmAt guNopasaMhAravicAraprasaN^gena stutyupasaMhArapradarshanArtham idaM sUtram | kushAcchandastutyupagAnavad iti upamopAdAnam | tad yathA -- bhAllavinAm kushA vAnaspatyAH sthatA mA pAta ityetasmin nigame kushAnAm avisheSheNa vanaspatiyonitvashravaNe, shATyAyaninAm audumbarAH iti visheShavacanAt audumbaryaH kushA AshrIyante | yathA ca kvacit devAsuracchandasAm avisheSheNa paurvAparyaprasaN^ge, devacchandAMsi pUrvANIti paiN^gyAmnAnAt pratIyate | yathA ca ShoDashistotre keShAMcit kAlAvisheShaprAptau, samayAdhyuShite sUrye ityArcashruteH kAlavisheShapratipattiH | yathaiva ca avisheSheNopagAnaM kecit samAmananti visheSheNa bhAllavinaH -- yathA eteShu kushAdiShu shrutyantaragatavisheShAnvayaH, evaM hAnAvapyupAyanAnvaya ityarthaH | shrutyantarakR^itaM hi visheShaM shrutyantare.anabhyupagacchataH sarvatraiva vikalpaH syAt | sa ca anyAyyaH satyAM gatau | tad uktaM dvAdashalakShaNyAm -- api tu vAkyasheShatvAd itaraparyudAsaH syAt pratiShedhe vikalpaH syAt iti || 

athavA etAsv eva vidhUnanashrutiShu etena sUtreNa etaccintayitavyam -- kim anena vidhUnanavacanena sukR^itaduShkR^itayor hAnam abhidhIyate, kiM vA arthAntaram iti | tatra ca evaM prApayitavyam -- na hAnaM vidhUnanam abhidhIyate, dhUJNkampane iti smaraNAt, dodhUyante dhvajAgrANi iti ca vAyunA cAlyamAneShu dhvajAgreShu prayogadarshanAt | tasmAt cAlanaM vidhUnanam abhidhIyate | cAlanaM tu sukR^itaduShkR^itayoH kaMcit kAlaM phalapratibandhanAt -- ityevaM prApayya, prativaktavyam -- hAnAv eva eSha vidhUnanashabdo vartitum arhati, upAyanashabdasheShatvAt | na hi paraparigrahabhUtayoH sukR^itaduShkR^itayoH aprahINayoH parair upAyanaM sambhavati | yadyapi idaM parakIyayoH sukR^itaduShkR^itayoH parair upAyanaM na AJNjasaM sambhAvyate, tathApi tatsaN^kIrtanAt tAvat tadAnuguNyena hAnam eva vidhUnanaM nAmeti nirNetuM shakyate | kvacid api ca idaM vidhUnanasaMnidhAv upAyanaM shrUyamANaM kushAcchandastutyupagAnavat vidhUnanashrutyA sarvatrApekShyamANaM sArvatrikaM nirNayakAraNaM sampadyate | na ca cAlanaM dhvajAgravat sukR^itaduShkR^itayor mukhyaM sambhavati, adravyatvAt | ashvashca romANi vidhUnvAnaH tyajan rajaH sahaiva tena romANyapi jIrNAni shAtayati -- ashva iva romANi vidhUya pApam iti ca brAhmaNam | anekArthatvAbhyupagamAcca dhAtUnAM na smaraNavirodhaH | tad uktam iti vyAkhyAtam ||26||

  -- o)0(o -- 
16. sAmparAyAdhikaraNam

|| 3.3.27 || 

sAmparAye tartavyAbhAvAttathA hyanye ||

devayAnena pathA paryaN^kasthaM brahma abhiprasthitasya vyadhvani sukR^itaduShkR^itayor viyogaM kauShItakinaH paryaN^kavidyAyAm Amananti -- sa etaM devayAnaM panthAnam AsAdyAgnilokam Agacchati [kau.brA. 1.3] ityupakramya, sa Agacchati virajAM nadIM tAM manasaivAtyeti tatsukR^itaduShkR^ite vidhUnute [kau.brA. 1.4] iti | tat kiM yathAshrutaM vyadhvanyeva viyogavacanaM pratipattavyam, Aho svit AdAv eva dehAd apasarpaNe -- iti vicAraNAyAm, shrutiprAmANyAt yathAshruti pratipattiprasaktau, paThati -- sAmparAya iti | sAmparAye gamana eva dehAd apasarpaNe, idaM vidyAsAmarthyAt sukR^itaduShkR^itahAnaM bhavati -- iti pratijAnIte | 

hetuM cAcaShTe -- tartavyAbhAvAd iti | na hi viduShaH samparetasya vidyayA brahma samprepsato.antarAle sukR^itaduShkR^itAbhyAM kiMcit prAptavyam asti, yadarthaM katicit kShaNAn akShINe te kalpeyAtAm | vidyAviruddhaphalatvAcca vidyAsAmarthyena tayoH kShayaH | sa ca yadaiva vidyA phalAbhimukhI tadaiva bhavitum arhati | tasmAt prAg eva san ayaM sukR^itaduShkR^itakShayaH pashcAt paThyate | tathA hi anye.api shAkhinaH tANDinaH shATyAyaninashca prAgavasthAyAm eva sukR^itaduShkR^itahAnam Amananti -- ashva iva romANi vidhUya pApam iti, tasya putrA dAyam upayanti suhR^idaH sAdhukR^ityAM dviShantaH pApakR^ityAm iti ca ||27||

|| 3.3.28 ||

chandata ubhayAvirodhAt ||

yadi ca dehAd apasR^iptasya devayAnena pathA prasthitasya ardhapathe sukR^itaduShkR^itakShayo.abhyupagamyeta, tataH patite dehe yamaniyam avidyAbhyAsAtmakasya sukR^itaduShkR^itakShayahetoH puruShayatnasya icchAto.anuShThAnAnupapatteH anupapattir eva tarAtukasya sukR^itaduShkR^itakShayasya syAt | tasmAt pUrvam eva sAdhakAvasthAyAM chandato.anuShThAnaM tasya syAt, tatpUrvakaM ca sukR^itaduShkR^itahAnam iti draShTavyam | evaM nimittanaimittikayor upapattiH tANDishATyAyanishrutyoshca saN^gatiH iti ||28||

  -- o)0(o -- 
17. gater arthavattvAdhikaraNam 

|| 3.3.29 ||

gater arthavattvam ubhayathA.anyathA hi virodhaH || 

kvacit puNyapApAhAnasaMnidhau devayAnaH panthAH shrUyate, kvacin na | tatra saMshayaH -- kiM hAnAvavisheSheNaiva devayAnaH panthAH saMnipatet, uta vibhAgena kvacit saMnipatet kvacin neti | yathA tAvat hAnAvavisheSheNaiva upAyanAnuvR^ittir uktA evaM devayAnAnuvR^ittir api bhavitum arhatItyasyAM prAptau, AcakShmahe -- gateH devayAnasya pathaH, arthavattvam, ubhayathA vibhAgena bhavitum arhati -- kvacid arthavatI gatiH kvacin neti | na avisheSheNa | anyathA hi avisheSheNaiva etasyAM gatAvaN^gIkriyamANAyAM virodhaH syAt -- puNyapApe vidhUya niraJNjanaH paramaM sAmyam upaiti ityasyAM shrutau deshAntaraprApaNI gatir virudhyeta | kathaM hi niraJNjano.agantA deshAntaraM gacchet | gantavyaM ca paramaM sAmyaM na deshAntaraprAptyAyattam -- ityAnarthakyam evAtra gater manyAmahe ||29||

|| 3.3.30 || 

upapannaH tallakShaNArthopalabdher lokavat ||

upapannashcAyam ubhayathAbhAvaH -- kvacid arthavatI gatiH kvacin neti | tallakShaNArthopalabdheH -- gatikAraNabhUto.arthaH paryaN^kavidyAdiShu saguNeShu upAsaneShu upalabhyate | tatra hi paryaN^kArohaNam, paryaN^kasthena brahmaNA saha saMvadanam, vishiShTAgandhAdiprAptishca -- ityevamAdi bahudeshAntaraprAptyAyattaM phalaM shrUyate | tatra arthavatI gatiH | na tu samyagdarshane tallakShaNArthopalabdhir asti | na hi AtmaikatvadarshinAm AptakAmAnAm ihaiva dagdhAsheShakleshabIjAnAm ArabdhabhogakarmAshayakShapaNavyatirekeNa apekShitavyaM kiMcid asti | tatra anarthikA gatiH | lokavacca eSha vibhAgo draShTavyaH -- yathA loke grAmaprAptau deshAntaraprApaNaH panthA apekShyate, na ArogyaprAptau, evam ihApIti | bhUyashca enaM vibhAgaM caturthAdhyAye nipuNataram upapAdayiShyAmaH ||

  -- o)0(o -- 

18. aniyamAdhikaraNam

|| 3.3.31 ||

saguNAsu vidyAsu gatir arthavatI, na nirguNAyAM paramAtmavidyAyAm ityuktam | saguNAsvapi vidyAsu kAsucid gatiH shrUyate -- yathA paryaN^kavidyAyAm upakosalavidyAyAM paJNcAgnividyAyAM daharavidyAyAm iti | na anyAsu -- yathA madhuvidyAyAM shANDilyavidyAyAM ShoDashakalavidyAyAM vaishvAnaravidyAyAm iti | tatra saMshayaH -- kiM yAsv eShA gatiH shrUyate, tAsv eva niyamyeta, uta aniyamena sarvAbhir eva evaMjAtIyakAbhir vidyAbhir abhisambadhyeta ? iti | 

kiM tAvat prAptam? niyama iti | yatraiva shrUyate, tatraiva bhavitum arhati, prakaraNasya niyAmakatvAt | yadyanyatra ashrUyamANApi gatiH vidyAntaraM gacchet, shrutyAdInAM prAmANyaM hIyeta, sarvasya sarvArthatvaprasaN^gAt | api ca arcirAdikA ekaiva gatiH upakosalavidyAyAM paJNcAgnividyAyAM ca tulyavat paThyate | tatsarvArthatve.anarthakaM punar vacanaM syAt | tasmAn niyama ityevaM prApte, paThati -- 

aniyamaH sarvAsAm avirodhaH shabdAnumAnAbhyAm ||

sarvAsAm eva abhyudayaprAptiphalAnAM saguNAnAM vidyAnAm avisheSheNa eShA devayAnAkhyA gatir bhavitum arhati | 

nanu aniyamAbhyupagame prakaraNavirodha uktaH -- naiSho.asti virodhaH | shabdAnumAnAbhyAM shrutismR^itibhyAm ityarthaH | tathA hi shrutiH -- tad ya itthaM viduH [chA.u. 5.10.1] iti paJNcAgnividyAvatAM devayAnaM panthAnam avatArayantI ye ceme.araNye shraddhA tapa ityupAsate [chA.u. 5.10.1] iti vidyAntarashIlinAm api paJNcAgnividyAvidbhiH samAnamArgatAM gamayati | kathaM punar avagamyate -- vidyAntarashIlinAm iyaM gatiH iti? 

nanu shraddhAtapaHparAyaNAnAm eva syAt, tanmAtrashravaNAt -- naiSha doShaH | na hi kevalAbhyAM shraddhAtapobhyAm antareNa vidyAbalam eShA gatir labhyate -- vidyayA tad Arohanti yatra kAmAH parAgatAH | na tatra dakShiNA yanti nAvidvAMsaH tapasvinaH iti shrutyantarAt | tasmAt iha shraddhAtapobhyAM vidyAntaropalakShaNam | vAjasaneyinaH tu paJNcAgnividyAdhikAre.adhIyate -- ya evam etadvidurye cAmI araNye shraddhAM satyam upAsate [bR^i.A.u. 6.2.15] iti | tatra shraddhAlavo ye satyaM brahmopAsate iti vyAkhyeyam, satyashabdasya brahmaNi asakR^itprayuktatvAt | paJNcAgnividyAvidAM ca itthaMvittayaiva upAttatvAt, vidyAntaraparAyaNAnAm eva etadupAdAnaM nyAyyam | atha ya etau panthAnau na viduH te kITAH pataN^gA yad idaM dandashUkam [bR^i.A.u. 6.2.16] iti ca mArgadvayabhraShTAnAM kaShTam adhogatiM gamayantI shrutiH devayAnapitR^iyANayor eva enAn antar bhAvayati | tatrApi vidyAvisheShAd eShAM devayAnapratipattiH | smR^itir api -- 

shuklakR^iShNe gatI hyete jagataH shAshvate mate | 
ekayA yAtyanAvR^ittim anyayAvartate punaH || [gItA 8.23] iti | 

yat punaH devayAnasya patho dvirAmnAnam upakosalavidyAyAM paJNcAgnividyAyAM ca, tat ubhayatrApi anucintanArtham | tasmAd aniyamaH ||31||

  -- o)0(o -- 
19. yAvadadhikArAdhikaraNam

|| 3.3.32 ||

yAvad adhikAram avasthitir AdhikArikANAm ||

viduSho vartamAnadehapAtAnantaraM dehAntaram utpadyate, na vA -- iti cintyate | 

nanu vidyAyAH sAdhanabhUtAyAH sampattau kaivalyanirvR^ittiH syAt, na veti neyaM cintA upapadyate | na hi pAkasAdhanasampattau, odano bhavet, na veti cintA sambhavati | nApi bhuJNjAnaH tR^ipyet, na veti cintyate -- upapannA tu iyaM cintA, brahmavidAm api keShAMcit itihAsapurANayor dehAntarotpattidarshanAt | tathA hi -- apAntaratamA nAma vedAcAryaH purANarShiH viShNuniyogAt kalidvAparayoH sandhau kR^iShNadvaipAyanaH sambabhUveti smaranti | vasiShThashca brahmaNo mAnasaH putraH san nimishApAd apagatapUrvadehaH punar brahmAdeshAn mitrAvaruNAbhyAM sambabhUveti | bhR^igvAdInAm api brahmaNa eva mAnasaputrANAM vAruNe yaj~ne punar utpattiH smaryate | sanatkumAro.api brahmaNa eva mAnasaH putraH svayaM rudrAya varapradAnAt skandatvena prAdurbabhUva | 

evam eva dakShanAradaprabhR^itInAM bhUyasI dehAntarotpattiH kathyate tena tena nimittena smR^itau | shrutAvapi mantrArthavAdayoH prAyeNopalakShyate | te ca kecit patite pUrvadehe dehAntaram Adadate, kecit tu sthita eva tasmin yogaishvaryavashAt anekadehAdAnanyAyena | sarve ca ete samadhigatasakalavedArthAH smaryante | tad eteShAM dehAntarotpattidarshanAt prAptaM brahmavidyAyAH pAkShikaM mokShahetutvam, ahetutvaM veti || 

ata uttaram ucyate -- na, teShAm apAntaratamaHprabhR^itInAM vedapravartanAdiShu lokasthitihetuShvadhikAreShu niyuktAnAm adhikAratantratvAt sthiteH | yathAsau bhagavAn savitA sahasrayugaparyantaM jagato.adhikAraM caritvA tadavasAne udayAstamayavarjitaM kaivalyam anubhavati -- atha tata Urdhva udetya naivodetA nAstam etaikala eva madhye sthAtA [chA.u. 3.11.1] iti shruteH | yathA ca vartamAnA brahmavidaH ArabdhabhogakShaye kaivalyam anubhavanti -- tasya tAvad eva ciraM yAvanna vimokShye.atha sampatsye [chA.u. 6.14.2] iti shruteH | 

evam apAntaratamaHprabhR^itayo.apIshvarAH parameshvareNa teShu teShvadhikAreShu niyuktAH santaH satyapi samyagdarshane kaivalyahetau akShINakarmANo yAvad adhikAram avatiShThante, tadavasAne ca apavR^ijyanta ityaviruddham | sakR^itpravR^ittam eva hi te phalAdAnAya karmAshayam ativAhayantaH, svAtantryeNaiva gR^ihAd iva gR^ihAntaram anyam anyaM dehaM saMcarantaH svAdhikAranirvartanAya, aparimuShitasmR^itaya eva dehendriyaprakR^itivashitvAt nirmAya dehAn yugapat krameNa vA adhitiShThanti | na ca ete jAtismarA ityucyante -- ta evaite iti smR^itiprasiddhiH -- yathA hi sulabhA nAma brahmavAdinI janakena vivaditukAmA vyudasya svaM deham, jAnakaM deham Avishya, vyudya tena, pashcAt svam eva deham Avivesha -- iti smaryate | 

yadi hyupayukte sakR^itpravR^itte karmaNi karmAntaraM dehAntarArambhakAraNam Avirbhavet, tato.anyad apyadagdhabIjaM karmAntaraM tadvad eva prasajyeteti brahmavidyAyAH pAkShikaM mokShahetutvam ahetutvaM vA shaN^kyeta | na tviyam AshaN^kA yuktA, j~nAnAt karmabIjadAhasya shrutismR^itiprasiddhatvAt | tathA hi shrutiH -- 

bhidyate hR^idayagranthishchidyante sarvasaMshayAH | 
kShIyante cAsya karmANi tasmin dR^iShTe parAvare || [mu.u. 2.2.8] iti,

smR^itilambhe sarvagranthInAM vipramokShaH [chA.u. 7.26.2] iti caivamAdyA | smR^itir api -- 

yathaidhAMsi samiddho.agnir bhasmasAt kurute.arjuna | 
j~nAnAgniH sarvakarmANi bhasmasAt kurute tathA || [gItA 4.37] iti |

bIjAnyagnyupadagdhAni na rohanti yathA punaH | 
j~nAnadagdhaiH tathA kleshair nAtmA sampadyate punaH || iti caivamAdyA | 

na ca avidyAdikleshadAhe sati kleshabIjasya karmAshayasya ekadeshadAhaH ekadeshaprarohashca ityupapadyate | na hi agnidagdhasya shAlibIjasya ekadeshapraroho dR^ishyate | pravR^ittaphalasya tu karmAshayasya mukteShoH iva vegakShayAt nivR^ittiH, tasya tAvad eva ciram [chA.u. 6.14.2] iti sharIrapAtAvadhikShepakaraNAt | tasmAd upapannA yAvadadhikAram AdhikArikANAm avasthitiH | na ca j~nAnaphalasya anaikAntikatA | tathA ca shrutiH avisheSheNaiva sarveShAM j~nAnAn mokShaM darshayati -- tad yo yo devAnAM pratyabudhyata sa eva tad abhavat tatha rShINAM tathA manuShyANAm [bR^i.A.u. 1.4.10] iti | j~nAnAntareShu ca aishvaryAdiphaleShvasaktAH syur maharShayaH | te pashcAd aishvaryakShayadarshanena nirviNNAH paramAtmaj~nAne pariniShThAya kaivalyaM prApuH ityupapadyate -- 

brahmaNA saha te sarve samprApte pratisaMcare | 
parasyAnte kR^itAtmAnaH pravishanti paraM padam || iti smaraNAt | 

pratyakShaphalatvAcca j~nAnasya phalavirahAshaN^kAnupapattiH | karmaphale hi svargAdAvanubhavAnArUDhe syAd AshaN^kA, bhaved vA na veti | anubhavArUDhaM tu j~nAnaphalam -- yat sAkShAd aparokShAd brahma [bR^i.A.u. 3.4.1] iti shruteH, tat tvam asi [chA.u. 6.8.7] iti siddhavadupadeshAt | 

na hi tat tvam asi [chA.u. 6.8.7] ityasya vAkyasya arthaH -- tat tvaM mR^ito bhaviShyasIti -- evaM pariNetuM shakyaH | tad dhaitat pashyann R^iShir vAmadevaH pratipede.ahaM manur abhavaM sUryashca [bR^i.A.u. 1.4.10] iti ca samyagdarshanakAlam eva tat phalaM sarvAtmatvaM darshayati | tasmAt aikAntikI viduShaH kaivalyasiddhiH ||32||

 -- o)0(o -- 
15. akSharAdhikaraNam

|| 3.3.33 ||

vAjasaneyake shrUyate -- etad vai tad akSharaM gArgi brAhmaNA abhivadantyasthUlam anaNvahrasvam adIrgham alohitam asneham [bR^i.A.u. 3.8.8] ityAdi | tathA AtharvaNe shrUyate -- atha parA yayA tad akSharam adhigamyate yat tad apAshyam agrAhyam agotram avarNam [mu.u. 1.1.5] ityAdi | tathaiva anyatrApi visheShanirAkaraNadvAreNa akSharaM paraM brahma shrAvyate | tatra ca kvacit kecit atiriktA visheShAH pratiShidhyante | tAsAM visheShapratiShedhabuddhInAM kiM sarvAsAM sarvatra prAptiH, uta vyavastheti saMshaye, shrutivibhAgAt vyavasthAprAptau -- 

akSharadhiyAM tu avarodhaH sAmAnyatadbhAvAbhyAm 
aupasadavat, tad uktam || 

ucyate -- akSharaviShayAH tu visheShapratiShedhabuddhayaH sarvAH sarvatrAvaroddhavyAH, sAmAnyatadbhAvAbhyAm -- samAno hi sarvatra visheShanirAkaraNarUpo brahmapratipAdanaprakAraH | tad eva ca sarvatra pratipAdyaM brahma abhinnaM pratyabhij~nAyate | tatra kim iti anyatra kR^itA buddhayo.anyatra na syuH | tathA ca AnandAdayaH pradhAnasya [ve.sU. 3.3.11] ityatra vyAkhyAtam | tatra vidhirUpANi visheShaNAni cintitAni, iha pratiShedharUpANIti visheShaH | prapaJNcArthashcAyaM cintAbhedaH | aupasadavad iti nidarshanam | yathA jAmadagnye.ahIne puroDAshinIShUpasatsu coditAsu, puroDAshapradAnamantrANAm agner verhotraM veradhvaram ityevam AdInAm udgAtR^ivedotpannAnAm api adhvaryubhir abhisambandho bhavati, adhvaryukartR^ikatvAt puroDashapradAnasya, pradhAnatantratvAccAN^gAnAm | 

evam ihApi akSharatantratvAt tadvisheShaNAnAM yatra kvacid apyutpannAnAm akShareNa sarvatrAbhisambandha ityarthaH | tad uktaM prathame kANDe -- guNamukhyavyatikrame tadarthatvAn mukhyena vedasaMyogaH [jai. sU. 3.3.8] ityatra ||33||

  -- o)0(o -- 
16. iyadadhikaraNam

|| 3.3.34 || 

dvA suparNA sayujA sakhAyA 
samAnaM vR^ikShaM pariShasvajAte | 
tayor anyaH pippalaM svAdvatty 
anashnann anyo abhicAkashIti || [mu.u. 3.1.1]

ityadhyAtmAdhikAre mantram AtharvaNikAH shvetAshvatarAshca paThanti | tathA kaThAH -- 

R^itaM pibantau sukR^itasya loke 
guhAM praviShTau parame parArdhye | 
chAyAtapau brahmavido vadanti 
paJNcAgnayo ye ca triNAciketAH || [ka.u. 1.3.1] iti | 

kim atra vidyaikatvam, uta vidyAnAnAtvam iti saMshayaH | kiM tAvat prAptam? vidyAnAnAtvam iti | kutaH? visheShadarshanAt -- dvA suparNA ityatra hi ekasya bhoktR^itvaM dR^ishyate, ekasya ca abhoktR^itvaM dR^ishyate | R^itaM pibantau ityatra ubhayor api bhoktR^itvam eva dR^ishyate | tat vedyarUpaM bhidyamAnaM vidyAM bhindyAd ityevaM prApte -- 

iyad AmananAt ||

bravIti -- vidyaikatvam iti | kutaH? yataH ubhayor apyanayor mantrayoH iyattAparicchinnaM dvitvopetaM vedyaM rUpam abhinnam Amananti | 

nanu darshito rUpabhedaH -- netyucyate | ubhAvapyetau mantrau jIvadvitIyam IshvaraM pratipAdayataH, nArthAntaram | dvA suparNA ityatra tAvat -- anashnann anyo abhicAkashIti ityashanAyAdyatItaH paramAtmA pratipAdyate | vAkyasheShe.api ca sa eva pratipAdyamAno dR^ishyate, juShTaM yadA pashyatyanyam Isham asya mahimAnam iti | R^itaM pibantau ityatra tu jIve pibati, ashanAyAdyatItaH paramAtmApi sAhacaryAt chatrinyAyena pibatItyupacaryate | paramAtmaprakaraNaM hi etat, anyatra dharmAd anyatrAdharmAt ityupakramAt | tadviShaya eva ca atrApi vAkyasheSho bhavati -- yaH setur IjAnAnAm akSharaM brahma yat param iti | guhAM praviShTAvatmAnau hi [ve.sU. 1.2.11] ityatra ca etat prapaJNcitam | tasmAn nAsti vedyabhedaH | tasmAcca vidyaikatvam | api ca triShvapyeteShu vedAnteShu paurvAparyAlocane paramAtmavidyaiva avagamyate | tAdAtmyavivakShayaiva jIvopAdAnam, nArthAntaravivakShayA | na ca paramAtmavidyAyAM bhedAbhedavicArAvatAro.astItyuktam | tasmAt prapaJNcArtha eva eSha prayogaH | tasmAccAdhikadharmopasaMhAra iti ||34||

  -- o)0(o -- 
antaratvAdhikaraNam

|| 3.3.35 || 

antarA bhUtagrAmavat svAtmanaH ||

yat sAkShAd aparokShAd brahma ya AtmA sarvAntaraH [bR^i.A.u. 3.4.1] ityevaM dviH UShastakaholaprashnayoH nairantaryeNa vAjasaneyinaH samAmananti | tatra saMshayaH -- vidyaikatvaM vA syAt, vidyAnAnAtvaM veti | vidyAnAnAtvam iti tAvat prAptam, abhyAsasAmarthyAt | anyathA hi anUnAnatiriktArthe dvir AmnAnam anarthakam eva syAt | tasmAt yathA abhyAsAt karmabhedaH, evam abhyAsAd vidyAbheda ityevaM prApte, pratyAha -- antarA AmnAnAvisheShAt svAtmanaH vidyaikatvam iti | sarvAntaro hi svAtmA ubhayatrApyavishiShTaH pR^icchyate, pratyucyate ca | na hi dvAvatmAnau ekasmin dehe sarvAntarau sambhavataH | tadA hi ekasya AJNjasaM sarvAntaratvam avakalpeta, ekasya tu bhUtagrAmavat naiva sarvAntaratvaM syAt | yathA ca paJNcabhUtasamUhe dehe -- pR^ithivyA Apo.antarAH, adbhyaH tejo.antaram iti -- satyapyApekShike.antaratve, naiva mukhyaM sarvAntaratvaM bhavati, tathehApItyarthaH | athavA bhUtagrAmavad iti shrutyantaraM nidarshayati | yathA -- 

eko devAH sarvabhUteShu gUDhaH 
sarvavyApI sarvabhUtAntarAtmA [shve.u. 6.11]

ityasmin mantre samasteShu bhUtagrAmeShv eka eva sarvAntara AtmA AmnAyate -- evam anayor api brAhmaNayoH ityarthaH | tasmAt vedyaikyAt vidyaikatvam iti ||35||

|| 3.3.36 || 

anyathA bhedAnupapattiH iti cen nopadeshAntaravat || 

atha yad uktam -- anabhyupagamyamAne vidyAbhede AmnAnabhedAnupapattiH iti, tat parihartavyam | atrocyate -- nAyaM doShaH | upadeshAntaravad upapatteH | yathA tANDinAm upaniShadi ShaShThe prapAThake -- sa AtmA tattvam asi shvetaketo iti navakR^itvo.apyupadeshe na vidyAbhedo bhavati, evam ihApi bhaviShyati | kathaM ca navakR^itvo.apyupadeshe vidyAbhedo na bhavati? upakramopasaMhArAbhyAm ekArthatAvagamAt -- bhUya eva mA bhagavAn vij~nApayatu iti ca ekasyaivArthasya punaH punaH pratipipAdayiShitatvena upakShepAt AshaN^kAntaranirAkaraNena ca asakR^idupadeshopapatteH | evam ihApi prashnarUpAbhedAt, ato.anyad Artam iti ca parisamAptyavisheShAt upakramopasaMhArau tAvad ekArthaviShayau dR^ishyete | yad eva sAkShAd aparokShAd brahma iti dvitIye prashne evakAraM prayuJNjAnaH pUrvaprashnagatam evArtham uttaratrAnukR^iShyamANaM darshayati | pUrvasmiMshca brAhmaNe kAryakaraNavyatiriktasya AtmanaH sadbhAvaH kathyate | uttarasmiMH tu tasyaiva ashanAyAdisaMsAradharmAtItatvaM visheShaH kathyate -- ityekArthatopapattiH | tasmAt ekA vidyeti ||36||

  -- o)0(o -- 

vyatihArAdhikaraNam 

|| 3.3.37 ||

vyatihAro vishiMShanti hItaravat ||

yathA -- tadyo.ahaM so.asau yo.asau so.aham ityAdityapuruShaM prakR^ityaitareyiNaH samAmananti, tathA jAbAlAH -- tvaM vA ahamasmi bhagavo devate.ahaM vai tu amasi iti | tatra saMshayaH -- kim iha vyatihAreNa ubhayarUpA matiH kartavyA, uta ekarUpaiveti | ekarUpaiveti tAvadAha | na hi atra Atmana IshvareNaikatvaM muktvA anyat kiMciccintayitavyam asti | yadi caivaM cintayitavyavisheShaH parikalpyeta, saMsAriNashca IshvarAtmatvam, Ishvarasya saMsAryAtmatvam iti -- tatra saMsAriNastAvadIshvarAtmatve utkarSho bhavet | Ishvarasya tu saMsAryAtmatve nikarShaH kR^itaH syAt | tasmAt aikarUpyam eva mateH | vyatihArAmnAyastu ekatvadR^iDhIkArArtha ityevaM prApte, pratyAha -- vyatihAro.ayam AdhyAnAyAmnAyate | itaravat -- yathA itare guNAH sarvAtmatvaprabhR^itayaH AdhyAnAya AmnAyante, tadvat | tathA hi vishiMShanti samAmnAtAraH ubhayoccAraNena -- tvamahamasmyahaM ca tu amasi iti | tacca ubhayarUpAyAM matau kartavyAyAm arthavadbhavati | anyathA hi idaM visheSheNobhayAmnam anarthakaM syAt, ekenaiva kR^itatvAt | 

nanu ubhayAmnAnasya arthavisheShe parikalpyamAne devatAyAH saMsAryAtmatvApatteH nikarShaH prasajyetetyuktam -- naiSha doShaH | aikAtmyasyaivAnena prakAreNAnucintyamAnatvAt | 

nanu, evaM sati sa eva ekatvadR^iDhIkAra Apadyeta -- na vayam ekatvadR^iDhIkAraM vArayAmaH | kiM tarhi, vyatihAreNa iha dvirUpA matiH kartavyA vacanaprAmANyAt, naikarUpetyetAvat upapAdayAmaH | phalataH tu ekatvam api dR^iDhIbhavati | yathA AdhyAnArthe.api satyakAmAdiguNopadeshe tadguNa IshvaraH prasidhyati, tadvat | tasmAd ayam AdhyAtavyo vyatihAraH samAne ca viShaye upasaMhartavyo bhavatIti ||37||

 -- o)0(o -- 

satyAdyadhikaraNam 

|| 3.3.38 || 

saiva hi satyAdayaH ||

sa yo haitaM mahadyakShaM prathamajaM veda satyaM brahma ityAdinA vAjasaneyake satyavidyAM sanAmAkSharopAsanAM vidhAya, anantaramAmnAyate -- tadyattatsatyamasau sa Adityo ya eSha etasmin maNDale puruSho yashcAyaM dakShiNe.akShan puruShaH ityAdi | tatra saMshayaH -- kiM dve ete satyavidye, kiM vA ekaiveti | dve iti tAvat prAptam | bhedena hi phalasaMyogo bhavati -- jayatImAlMlokAn iti purastAt, hanti pApmAnaM jahAti ca ityupariShTAt | prakR^itAkarShaNaM tu upAsyaikatvAd ityevaM prApte -- 

brUmaH -- ekaiveyaM satyavidyeti | kutaH? tadyattatsatyam iti prakR^itAkarShaNAt | 

nanu vidyAbhede.api prakR^itAkarShaNam upAsyaikatvAd upapadyata ityuktam -- naitad evam | yatra tu vispaShTAt kAraNAntarAt vidyAbhedaH pratIyate, tatra etad evaM syAt | atra tu ubhayathA sambhave tadyattatsatyam iti prakR^itAkarShaNAt pUrvavidyAsambaddham eva satyam uttaratra AkR^iShyata iti ekavidyAtvanishcayaH | yat punar uktam -- phalAntarashravaNAdvidyAntaram iti, atrocyate -- tasyopaniShadahaH ... aham iti ca aN^gAntaropadeshasya stAvakamidaM phalAntarashravaNam ityadoShaH | api ca arthavAdAd eva phale kalpayitavye sati, vidyaikatve ca avayaveShu shrUyamANAni bahUnyapi phalAni avayavinyAm eva vidyAyAm upasaMhartavyAni bhavanti | tasmAt saiveyam ekA satyavidyA tena tena visheSheNopetA AmnAtA -- ityataH sarva eva satyAdayo guNA ekasmin prayoge upasaMhartavyAH || 

kecit punar asmin sUtre idaM ca vAjasaneyakam akShyAdityapuruShaviShayaM vAkyam, chAndogye ca atha ya eSho.antarAditye hiraNmayaH puruSho dR^ishyate ya eSho.akShiNi puruSho dR^ishyate [chA.u. 1.6.6] ityudAhR^itya, saiveyam akShyAdityapuruShaviShayA vidyA ubhayatra ekaiveti kR^itvA, satyAdIn guNAn vAjasaneyibhyashchandogAnAm upasaMhAryAn manyante | tan na sAdhu lakShyate | chAndogye hi karmasambandhinI udgIthavyapAshrayA vidyA vij~nAyate | tatra hi AdimadhyAvasAneShu karmasambandhicihnAni bhavanti -- iyam eva rgagniH sAma [chA.u. 1.6.1] ityupakrame, tasya rk ca sAma ca geShNau tasmAd udgIthaH [chA.u. 1.6.8] iti madhye, ya evaM vidvAn sAma gAyati [chA.u. 1.7.9] ityupasaMhAre | naivaM vAjasaneyake kiMcit karmasambandhi cihnam asti | tatra prakramabhedAt vidyAbhede sati guNavyavasthaiva yukteti ||38||

  -- o)0(o -- 

kAmAdyadhikaraNam

|| 3.3.39 || 

kAmAdItaratra tatra cAyatanAdibhyaH ||

atha yad idam asmin brahmapure daharaM puNDarIkaM veshma daharo.asminn antar AkAshaH [chA.u. 8.1.1] iti prastutya, chandogA adhIyate -- eSha AtmApahatapApmA vijaro vimR^ityur vishoko vijighatso.apipAsaH satyakAmaH satyasaN^kalpaH [chA.u. 8.1.5] ityAdi | tathA vAjasaneyinaH -- sa vA eSha mahAn aja AtmA yo.ayaM vij~nAnamayaH prANeShu ya eSho.antarhR^idaya AkAshaH tasmiJNshete sarvasya vashI ityAdi | tatra vidyaikatvaM parasparaguNayogashca, kiM vA neti saMshaye -- vidyaikatvam iti | tatredam ucyate -- kAmAdIti, satyakAmAdItyarthaH -- yathA devadatto dattaH, satyabhAmA bhAmeti | yadetat chAndogye hR^idayAkAshasya satyakAmatvAd iguNajAtam upalabhyate, tad itaratra vAjasaneyake sa vA eSha mahAn aja AtmA ityatra sambadhyeta | yacca vAjasaneyake vashitvAdi upalabhyate, tad api itaratra chAndogye eSha AtmApahatapApmA [chA.u. 8.1.5] ityatra sambadhyeta | kutaH? AyatanAdisAmAnyAt | samAnaM hi ubhayatrApi hR^idayamAyatanam, samAnashca vedya IshvaraH, samAnaM ca tasya setutvaM lokAsambhedaprayojanam -- ityevamAdi bahusAmAnyaM dR^ishyate | 

nanu visheSho.api dR^ishyate -- chAndogye hR^idayAkAshasya guNayogaH, vAjasaneyake tu AkAshAshrayasya brahmaNa iti -- na, dahara uttarebhyaH ityatra cchAndogye.api AkAshashabdaM brahmaiveti pratiShThApitatvAt | ayaM tu atra vidyate visheShaH -- saguNA hi brahmavidyA chAndogye upadishyate -- atha ya ihAtmAnamanuvidya vrajantyetAMshca satyAnkAmAn ityAtmavat kAmAnAm api vedyatvashravaNAt, vAjasaneyake tu nirguNam eva brahma upadishyamAnaM dR^ishyate -- atha urdhvaM vimokShAya brUhi asaN^go hyayaM puruShaH ityAdiprashnaprativacanasamanvayAt | vashitvAdi tu stutyartham eva guNajAtaM vAjasaneyake saN^kIrtyate | tathA ca upariShTAt sa eSha neti netyAtmA ityAdinA nirguNam eva brahma upasaMharati | guNavatastu brahmaNa ekatvAt vibhUtipradarshanAya ayaM guNopasaMhAraH sUtritaH, nopAsanAya -- iti draShTavyam ||39||

  -- o)0(o -- 

AdarAdhikaraNam

|| 3.3.40 || 

chAndogye vaishvAnaravidyAM prakR^itya shrUyate -- tad yad bhaktaM prathamam Agacchet tad dhomIyaM sa yAM prathamAm AhutiM juhuyAt tAM juhuyAt prANAya svAhA [chA.u. 5.19.1] ityAdi | tatra paJNca prANAhutayo vihitAH | tAsu ca parastAd agnihotrashabdaH prayuktaH, ya etad evaM vidvAn agnihotraM juhoti [chA.u. 5.24.2] iti, yatheha kShudhitA bAlA mAtaraM paryupAsate | evaM sarvANi bhUtAnyagnihotram upAsate [chA.u. 5.24.5] iti ca | 

tatredaM vicAryate -- kiM bhojanalope lopaH prANAgnihotrasya, uta alopa iti | tad yad bhaktam iti bhaktAgamanasaMyogashravaNAt, bhaktAgamanasya ca bhojanArthatvAt, bhojanalope lopaH prANAgnihotrasyetyevaM prApte,

AdarAd alopaH ||

na lupyeteti tAvad Aha | kasmAt? AdarAt | tathA hi vaishvAnaravidyAyAm eva jAbAlAnAM shrutiH -- pUrvo.atithibhyo.ashnIyAt | yathA ha vai svayam ahutvAgnihotraM parasya juhuyAd evaM tat iti atithibhojanasya prAthamyaM ninditvA, svAmibhojanaM prathamaM prApayantI prANAgnihotre AdaraM karoti | yA hi na prAthamyalopaM sahate, natarAM sA prAthamyavato.agnihotrasya lopaM saheteti manyate | 

nanu bhojanArthabhaktAgamanasaMyogAd bhojanalope lopaH prApitaH -- na, tasya dravyavisheShavidhAnArthatvAt | prAkR^ite hi agnihotre payaHprabhR^itInAM dravyANAM niyatatvAt ihApi agnihotrashabdAt kauNDapAyinAm ayanavat taddharmaprAptau satyAm, bhaktadravyatAguNavisheShavidhAnArtham idaM vAkyam tad yad bhaktam iti | ato guNalope na mukhyasyetyevaM prAptam | bhojanalope.api adbhir vA anyena vA dravyeNAviruddhena pratinidhAnanyAyena prANAgnihotrasyAnuShThAnam iti ||40|| 

|| 3.3.41 ||

ata uttaraM paThati -- 

upasthite.ataH tadvacanAt ||

+++upasthite bhojane ataH tasmAd eva bhojanadravyAt prathamopanipatitAt prANAgnihotraM nirvartayitavyam | kasmAt? tadvacanAt | tathA hi -- tad yad bhaktaM prathamam Agacchet tad dhomIyam iti siddhavad bhaktopanipAtaparAmarshena parArthadravyasAdhyatAM prANAhutInAM vidadhAti | tAH aprayojakalakShaNApannAH satyaH, kathaM bhojanalope dravyAntaraM pratinidhApayeyuH | na ca atra prAkR^itAgnihotradharmaprAptir asti | kuNDapAyinAm ayane hi mAsam agnihotraM juhoti iti vidhyuddeshagato.agnihotrashabdaH tadvad bhAvaM vidhApayed iti yuktA taddharmaprAptiH | iha punar arthavAdagato.agnihotrashabdaH na tadvad bhAvaM vidhApayitum arhati | taddharmaprAptau ca abhyupagamyamAnAyAm, agnyuddharaNAdayo.api prApyeran | na ca asti sambhavaH | agnyuddharaNaM tAvat homAdhikaraNabhAvAya | na ca ayam agnau homaH, bhojanArthatAvyAghAtaprasaN^gAt | bhojanArthopanItadravyasambandhAccAsya eva eSha homaH | tathA ca jAbAlashrutiH pUrvo.atithibhyo.ashnIyAt iti AsyAdhArAm eva imAM homanirvR^ittiM darshayati | ata eva ca ihApi sAmpAdikAnyevAgnihotrAN^gAni darshayati -- ura eva vedir lomAni barhir hR^idayaM gArhapatyo mano.anvAhAryapacana Asyam AhavanIyaH iti | vedishrutishcAtra sthaNDilamAtropalakShaNArthA draShTavyA, mukhyAgnihotre vedyabhAvAt, tadaN^gAnAM ca iha sampipAdayiShitatvAt | bhojanenaiva ca kR^itakAlena saMyogAt na agnihotrakAlAvarodhasambhavaH | evam anye.api upasthAnAdayo dharmAH kecit kathaMcit virudhyante | tasmAd bhojanapakSha eva ete mantradravyadevatAsaMyogAt paJNca homA nirvartayitavyAH | yat tu Adaradarshanavacanam, tat bhojanapakShe prAthamyavidhAnArtham | na hyasti vacanasya atibhAraH | na tu anena asya nityatA shakyate darshayitum | tasmAt bhojanalope lopa eva prANAgnihotrasyeti ||41||

  -- o)0(o -- 
tannirdhAraNAdhikaraNam

|| 3.3.42||

+++santi karmAN^gavyapAshrayANi vij~nAnAni -- om ityetad akSharam udgItham upAsIta [chA.u. 1.4.1] ityevamAdIni | kiM tAni nityAnyeva syuH karmasu, parNamayItvAd ivat | uta anityAni, godohanAdivad iti vicArayAmaH | kiM tAvat prAptam? nityAnIti | kutaH? prayogavacanaparigrahAt -- anArabhyAdhItAnyapi hi etAni udgIthAdidvAreNa kratusambandhAt kratuprayogavacanenaiva aN^gAntaravat saMspR^ishyante | yat tu eShAM svavAkyeShu phalashravaNam -- ApayitA ha vai kAmAnAM bhavati ityAdi, tadvartamAnApadesharUpatvAd arthavAdamAtram eva, apApashlokashravaNAdivat, na phalapradhAnam | tasmAt yathA yasya parNamayI 
juhUr bhavati na sa pApaM shlokaM sR^iNoti ityevamAdInAm aprakaraNapaThitAnAm api juhvAdidvAreNa kratupraveshAt prakaraNapaThitavat nityatA, evamudgIthAdyupAsanAnAmapItyevaM prApte -- 

tannirdhAraNAniyamaH taddR^iShTeH pR^ithag ghyapratibandhaH phalam ||

brUmaH -- tannirdhAraNAniyama iti | yAnyetAni udgIthAdikarmaguNayAthAtmyanirdhAraNAni -- rasatamaH, AptiH, samR^iddhiH, mukhyaprANaH, AdityaH -- ityevamAdIni, naitAni nityavat karmasu niyamyeran | kutaH? taddR^iShTeH | tathA hi anityatvam evaMjAtIyakAnAM darshayati shrutiH -- tenobhau kuruto yashcaitad evaM veda yashca na veda ityaviduSho.api kriyAbhyanuj~nAnAt | prastAvAdidevatAvij~nAnavihInAnAm api prastotrAdInAM yAjanAdhyavasAnadarshanAt -- prastotaryA devatA prastAvam anvAyattA tAM ced avidvAn prastoShyasi tAM ced avidvAn udgAsyasi tAM ced avidvAn pratihariShyasi iti ca | 

api ca evaMjAtIyakasya karmavyapAshrayasya vij~nAnasya pR^ithag eva karmaNaH phalam upalabhyate -- karmaphalasiddhyapratibandhaH tatsamR^iddhiH atishayavisheShaH kashcit -- tenobhau kuruto yashcaitad evaM veda yashca na veda | nAnA tu vidyA cAvidyA ca yad eva vidyayA karoti shraddhayopaniShadA tad eva vIryavattaraM bhavati iti | tatra nAnA tu iti vidvadavidvatprayogayoH pR^ithakkaraNAt, vIryavattaram iti ca tarappratyayaprayogAt vidyAhInam api vIryavad iti gamyate | tacca anityatve vidyAyA upapadyate | nityatve tu kathaM tadvihInaM karma vIryavad ityanuj~nAyeta | sarvAN^gopasaMhAre hi vIryavatkarmeti sthitiH | tathA lokasAmAdiShu pratiniyatAni pratyupAsanaM phalAni shiShyante -- kalpante hAsmai lokA UrdhvAshcAvR^ittAshca ityevamAdIni | na cedaM phalashravaNam arthavAdamAtraM yuktaM pratipattum | tathA hi guNavAda Apadyeta | phalopadeshe tu mukhyavAdopapattiH | prayAjAdiShu tu itikartavyatAkAN^kShasya kratoH prakR^itatvAt tAdarthye sati yuktaM phalashruter arthavAdatvam | tathA anArabhyAdhIteShvapi parNamayItvAdiShu -- na hi parNamayItvAdInAm akriyAtmakAnAm Ashrayam antareNa phalasambandho.avakalpate | godohanAdInAM hi prakR^itAppraNayanAdyAshrayalAbhAd upapannaH phalavidhiH | tathA bailvAdInAm api prakR^itayUpAdyAshrayalAbhAd upapannaH phalavidhiH | na tu parNamayItvAdiShu evaMvidhaH kashcid AshrayaH prakR^ito.asti | vAkyenaiva tu juhvAdyAshrayatAM vivakShitvA phale.api vidhiM vivakShato vAkyabhedaH syAt | upAsanAnAM tu kriyAtmakatvAt vishiShTavidhAnopapatteH udgIthAdyAshrayANAM phale vidhAnaM na virudhyate | tasmAt yathA kratvAshrayANyapi godohanAdIni phalasaMyogAd anityAni, evam udgIthAdyupAsanAnyapi iti draShTavyam | ata eva ca kalpasUtrakArA naivaMjAtIyakAnyupAsanAni kratuShu kalpayAMcakruH ||44||

20. pradAnAdhikaraNam

|| 3.3.45 ||
+++
vAjasaneyake vadiShyAmyevAham iti vAg dadhre ityatra adhyAtmaM vAgAdInAM prANaH shreShTho.avadhAritaH, adhidaivatam agnyAdInAM vAyuH | tathA chAndogye -- 
vAyur vAva saMvargaH ityatra adhidaivatam agnyAdInAM vAyuH saMvargo.avadhAritaH, prANo vAva saMvargaH ityatra adhyAtmaM vAgAdInAM prANaH | tatra saMshayaH -- kiM pR^ithag evemau vAyuprANAv upagantavyau syAtAm, uta apR^ithag iti | apR^ithag iti tAvat prAptam, tattvAbhedAt | na hi abhinne tattve pR^ithag anucintanaM nyAyyam | darshayati ca shrutiH adhyAtmam adhidaivataM ca tattvAbhedam -- agnir vAg bhUtvA mukhaM prAvishat ityArabhya | tathA ta ete sarva eva samAH sarve.anantAH iti AdhyAtmikAnAM prANAnAm AdhidaivikIM vibhUtim AtmabhUtAM darshayati | tathA anyatrApi tatra tatra adhyAtmam adhidaivataM ca bahudhA tattvAbhedadarshanaM bhavati | kvacicca yaH prANaH sa vAyuH iti spaShTam eva vAyuM prANaM ca ekaM karoti | tathA udAhR^ite.api vAjasaneyibrAhmaNe yatashcodeti sUryaH ityasmin upasaMhArashloke, prANAd vA eSha udeti prANe.astam eti iti prANenaiva upasaMharan ekatvaM darshayati | tasmAd ekam eva vrataM caret prANyAccaivApAnyAcca iti ca prANavratenaiva ekenopasaMharan etad eva draDhayati | tathA chAndogye.api parastAt mahAtmanashcaturo deva ekaH kaH sa jagAra bhuvanasya gopAH ityekam eva saMvargaM gamayati | na bravIti -- eka eva eShAM caturNAM saMvargaH, aparo.apareShAm iti | tasmAd apR^ithaktvam upagamanasyetyevaM prApte -- 

pradAnavad eva tad uktam ||

brUmaH -- pR^ithag eva vAyuprANAv upagantavyAviti | kasmAt? pR^ithag upadeshAt | AdhyAnArtho hi ayam adhyAtmAdhidaivavibhAgopadeshaH | so.asatyAdhyAnapR^ithaktve anarthaka eva syAt | nanu uktam, apR^ithaganucintanaM tattvAbhedAditi -- naiSha doShaH | tattvAbhede.apyavasthAbhedAt upadeshabhedavashena anucintanabhedopapatteH, shlokopanyAsasya ca tattvAbhedAbhiprAyeNApi upapadyamAnasya pUrvoditadhyeyabhedanirAkaraNasAmarthyAbhAvAt, sa yathaiShAM prANAnAM madhyamaH prANa evam etAsAM devatAnAM vAyuH iti ca upamAnopameyakaraNAt | etena vratopanyAso vyAkhyAtaH | 
 ekam eva vratam iti ca evakAraH vAgAdivratanivartanena prANavratapratipattyarthaH | bhagnavratAni hi vAgAdInyuktAni, tAni mR^ityuH shramo bhUtvopayeme iti shruteH | na vAyuvratanivR^ittyarthaH, athAto vratamImAMsA iti prastutya tulyavat vAyuprANayor abhagnavratatvasya nirdhAritatvAt | ekam eva vrataM caret iti ca uktvA, teno etasyai devatAyai sAyujyaM salokatAM jayati iti vAyuprAptiM phalaM bruvan vAyuvratamanivartitaM darshayati | devatetyatra vAyuH syAt, aparicchinnAtmakatvasya propsatatvAt, purastAt prayogAcca -- saiShAnastamitA devatA yadvAyuH iti | tathA tau vA etau dvau saMvargau vAyur eva deveShu prANaH prANeShu iti bhedena vyapadishati | te vA ete paJNcAnye paJNcAnye dasha santastatkR^itam iti ca bhedenaiva upasaMharati | tasmAt pR^ithageva upagamanam | pradAnavat -- yathA indrAya rAj~ne puroDAshamekAdashakapAlam indrAyAdhirAjAyendrAya svarAj~ne ityasyAM tripuroDAshinyAmiShTau, sarveShAm abhigamayannavadyatyachambaTakAram ityato vacanAt, indrAbhedAcca, sahapradAnAshaN^kAyAm -- rAjAdiguNabhedAt yAjyAnuvAkyAvyatyAsavidhAnAcca yathAnyAsam eva devatApR^ithaktvAt pradAnapR^ithaktvaM bhavati | evaM tattvAbhede.api AdhyeyAMshapR^ithaktvAt AdhyAnapR^ithaktvamityarthaH | tad uktaM saMkarShe -- nAnA vA devatA pR^ithagj~nAnAt iti | tatra tu dravyadevatAbhedAt yAgabhedo vidyate | naivamiha vidyAbhedo.asti, upakramopasaMhArAbhyAm adhyAtmAdhidaivopadesheShu ekavidyAvidhAnapratIteH | vidyaikye.api tu adhyAtmAdhidaivabhedAt pravR^ittibhedo bhavati -- agnihotra iva sAyamprAtaHkAlabhedAt -- ityetAvadabhipretya pradAnavadityuktam ||43||
+++
liN^gabhUyastvAdhikaraNam

|| 3.3.44 ||

liN^gabhUyastvAt tad dhi balIyastad api ||

vAjasaneyino.agnirahasye naiva vA idam agre sadAsIt ityetasminbrAhmaNe mano.adhikR^itya adhIyate -- tatShaTtriMshataM sahasrANyapashyadAtmano.agnInarkAnmanomayAnmanashcitaH ityAdi | tathaiva vAk citaH prANacitashcakShushcitaH shrotracitaH karmacito.agnicitaH iti pR^ithagagnIn Amananti sAmpAdikAn | teShu saMshayaH -- kimete manashcidAdayaH kriyAnupraveshinaH taccheShabhUtAH, uta svatantrAH kevalavidyAtmakA iti | tatra prakaraNAt kriyAnupraveshe prApte, svAtantryaM tAvatpratijAnIte -- liN^gabhUyastvAd iti | bhUyAMsi hi liN^gAni asminbrAhmaNe kevalavidyAtmakatvameShAm upodbalayanti dR^ishyante -- tadyatkiMcemAni bhUtAni manasA saN^kalpayanti teShAm eva sA kR^itiH iti, tAnhaitAnevaMvide sarvadA sarvANi bhUtAni cinvantyapi svapate iti ca evaMjAtIyakAni | tad dhi liN^gaM prakaraNAd balIyaH | tad apyuktaM pUrvasmin kANDe -- shrutiliN^gavAkyaprakaraNasthAnasamAkhyAnAM samavAye pAradaurbalyam arthaviprakarShAt iti ||44||

pUrvavikalpaH prakaraNAtsyAt kriyA mAnasavat|| 3.3.45|| 

|| 3.3.45|| 

naitadyuktam -- svatantrA ete.agnayo.ananyasheShabhUtA iti | pUrvasya kriyAmayasya agneH prakaraNAt tadviShaya eva ayaM vikalpavisheShopadeshaH syAt, na svatantraH | 

nanu prakaraNAl liN^gaM balIyaH -- satyam evam etat | liN^gam api tu evaMjAtIyakaM na prakaraNAd balIyo bhavati | anyArthadarshanaM hi etat, sAmpAdikAgniprashaMsArUpatvAt | anyArthadarshanaM ca asatyAmanyasyAM prAptau guNavAdenApyupapadyamAnaM na prakaraNaM bAdhitum utsahate | tasmAt sAmpAdikA apyete.agnayaH prakaraNAt kriyAnupraveshina eva syuH | mAnasavat -- yathA dasharAtrasya dashame.ahani avivAkye pR^ithivyA pAtreNa samudrasya somasya prajApataye devatAyai gR^ihyamANasya grahaNAsAdanahavanAharaNopahvAnabhakShaNAni mAnasAnyeva AmnAyante, sa ca mAnaso.api grahakalpaH kriyAprakaraNAt kriyAsheSha eva bhavati -- evam ayam apyagnikalpa ityarthaH ||45||

|| 3.3.46 || 

atideshAcca ||

atideshashca eShAm agnInAM kriyAnupravesham upodbalayati -- ShaTtriMshatsahasrANyagnayo.arkAH teShAm ekaika eva tAvAn yAvAn asau pUrvaH iti | sati hi sAmAnye atideshaH pravartate | tatashca pUrveNa iShTakAcitena kriyAnupraveshinA agninA sAmpAdikAn agnIn atidishan kriyAnupravesham eva eShAM dyotayati ||46||

|| 3.3.47 || 

vidyaiva tu nirdhAraNAt ||

tushabdaH pakShaM vyAvartayati | vidyAtmakA eva ete svatantrA manashcidAdayo.agnayaH syuH, na kriyAsheShabhUtAH | tathA hi nirdhArayati -- te haite vidyAcita eva iti, vidyayA haivaita evaMvidashcitA bhavanti iti ca ||47||

|| 3.3.48 ||

darshanAcca ||

dR^ishyate ca eteShAM svAtantrye liN^gam | tatpurastAd darshitam -- liN^gabhUyastvAt ityatra ||48|| 



|| 3.3.49 ||

nanu liN^gam api asatyAmanyasyAM prAptau asAdhakaM kasyacid arthasyeti, apAsya tat, prakaraNasAmarthyAt kriyAsheShatvamadhyavasitam -- ityata uttaraM paThati -- 

shrutyAdibalIyastvAcca na bAdhaH ||

naivaM prakaraNasAmarthyAt kriyAsheShatvam adhyavasAya svAtantryapakSho bAdhitavyaH, shrutyAder balIyastvAt | balIyAMsi hi prakaraNAt shrutiliN^gavAkyAnIti sthitaM shrutiliN^gasUtre | tAni ca iha svAtantryapakShaM sAdhayanti dR^ishyante | katham? shrutiH tAvat -- te haite vidyAcita eva iti | tathA liN^gam -- sarvadA sarvANi bhUtAni cinvantyapi svapate iti | tathA vAkyam api -- vidyayA haivaita evaMvidashcitA bhavanti iti | vidyAcita eva iti hi sAvadhAraNAm iyaM shrutiH kriyAnupraveshe.amIShAm abhyupagamyamAne pIDitA syAt | 

nanu abAhyasAdhanatvAbhiprAyam idam avadhAraNaM bhaviShyati -- netyucyate | tadabhiprAyatAyAM hi vidyAcitaH iti iyatA svarUpasaN^kIrtanenaiva kR^itatvAt, anarthakam avadhAraNaM bhavet -- svarUpam eva hi eShAm abAhyasAdhanatvam iti | abAhyasAdhanatve.api tu mAnasagrahavat kriyAnupraveshashaN^kAyAM tannivR^ittiphalam avadhAraNam arthavad bhaviShyati | tathA svapate jAgrate caivaMvide sarvadA sarvANi bhUtAnyetAn agnIMshcinvanti iti sAtatyadarshanam eShAM svAtantrye.avakalpate -- yathA sAmpAdike vAkprANamaye.agnihotre prANaM tadA vAci juhoti ... vAcaM tadA prANe juhoti iti ca uktvA ucyate -- ete anante amR^ite AhutI jAgracca svapaMshca satataM juhoti iti, tadvat | kriyAnupraveshe tu kriyAprayogasya alpakAlatvAt na sAtatyena eShAM prayogaH kalpeta | na ca idam arthavAdamAtram iti nyAyyam | yatra hi vispaShTo vidhAyako liN^AdiH upalabhyate, yuktaM tatra saN^kIrtanamAtrasyArthavAdatvam | iha tu vispaShTavidhyantarAnupalabdheH saN^kIrtanAd eva eShAM vij~nAnavidhAnaM kalpanIyam | tacca yathAsaN^kIrtanam eva kalpayituM shakyata iti, sAtatyadarshanAt tathAbhUtam eva kalpyate | tatashca sAmarthyAd eShAM svAtantryasiddhiH | etena tad yat kiM cemAni bhUtAni manasA saN^kalpayanti teShAm eva sA kR^itiH ityAdi vyAkhyAtam | tathA vAkyam api evaMvide iti puruShavisheShasambandham eva eShAm AcakShANaM na kratusambandhaM mR^iShyate | tasmAt svAtantryapakSha eva jyAyAn iti ||49||

|| 3.3.50 ||

anubandhAdibhyaH praj~nAntarapR^ithaktvavad dR^iShTAshca tad uktam || 

itashca prakaraNam upamR^idya svAtantryaM manashcidAdInAM pratipattavyam, yat kriyAvayavAn manaAdivyApAreShvanubadhnAti -- te manasaivAdhIyanta manasAcIyanta manasaiva grahA agR^ihyanta manasAstuvan manasAshaMsan yat kiM ca yaj~ne karma kriyeta yat kiM ca yaj~niyaM karma manasaiva teShu tan manomayeShu manashcitsu manomayam eva kriyate ityAdinA | sampatphalo hi ayam anubandhaH | na ca pratyakShAH kriyAvayavAH santaH sampadA lipsitavyAH | na ca atra udgIthAdyupAsanavat kriyAN^gasambandhAt tadanupraveshitvamAshaN^kitavyam, shrutivairUpyAt | na hi atra kriyAN^gaM kiMcid AdAya tasmin ado nAmAdhyavasitavyam iti vadati | ShaTtriMshatsahasrANi tu manovR^ittibhedAn AdAya teShvagnitvaM grahAdIMshca kalpayati, puruShayaj~nAdivat | saMkhyA ca iyaM puruShAyuShasyAhaHsudR^iShTA satI tatsambandhinIShu manovR^ittiShvaropyata iti draShTavyam | evam anubandhAt svAtantryaM manashcidAdInAm | AdishabdAt atideshAdyapi yathAsambhavaM yojayitavyam | tathA hi -- teShAm ekaika eva tAvAn yAvAn asau pUrvaH iti kriyAmayasyAgner mAhAtmyaM j~nAnamayAnAm ekaikasya atidishan kriyAyAm anAdaraM darshayati | na ca satyeva kriyAsambandhe vikalpaH pUrveNottareShAm iti shakyaM vaktum | na hi, yena vyApAreNa AhavanIyadhAraNAdinA pUrvaH kriyAyAm upakaroti, tena uttare upakartuM shaknuvanti | yat tu pUrvapakShe.apyatidesha upodbalaka ityuktam -- sati hi sAmAnye.atideshaH pravartata iti, tat asmatpakShe.apyagnitvasAmAnyenAtideshasambhavAt pratyuktam -- asti hi sAmpAdikAnAm apyagnInAm agnitvam iti | 

shrutyAdIni ca kAraNAni darshitAni | evam anubandhAdibhyaH kAraNebhyaH svAtantryaM manashcidAdInAm | praj~nAntarapR^ithaktvavat -- yathA praj~nAntarANi shANDilyavidyAprabhR^itIni svena svena anubandhena anubadhyamAnAni pR^ithag eva karmabhyaH praj~nAntarebhyashca svatantrANi bhavanti, evam iti | dR^iShTashca aveShTeH rAjasUyaprakaraNapaThitAyAH prakaraNAd utkarShaH -- varNatrayAnubandhAt | rAjayaj~natvAcca rAjasUyasya | tad uktaM prathame kANDe -- kratvarthAyAm iti cen na varNatrayasaMyogAt [jai.sU. 11.4.7] iti ||50||

|| 3.3.51 || 

na sAmAnyAd apyupalabdher mR^ityuvan na hi lokApattiH || 

yad uktaM mAnasavad iti, tat pratyucyate | na mAnasagrahasAmAnyAd api manashcidAdInAM kriyAsheShatvaM kalpyam, pUrvoktebhyaH shrutyAdihetubhyaH kevalapuruShArthatvopalabdheH | na hi kiMcit kasyacit kenacit sAmAnyaM na sambhavati | na ca tAvatA yathAsvaM vaiShamyaM nivartate | mR^ityuvat, yathA -- sa vA eSha eva mR^ityur ya eSha etasmin maNDale puruShaH iti, agnir vai mR^ityuH [bR^i.A.u. 3.2.10] iti ca agnyAdityapuruShayoH samAne.api mR^ityushabdaprayoge, na atyantasAmyApattiH | yathA ca -- asau vAva loko gautamAgniH tasyAditya eva samit [chA.u. 5.4.1] ityatra na samidAdisAmAnyAt lokasyAgnibhAvApattiH, tadvat ||51||

|| 3.3.52 ||

pareNa ca shabdasya tAdvidhyaM bhUyastvAt tu anubandhaH ||

parastAd api ayaM vAva loka eSho.agnishcitaH ityasmin anantare brAhmaNe, tAdvidhyaM kevalavidyAvidhitvam shabdasya prayojanaM lakShyate, na shuddhakarmAN^gavidhitvam | tatra hi -- 

vidyayA tad Arohanti yatra kAmAH parAgatAH | 
na tatra dakShiNA yanti nAvidvAMsaH tapasvaniH ||

ityanena shlokena kevalaM karma nindan vidyAM ca prashaMsan idaM gamayati | tathA purastAd api yad etan maNDalaM tapati ityasmin brAhmaNe vidyApradhAnatvam eva lakShyate -- so.amR^ito bhavati mR^ityur hyasyAtmA bhavati iti vidyAphalenaiva upasaMhArAt na karmapradhAnatA | tatsAmAnyAt ihApi tathAtvam | bhUyAMH tu agnyavayavAH sampAdayitavyA vidyAyAm -- ityetasmAt kAraNAt agninA anubadhyate vidyA, na karmAN^gatvAt | tasmAt manashcidAdInAM kevalavidyAtmakatvasiddhiH ||52||

  -- o)0(o -- 
30. aikAtmyAdhikaraNam  

|| 3.3.53 ||

eka AtmanaH sharIre bhAvAt || 

iha dehavyatiriktasya AtmanaH sadbhAvaH samarthyate, bandhamokShAdhikArasiddhaye | na hi asati dehavyatirikta Atmani paralokaphalAshcodanA upapadyeran | kasya vA brahmAtmatvam upadishyeta | 

nanu shAstrapramukha eva prathame pAde shAstraphalopabhogayogyasya dehavyatiriktasya Atmano.astitvam uktam -- satyam uktaM bhAShyakR^itA | na tu tatrAtmAstitve sUtram asti | iha tu svayam eva sUtrakR^itA tadastitvam AkShepapuraHsaraM pratiShThApitam | ita eva ca AkR^iShya AcAryeNa shabarasvAminA pramANalakShaNe varNitam | ata eva ca bhagavatA upavarSheNa prathame tantre AtmAstitvAbhidhAnaprasaktau shArIrake vakShyAma ityuddhAraH kR^itaH | iha ca idaM codanAlakShaNeShu upAsaneShu vicAryamANeShu AtmAstitvaM vicAryate, kR^itsnashAstrasheShatvapradarshanAya | api ca pUrvasminn adhikaraNe prakaraNotkarShAbhyupagamena manashcidAdInAM puruShArthatvaM varNitam | ko.asau puruShaH, yadarthA ete manashcidAdayaH ? ityasyAM prasaktau idaM dehavyatiriktasya Atmano.astitvam ucyate | tadastitvAkShepArtham idam AdimaM sUtram -- AkShepapUrvikA hi parihAroktiH vivakShite.arthe sthUNAnikhanananyAyena dR^iDhAM buddhim utpAdayed iti || 

atra eke dehamAtrAtmadarshino lokAyatikAH dehavyatiriktasya Atmano.abhAvaM manyamAnAH, samastavyasteShu bAhyeShu pR^ithivyAdiShvadR^iShTam api caitanyaM sharIrAkArapariNateShu bhUteShu syAd iti -- sambhAvayantaH tebhyashcaitanyam, madashaktivat vij~nAnam caitanyavishiShTaH kAyaH puruShaH -- iti ca AhuH | na svargagamanAya apavargagamanAya vA samartho dehavyatirikta AtmA asti, yatkR^itaM caitanyaM dehe syAt | deha eva tu cetanashca AtmA ca iti pratijAnate | 

hetuM cAcakShate -- sharIre bhAvAd iti yad dhi yasmin sati bhavati, asati ca na bhavati, tattaddharmatvenAdhyavasIyate -- yathA agnidharmAvauShNyaprakAshau | prANaceShTAcaitanyasmR^ityAdayashca AtmadharmatvenAbhimatA AtmavAdinAm -- te.api antar eva dehe upalabhyamAnAH bahishcAnupalabhyamAnAH asiddhe dehavyatirikte dharmiNi dehadharmA eva bhavitum arhanti | tasmAd avyatireko dehAd Atmana iti ||53||

|| 3.3.54 ||

evaM prApte, brUmaH -- 

vyatirekaH tadbhAvAbhAvitvAn na tUpalabdhivat || 

na tv etad asti -- yad uktam avyatireko dehAd Atmana iti | vyatireka eva asya dehAd bhavitum arhati | tadbhAvAbhAvitvAt | yadi dehabhAve bhAvAt dehadharmatvam AtmadharmANAM manyeta -- tato dehabhAve.api abhAvAt ataddharmatvam eva eShAM kiM na manyeta? dehadharmavailakShaNyAt | ye hi dehadharmA rUpAdayaH, te yAvaddehaM bhavanti | prANaceShTAdayaH tu satyapi dehe mR^itAvasthAyAM na bhavanti | dehadharmAshca rUpAdayaH parair apyupalabhyante, na tvAtmadharmAshcaitanyasmR^ityAdayaH | api ca sati hi tAvat dehe jIvadavasthAyAm eShAM bhAvaH shakyate nishcetum, na tu asatyabhAvaH | patite.api kadAcid asmin dehe dehAntarasaMcAreNa AtmadharmA anuvarteran | saMshayamAtreNApi parapakShaH pratiShidhyate | kimAtmakaM ca punaH idaM caitanyaM manyate, yasya bhUtebhya utpattim icchati -- iti paraH paryanuyoktavyaH, na hi bhUtacatuShTayavyatirekeNa lokAyatikaH kiMcit tattvaM pratyeti | yad anubhavanaM bhUtabhautikAnAm, tat caitanyam iti cet, tarhi viShayatvAt teShAm na taddharmatvam ashnuvIta, svAtmani kriyAvirodhAt | na hi agnir uShNaH san svAtmAnaM dahati, na hi naTAH shikShitaH san svaskandham adhirokShyati | na hi bhUtabhautikadharmeNa satA caitanyena bhUtabhautikAni viShayIkriyeran | na hi rUpAdibhiH svarUpaM pararUpaM vA viShayIkriyate | viShayIkriyante tu bAhyAdhyAtmikAni bhUtabhautikAni caitanyena | atashca yathaiva asyA bhUtabhautikaviShayAyA upalabdher bhAvo.abhyupagamyate, evaM vyatireko.api asyAstebhyo.abhyupagantavyaH | upalabdhisvarUpa eva ca na Atmeti Atmano dehavyatiriktatvam | nityatvaM ca upalabdheH, aikarUpyAt, aham idam adrAkSham iti ca avasthAntarayoge.apyupalabdhR^itvena pratyabhij~nAnAt, smR^ityAdyupapatteshca | yat tUktam -- sharIre bhAvAccharIradharma upalabdhiH iti, tad varNitena prakAreNa pratyuktam | api ca satsu pradIpAdiShu upakaraNeShu upalabdhir bhavati asatsu na bhavatIti -- na ca etAvatA pradIpAdidharma eva upalabdhir bhavati | evaM sati dehe upalabdhir bhavati, asati ca na bhavatIti -- na dehadharmo bhavitum arhati | upakaraNatvamAtreNApi pradIpAdivat dehopayogopapatteH | na cAtyantaM dehasya upalabdhAv upayogo.api dR^ishyate, nishceShTe.apyasmin dehe svapne nAnAvidhopalabdhidarshanAt | tasmAd anavadyaM dehavyatiriktasya Atmano.astitvam ||54||

  -- o)0(o -- 

31. aN^gAvabaddhAdhikaraNam

 || 3.3.55 ||

aN^gAvabaddhAH tu na shAkhAsu hi prativedam || 

samAptA prAsaN^gikI kathA | samprati prakR^itAm evAnuvartAmahe | om ityetadakSharamudgItham upAsIta lokeShu paJNcavidhaM sAmopAsIta ukthamuktham iti vai prajA vadanti tadidam evoktham iyam eva pR^ithivI ayaM vAva lokaH eSho.agnishcitaH ityevamAdyA ye udgIthAdikarmAN^gAvabaddhAH pratyayAH prativedaM shAkhAbhedeShu vihitAH, te tacchAkhAgateShv eva udgIthAdiShu bhaveyuH, athavA sarvashAkhAgateShu -- iti viShayaH | pratishAkhaM ca svarAdibhedAt udgIthAdibhedAnupAdAya ayam upanyAsaH | kiM tAvat prAptam? svashAkhAgateShv eva udgIthAdiShu vidhIyerann iti| kutaH? saMnidhAnAt -- udgItham upasIta iti hi sAmAnyavihitAnAM visheShAkAN^kShAyAM saMnikR^iShTenaiva svashAkhAgatena visheSheNa AkAN^kShAdinivR^itteH, tadatilaN^ghanena shAkhAntaravihitavisheShopAdAne kAraNaM nAsti | tasmAt pratishAkhaM vyavasthetyevaM prApte, bravIti -- aN^gAvabaddhAstviti | tushabdaH pakShaM vyAvartayati | naite prativedaM svashAkhAsveva vyavatiShTheran api tu sarvashAkhAsvanuvarteran | kutaH? udgIthAdishrutyavisheShAt | svashAkhAvyavasthAyAM hi udgItham upAsIta iti sAmAnyashrutir avisheShapravR^ittA satI saMnidhAnavashena visheShe vyavasthApyamAnA pIDitA syAt | na caitannyAyyam | saMnidhAnAddhi shrutir balIyasI | na ca sAmAnyAshrayaH pratyayo nopapadyate | tasmAt svarAdibhede satyapi udgIthatvAd yavisheShAt sarvashAkhAgateShv eva udgIthAdiShu evaMjAtIyakAH pratyayAH syuH ||55||

|| 3.3.56 ||

mantrAdivad vA.avirodhaH || 

athavA naivAtra virodhaH shaN^kitavyaH -- katham anyashAkhAgateShu udgIthAdiShu anyashAkhAvihitAH pratyayA bhaveyuH iti, mantrAdivat avirodhopapatteH | tathA hi -- mantrANAM karmaNAM guNAnAM ca shAkhAntarotpannAnAm api shAkhAntare upasaMgraho dR^ishyate | yeShAm api hi shAkhinAm kuTArurasi ityashmAdAnamantro nAmnAtaH, teShAm api asau viniyogo dR^ishyate -- kukkuTo.asItyashmAnamAdatte, kuTArurasIti vA iti | yeShAm api samidAdayaH prayAjA nAmnAtAH, teShAm api teShu guNavidhirAmnAyate -- R^itavo vai prayAjAH samAnatra hotavyAH iti | tathA yeShAm api ajo.agnIShomIyaH iti jAtivisheShopadesho nAsti, teShAm api tadviShayo mantravarNa upalabhyate -- chAgasya vapAyA medaso.anubrUhi iti | tathA vedAntarotpannAnAm api agnerverhotraM veradhvaram ityevamAdimantrANAM vedAntare parigraho dR^iShTAH | tathA bahvR^icapaThitasya sUktasya yo jAta eva prathamo manasvAn ityasya, adhvaryave sajanIyaM shasyam ityatra parigraho dR^iShTAH | tasmAt yathA AshrayANAM karmAN^gAnAM sarvatrAnuvR^ittiH, evam AshritAnAm api pratyayAnAm -- ityavirodhaH ||

bhUmajyAyastvAdhikaraNam

|| 3.3.57 ||

prAcInashAla aupamanyavaH [chA.u. 5.11.1] ityasyAm AkhyAyikAyAM vyastasya samastasya ca vaishvAnarasya upAsanaM shrUyate | vyastopAsanaM tAvat -- aupamanyava kaM tu amAtmAnam upAssa iti divam eva bhagavo rAjann iti hovAcaiSha vai sutejA AtmA vaishvAnaro yaM tu amAtmAnam upAsse [chA.u. 5.12.1] ityAdi | tathA samastopAsanam api -- tasya ha vA etasyAtmano vaishvAnarasya mUrdhaiva sutejAshcakShur vishvarUpaH prANaH pR^ithagvartmAtmA sandeho bahulo vastir eva rayiH pR^ithivyeva pAdau [chA.u. 5.18.2] ityAdi | tatra saMshayaH -- kim iha ubhayathApi upAsanaM syAt vyastasya samastasya ca, uta samastasyaiveti | kiM tAvat prAptam? pratyavayavaM sutejaH -- prabhR^itiShu upAsse iti kriyApadashravaNAt, tasmAt tava sutaM prasutam AsutaM kule dR^ishyate ityAdi phalabhedashravaNAcca, vyastAnyapyupAsanAni syuH iti prAptam | tato.abhidhIyate -- 

bhUmnaH kratuvajjyAyastvaM tathA hi darshayati ||

bhUmnaH padArthopacayAtmakasya samastasya vaishvAnaropAsanasya jyAyastvaM prAdhAnyena asmin vAkye vivakShitaM bhavitum arhati, na pratyekam avayavopAsanAnAm api | kratuvat -- yathA kratuShu darshapUrNamAsaprabhR^itiShu sAmastyena sAN^gapradhAnaprayoga eva eko vivakShyate, na vyastAnAm api prayogaH prayAjAdInAm, nApyekadeshAN^gayuktasya pradhAnasya, tadvat | kuta etat -- bhUmaiva jyAyAn iti? tathA hi shrutiH bhUmno jyAyastvaM darshayati, ekavAkyatAvagamAt | ekaM hi idaM vAkyaM vaishvAnaravidyAviShayaM paurvAparyAlocanAt pratIyate | tathA hi -- prAcInashAlaprabhR^itaya uddAlakAvasAnAH ShaT R^iShayaH vaishvAnaravidyAyAM pariniShThAm apratipadyamAnAH ashvapatiM kaikeyaM rAjAnam abhyAjagmuH ityupakramya, ekaikasya R^iSher upAsyaM dyuprabhR^itInAm ekaikaM shrAvayitvA, mUrdhA tv eSha Atmana [chA.u. 5.12.2] iti hovAca ityAdinA mUrdhAdibhAvaM teShAM vidadhAti | mUrdhA te vyapatiShyad yan mAM nAgamiShyaH [chA.u. 5.12.2] ityAdinA ca vyastopAsanam apavadati | punashca vyastopAsanaM vyAvartya, samastopAsanam evAnuvartya, sa sarveShu lokeShu sarveShu bhUteShu sarveShvatmasvannam atti [chA.u. 5.18.1] iti bhUmAshrayam eva phalaM darshayati | yat tu pratyekaM sutejaHprabhR^itiShu phalabhedashravaNam, tat evaM sati aN^gaphalAni pradhAna evAbhyuccinotIti draShTavyam | tathA upAsse ityapi pratyavayavam AkhyAtashravaNaM parAbhiprAyAnuvAdArtham, na vyastopAsanavidhAnArtham | tasmAt samastopAsanapakSha eva shreyAn iti ||

kecit tu atra samastopAsanapakShaM jyAyAMsaM pratiShThApya, jyAyastvavacanAd eva kila vyastopAsanapakSham api sUtrakAro.anumanyata iti kalpayanti | tad ayuktam, ekavAkyatAvagatau satyAM vAkyabhedakalpanasyAnyAyyatvAt, mUrdhA te vyapatiShyat iti ca evamAdinindAvirodhAt, spaShTe ca upasaMhArasthe samastopAsanAvagame tadabhAvasya pUrvapakShe vaktum ashakyatvAt, sautrasya ca jyAyastvavacanasya pramANavattvAbhiprAyeNApi upapadyamAnatvAt ||57||

  -- o)0(o -- 

33. shabdAdibhedAdhikaraNam

|| 3.3.58 ||

pUrvasminn adhikaraNe satyAm api sutejaHprabhR^itInAM phalabhedashrutau samastasyopAsanaM jyAya ityuktam | ataH prAptA buddhiH -- anyAnyapi bhinnashrutInyupAsanAni samasya upAsiShyante iti | api ca naiva vedyAbhede vidyAbhedo vij~nAtuM shakyate | vedyaM hi rUpaM vidyAyAH, dravyadaivatam iva yAgasya | vedyashca eka eva IshvaraH shrutinAnAtve.apyavagamyate --  manomayaH prANasharIraH [chA.u. 3.14.2], kaM brahma khaM brahma [chA.u. 4.10.5], satyakAmaH satyasaN^kalpaH [chA.u. 8 1.5] ityevamAdiShu -- tathA eka eva prANaH prANo vAva saMvargaH [chA.u. 4.3.3], prANo vAva jyeShThashca shreShThashca [chA.u. 5.1.1], prANo ha pitA prANo mAtA [chA.u. 7.15.1] ityevamAdiShu | vedyaikatvAcca vidyaikatvam | shrutinAnAtvam api asmin pakShe guNAntaraparatvAt na anarthakam | tasmAt svaparashAkhAvihitam ekavedyavyapAshrayaM guNajAtam upasaMhartavyaM vidyAkArtsnyAya ityevaM prApte, pratipAdyate --  

nAnA shabdAdibhedAt ||

vedyAbhede.api evaMjAtIyakA vidyA bhinnA bhavitum arhati | kutaH? shabdAdibhedAt | bhavati hi shabdabhedaH -- veda upAsIta sa kratuM kurvIta [chA.u. 3.14.1] ityevamAdiH | shabdabhedashca karmabhedahetuH samadhigataH purastAt shabdAntare karmabhedaH kR^itAnubandhatvAt iti | AdigrahaNAt guNAdayo.api yathAsambhavaM bhedahetavo yojayitavyAH | 

nanu veda ityAdiShu shabdabheda eva avagamyate, na yajati ityAdivat arthabhedaH, sarveShAm evaiShAM manovR^ittyarthatvAbhedAt, arthAntarAsambhavAcca | tat kathaM shabdabhedAd vidyAbhedaH ? iti | naiSha doShaH, manovR^ittyarthatvAbhede.api anubandhabhedAd vedyabhede sati vidyAbhedopapatteH | ekasyApIshvarasya upAsyasya pratiprakaraNaM vyAvR^ittA guNAH shiShyante | tathA ekasyApi prANasya tatra tatra upAsyasya abhede.apyanyAdR^igguNo.anyatropAsitavyo.anyAdR^igguNashcAnyatra -- ityevam anubandhabhedAd vidhibhede sati vidyAbhedo vij~nAyate | 

na cAtra eko vidyAvidhiH, itare guNavidhaya iti shakyaM vaktum -- vinigamanAyAM hetvabhAvAt, anekatvAcca pratiprakaraNaM guNAnAM prAptavidyAnuvAdena vidhAnAnupapatteH | na ca asmin pakShe samAnAH santaH satyakAmAdayo guNA asakR^icchravayitavyAH | pratiprakaraNaM ca -- idaM kAmenedam upAsitavyam, idaM kAmena cedam iti nairAkAN^kShyAvagamAt naikavAkyatApattiH | na ca atra vaishvAnaravidyAyAm iva samastacodanA aparA asti, yad balena pratiprakaraNavartInyavayavopAsanAni bhUtvA ekavAkyatAm iyuH | vedyaikatvanimitte ca vidyaikatve sarvatra niraN^kushe pratij~nAyamAne, samastaguNopasaMhAro.ashakyaH pratij~nAyeta | tasmAt suShThu ucyate -- nAnA shabdAdibhedAd iti | sthite ca etasminn adhikaraNe, sarvavedAntapratyayam ityAdi draShTavyam ||58||

  -- o)0(o -- 
34. vikalpAdhikaraNam

|| 3.3.59 || 

vikalpo.avishiShTAphalatvAt || 

sthite vidyAbhede vicAryate -- kim AsAm icchayA samuccayo vikalpo vA syAt, athavA vikalpa eva niyameneti | tatra sthitatvAt tAvadvidyAbhedasya na samuccayaniyame kiMcit kAraNam asti | 

nanu bhinnAnAm apyagnihotradarshapUrNamAsAdInAM samuccayaniyamo dR^ishyate -- naiSha doShaH | nityatAshrutir hi tatra kAraNam | naivaM vidyAnAM kAcin nityatAshrutir asti | tasmAn na samuccayaniyamaH | nApi vikalpaniyamaH, vidyAntarAdhikR^itasya vidyAntarApratiShedhAt | pArisheShyAt yAthAkAmyam Apadyate | 

nanu avishiShTaphalatvAd AsAM vikalpo nyAyyaH | tathA hi -- manomayaH prANasharIraH [chA.u. 3.14.2], kaM brahma khaM brahma [chA.u. 4.10.5], satyakAmaH satyasaN^kalpaH [chA.u. 8 1.5] ityevamAdyAH tulyavat IshvaratvaprAptiphalA lakShyante -- naiSha doShaH, samAnaphaleShvapi svargAdisAdhaneShu karmasu yAthAkAmyadarshanAt | tasmAt yAthAkAmyaprAptau, ucyate -- vikalpa eva AsAM bhavitum arhati, na samuccayaH | kasmAt? avishiShTaphalatvAt | avishiShTaM hyAsAM phalam upAsyaviShayasAkShAtkaraNam | ekena ca upAsanena sAkShAtkR^ite upAsye viShaye IshvarAdau, dvitIyam anarthakam | api ca asambhava eva, sAkShAtkaraNasya samuccayapakShe, cittavikShepahetutvAt | sAkShAtkaraNasAdhyaM ca vidyAphalaM darshayanti shrutayaH -- yasya syAdaddhA na vicikitsAsti [chA.u. 3.14.4] iti, devo bhUtvA devAn apyeti [bR^i.A.u. 4.1.2] iti ca evamAdyAH | smR^itayashca -- sadA tadbhAvabhAvitaH ityevamAdyAH | tasmAt avishiShTaphalAnAM vidyAnAm anyatamAm AdAya tatparaH syAt, yAvadupAsyaviShayasAkShAtkaraNena tat phalaM prAptam iti ||

kAmyAdhikaraNam

|| 3.3.60 ||

kAmyAstu yathAkAmaM samuccIyeran na vA pUrvahetvabhAvAt || 

avishiShTaphalatvAd ityasya pratyudAharaNam | yAsu punaH kAmyAsu vidyAsu, sa ya etam evaM vAyuM dishAM vatsaM veda na putrarodaM roditi [chA.u. 3.15.2], sa yo nAma brahmetyupAste yAvan nAmno gataM tatrAsya yathAkAmacAro bhavati [chA.u. 7.1.5] iti caivamAdyAsu kriyAvat adR^iShTenAtmanA AtmIyaM phalaM sAdhayantIShu, sAkShAtkaraNApekShA nAsti | tA yathAkAmaM samuccIyeran, na vA samuccIyeran -- pUrvahetvabhAvAt, pUrvasya avishiShTaphalatvAd ityasya vikalpahetor abhAvAt ||60||

  -- o)0(o -- 
yathAshrayabhAvAdhikaraNam

|| 3.3.61 ||

aN^geShu yathAshrayabhAvaH || 

karmAN^geShu udgIthAdiShu ye AshritAH pratyayA vedatrayavihitAH, kiM te samuccIyeran, kiM vA yathAkAmaM syuH iti saMshaye -- yathAshrayabhAva ityAha | yathaiva eShAm AshrayAH stotrAdayaH sambhUya bhavanti, evaM pratyayA api, AshrayatantratvAt pratyayAnAm ||61||


|| 3.3.62 ||

shiShTeshca || 

yathA vA AshrayAH stotrAdayaH triShu vedeShu shiShyante, evam AshritA api pratyayAH -- nopadeshakR^ito.api kashcid visheSho.aN^gAnAM tadAshrayANAM ca pratyayAnAm ityarthaH ||62||

|| 3.3.63 ||

samAhArAt || 

hotR^iShadanAd dhaivApi durudgItam anusamAharati [chA.u. 1.5.5] iti ca -- praNavodgIthaikatvavij~nAnamAhAtmyAt udgAtA svakarmaNyutpannaM kShataM hautrAt karmaNaH pratisamAdadhAti -- iti bruvan vedAntaroditasya pratyayasya vedAntaroditapadArthasambandhasAmAnyAt sarvavedoditapratyayopasaMhAraM sUcayati -- iti liN^gadarshanam ||63||

|| 3.3.64 || 

guNasAdhAraNyashruteshca || 

vidyAguNaM ca vidyAshrayaM santam oMkAraM vedatrayasAdhAraNaM shrAvayati -- teneyaM trayI vidyA vartata om ityAshrAvayaty om iti shaMsaty om ityudgAyati [chA.u. 1.1.9] iti ca | tatashca AshrayasAdhAraNyAt AshritasAdhAraNyam iti -- liN^gadarshanam eva | athavA guNasAdhAraNyashruteshceti | yadIme karmaguNA udgIthAdayaH sarve sarvaprayogasAdhAraNA na syuH, na syAt tataH tadAshrayANAM pratyayAnAM sahabhAvaH | te tu udgIthAdayaH sarvAN^gagrAhiNA prayogavacanena sarve sarvaprayogasAdhAraNAH shrAvyante | tatashca AshrayasahabhAvAt pratyayasahabhAva iti ||64||

|| 3.3.65 || 

na vA tatsahabhAvAshruteH || 

na veti pakShavyAvartanam | na yathAshrayabhAva AshritAnAm upAsanAnAM bhavitum arhati | kutaH ? tatsahabhAvAshruteH | yathA hi trivedavihitAnAm aN^gAnAM stotrAdInAM sahabhAvaH shrUyate -- grahaM vA gR^ihItvA camasaM vonnIya stotram upAkaroti, stutam anushaMsati, prastotaH sAma gAya, hotar etad yaja ityAdinA | naivam upAsanAnAM sahabhAvashrutir asti | 

nanu prayogavacana eShAM sahabhAvaM prApayet -- neti brUmaH, puruShArthatvAd upAsanAnAm | prayogavacano hi kratvarthAnAm udgIthAdInAM sahabhAvaM prApayet | udgIthAdyupAsanAni tu kratvarthAshrayANyapi godohanAdivat puruShArthAnItyavocAma pR^ithagghyapratibandhaH phalam [bra.saba. 3.3.42] ityatra | ayam eva ca upadeshAshrayo visheSho.aN^gAnAM tadAlambanAnAM ca upAsanAnAm -- yadekeShAM kratvarthatvam, ekeShAM puruShArthatvam iti | paraM ca liN^gadvayam akAraNam upAsanasahabhAvasya, shrutinyAyAbhAvAt | na ca pratiprayogam AshrayakArtsnyopasaMhArAd AshritAnAm api tathAtvaM vij~nAtuM shakyam, atatprayuktatvAd upAsanAnAm -- AshrayatantrANyapi hi upAsanAni kAmam AshrayAbhAve mA bhUvan | na tvashrayasahabhAvena sahabhAvaniyamam arhanti, tatsahabhAvAshruter eva | tasmAt yathAkAmam eva upAsanAnyanuShThIyeran ||65||

|| 3.3.66 ||

darshanAcca || 

darshayati ca shrutir asahabhAvaM pratyayAnAm -- evaMvid dha vai brahmA yaj~naM yajamAnaM sarvAMshca rtvajo.abhirakShati [chA.u. 4.17.10] iti | sarvapratyayopasaMhAre hi, sarve sarvavida iti na vij~nAnavatA brahmaNA paripAlyatvam itareShAM saN^kIrtyeta | tasmAt yathAkAmam upAsanAnAM samuccayo vikalpo veti || 

iti shrImatparamahaMsaparivrAjakAcAryasya shrIgovindabhagavatpUjyapAdashiShyasya shrImacchaN^karabhagavataH kR^itau shArIrakamImAMsAsUtrabhAShye 
tR^itIyAdhyAyasya tR^itIyaH pAdaH ||

|| 3.3 ||

  -- o)0(o -- 
 

(3.4)

|| tR^itIyo.adhyAye caturthaH pAdaH || 

atra nirguNavidyAyA antaraN^gabahiraN^gasAdhanavicAraH ||

1. puruShArthAdhikaraNam

|| 3.4.1 ||

athedAnIm aupaniShadam Atmaj~nAnaM kim adhikAridvAreNa karmaNyevAnupravishatyAho svit svatantram eva puruShArthasAdhanaM bhavatIti mImAMsamAnaH siddhAntenaiva tad upakramate -- 

puruShArtho.ataH shabdAd iti bAdarAyaNaH ||

asmAd vedAntavihitAd Atmaj~nAnAt svatantrAt puruShArthaH sidhyatIti bAdarAyaNa AcAryo manyate | kuta etad avagamyate? shabdAd ityAha | tathA hi -- tarati shokam Atmavit [chA.u. 7.1.3], sa yo ha vai tat paramaM brahma veda brahmaiva bhavati [mu.u. 3.2.9], brahmavid Apnoti param [tai.u. 2.1], AcAryavAn puruSho veda [chA.u. 6.14.2], tasya tAvad eva ciraM yAvan na vimokShye.atha sampatsye [chA.u. 6.14.2], ya AtmApahatapApmA ityupakramya, sa sarvAMshca lokAn Apnoti sarvAMshca kAmAn yaH tam AtmAnam anuvidya vijAnAti [chA.u. 8.7.1] iti | AtmA vA are draShTavyaH ityupakramya, etAvad are khalvamR^itatvam iti evaMjAtIyakA shrutiH kevalAyA vidyAyAH puruShArthahetutvaM shrAvayati ||1|| 

|| 3.4.2 || 

athAtra pratyavatiShThate -- 

sheShatvAt puruShArthavAdo yathA.anyeShviti jaiminiH ||

kartR^itvena AtmanaH karmasheShatvAt, tadvij~nAnam api vrIhiprokShaNAdivat viShayadvAreNa karmasambandhyeva -- ityataH, tasmin avagataprayojane Atmaj~nAne yA phalashrutiH, sA arthavAdaH -- iti jaiminir AcAryo manyate | yathA anyeShu dravyasaMskArakarmasu yasya parNamayI juhUr bhavati na sa pApaM shlokaM sR^iNoti [kR^i.ya.ve. 3.3.5.7], yadAN^kte cakShur eva bhrAtR^ivyasya vR^iN^kte [kR^i.ya.ve. 6.6.1.1], yat prayAjAnUyAjA ijyante, varma vA etadyaj~nasya kriyate varma yajamAnAya bhrAtR^ivyAbhibhUtyai [kR^i.ya.ve. 2.2.6.1] ityevaMjAtIyakA phalashrutiH arthavAdaH, tadvat | kathaM punar asya anArabhyAdhItasya Atmaj~nAnasya prakaraNAdInAm anyatamenApi hetunA vinA kratupravesha AshaN^kyate? kartR^idvAreNa vAkyAt tadvij~nAnasya kratusambandha iti cet, na, vAkyAd viniyogAnupapatteH -- avyabhicAriNA hi kenacid dvAreNa anArabhyAdhItAnAm api vAkyanimittaH kratusambandho.avakalpate | kartA tu vyabhicAri dvAram, laukikavaidikakarmasAdhAraNyAt | tasmAn na taddvAreNa Atmaj~nAnasya kratusambandhasiddhiH iti -- na, vyatirekavij~nAnasya vaidikebhyaH karmabhyo.anyatra anupayogAt | na hi dehavyatiriktAtmaj~nAnaM laukikeShu karmasu upayujyate, sarvathA dR^iShTArthapravR^ittyupapatteH | vaidikeShu tu dehapAtottarakAlaphaleShu dehavyatiriktAtmaj~nAnam antareNa pravR^ittiH nopapadyata iti, upayujyate vyatirekavij~nAnam | 

nanu apahatapApmatvAdivisheShaNAt asaMsAryAtmaviShayam aupaniShadaM darshanaM na pravR^ittyaN^gaM syAt -- na,priyAdisaMsUcitasya saMsAriNa eva Atmano draShTavyatvopadeshAt | apahatapApmatvAdi visheShaNaM tu stutyarthaM bhaviShyati | 

nanu tatra tatra prasAdhitam etat -- adhikam asaMsAri brahma jagatkAraNam | tad eva ca saMsAriNa AtmanaH pAramArthikaM svarUpam upaniShatsu upadishyata iti -- satyaM prasAdhitam | tasyaiva tu sthUNAnikhananavat phaladvAreNa AkShepasamAdhAne kriyete dArDhyam ||

|| 3.4.3 || 

AcAradarshanAt ||

janako ha vaideho bahudakShiNena yaj~neneje [bR^i.A.u. 3.1.1], yakShyamANo vai bhagavanto.aham asmi ity [chA.u. 5.11.5] evamAdIni brahmavidAm api anyapareShu vAkyeShu karmasambandhadarshanAni bhavanti | tathA uddAlakAdInAm api putrAnushAsanAdidarshanAt gArhasthyasambandho.avagamyate | kevalAccet j~nAnAt puruShArthasiddhiH syAt, kim artham anekAyAsasamanvitAni karmANi te kuryuH? atke cen madhu vindeta kim arthaM parvataM vrajet iti nyAyAt ||3||

|| 3.4.4 || 

tacchruteH || 

yad eva vidyayA karoti shraddhayopaniShadA tad eva vIryavattaraM bhavati [chA.u. 1.1.10] iti ca karmasheShatvashravaNAt vidyAyA na kevalAyAH puruShArthahetutvam ||4||

|| 3.4.5 || 

samanvArambhaNAt ||

taM vidyAkarmaNI samanvArabhete [bR^i.A.u. 4.4.2] iti ca vidyAkarmaNoH phalArambhe sAhityadarshanAt na svAtantryaM vidyAyAH ||

|| 3.4.6 || 

tadvato vidhAnAt ||

AcAryakulAd vedam adhItya yathAvidhAnaM guroH karmAtisheSheNAbhisamAvR^itya kuTumbe shucau deshe svAdhyAyam adhIyAnaH [chA.u. 8.15.1] iti ca evaMjAtIyakA shrutiH samastavedArthavij~nAnavataH karmAdhikAraM darshayati | tasmAd api na vij~nAnasya svAtantryeNa phalahetutvam ||6|| 

|| 3.4.7 ||

nanu atra adhItya ityadhyayanamAtraM vedasya shrUyate, na arthavij~nAnam -- naiSha doShaH | dR^iShTArthatvAt vedAdhyayanam arthAvabodhaparyantam iti sthitam ||

niyamAcca ||

kurvann eveha karmANi jijIviShecchataM samAH | 
evaM tvayi nAnyatheto.asti na karma lipyate nare || [Isho. 2] iti |

tathA etad vai jarAmaryaM satraM yad agnihotraM jarayA vA hyevAsmAn mucyate mR^ityunA vA -- ityevaMjAtIyakAt niyamAd api karmasheShatvam eva vidyAyA iti ||7|| 

|| 3.4.8 || 

evaM prApte, pratividhatte -- 

adhikopadeshAt tu bAdarAyaNasyaivaM taddarshanAt ||

tushabdAt pakSho viparivartate | yad uktam sheShatvAt puruShArthavAdaH iti, tan nopapadyate | kasmAt? adhikopadeshAt | yadi saMsAryeva AtmA shArIraH kartA bhoktA ca sharIramAtravyatirekeNa vedAnteShu upadiShTaH syAt, tato varNitena prakAreNa phalashruter arthavAdatvaM syAt | adhikaH tAvat shArIrAd Atmano.asaMsArI IshvaraH kartR^itvAd isaMsAridharmarahito.apahatapApmatvAdivisheShaNaH paramAtmA vedyatvenopadishyate vedAnteShu | na ca tadvij~nAnaM karmaNAM pravartakaM bhavati, pratyuta karmANyucchinatti -- iti vakShyati upamardaM ca ityatra | tasmAt puruShArtho.ataH shabdAt iti yan mataM bhagavato bAdarAyaNasya, tat tathaiva tiShThati | na sheShatvaprabhR^itibhir hetvAbhAsaishcAlayituM shakyate | tathA hi tam adhikaM shArIrAt Ishvaram AtmAnaM darshayanti shrutayaH -- yaH sarvaj~naH sarvavit [mu.u. 1.1.9], bhIShAsmAd vAtaH pavate [tai.u. 2.8], mahad bhayaM vajram udyatam etasya vA akSharasya prashAsane gArgi [chA.u. 3.8.9], tad aikShata bahu syAM prajAyeyeti tat tejo.asR^ijata [chA.u. 6.2.3] ityevam AdyAH | yat tu priyAdisaMsUcitasya saMsAriNa eva Atmano vedyatayA anukarShaNam -- AtmanaH tu kAmAya sarvaM priyaM bhavati | AtmA vA are draShTavyaH yaH prANena prANiti sa ta AtmA sarvAntaraH ya eSho.akShiNi puruSho dR^ishyate ityupakramya etaM tv eva te bhUyo.anuvyAkhyAsyAmi iti caivam Adi -- tad api, asya mahato bhUtasya niHshvasitam etad yad R^igvedaH yo.ashanAyApipAse shokaM mohaM jarAM mR^ityum atyeti paraM jyotir upasampadya svena rUpeNAbhiniShpadyate sa uttamaH puruShaH ityevamAdibhir vAkyasheShaiH satyAm eva adhikopadidikShAyAm, atyantAbhedAbhiprAyam ityavirodhaH | pArameshvaram eva hi shArIrasya pAramArthikaM svarUpam | upAdhikR^itaM tu shArIratvam, tat tvam asi [chA.u. 6.8.7], nAnyad ato.asti draShTR^i ityAdi shrutibhyaH | sarvaM ca etat vistareNAsmAbhiH purastAt tatra tatra varNitam ||8||


|| 3.4.9 ||

tulyaM tu darshanam ||

yat tUktam -- AcAradarshanAt karmasheSho vidyeti | atra brUmaH -- tulyam AcAradarshanam akarmasheShatve.api vidyAyAH | tathA hi shrutir bhavati -- etad dha sma vai tadvidvAMsaH Ahur R^iShayaH kAvaSheyAH kimarthA vayam adhyeShyAmahe, kimarthA vayaM yakShyAmahe, etad dha sma vai tat pUrve vidvAMso.agnihotraM na juhavAJNcakrire [?], etaM vai tam AtmAnaM viditvA brAhmaNAH putraiShaNAyAshca vittaiShaNAyAshca lokaiShaNAyAshca vyutthAyAtha bhikShAcaryaM caranti [bR^i.A.u. 3.5.1] ityevaMjAtIyakA | yAj~navalkyAdInAm api brahmavidAm akarmaniShThatvaM dR^ishyate --  maitreyi ! etAvad are khalvamR^itatvam iti hoktvA yAj~navalkyo vijahAra [bR^i.A.u. 4.5.15] ityAdi shrutibhyaH | api ca yakShyamANo vai bhagavanto.aham asmi ityetat liN^gadarshanaM vaishvAnaravidyAviShayam | sambhavati ca sopAdhikAyAM brahmavidyAyAM karmasAhityadarshanam | na tu atrApi karmAN^gatvam asti, prakaraNAdyabhAvAt ||9|| 

|| 3.4.10 ||

yat punar uktam tacchruteH iti, atra brUmaH -- 

asArvatrikI ||

yad eva vidyayA karoti ityeShA shrutir na sarvavidyAviShayA, prakR^itavidyAbhisambandhAt | prakR^itA ca udgIthavidyA -- om ityetad akSharam udgItham upAsIta [chA.u. 1.4.1] ityatra ||10||

|| 3.4.11 ||

vibhAgaH shatavat ||

yad apyuktam -- taM vidyAkarmaNI samanvArabhete [bR^i.A.u. 4.4.2] ityetat samanvArambhavacanam asvAtantrye vidyAyA liN^gam iti, tat pratyucyate -- vibhAgo.atra draShTavyaH -- vidyA anyaM puruSham anvArabhate, karma anyam iti | shatavat -- yathA shatam AbhyAM dIyatAm ityukte vibhajya dIyate -- paJNcAshad ekasmai paJNcAshad aparasmai, tadvat | na ca idaM samanvArambhavacanaM mumukShuviShayam -- iti nu kAmayamAnaH [bR^i.A.u. 4.4.6] iti saMsAriviShayatvopasaMhArAt, athAkAmayamAnaH [bR^i.A.u. 4.4.6] iti ca mumukShoH pR^ithagupakramAt | tatra saMsAriviShaye vidyA vihitA pratiShiddhA ca parigR^ihyate, visheShAbhAvAt | karmApi vihitaM pratiShiddhaM ca, yathAprAptAnuvAditvAt | evaM sati avibhAgenApi idaM samanvArambhavacanam avakalpate ||11|| 

|| 3.4.12 ||

yaccaitat, tadvato vidhAnAt iti, ata uttaraM paThati --  

adhyayanamAtravataH ||

AcAryakulAd vedam adhItya [chA.u. 8.15.1] ityatra adhyayanamAtrasya shravaNAt adhyayanamAtrakShavata eva karmavidhiH ityadhyavasyAmaH | 

nanu evaM sati avidyatvAt anadhikAraH karmasu prasajyeta -- naiSha doShaH | na vayam adhyayanaprabhavaM karmAvabodhanam adhikArakAraNaM vArayAmaH | kiM tarhi aupaniShadam Atmaj~nAnam, svAtantryeNaiva prayojanavat pratIyamAnam, na karmAdhikArakAraNatAM pratipadyate -- ityetat pratipAdayAmaH | yathA ca na kratvantaraj~nAnaM kratvantarAdhikAreNa apekShyate, evam etad api draShTavyam iti ||12|| 

|| 3.4.13 || 

yad apyuktam -- niyamAcca iti, atrAbhidhIyate -- 

nAvisheShAt ||

kurvann eveha karmANi jijIviShet [Isho. 2] ityevamAdiShu niyamashravaNeShu na viduSha iti visheSho.asti, avisheSheNa niyamavidhAnAt ||13||

|| 3.4.14 ||

stutaye.anumatir vA ||

kurvann eveha karmANi [Isho. 2] ityatra aparo visheSha AkhyAyate | yadyapi atra prakaraNasAmarthyAt vidvAn eva kurvann iti sambadhyeta, tathApi vidyAstutaye karmAnuj~nAnam etad draShTavyam | na karma lipyate nare iti hi vakShyati | etad uktaM bhavati -- yAvajjIvaM karma kurvatyapi tvayi viduShi puruShe na karma lepAya bhavati, vidyAsAmarthyAd iti tad evaM vidyA stUyate ||14||

|| 3.4.15 || 

kAmakAreNa caike ||

api ca eke vidvAMsaH pratyakShIkR^itavidyAphalAH santaH, tadavaShTambhAt phalAntarasAdhaneShu prajAdiShu prayojanAbhAvaM parAmR^ishanti kAmakAreNa, iti shrutir bhavati vAjasaneyinAm -- etad dha sma vai tatpUrve vidvAMsaH prajAM na kAmayante kiM prajayA kariShyAmo yeShAM no.ayam AtmAyaM loka [bR^i.A.u. 4.4.22] iti | anubhavArUDham eva ca vidyAphalaM na kriyAphalavat kAlAntarabhAvi -- ityasakR^id avocAma | ato.api na vidyAyAH karmasheShatvaM, nApi tadviShayAyAH phalashruter ayathArthatvaM shakyam Ashrayitum ||15||

|| 3.4.16 || 

upamardaM ca ||

api ca karmAdhikArahetoH kriyAkArakaphalalakShaNasya samastasya prapaJNcasya avidyAkR^itasya vidyAsAmarthyAt svarUpopamardam Amananti -- yatra tu asya sarvam AtmaivAbhUt tat kena kaM pashyet tat kena kaM jighret [bR^i.A.u. 4.5.15] ityAdinA | vedAntoditAtmaj~nAnapUrvikAM tu karmAdhikArasiddhiM pratyAshAsAnasya karmAdhikArocchittir eva prasajyeta | tasmAd api svAtantryaM vidyAyAH ||16||

|| 3.4.17 || 

UrdhvaretaHsu ca shabde hi ||

UrdhvaretaHsu ca AshrameShu vidyA shrUyate | na ca tatra karmAN^gatvaM vidyAyA upapadyate, karmAbhAvAt | na hi agnihotrAdIni vaidikAni karmANi teShAM santi | syAd etat, Urdhvaretasa AshramA na shrUyante veda iti -- tad api nAsti | te.api hi vaidikeShu shabdeShvavagamyante -- trayo dharmaskandhAH [chA.u. 2.23.1], ye ceme.araNye shraddhA tapa ityupAsate [chA.u. 5.10.1], tapaHshraddhe ye hyupavasantyaraNye [mu.u. 1.2.11], etam eva pravrAjino lokam icchantaH pravrajanti [bR^i.A.u. 4.4.22], brahmacaryAd eva pravrajet [jA.u. 4] ityevamAdiShu | pratipannApratipannagArhasthyAnAm apAkR^itAn apAkR^itarNatrayANAM ca UrdhvaretastvaM shrutismR^itiprasiddham | tasmAd api svAtantryaM vidyAyAH ||17||

  -- o)0(o -- 
2. parAmarshAdhikaraNam

|| 3.4.18 ||

parAmarshaM jaiminir acodanA cApavadati hi ||

trayo dharmaskandhAH [chA.u. 2.23.1] ityAdayo ye shabdA UrdhvaretasAm AshramANAM sadbhAvAya udAhR^itAH, na te tatpratipAdanAya prabhavanti | yataH parAmarsham eShu shabdeShvashramAntarANAM jaiminir AcAryo manyate, na vidhim | kutaH? na hi atra liN^AdInAm anyatamashcodanAshabdo.asti | arthAntaraparatvaM ca eShu pratyekam upalabhyate | trayo dharmaskandhAH ityatra tAvat yaj~no.adhyayanaM dAnam iti prathamaH tapa eva dvitIyo brahmacAryAcAryakulavAsI tR^itIyo.atyantam AtmAnam AcAryakule.avasAdayan sarva ete puNyalokA bhavanti iti parAmarshapUrvakamAshramANAm anAtyantikaphalatvaM saN^kIrtya, AtyantikaphalatayA brahmasaMsthatA stUyate -- brahmasaMstho.amR^itatvam eti [chA.u. 2.23.1] iti | 

nanu parAmarshe.api AshramA gamyanta eva -- satyaM gamyante | smR^ityAcArAbhyAM tu teShAM prasiddhiH, na pratyakShashruteH | atashca pratyakShashrutivirodhe sati anAdaraNIyAH te bhaviShyanti, anadhikR^itaviShayA vA | 

nanu gArhasthyam api sahaivordhvaretobhiH parAmR^iShTAm -- yaj~no.adhyayanaM dAnam iti prathamaH iti -- satyam evam | tathApi tu gR^ihasthaM pratyeva agnihotrAdInAM karmaNAM vidhAnAt shrutiprasiddham eva hi tad astitvam | tasmAt stutyartha evAyaM parAmarshaH, na codanArthaH | 

api ca, apavadati hi pratyakShA shrutir AshramAntaram -- vIrahA vA eSha devAnAM yo.agnim udvAsayate AcAryAya priyaM dhanam AhR^itya prajAtantuM mA vyavacchetsIH [tai. 1.11.1], nAputrasya loko.astIti tat sarve pashavo viduH ityevamAdyA | tathA ye ceme.araNye shraddhA tapa ityupAsate [chA.u. 5.10.1], tapaHshraddhe ye hyupavasantyaraNye [mu.u. 1.2.11] iti ca devayAnopadeshaH, na AshramAntaropadeshaH | sandigdhaM ca AshramAntarAbhidhAnam -- tapa eva dvitIyaH [chA.u. 2.23.1] ityevamAdiShu | tathA etam eva pravrAjino lokam icchantaH pravrajanti [bR^i.A.u. 4.4.22] iti lokasaMstavo.ayam, na pArivrAjyavidhiH | 

nanu brahmacaryAd eva pravrajet iti vispaShTam idaM pratyakShaM pArivrAjyavidhAnaM jAbAlAnAm -- satyam evam etat | anapekShya tu etAM shrutim ayaM vicAra iti draShTavyam ||18||

|| 3.4.19 ||

anuShTheyaM bAdarAyaNaH sAmyashruteH ||

anuShTheyam AshramAntaraM bAdarAyaNa AcAryo manyate -- vede.ashravaNAd agnihotrAdInAM ca avashyAnuShTheyatvAt tadvirodhAd anadhikR^itAnuShTheyam AshramAntaram -- iti hi imAM matiM nirAkaroti, gArhasthyavad eva AshramAntaram api anicchatA pratipattavyam iti manyamAnaH | kutaH? sAmyashruteH | samA hi gArhasthyenAshramAntarasya parAmarshashrutir dR^ishyate -- trayo dharmaskandhAH [chA.u. 2.23.1] ityAdyA | yathA iha shrutyantaravihitam eva gArhasthyaM parAmR^iShTAm, evam AshramAntaram apIti pratipattavyam -- yathA ca shAstrAntaraprAptayor eva nivItaprAcInAvItayoH parAmarsha upavItavidhipare vAkye | tasmAt tulyam anuShTheyatvaM gArhasthyena AshramAntarasya | tathA etam eva pravrAjino lokam icchantaH pravrajanti [bR^i.A.u. 4.4.22] ityasya vedAnuvacanAdibhiH samabhivyAhAraH | ye ceme.araNye shraddhA tapa ityupAsate [chA.u. 5.10.1] ityasya ca paJNcAgnividyayA | yat tUktam -- tapa eva dvitIyaH [chA.u. 2.23.1] ityAdiShvashramAntarAbhidhAnaM sandigdham iti | naiSha doShaH, nishcayakAraNasadbhAvAt | trayo dharmaskandhAH [chA.u. 2.23.1] iti hi dharmaskandhatritvaM pratij~nAtam | na ca yaj~nAdayo bhUyAMso dharmA utpattibhinnAH santo.anyatrAshramasambandhAt tritve.antarbhAvayituM shakyante | tatra yaj~nAdiliN^go gR^ihAshrama eko dharmaskandho nirdiShTaH, brahmacArIti ca spaShTa AshramanirdeshaH, tapa ityapi ko.anyaH tapaHpradhAnAd AshramAt dharmaskandho.abhyupagamyeta | ye ceme.araNye [chA.u. 5.10.1] iti ca araNyaliN^gAt shraddhAtapobhyAm AshramagR^ihItiH | tasmAt parAmarshe.apyanuShTheyam AshramAntaram ||19||

|| 3.4.20 || 

vidhir vA dhAraNavat ||

vidhir vA ayam AshramAntarasya, na parAmarshamAtram | 

nanu vidhitvAbhyupagame ekavAkyatApratItir uparudhyeta | pratIyate cAtraikavAkyatA -- puNyalokaphalAH trayo dharmaskandhAH, brahmasaMsthatA tu amR^itatvaphaleti -- satyam etat | satIm api tu ekavAkyatApratItiM parityajya vidhir evAbhyupagantavyaH, apUrvatvAt, vidhyantarasyAdarshanAt, vispaShTAccAshramAntarapratyayAt guNavAdakalpanayA ekavAkyatvayojanAnupapatteH | dhAraNavat -- yathA adhastAt samidhaM dhArayann anudraved upari hi devebhyo dhArayati ityatra satyAm apyadhodhAraNena ekavAkyatApratItau, vidhIyata eva uparidhAraNam, apUrvatvAt | tathA ca uktaM sheShalakShaNe vidhiH tu dhAraNe.apUrvatvAt iti | tadvat ihApi AshramaparAmarshashrutiH vidhir eveti kalpyate | 

yadApi parAmarsha evAyam AshramAntarANAm, tadApi brahmasaMsthatA tAvat, saMstavasAmarthyAd avashyaM vidheyA abhyupagantavyA | sA ca kiM caturShvashrameShu yasya kasyacit, Aho svit parivrAjakasyaiveti vivektavyam | yadi ca brahmacaryAnteShvashrameShu parAmR^ishyamAneShu parivrAjako.api parAmR^iShTaH, tatashcaturNAm apyAshramANAM parAmR^iShTatvAvisheShAt anAshramitvAnupapatteshca yaH kashciccaturShvashrameShu brahmasaMstho bhaviShyati | 

atha na parAmR^iShTaH, tataH parishiShyamANaH parivrAD eva brahmasaMstha iti setsyati | tatra tapaHshabdena vaikhAnasagrAhiNA parAmR^iShTAH parivrAD api iti kecit | tad ayuktam | na hi satyAM gatau vAnaprasthavisheShaNena parivrAjako grahaNam arhati | yathAtra brahmacArigR^ihamedhinau asAdhAraNenaiva svena svena visheShaNena visheShitau, evaM bhikShuvaikhAnasAvapIti yuktam | tapashca asAdhAraNo dharmo vAnaprasthAnAM kAyakleshapradhAnatvAt, tapaHshabdasya tatra rUDheH | bhikShoH tu dharma indriyasaMyamAdir lakShaNayaiva tapaHshabdenAbhilapyeta | catuShTvena ca prasiddhA AshramAH tritvena parAmR^ishyanta ityanyAyyam | 

api ca bhedavyapadesho.atra bhavati -- traya ete puNyalokabhAjaH, eko.amR^itatvabhAg iti | pR^ithaktve ca bhedavyapadesho.avakalpate | na hyevaM bhavati -- devadattayaj~nadattau mandapraj~nau, anyataraH tu anayor mahApraj~na iti | bhavati tv evam -- devadattayaj~nadattau mandapraj~nau, viShNumitraH tu mahApraj~na iti | tasmAt pUrve traya AshramiNaH puNyalokabhAjaH, parishiShyamANaH parivrAD amR^itatvabhAk | kathaM punaH brahmasaMsthashabdo yogAt pravartamAnaH sarvatra sambhavan parivrAjaka evAvatiShTheta ? rUDhyabhyupagame ca AshramamAtrAd amR^itatvaprApter j~nAnAnarthakyaprasaN^ga iti | 

atrocyate -- brahmasaMstha iti hi brahmaNi parisamAptiH ananyavyApAratArUpaM tanniShThatvam abhidhIyate | tacca trayANAm AshramANAM na sambhavati, svAshramavihitakarmAnanuShThAne pratyavAyashravaNAt | parivrAjakasya tu sarvakarmasaMnyAsAt pratyavAyo na sambhavati ananuShThAnanimittaH | shamadamAdiH tu tadIyo dharmo brahmasaMsthAyA upodbalakaH, na virodhI | brahmaniShThatvam eva hi tasya shamadamAdyupabR^iMhitaM svAshramavihitaM karma | yaj~nAdIni ca itareShAm | tadvyatikrame ca tasya pratyavAyaH | 

tathA ca nyAsa iti brahmA brahmA hi paraH paro hi brahmA | 
tAni vA etAnyavarANi tapAMsi nyAsa evAtyarecayat || [nA.u. 78], 

vedAntavij~nAnasunishcitArthAH saMnyAsayogAd yatayaH shuddhasattvAH [mu.u. 3.2.6. nA.u. 1.2.3. kaivalya. 3] ityAdyAH shrutayaHn|  smR^itayashca -- tadbuddhayaH tadAtmAnaH tanniShThAH tatparAyaNAH [gItA 5.17] ityAdyAH | brahmasaMsthasya karmAbhAvaM darshayanti | tasmAt parivrAjakasya AshramamAtrAd amR^itatvaprApter j~nAnAnarthakyaprasaN^ga ityeSho.api doSho nAvatarati | tad evaM parAmarshe.api itareShAm AshramANAm, pArivrAjyaM tAvad brahmasaMsthatAlakShaNaM labhyetaiva | anapekShyaiva jAbAlashrutim AshramAntaravidhAyinIm ayam AcAryeNa vicAraH pravartitaH | vidyata eva tu AshramAntaravidhishrutiH pratyakShA -- 

brahmacaryaM samApya gR^ihI bhaved gR^ihI bhUtvA vanI bhaved vanI bhUtvA pravrajet | yadi vetarathA brahmacaryAd eva pravrajed gR^ihAd vA vanAd vA || [jA.u. 4] iti | 

na ceyaM shrutiH anadhikR^itaviShayA shakyA vaktum, avisheShashravaNAt, pR^ithagvidhAnAcca anadhikR^itAnAm -- atha punar eva vratI vAvratI vA snAtako vAsnAtako votsannAgnir anagniko vA [jA.u. 4] ityAdinA | brahmaj~nAnaparipAkAN^gatvAcca pArivrAjyasya na anadhikR^itaviShayatvam, tacca darshayati -- atha parivrAD vivarNavAsA muNDo.aparigrahaH shucir adrohI bhaikShANo brahmabhUyAya bhavati [jA.u. 5] iti | tasmAt siddhA UrdhvaretasAm AshramAH | siddhaM ca UrdhvaretaHsu vidhAnAd vidyAyAH svAtantryam iti ||20||

  -- o)0(o -- 
3. stutimAtrAdhikaraNam

|| 3.4.21 ||

stutimAtram upAdAnAd iti cen nApUrvatvAt ||

sa eSha rasAnAM rasatamaH paramaH parAdrhyo.aShTAmo yad udgIthaH [chA.u. 1.1.3], iyam eva rgagniH sAma [chA.u. 1.6.1], ayaM vAva lokaH, eSho.agnishcitaH, tad idam evoktham, iyam eva pR^ithivI [?] ityevaMjAtIyakAH shrutayaH kim udgIthAdeH stutyarthAH, Aho svit upAsanAvidh arthA ityasmin saMshaye -- stutyarthA iti yuktam, udgIthAdIni karmAN^gAnyupAdAya shravaNAt | yathA iyam eva juhUr AdityaH kUrmaH svargo loka AhavanIyaH ityAdyA juhvAdistutyarthAH, tadvat -- iti cet, netyAha | na hi stutimAtram AsAM shrutInAM prayojanaM yuktam, apUrvatvAt | vidhyarthatAyAM hi apUrvo.artho vihito bhavati | stutyarthatAyAM tvanarthakyam eva syAt | vidhAyakasya hi shabdasya vAkyasheShabhAvaM pratipadyamAnA stutir upayujyata ityuktam vidhinA tv ekavAkyatvAt stutyarthena vidhInAM syuH ityatra | pradeshAntaravihitAnAM tu udgIthAdInAm iyaM pradeshAntarapaThitA stutiH vAkyasheShabhAvam apratipadyamAnA anarthikaiva syAt | iyam eva juhUH ityAdi tu vidhisaMnidhAv evAmnAtam iti vaiShamyam | tasmAt vidh arthA eva evaMjAtIyakAH shrutayaH ||21||

|| 3.4.22 ||

bhAvashabdAcca || 

udgItham upAsIta [chA.u. 1.1.1], sAmopAsIta [chA.u. 2.2.1], aham uktham asmIti vidyAt ityAdayashca vispaShTA vidhishabdAH shrUyante | te ca stutimAtraprayojanatAyAM vyAhanyeran | tathA ca nyAyavidAM smaraNam -- 

kuryAt kriyeta kartavyaM bhavet syAd iti paJNcamam | 
etat syAt sarvavedeShu niyataM vidhilakShaNam || iti | 

liN^Adyartho vidhiH iti manyamAnAsta evaM smaranti | pratiprakaraNaM ca phalAni shrAvyante -- ApayitA ha vai kAmAnAM bhavati [chA.u. 1.1.7], eSha hyeva kAmAgAnasyeShTe [chA.u. 1.1.7], kalpante hAsmai lokA UrdhvAshcAvR^ittAshca [chA.u. 2.2.3] ityAdIni | tasmAd apyupAsanavidhAnArthA udgIthAdishrutayaH ||22||

4. pAriplavAdhikaraNam

|| 3.4.23 ||

pAriplavArthA iti cen, na, visheShitatvAt || 

atha ha yAj~navalkyasya dve bhArye babhUvatur maitreyI ca kAtyAyanI ca [bR^i.A.u. 4.5.1], pratardano ha vai daivodAsiH indrasya priyaM dhAmopajagAma [kau.u. 3.1], jAnashrutir ha  pautrAyaNaH shraddhAdeyo bahudAyI bahupAkya Asa [chA.u. 4.1.1] ityevamAdiShu vedAntapaThiteShvakhyAneShu saMshayaH -- kim imAni pAriplavaprayogArthAni, Aho svit saMnihitavidyApratipattyarthAnIti | pAriplavArthA imA AkhyAnashrutayaH, AkhyAnasAmAnyAt, AkhyAnaprayogasya ca pAriplave coditatvAt | tatashca vidyApradhAnatvaM vedAntAnAM na syAt, mantravat prayogasheShatvAd iti cet -- tan na | kasmAt? visheShitatvAt, pAriplavam AcakShIta iti hi prakR^itya, manur vaivasvato rAjA ityevamAdIni kAnicid eva AkhyAnAni tatra visheShyante | AkhyAnasAmAnyAccet sarvagR^ihItiH syAt, anarthakam evedaM visheShaNaM bhavet | tasmAt na pAriplavArthA etA AkhyAnashrutayaH ||23||

|| 3.4.24 ||

tathA caikavAkyatopabandhAt ||

asati ca pAriplavArthatve AkhyAnAnAM saMnihitavidyApratipAdanopayogitaiva nyAyyA, ekavAkyatopabandhAt | tathA hi tatra tatra saMnihitAbhir vidyAbhir ekavAkyatA dR^ishyate prarocanopayogAt pratipattiH aukaryopayogAcca -- maitreyIbrAhmaNe tAvat -- AtmA vA are draShTavyaH [bR^i.A.u. 4.5.6] ityAdyayA vidyayA ekavAkyatA dR^ishyate | prAtardane.api prANo.asmi praj~nAtmA ityAdyayA | jAnashrutiH ityatrApi vAyur vAva saMvargaH [chA.u. 4.3.1] ityAdyayA, yathA sa Atmano vapAm udakhidat ityevamAdInAM karmashrutigatAnAm AkhyAnAnAM saMnihitavidhistutyarthatA, tadvat | tasmAn na pAriplavArthatvam ||24||

  -- o)0(o -- 
5. agnIndhanAdyadhikaraNam

|| 3.4.25 ||

ata eva cAgnIndhanAdyanapekShA ||

puruShArtho.ataH shabdAt ityetat vyavahitam api sambhavAt ataH iti parAmR^ishyate | ata eva ca vidyAyAH puruShArthahetutvAt agnIndhanAdInyAshramakarmANi vidyayA svArthasiddhau nApekShitavyAnIti AdyasyaivAdhikaraNasya phalam upasaMharatyadhikavivakShayA ||25||

  -- o)0(o -- 

6. sarvApekShAdhikaraNam

|| 3.4.26 ||

sarvApekShA ca yaj~nAdishruter ashvavat ||

idam idAnIM cintyate -- kiM vidyAyA atyantam evAnapekShA AshramakarmaNAm, uta asti kAcid apekSheti | tatra ata evAgnIndhanAdInyAshramakarmANi vidyayA svArthasiddhau nApekShyante | evam atyantam evAnapekShAyAM prAptAyAm, idam ucyate -- sarvApekShA ceti | apekShate ca vidyA sarvANyAshramakarmANi, nAtyantam anapekShaiva | 

nanu viruddham idaM vacanam -- apekShate ca AshramakarmANi vidyA, nApekShate ceti | neti brUmaH | utpannA hi vidyA phalasiddhiM prati na kiMcid anyad apekShate, utpattiM prati tu apekShate | kutaH? yaj~nAdishruteH | tathA hi shrutiH -- tam etaM vedAnuvacanena brAhmaNA vividiShanti yaj~nena dAnena tapasAnAshakena [bR^i.A.u. 4.4.22] iti, yaj~nAdInAM vidyAsAdhanabhAvaM darshayati | vividiShAsaMyogAccaiShAm utpattiH AdhanabhAvo.avasIyate | atha yad yaj~na ityAcakShate brahmacaryam eva tat ityatra ca vidyAsAdhanabhUtasya brahmacaryasya yaj~nAdibhiH saMstavAt yaj~nAdInAm api hi sAdhanabhAvaH sUcyate | 

sarve vedA yat padam Amananti 
tapAMsi sarvANi ca yad vadanti | 
yad icchanto brahmacaryaM caranti 
tat te padaM saMgraheNa bravImi || [ka.u. 1.2.15]

ityevamAdyA ca shrutiH AshramakarmaNAM vidyAsAdhanabhAvaM sUcayati | smR^itir api -- 

kaShAyapaktiH karmANi j~nAnaM tu paramA gatiH | 
kaShAye karmabhiH pakve tato j~nAnaM pravartate || ityevamAdyA | 

ashvavad iti yogyatAnidarshanam -- yathA ca yogyatAvashena ashvo na lAN^galAkarShaNe yujyate, rathacaryAyAM tu yujyate, evam AshramakarmANi vidyayA phalasiddhau nApekShyante, utpattau ca apekShyanta iti ||26||

|| 3.4.27 ||

shamadamAdyupetaH syAt tathApi tu tadvidheH tadaN^gatayA teShAm avashyAnuShTheyatvAt || 

yadi kashcin manyeta -- yaj~nAdInAM vidyAsAdhanabhAvo na nyAyyaH, vidhyabhAvAt | yaj~nena vividiShanti ityevaMjAtIyakA hi shrutiH anuvAdasvarUpA vidyAbhiShTAvaparA, na yaj~nAdividhiparA -- itthaM mahAbhAgA vidyA, yat yaj~nAdibhir etAm avAptum icchantIti -- tathApi tu shamadamAdyupetaH syAt vidyArthI, tasmAd evaMvicchAnto dAnta uparataH titikShuH samAhito bhUtvAtmanyevAtmAnaM pashyati [bR^i.A.u. 4.4.23] iti vidyAsAdhanatvena shamadamAdInAM vidhAnAt vihitAnAM ca avashyAnuShTheyatvAt | 

nanu atrApi shamAdyupeto bhUtvA pashyatIti vartamAnApadesha upalabhyate, na vidhiH -- neti brUmaH, tasmAt iti prakR^itaprashaMsAparigrahAd vidhitvapratIteH | pashyet iti ca mAdhyaMdinA vispaShTam eva vidhim adhIyate | tasmAt yaj~nAdyanapekShAyAm api shamAdInyapekShitavyAni | yaj~nAdInyapi tu apekShitavyAni, yaj~nAdishruter eva | 

nanu uktam -- yaj~nAdibhir vividiShantItyatra na vidhir upalabhyata iti -- satyam uktam | tathApi tu apUrvatvAt saMyogasya vidhiH parikalpyate | na hi ayaM yaj~nAdInAM vividiShAsaMyogaH pUrvaM prAptaH, yenAnUdyeta | tasmAt pUShA prapiShTAbhAgo.adantako hi ityevamAdiShu ca ashrutavidhikeShvapi vAkyeShu apUrvatvAd vidhiM parikalpya, pauShNaM peShaNaM vikR^itau pratIyeta -- ityAdivicAraH prathame tantre pravartitaH | tathA ca uktam vidhir vA dhAraNavat [ve.sU. 3.4.20] iti | smR^itiShvapi bhagavadgItAdyAsu anabhisandhAya phalam anuShThitAni yaj~nAdIni mumukShor j~nAnasAdhanAni bhavantIti prapaJNcitam | tasmAd yaj~nAdIni shamadamAdIni ca yathAshramaM sarvANyeva AshramakarmANi vidyotpattAvapekShitavyAni | tatrApi evaMvit iti vidyAsaMyogAt pratyAsannAni vidyAsAdhanAni shamAdIni, vividiShAsaMyogAt tu bAhyatarANi yaj~nAdInIti vivektavyam ||27||

  -- o)0(o -- 
7. sarvAnnAnumatyadhikaraNam

|| 3.4.28 ||

prANasaMvAde shrUyate chandogAnAm -- na ha vA evaMvidi kiMcanAnannaM bhavati [chA.u. 5.2.1] iti | tathA vAjasaneyinAm -- na ha vA asyAnannaM jagdhaM bhavati nAnannaM pratigR^ihItam [bR^i.A.u. 6.1.14] iti | sarvam asyAdanIyam eva bhavatItyarthaH | kimidaM sarvAnnAnuj~nAnaM shamAdivat vidyAN^gaM vidhIyate, uta stutyarthaM saN^kIrtyata iti saMshaye -- vidhiH iti tAvat prAptam | tathA hi pravR^ittivisheShakara upadesho bhavati | ataH prANavidyAsaMnidhAnAt tadaN^gatvena iyaM niyamanivR^ittir upadishyate | 

nanu evaM sati bhakShyAbhakShyavibhAgashAstravyAghAtaH syAt -- naiSha doShaH, sAmAnyavisheShabhAvAt bAdhopapatteH | yathA prANihiMsApratiShedhasya pashusaMj~napanavidhinA bAdhaH, yathA ca na kAMcana pariharet tad vratam [chA.u. 2.13.2] ityanena vAmadevyavidyAviShayeNa sarvastryaparihAravacanena sAmAnyaviShayaM gamyAgamyavibhAgashAstraM bAdhyate -- evam anenApi prANavidyAviShayeNa sarvAnnabhakShaNavacanena bhakShyAbhakShyavibhAgashAstraM bAdhyeta, ityevaM prApte, brUmaH -- 

sarvAnnAnumatishca prANAtyaye taddarshanAt ||

nedaM sarvAnnAnuj~nAnaM vidhIyata iti | na hi atra vidhAyakaH shabda upalabhyate, na ha vA evaMvidi kiMcanAnannaM bhavati [chA.u. 5.2.1] iti vartamAnApadeshAt | na ca asatyAm api vidhipratItau pravR^ittivisheShakaratvalobhenaiva vidhir abhyupagantuM shakyate | api ca shvAdimaryAdaM prANasyAnnam ityuktvA, idam ucyate -- naivaMvidaH kiMcid anannaM bhavatIti | na ca shvAdimaryAdam annaM mAnuSheNa dehenopabhoktuM shakyate | shakyate tu prANasyAnnam idaM sarvam iti vicintayitum | tasmAt prANAnnavij~nAnaprashaMsArtho.ayam arthavAdaH, na sarvAnnAnuj~nAnavidhiH | 

tad darshayati -- sarvAnnAnumatishca prANAtyaye iti | etad uktaM bhavati -- prANAtyaya eva hi parasyAm Apadi sarvam annam adanIyatvenAbhyanuj~nAyate, taddarshanAt | tathA hi shrutiH  cAkrAyaNasya R^iSheH kaShTAyAm avasthAyAm abhakShyabhakShaNe pravR^ittiM darshayati -- maTAcIhateShu kuruShu [chA.u. 1.10.1] ityasmin brAhmaNe -- cAkrAyaNaH kila R^iShiH Apadgata ibhyena sAmikhAditAn kulmAShAMshcakhAda | anupAnaM tu tadIyam ucchiShTAdoShAt pratyAcacakShe | kAraNaM cAtrovAca na vA ajIviShyam imAn akhAdan [chA.u. 1.10.4] iti, kAmo ma udapAnam [chA.u. 1.10.4] iti ca | punashca uttaredyuH tAn eva svaparocchiShTAn paryuShitAn kulmAShAn bhakShayAm babhUva -- iti | tad etad ucchiShTocchiShTaparyuShitabhakShaNaM darshayantyAH shruteH AshayAtishayo lakShyate -- prANAtyayaprasaN^ge prANasandhAraNAya abhakShyam api bhakShayitavyam iti | svasthAvasthAyAM tu tan na kartavyaM vidyAvatApi -- ityanupAnapratyAkhyAnAd gamyate | tasmAt arthavAdaH na ha vA evaMvidi [chA.u. 5.2.1] ityevamAdiH ||28||

|| 3.4.29 || 

abAdhAcca ||

evaM ca sati AhArashuddhau sattvashuddhiH [chA.u. 7.26.2] ityevamAdi bhakShyAbhakShyavibhAgashAstram abAdhitaM bhaviShyati ||29||

|| 3.4.30 || 

api ca smaryate ||

api ca Apadi sarvAnnabhakShaNam api smaryate viduSho.aviduShashca avisheSheNa -- 

jIvitAtyayam Apanno yo.annam atti yataH tataH | 
lipyate na sa pApena padmapatram ivAmbhasA || [manu 10.204] iti | 

tathA madyaM nityaM brAhmaNaH surApasya brAhmaNasyoShNAm AsiJNceyuH, surApAH kR^imayo bhavantyabhakShyabhakShaNAt iti ca -- smaryate varjanam anannasya ||30||

|| 3.4.31 || 

shabdashcAto.akAmakAre ||  

shabdashca anannasya pratiShedhakaH kAmakAranivR^ittiprayojanaH kaTahAnAM saMhitAyAM shrUyate -- tasmAd brAhmaNaH surAM na pibet iti | so.api na ha vA evaMvidi [chA.u. 5.2.1] ityasyArthavAdatvAt upapannataro bhavati | tasmAd evaMjAtIyakA arthavAdA na vidhaya iti ||31||

8. AshramakarmAdhikaraNam

|| 3.4.32 || 

atha yad uktam -- naivaM sati vidyAsAdhanatvam eShAM syAd iti, ata uttaraM paThati -- 

vihitatvAccAshramakarmApi ||

sarvApekShA ca [ve.sU. 3.4.23] ityatra AshramakarmaNAM vidyAsAdhanatvam avadhAritam | idAnIM tu kim amumukShor apyAshramamAtraniShThasya vidyAm akAmayamAnasya tAnyanuShTheyAni, utAho neti cintyate | tatra tam etaM vedAnuvacanena brAhmaNA vividiShanti [bR^i.A.u. 4.4.22] ityAdinA AshramakarmaNAM vidyAsAdhanatvena vihitatvAt vidyAm anicchataH phalAntaraM kAmayamAnasya nityAnyananuShTheyAni | atha tasyApyanuShTheyAni, na tarhi eShAM vidyAsAdhanatvam, nityAnityasaMyogavirodhAt -- ityasyAM prAptau, paThati -- AshramamAtraniShThasyApyamumukShoH kartavyAnyeva nityAni karmANi, yAvajjIvam agnihotraM juhoti ityAdinA vihitatvAt | na hi vacanasyAtibhAro nAma kashcid asti ||32||

 -- o)0(o -- 

|| 3.4.33 || 

sahakAritvena ca ||

vidyAsahakArINi ca etAni syuH, vihitatvAd eva tam etaM vedAnuvacanena brAhmaNA vividiShanti [bR^i.A.u. 4.4.22] ityAdinA | tad uktam -- sarvApekShA ca yaj~nAdishruterashvavat iti | na cedaM vidyAsahakAritvavacanam AshramakarmaNAM prayAjAdivat vidyAphalaviShayaM mantavyam, avidhilakShaNatvAd vidyAyAH, asAdhyatvAcca vidyAphalasya | vidhilakShaNaM hi sAdhanaM darshapUrNamAsAdisvargaphalasiShAdhayiShayA sahakArisAdhanAntaram apekShate, naivaM vidyA | tathA coktam -- ata eva cAgnIndhanAdyanapekShA iti | tasmAd utpattiH Adhanatva eva eShAM sahakAritvavAcoyuktiH | na ca atra nityAnityasaMyogavirodha AshaN^kyaH, karmAbhede.api saMyogabhedAt | nityo hi ekaH saMyogo yAvajjIvAdivAkyakalpitaH, na tasya vidyAphalatvam | anityaH tu aparaH saMyogaH tam etaM vedAnuvacanena [bR^i.A.u. 4.4.22] ityAdivAkyakalpitaH, tasya vidyAphalatvam -- yathA ekasyApi khAdiratvasya nityena saMyogena kratvarthatvam, anityena saMyogena puruShArthatvam, tadvat ||33||

|| 3.4.34 ||

sarvathA.api tu ta evobhayaliN^gAt ||

sarvathApi AshramakarmatvapakShe vidyAsahakAritvapakShe ca, ta eva agnihotrAdayo dharmA anuShTheyAH | ta eva ityavadhArayannAcAryaH kiM nivartayati? karmabhedashaN^kAm iti brUmaH | yathA kuNDApAyinAm ayane mAsam agnihotraM juhvati ityatra nityAd agnihotrAt karmAntaram upadishyate, naivam iha karmabhedo.astItyarthaH | kutaH? ubhayaliN^gAt, shrutiliN^gAt smR^itiliN^gAcca | shrutiliN^gaM tAvat -- tam etaM vedAnuvacanena brAhmaNA vividiShanti [bR^i.A.u. 4.4.22] iti siddhavad utpannarUpANyeva yaj~nAdIni vividiShAyAM viniyuN^kte, na tu juhvati ityAdivat apUrvameShAM rUpam utpAdayatIti | smR^itiliN^gam api -- anAshritaH karmaphalaM kAryaM karma karoti yaH [gItA 6.1] iti vij~nAtakartavyatAkam eva karma vidyotpattyarthaM darshayati | yasyaite.aShTAcatvAriMshat saMskArAH ityAdyA ca saMskAratvaprasiddhiH vaidikeShu karmasu tatsaMskR^itasya vidyotpattim abhipretya smR^itau bhaAhvati | tasmAt sAdhvidam abhedAvadhAraNam ||34||

|| 3.4.35 || 

anabhibhavaM ca darshayati ||

sahakAritvasyaiva etad upodbalakaM liN^gadarshanam | anabhibhavaM ca darshayati shrutiH brahmacaryAdisAdhanasampannasya rAgAdibhiH kleshaiH -- eSha hyAtmA na nashyati yaM brahmacaryeNAnuvindate ityAdinA | tasmAt yaj~nAdInyAshramakarmANi ca bhavanti vidyAsahakArINi ceti sthitam ||35||

  -- o)0(o -- 

9. vidhurAdhikaraNam

|| 3.4.36 ||

vidhurAdInAM dravyAdisampadrahitAnAM ca anyatamAshramapratipattihInAnAm antarAlavartinAM kiM vidyAyAm adhikAro.asti, kiM vA nAsti -- iti saMshaye, nAstIti tAvat prAptam, AshramakarmaNAM vidyAhetutvAvadhAraNAt, AshramakarmAsambhavAccaiteShAm -- ityevaM prApte, idam Aha -- 

antarA cApi tu taddR^iShTeH || 

antarA cApi tu -- anAshramitvena vartamAno.api vidyAyAm adhikriyate | kutaH? taddR^iShTeH -- raikvavAcaknavIprabhR^itInAm evambhUtAnAm api brahmavittvashrutyupalabdheH ||36||

|| 3.4.37 ||

api ca smaryate || 

saMvartaprabhR^itInAM ca nagnacaryAdiyogAt anapekShitAshramakarmaNAm api mahAyogitvaM smaryata itihAse ||37|| 

|| 3.4.38 ||

nanu liN^gam idaM shrutismR^itidarshanam upanyastam | kA nu khalu prAptiH iti, sA abhidhIyate -- 

visheShAnugrahashca || 

teShAm api ca vidhurAdInAm aviruddhaiH puruShamAtrasambandhibhir japopavAsadevatArAdhanAdibhir dharmavisheShair anugraho vidyAyAH sambhavati | tathA ca smR^itiH -- 

japyenaiva tu saMsidhyed brAhmaNo nAtra saMshayaH | 
kuryAd anyan na vA kuryAn maitro brAhmaNa ucyate || iti | 

asambhavadAshramakarmaNo.api japye.adhikAraM darshayati | janmAntarAnuShThitair api ca AshramakarmabhiH sambhavatyeva vidyAyA anugrahaH | tathA ca smR^itiH -- anekajanmasaMsiddhaH tato yAti parAM gatim [gItA 6.45] iti janmAntarasaJNcitAn api saMskAravisheShAn anugrahItn vidyAyAM darshayati | dR^iShTArthA ca vidyA pratiShedhAbhAvamAtreNApi arthinam adhikaroti shravaNAdiShu | tasmAt vidhurAdInAm apyadhikAro na virudhyate ||38||

|| 3.4.39 ||

ataH tvitarajjyAyo liN^gAcca ||

ataH tu antarAlavartitvAt itarat AshramavartitvaM jyAyo vidyAsAdhanam, shrutismR^itisandR^ibdhatvAt | shrutiliN^gAcca -- tenaiti brahmavit puNyakR^it taijasashca [bR^i.A.u. 4.4.1] iti | 

anAshramI na tiShTheta dinam ekam api dvijaH | 
saMvatsaram anAshramI sthitvA kR^iccharmekaM caret || iti ca smR^itiliN^gAt ||39||

  -- o)0(o -- 
10. tadbhUtAdhikaraNam 

|| 3.4.40 ||

tadbhUtasya tu nAtadbhAvo jaiminer api niyamAtadrUpAbhAvebhyaH ||

santi Urdhvaretasa AshramA iti sthApitam | tAMstu prAptasya kathaMcit tataH pracyutir asti, nAsti veti saMshayaH | pUrvadharmasvanuShThAnacikIrShayA vA rAgAdivashena vA pracyuto.api syAt visheShAbhAvAd ityevaM prApte, ucyate -- tadbhUtasya tu pratipannordhvaretobhAvasya na kathaMcid api atadbhAvaH, na tataH pracyutiH syAt | kutaH? niyamAtadrUpAbhAvebhyaH |

tathA hi -- atyantam AtmAnam AcAryakule.avasAdayan chA.u. 2.23.1] iti, araNyam iyAd iti padaM tato na punar eyAd ityupaniShat iti, AcAryeNAbhyanuj~nAtashcaturNAm ekam Ashramam | A vimokShAccharIrasya so.anutiShThed yathAvidhi iti ca evaMjAtIyako niyamaH pracyutyabhAvaM darshayati | yathA ca brahmacaryaM samApya gR^ihI bhavet... brahmacaryAd eva pravrajet [jA.u. 4], iti ca evamAdIni AroharUpANi vacAMsyupalabhyante, naivaM pratyavaroharUpANi | na caivam AcArAH shiShTA vidyante | yat tu pUrvadharmasvanuShThAnacikIrShayA pratyavarohaNam iti, tad asat -- shreyAn svadharmo viguNaH paradharmAt svanuShThitAt [gItA 3.35] iti smaraNAt, nyAyAcca -- yo hi yaM prati vidhIyate sa tasya dharmaH, na tu yo yena svanuShThAtuM shakyate, codanAlakShaNatvAd dharmasya | na ca rAgAdivashAt pracyutiH, niyamashAstrasya balIyastvAt | jaiminer apIti apishabdena jaiminibAdarAyaNayor atra sampratipattiM shAsti pratipattidADhyAya ||40||

  -- o)0(o -- 

11. AdhikArikAdhikaraNam 

|| 3.4.41 ||

na cAdhikArikam api patanAnumAnAttadayogAt ||

yadi naiShThiko brahmacArI pramAdAdavakIryeta, kiM tasya brahmacAryavakIrNI nar R^iShtaM gardabham Alabheta ityetatprAyashcittaM syAt, uta neti | netyucyate | yad api adhikAralakShaNe nirNItaM prAyashcittam avakIrNipashushca tadvad AdhAnasyAprAptakAlatvAt [jai.sU. 6.8.21] iti, tad api na naiShThikasya bhavitum arhati | kiM kAraNam? 

ArUDho naiShThikaM dharmaM yaH tu pracyavate punaH | 
prAyashcittaM na pashyAmi yena shudhyet sa AtmahA || 

iti apratisamAdheyapatanasmaraNAt chinnashirasa iva pratikriyAnupapatteH | upakurvANasya tu tAdR^ikpatanasmaraNAbhAvAd upapadyate tatprAyashcittam ||41||

|| 3.4.42 || 

upapUrvam api tv eke bhAvam ashanavat tad uktam ||

api tu eke AcAryA upapAtakam evaitad iti manyante | yat naiShThikasya gurudArAdibhyo.anyatra brahmacaryaM vishIryeta, na tat mahApAtakaM bhavati, gurutalpAdiShu mahApAtakeShvaparigaNanAt | tasmAt upakurvANavat naiShThikasyApi prAyashcittasya bhAvam icchanti, brahmacAritvAvisheShAt avakIrNitvAvisheShAcca | ashanavat -- yathA brahmacAriNo madhumAMsAshAne vratalopaH punaH saMskArashca, evam iti | ye hi prAyashcittasyAbhAvam icchanti, teShAM na mUlam upalabhyate | ye tu bhAvam icchanti, teShAM brahmacAryavakIrNI ityetad avisheShashravaNaM mUlam | tasmAt bhAvo yuktataraH | tad uktaM pramANalakShaNe -- samA vipratipattiH syAt [jai.sU. 1.3.8], shAstrasthA vA tannimittatvAt [jai.sU. 1.3.9] iti | prAyashcittAbhAvasmaraNaM tu evaM sati yatnagauravotpAdanArtham iti vyAkhyAtavyam | evaM bhikShuvaikhAnasayor api -- vAnaprastho dIkShAbhede kR^icchaddhaM dvAdasharAtraM caritvA mahAkakShaM vardhayet bhikShur vAnaprasthavat somavR^iddhivarjaM svashAstrasaMskArashca ityevamAdi prAyashcittasmaraNam anusartavyam ||42||

  -- o)0(o -- 

12. bahiradhikaraNam

|| 3.4.43 ||

bahiH tUbhayathA.api smR^iter AcArAcca ||

yadi UrdhvaretasAM svAshramebhyaH pracyavanaM mahApAtakam, yadi vA upapAtakam, ubhayathApi shiShTaiH te bahiShkartavyAH -- 

ArUDho naiShThikaM dharmaM yaH tu pracyavate punaH | 
prAyashcittaM na pashyAmi yena shudhyet sa AtmahA || iti,
ArUDhapatitaM vipraM maNDalAcca viniHsR^itam | 
udbaddhaM kR^imidaShTaM ca spR^iShTvA cAndrAyaNaM caret || 

iti ca evamAdinindAtishayasmR^itibhyaH, shiShTAcArAcca -- na hi yaj~nAdhyayanavivAhAdIni taiH saha Acaranti shiShTAH ||43||

 -- o)0(o -- 
13. svAmyadhikaraNam 

|| 3.4.44 ||

svAminaH phalashruteH ityAtreyaH ||  

aN^geShUpAsaneShu saMshayaH -- kiM tAni yajamAnakarmANi Aho svit R^itvikkarmANIti | kiM tAvat prAptam? yajamAnakarmANIti | kutaH? phalashruteH | phalaM hi shrUyate -- varShati hAsmai varShayati ha ya etad evaM vidvAn vR^iShTau paJNcavidhaM sAmopAste [chA.u. 2.3.2] ityAdi | tacca svAmigAmi nyAyyam, tasya sAN^ge prayoge.adhikR^itatvAt, adhikR^itAdhikAratvAcca evaMjAtIyakasya | phalaM ca kartari upAsanAnAM shrUyate -- varShatyasmai ya upAste ityAdi | 

nanu R^itvijo.api phalaM dR^iShTAm Atmane vA yajamAnAya vA yaM kAmaM kAmayate tam AgAyati [chA.u. 1.7.89] iti -- na, tasya vAcanikatvAt | tasmAt svAmina eva phalavatsu upAsaneShu kartR^itvam -- ityAtreya AcAryo manyate ||44||

|| 3.4.45 ||

Artvijyam ityauDulomiH tasmai hi parikriyate ||

naitad asti -- svAmikarmANyupAsanAnIti | R^itvikkarmANyetAni syuH -- ityauDulomir AcAryo manyate | kiM kAraNam? tasmai hi sAN^gAya karmaNe yajamAnena R^itvik parikriyate | tatprayogAntaHpAtIni ca udgIthAdyupAsanAni adhikR^itAdhikAratvAt | tasmAt godohanAdiniyamavad eva R^itvigbhir nirvartyeran | tathA ca -- taM ha bako dAlbhyo vidAMcakAra sa ha naimishIyAnAm udgAtA babhUva [chA.u. 1.2.13] ityudgAtR^ikartR^ikatAM vij~nAnasya darshayati | yat tUktaM kartrAshrayaM phalaM shrUyata iti -- naiSha doShaH, parArthatvAd R^itvijo.anyatra vacanAt phalasambandhAnupapatteH ||45||

|| 3.4.46 || 

shruteshca ||

yAM vai kAMcana yaj~na R^itvija AshiSham AshAsata iti yajamAnAyaiva tAm AshAsata iti hovAca iti, tasmAd u haivaMvid udgAtA brUyAt kaM te kAmam AgAyAni [chA.u. 1.7.89] iti ca R^itvikkartR^ikasya vij~nAnasya yajamAnagAmi phalaM darshayati | tasmAt aN^gopAsanAnAm R^itvikkarmatvasiddhiH ||46||

  -- o)0(o -- 
14. sahakAryantaravidhyadhikaraNam 

|| 3.4.47 || 

tasmAd brAhmaNaH pANDityaM nirvidya bAlyena tiShThAset | bAlyaM ca pANDityaM ca nirvidyAtha munir amaunaM ca maunaM ca nirvidyAtha brAhmaNaH [bR^i.A.u. 3.5.1] iti bR^ihadAraNyake shrUyate | 

tatra saMshayaH -- maunaM vidhIyate, na veti | na vidhIyata iti tAvat prAptam, bAlyena tiShThAset ityatraiva vidher avasitatvAt | na hi atha muniH ityatra vidhAyikA vibhaktir upalabhyate | tasmAd ayam anuvAdo yuktaH | kutaH prAptiH iti cet -- munipaNDitashabdayor j~nAnArthatvAt pANDityaM nirvidya ityevaM prAptaM maunam | api ca amaunaM ca maunaM ca nirvidyAtha brAhmaNaH ityatra tAvat na brAhmaNatvaM vidhIyate, prAg eva prAptatvAt | tasmAt atha brAhmaNaH iti prashaMsAvAdaH, tathaiva atha muniH ityapi bhavitum arhati, samAnanirdeshatvAt | ityevaM prApte, brUmaH -- 

sahakAryantaravidhiH pakSheNa tR^itIyaM tadvato vidhyAdivat ||

vidyAsahakAriNo maunasya bAlyapANDityavad vidhir eva AshrayitavyaH, apUrvatvAt | 

nanu pANDityashabdenaiva maunasyAvagatatvam uktam -- naiSha doShaH, munishabdasya j~nAnAtishayArthatvAt, mananAn muniH iti ca vyutpattiH ambhavAt, munInAm apyahaM vyAsaH iti ca prayogadarshanAt | 

nanu munishabda uttamAshramavacano.api shrUyate gArhasthyam AcAryakulaM maunaM vAnaprastham ityatra -- na, vAlmIkir munipuN^gavaH ityAdiShu vyabhicAradarshanAt | itarAshramasaMnidhAnAt tu pArisheShyAt tatra uttamAshramopAdAnam, j~nAnapradhAnatvAd uttamAshramasya | tasmAt bAlyapANDityApekShayA tR^itIyam idaM maunaM j~nAnAtishayarUpaM vidhIyate | yat tu bAlya eva vidhiparyavasAnam iti, tathApi apUrvatvAn munitvasya vidheyatvam AshrIyate -- muniH syAd iti | nirvedanIyatvanirdeshAd api maunasya bAlyapANDityavad vidheyatvAshrayaNam | tadvataH vidyAvataH saMnyAsinaH | kathaM ca vidyAvataH saMnyAsina ityavagamyate? tadadhikArAt -- AtmAnaM viditvA putrAdyeShaNAbhyo vyutthAya atha bhikShAcaryaM caranti iti | 

nanu sati vidyAvattve prApnotyeva tatrAtishayaH, kiM maunavidhinA ? ityata Aha -- pakSheNeti | etad uktaM bhavati -- yasmin pakShe bhedadarshanaprAbalyAt na prApnoti, tasmin eSha vidhiH iti | vidhyAdivat -- yathA darshapUrNamAsAbhyAM svargakAmo yajeta ityevaMjAtIyake vidhyAdau sahakAritvena agnyanvAdhAnAdikam aN^gajAtaM vidhIyate, evam avidhipradhAne.api asmin vidyAvAkye maunavidhiH ityarthaH ||47|| 

|| 3.4.48 || 

evaM bAlyAdivishiShTo kaivalyAshrame shrutimati vidyamAne, kasmAt chAndogye gR^ihiNA upasaMhAro.abhisamAvR^itya kuTumbe ityatra? tena hi upasaMharan tadviShayam AdaraM darshayati, ityata uttaraM paThati -- 

kR^itsnabhAvAt tu gR^ihiNopasaMhAraH ||

tushabdo visheShaNArthaH | kR^itsnabhAvo.asya visheShyate | bahulAyAsAni hi bahUnyAshramakarmANi yaj~nAdIni taM prati kartavyatayopadiShTAni, AshramAntarakarmANi ca yathAsambhavam ahiMsendriyasaMyamAdIni tasya vidyante | tasmAt gR^ihamedhinA upasaMhAro na virudhyate ||48||

|| 3.4.49 || 

maunavad itareShAm apyupadeshAt ||

yathA maunaM gArhasthyaM ca etAvashramau shrutimantau, evam itarAvapi vAnaprasthagurukulAvAsau | darshitA hi purastAcchrutiH -- tapa eva dvitIyo brahmacAryAcAryakulavAsI tR^itIyaH ityAdyA | tasmAt caturNAm apyAshramANAm upadeshAvisheShAt tulyavat vikalpasamuccayAbhyAM pratipattiH | itareShAm iti dvayor Ashramayor bahuvacanaM vR^ittibhedApekShayA anuShThAtR^ibhedApekShayA vA, iti draShTavyam ||49||

 -- o)0(o -- 
15. anAviShkArAdhikaraNam

|| 3.4.50 || 

tasmAd brAhmaNaH pANDityaM nirvidya bAlyena tiShThAset iti bAlyam anuShTheyatayA shrUyate | tatra bAlasya bhAvaH karma vA bAlyam iti tad dhite sati, bAlabhAvasya vayovisheShasya icchayA sampAdayitum ashakyatvAt, yathopapAdamUtrapurIShatvAdi bAlacaritam, antargatA vA bhAvavishuddhiH aprarUDhendriyatvaM dambhAdirahitatvaM vA bAlyaM syAd iti saMshayaH | kiM tAvat prAptam? kAmacAravAdabhakShatA yathopapAdamUtrapurIShatvaM ca prasiddhataraM loke bAlyam iti tadgrahaNaM yuktam |

nanu patitatvAdidoShaprApter na yuktaM kAmacAratAdyAshrayaNam -- na | vidyAvataH saMnyAsino vacanasAmarthyAt doShanivR^ittiH, pashuhiMsAdiShvivetyevaM prApte -- 

anAviShkurvann anvayAt ||

abhidhIyate -- na, vacanasya gatyantarasambhavAt | aviruddhe hi anyasmin bAlyashabdAbhilapye labhyamAne, na vidhyantaravyAghAtakalpanA yuktA | pradhAnopakArAya ca aN^gaM vidhIyate | j~nAnAbhyAsashca pradhAnam iha yatInAm anuShTheyam | na ca sakalAyAM bAlacaryAyAm aN^gIkriyamANAyAM j~nAnAbhyAsaH sambhAvyate | tasmAd Antaro bhAvavisheSho bAlasya aprarUDhendriyatvAd iH iha bAlyam AshrIyate | tad Aha -- anAviShkurvann iti| j~nAnAdhyayanadhArmikatvAdibhiH AtmAnam avikhyApayan dambhadarpAdirahito bhavet -- yathA bAlo.aprarUDhendriyatayA na pareShAm AtmAnam AviShkartum Ihate, tadvat | evaM hi asya vAkyasya pradhAnopakAryarthAnugama upapadyate | tathA ca uktaM smR^itikAraiH -- 

yaM na santaM na cAsantaM nAshrutaM na bahushrutam | 
na suvR^ittaM na durvR^ittaM veda kashcit sa brAhmaNaH || 
gUDhadharmAshrito vidvAn aj~nAtacaritaM caret |
andhavajjaDavaccApi mUkavacca mahIM caret |
avyaktaliN^go.avyaktAcAraH iti caivamAdi ||50||

  -- o)0(o -- 
16. aihikAdhikaraNam 

|| 3.4.51 ||

sarvApekShA ca yaj~nAdishruter ashvavat ityata Arabhya uccAvacaM vidyAsAdhanam avadhAritam | tatphalaM vidyA sidhyantI kim ihaiva janmani sidhyati, uta kadAcid amutrApIti cintyate | kiM tAvat prAptam? ihaiveti | kiM kAraNam? shravaNAdipUrvikA hi vidyA | na ca kashcid amutra me vidyA jAyatAm ityanusandhAya shravaNAdiShu pravartate | samAna eva tu janmani vidyAjanma abhisandhAya eteShu pravartamAno dR^ishyate | yaj~nAdInyapi shravaNAdidvAreNaiva vidyAM janayanti, pramANajanyatvAd vidyAyAH | tasmAd aihikam eva vidyAjanmetyevaM prApte -- 

aihikam apyaprastutapratibandhe taddarshanAt ||

vadAmaH -- aihikaM vidyAjanma bhavati, asati prastutapratibandha iti | etad uktaM bhavati -- yadA prakrAntasya vidyAsAdhanasya kashcit pratibandho na kriyate upasthitavipAkena karmAntareNa, tadA ihaiva vidyA utpadyate | yadA tu khalu tatpratibandhaH kriyate tadA amutreti | upasthitavipAkatvaM ca karmaNo deshakAlanimittopanipAtAd bhavati | yAni ca ekasya karmaNo vipAcakAni deshakAlanimittAni, tAnyeva anyasyApIti na niyantuM shakyate | yato viruddhaphalAnyapi karmANi bhavanti | shAstram api asya karmaNa idaM phalam ityetAvati paryavasitaM na deshakAlanimittavisheSham api saN^kIrtayati | sAdhanavIryavisheShAt tu atIndriyA kasyacicchaktir Avirbhavati, tatpratibaddhA parasya tiShThati | na cAvisheSheNa vidyAyAm, abhisandhir notpadyate -- iha amutra vA me vidyA jAyatAm iti, abhisandher niraN^kushatvAt | shravaNAdidvAreNApi vidyA utpadyamAnA pratibandhakShayApekShayaiva utpadyate | 

tathA ca shrutiH durbodhatvam Atmano darshayati -- 

shravaNAyApi bahubhir yo na labhyaH 
sR^iNvanto.api bahavo yaM na vidyuH | 
Ashcaryo.asya vaktA kushalo.asya labdhA
shcaryo j~nAtA kushalAnushiShTAH || [ka.u. 1.2.7] iti | 

garbhastha eva ca vAmadevaH pratipede brahmabhAvam iti vadantI janmAntarasaJNcitAt sAdhanAt janmAntare vidyotpattiM darshayati | na hi garbhasthasyaiva aihikaM kiMcit sAdhanaM sambhAvyate | 

smR^itAvapi -- aprApya yogasaMsiddhiM kAM gatiM kR^iShNa gacchati [gItA 6.37] ityarjunena pR^iShTo bhagavAn vAsudevaH na hi kalyANakR^it kashcid durgatiM tAta gacchati [gItA 6.40] ityuktvA, punaH tasya puNyalokaprAptiM sAdhukule sambhUtiM ca abhidhAya, anantaram tatra taM buddhisaMyogaM labhate paurvadehikam ityAdinA anekajanmasaMsiddhaH tato yAti parAM gatim [gItA 6.45] ityantena etad eva darshayati | tasmAt aihikam AmuShmikaM vA vidyAjanmapratibandhakShayApekShayeti sthitam ||51||

  -- o)0(o -- 
17. muktiphalAdhikaraNam

|| 3.4.52 || 

yathA mumukShor vidyAsAdhanAvalambinaH sAdhanavIryavisheShAd vidyAlakShaNe phale aihikAmuShmikaphalatvakR^ito visheShapratiniyamo dR^iShTaH, evaM muktilakShaNe.api utkarShApakarShakR^itaH kashcid visheShapratiniyamaH syAt, ityAshaN^kyAha -- 

evaM muktiphalAniyamaH 
tadavasthAvadhR^iteH tadavasthAvadhR^iteH || 

na khalu muktiphale kashcit evambhUto visheShapratiniyama AshaN^kitavyaH | kutaH? tadavasthAvadhR^iteH -- muktyavasthA hi sarvavedAnteShv ekarUpaiva avadhAryate | brahmaiva hi muktyavasthA | na ca brahmaNo.anekAkArayogo.asti, ekaliN^gatvAvadhAraNAt -- asthUlam anaNu  [bR^i.A.u. 3.8.8], sa eSha neti netyAtmA [bR^i.A.u. 3.9.23], yatra nAnyat pashyati [chA.u. 7.24.1], brahmaivedam amR^itaM purastAt [mu.u. 2.2.11], idaM sarvaM yad ayam AtmA [bR^i.A.u. 2.4.6], sa vA eSha mahAn aja AtmAjaro.amaro.amR^ito.abhayo brahma [bR^i.A.u. 4.4.25], yatra tu asya sarvam AtmaivAbhUt tat kena kaM pashyet [bR^i.A.u. 4.5.15] ityAdi shrutibhyaH | api ca vidyAsAdhanaM svavIryavisheShAt svaphala eva vidyAyAM kaMcid atishayam AsaJNjayet, na vidyAphale muktau | tad dhi asAdhyaM nityasiddhasvabhAvam eva vidyayA adhigamyata ityasakR^id avAdiShma | na ca tasyAm apyutkarShanikarShAtmako.atishaya upapadyate, nikR^iShTAyA vidyAtvAbhAvAt | utkR^iShtaiva hi vidyA bhavati | tasmAt tasyAM cirAcirotpattirUpo.atishayo bhavan bhavet | na tu muktau kashcit atishayasambhavo.asti | vidyAbhedAbhAvAd api tatphalabhedaniyamAbhAvaH, karmaphalavat | na hi muktisAdhanabhUtAyA vidyAyAH karmaNAm iva bhedo.asti | saguNAsu tu vidyAsu manomayaH prANasharIraH [chA.u.  3.14.2] ityAdyAsu guNAvApodvApavashAd bhedopapattau satyAm, upapadyate yathAsvaM phalabhedaniyamaH, karmaphalavat -- tathA ca liN^gadarshanam -- taM yathA yathopAsate tad eva bhavati iti | naivaM nirguNAyAM vidyAyAm, guNAbhAvAt | tathA ca smR^itiH -- na hi gatir adhikAsti kasyacit sati hi guNe pravadantyatulyatAm iti | 

tadavasthAvadhR^iteH tadavasthAvadhR^iteH iti padAbhyAso.adhyAyaparisamAptiM dyotayati ||52|| 

iti shrImatparamahaMsaparivrAjakAcAryasya shrIgovindabhagavatpUjyapAdashiShyasya shrImacchaN^karabhagavataH kR^itau shArIrakamImAMsAsUtrabhAShye
tR^itIyAdhyAye caturthaH pAdaH
|| 3.4 || 

 -- o)0(o -- 
 

(4.1)
|| caturtho.adhyAye prathamaH pAdaH || 

atra asmin phalAdhyAye prathamapAde jIvanmuktinirUpaNam ||

1. AvR^ittyadhikaraNam

|| 4.1.1 || 

tR^itIye adhyAye parA aparAsu vidyAsu sAdhana Ashrayo vicAraH prAyeNAtyagAt | atha iha caturthe phalAshraya AgamiShyati | prasaN^gAgataM ca anyad api kiJNcit cintayiShyate | prathamaM tAvat katibhiH cidadhikaraNaiH sAdhana AshrayavicArasheSham eva anusarAmaH ?

AtmA vA are draShTavyaH shrotavyo mantavyo nididhyAsitavyaH [bR^i.A.u. 4.4.5], tam eva dhIro vij~nAya praj~nAM kurvIta [bR^i.A.u. 4.5.6], so.anveShTavyaH sa vijij~nAsitavyaH [chA.u. 8.7.1] iti ca evamAdishravaNeShu saMshayaH -- kiM sakR^itpratyayaH kartavyaH, Aho svit AvR^ittyA ? iti | kiM tAvat prAptam? sakR^itpratyayaH syAt, prayAjAdivat, tAvatA shAstrasya kR^itArthatvAt | ashrUyamANAyAM hi AvR^ittau kriyamANAyAm ashAstrArthaH kR^ito bhavet |

nanu asakR^idupadeshA udAhR^itAH -- shrotavyo mantavyo nididhyAsitavyaH ityevamAdayaH -- evam api yAvacchabdam Avartayet | sakR^icchravaNaM sakR^in mananaM sakR^in nididhyAsanaM ceti, nAtiriktam | sakR^idupadesheShu tu veda upAsIta ityevam AdiShu anAvR^ittiH ityevaM prApte, brUmaH -- 

AvR^ittir asakR^idupadeshAt ||

pratyayAvR^ittiH kartavyA | kutaH? asakR^idupadeshAt -- shrotavyo mantavyo nididhyAsitavyaH ityevaMjAtIyako hi asakR^idupadeshaH pratyayAvR^ittiM sUcayati | 

nanUktam -- yAvacchabdam eva Avartayet, nAdhikam iti -- na, darshanaparyavasAnatvAd eShAm | darshanaparyavasAnAni hi shravaNAdInyAvartyamAnAni dR^iShTArthAni bhavanti -- yathA avaghAtAdIni taNDulAdiniShpattiparyavasAnAni hi, tadvat | api ca upAsanaM nididhyAsanaM cetyantarNItAvR^ittiguNaiva kriyA abhidhIyate | tathA hi loke gurum upAste rAjAnam upAste iti ca yaH tAtparyeNa gurvAdIn anuvartate, sa eva mucyate | tathA dhyAyati proShitanAthA patim iti -- yA nirantarasmaraNA patiM prati sotkaNThA, sA evam abhidhIyate | vidyupAstyoshca vedAnteShu avyatirekeNa prayogo dR^ishyate | kvacit vidinopakramya upAsinopasaMharati, yathA -- yaH tad veda yat sa veda sa mayaitad uktaH ityatra anu ma etAM bhagavo devatAM shAdhi yAM devatAm upAsse iti | kvacicca upAsinopakramya vidinopasaMharati, yathA -- mano brahmetyupAsIta ityatra bhAti ca tapati ca kIrtyA yashasA brahmavarcasena ya evaM veda iti | tasmAt sakR^idupadesheShvapi AvR^ittisiddhiH | asakR^idupadeshaH tu AvR^itteH sUcakaH ||1||

|| 4.1.2 || 

liN^gAcca || 

liN^gam api pratyayAvR^ittiM pratyAyayati | tathA hi -- udgIthavij~nAnaM prastutya, Aditya udgIthaH ityetat ekaputratAdoSheNApodya, rashmIMH tvaM paryAvartayAt iti rashmibahutvavij~nAnaM bahuputratAyai vidadhat siddhavat pratyayAvR^ittiM darshayati | tatsAmAnyAt sarvapratyayeShvavR^ittisiddhiH || 

atrAha -- bhavatu nAma sAdhyaphaleShu pratyayeShvavR^ittiH, teShvavR^ittisAdhyasyAtishayasya sambhavAt | yaH tu parabrahmaviShayaH pratyayo nityashuddhabuddhamuktasvabhAvam eva AtmabhUtaM paraM brahma samarpayati, tatra kimarthA AvR^ittiH iti | sakR^icchrutau ca brahmAtmatvapratItyanupapatter AvR^ittyabhyupagama iti cet, na, AvR^ittAvapi tadanupapatteH | yadi hi tat tvam asi [chA.u. 6.8.7] ityevaMjAtIyakaM vAkyaM sakR^icchrUyamANaM brahmAtmatvapratItiM notpAdayet, tataH tad eva AvartyamAnam utpAdayiShyatIti kA pratyAshA syAt ? 

athocyeta -- na kevalaM vAkyaM kaJNcid arthaM sAkShAtkartuM shaknoti | ato yuktyapekShaM vAkyam anubhAvayiShyati brahmAtmatvam iti -- tathApyAvR^ittyAnarthakyam eva | sApi hi yuktiH sakR^itpravR^ittaiva svam artham anubhAvayiShyati | athApi syAt -- yuktyA vAkyena ca sAmAnyaviShayam eva vij~nAnaM kriyate, na visheShaviShayam | yathA asti me hR^idaye shUlam ityato vAkyAt gAtrakampAdiliN^gAcca shUlasadbhAvasAmAnyam eva paraH pratipadyate, na visheSham anubhavati -- yathA sa eva shUlI | visheShAnubhavashca avidyAyA nivartakaH | tadarthA AvR^ittiH iti cet -- na, asakR^id api tAvanmAtre kriyamANe visheShavij~nAnotpattyasambhavAt | na hi sakR^itprayuktAbhyAM shAstrayuktibhyAm anavagato visheShaH shatakR^itvo.api prayujyamAnAbhyAm avagantuM shakyate | tasmAt yadi shAstrayuktibhyAM visheShaH pratipAdyeta, yadi vA sAmAnyam eva, ubhayathApi sakR^itpravR^itte eva te svakAryaM kuruta iti AvR^ittyanupayogaH | na ca sakR^itprayukte shAstrayuktI kasyacid apyanubhavaM notpAdayata iti shakyate niyantum, vicitrapraj~natvAt pratipattNAm | api ca anekAMshopete laukike padArthe sAmAnyavisheShavati ekenAvadhAnena ekam aMsham avadhArayati, apareNa aparam -- iti syAd apyabhyAsopayogaH, yathA dIrghaprapAThakagrahaNAdiShu | na tu nirvisheShe brahmaNi sAmAnyavisheSharahite caitanyamAtrAtmake pramotpattAvabhyAsApekShA yukteti || 

atrocyate -- bhaved AvR^ittyAnarthakyaM taM prati, yaH tat tvam asi [chA.u. 6.8.7] iti sakR^id uktam eva brahmAtmatvam anubhavituM shaknuyAt | yaH tu na shaknoti, taM prati upayujyata eva AvR^ittiH | tathA hi cchAndogye -- tat tvam asi shvetaketo [chA.u. 6.8.7] ityupadishya, bhUya eva mA bhagavAn vij~nApayatu iti punaH punaH paricodyamAnaH tattadAshaN^kAkAraNaM nirAkR^itya, tat tvam asi [chA.u. 6.8.7] ityevAsakR^idupadishati | tathA ca shrotavyo mantavyo nididhyAsitavyaH ityAdi darshitam | 

nanu uktam -- sakR^icchrutaM cet tat tvam asivAkyaM svam artham anubhAvayituM na shaknoti, tata AvartyamAnam api naiva shakShyatIti -- naiSha doShaH | na hi dR^iShTo.anupapannaM nAma | dR^ishyante hi sakR^icchrutAd vAkyAt mandapratItaM vAkyArtham AvartayantaH tattadAbhAsavyudAsena samyakpratipadyamAnAH | 

api ca tat tvam asi [chA.u. 6.8.7] ityetad vAkyaM tvaMpadArthasya tatpadArthabhAvam AcaShTe | tatpadena ca prakR^itaM sat brahma IkShitR^i jagato janmAdikAraNam abhidhIyate -- satyaM j~nAnam anantaM brahma [tai.u. 2.3], vij~nAnam AnandaM brahma [bR^i.A.u. 3.9.7], adR^iShTaM draShTR^i avij~nAtaM vij~nAtR^i ajam ajaram amaram asthUlam anaNvahrasvam adIrgham  [bR^i.A.u. 3.8.11] ityAdi shAstrasiddham | tatra ajAdishabdair janmAdayo bhAvavikArA nivartitAH | asthUlAdishabdaishca sthaulyAdayo dravyadharmAH | vij~nAnAdishabdaishca caitanyaprakAshAtmakatvam uktam | eSha vyAvR^ittasarvasaMsAradharmako.anubhavAtmako brahmasaMj~nakaH tatpadArtho vedAntAbhiyuktAnAM prasiddhaH | tathA tvaMpadArtho.api pratyagAtmA shrotA dehAd Arabhya pratyagAtmatayA sambhAvyamAnaH caitanyaparyantatvenAvadhAritaH | tatra yeShAm etau padArthau aj~nAnasaMshayaviparyayapratibaddhau, teShAM tat tvam asi [chA.u. 6.8.7] ityetad vAkyaM svArthe pramAM notpAdayituM shaknoti, padArthaj~nAnapUrvakatvAd vAkyArthaj~nAnasyeti | 

ataH, tAn pratyeShTavyaH padArthavivekaprayojanaH shAstrayuktyabhyAsaH | yadyapi ca pratipattavya AtmA niraMshaH, tathApi adhyAropitaM tasmin bahvaMshatvaM dehendriyamanobuddhiviShayavedanAdilakShaNam | tatra ekena avadhAnena ekam aMsham apohati, apareNa aparam iti yujyate | tatra kramavatI pratipattiH | tat tu pUrvarUpam eva AtmapratipatteH | yeShAM punaH nipuNamatInAM na aj~nAnasaMshayaviparyayalakShaNaH padArthaviShayaH pratibandho.asti, te shaknuvanti sakR^id uktam eva tat tvam asi [chA.u. 6.8.7] vAkyArtham anubhavitum iti, tAn prati AvR^ittyAnarthakyam iShTam eva | sakR^idutpannaiva hi AtmapratipattiH avidyAM nivartayatIti, nAtra kashcid api kramo.abhyupagamyate | satyam evaM yujyeta, yadi kasyacit evaM pratipattir bhavet | balavatI hi Atmano duHkhitvAdipratipattiH | 

ato na duHkhitvAdyabhAvaM kashcit pratipadyata iti cet -- na, dehAdyabhimAnavat duHkhitvAdyabhimAnasya mithyAbhimAnatvopapatteH | pratyakShaM hi dehe chidyamAne dahyamAne vA ahaM chidye dahye iti ca mithyAbhimAno dR^iShTaH | tathA bAhyatareShvapi putramitrAdiShu santapyamAneShu aham eva santapye ityadhyAropo dR^iShTaH | tathA duHkhitvAdyabhimAno.api syAt, dehAdivad eva caitanyAd bahirupalabhyamAnatvAd duHkhitvAdInAm, suShuptAdiShu ca ananuvR^itteH | caitanyasya tu suShupte.api anuvR^ittim Amananti -- yad vai tan na pashyati pashyan vai tan na pashyati [bR^i.A.u. 4.3.23] ityAdinA | tasmAt sarvaduHkhavinirmuktaikacaitanyAtmako.aham ityeSha AtmAnubhavaH | na caivam AtmAnam anubhavataH kiMcid anyat kR^ityam avashiShyate | tathA ca shrutiH -- kiM prajayA kariShyAmo yeShAM no.ayam AtmAyaM lokaH [bR^i.A.u. 4.3.22] ityAtmavidaH kartavyAbhAvaM darshayati | smR^itir api -- 

yaH tvatmaratir eva syAd AtmatR^iptashca mAnavaH | 
Atmanyeva ca santuShTaH tasya kAryaM na vidyate || [gItA 3.17] iti | 

yasya tu na eSho.anubhavo drAgiva jAyate, taM prati anubhavArtha eva AvR^ittyabhyupagamaH | tatrApi na tat tvam asivAkyArthAt pracyAvya AvR^ittau pravartayet | na hi varaghAtAya kanyAm udvAhayanti | niyuktasya ca asminn adhikR^ito.ahaM kartA mayedaM kartavyam ityavashyaM brahmapratyayAd viparItapratyaya utpadyate | yaH tu svayam eva mandamatiH apratibhAnAt taM vAkyArthaM jihAset, tasya etasminn eva vAkyArthe sthirIkAra AvR^ittyAdivAcoyuktyA abhyupeyate | tasmAt parabrahmaviShaye.api pratyaye tadupAyopadesheShvavR^ittisiddhiH ||2||

2. AtmatvopAsanAdhikaraNam

|| 4.1.3 ||

yaH shAstroktavisheShaNaH paramAtmA, sa kim aham iti grahItavyaH, kiM vA madanya iti -- etad vicArayati | kathaM punar Atmashabde pratyagAtmaviShaye shrUyamANe saMshaya iti, ucyate -- ayam Atmashabdo mukhyaH shakyate.abhyupagantum, sati jIveshvarayor abhedasambhave | itarathA tu gauNo.ayam abhyupagantavya iti manyate | kiM tAvat prAptam? na aham iti grAhyaH | na hi apahatapApmatvAdiguNo viparItaguNatvena shakyate grahItum, viparItaguNo vA apahatapApmatvAdiguNatvena | apahatapApmatvAdiguNashca parameshvaraH, tadviparItaguNaH tu shArIraH | Ishvarasya ca saMsAryAtmatve IshvarAbhAvaprasaN^gaH | tataH shAstrAnarthakyam | saMsAriNo.api IshvarAtmatve adhikAryabhAvAcchAstrAnarthakyam eva, pratyakShAdivirodhashca | anyatve.api tAdAtmyadarshanaM shAstrAt kartavyam -- pratimAdiShviva viShNvAdidarshanam iti cet -- kAmam evaM bhavatu | na tu saMsAriNo mukhya AtmA Ishvara ityetat naH prApayitavyam | evaM prApte,

Atmeti tUpagacchanti grAhayanti ca ||

brUmaH -- Atmetyeva parameshvaraH pratipattavyaH | tathA hi parameshvaraprakriyAyAM jAbAlA Atmatvenaiva etam upagacchanti -- tvaM vA aham asmi bhagavo devate.ahaM vai tvam asi devate [jAbAlashruti] iti | tathA anye.api ahaM brahmAsmi [bR^i.A.u. 1.4.10] ityevam Adaya AtmatvopagamA draShTavyAH | grAhayanti ca Atmatvenaiva IshvaraM vedAntavAkyAni -- eSha ta AtmA sarvAntaraH [bR^i.A.u. 3.4.1], eSha ta AtmAntaryAmyamR^itaH [bR^i.A.u. 3.7.4], tat satyaM sa AtmA tat tvam asi [chA.u. 6.8.7] ityevam AdIni | yad uktam -- pratIkadarshanam idaM viShNupratimAnyAyena bhaviShyatIti, tad ayuktam, gauNatvaprasaN^gAt, vAkyavairUpyAcca -- yatra hi pratIkadR^iShTir abhipreyate, sakR^id eva tatra vacanaM bhavati -- yathA mano brahma Adityo brahma ityAdi | iha punaH -- tvam aham asmi, ahaM ca tvam asItyAha -- ataH pratIkashrutivairUpyAt abhedapratipattiH | bhedadR^iShTApavAdAcca | tathA hi -- atha yo.anyAM devatAm upAste.anyo.asAvanyo.aham asmIti na sa veda mR^ityoH sa mR^ityum Apnoti ya iha nAneva pashyati sarvaM taM parAd Adyo.anyatrAtmanaH sarvaM veda [bR^i.A.u. 1.4.10] ityevam AdyA bhUyasI shrutiH bhedadarshanam apavadati | yat tUktam -- na viruddhaguNayor anyonyAtmatvasambhava iti, nAyaM doShaH, viruddhaguNatAyA mithyAtvopapatteH | yat punar uktam -- IshvarAbhAvaprasaN^ga iti, tad asat, shAstraprAmANyAt anabhyupagamAcca | na hi Ishvarasya saMsAryAtmatvaM pratipAdyata ityabhyupagacchAmaH | 

kiM tarhi, saMsAriNaH saMsAritvApohena IshvarAtmatvaM pratipipAdayiShitam iti | evaM ca sati advaiteshvarasya apahatapApmatvAdiguNatA viparItaguNatA tu itarasya -- mithyeti vyavatiShThate | yad apyuktam -- adhikAryabhAvaH pratyakShAdivirodhashceti, tad apyasat, prAkprabodhAt saMsAritvAbhyupagamAt, tadviShayatvAcca pratyakShAdivyavahArasya | yatra tu asya sarvam AtmaivAbhUt tat kena kaM pashyet [bR^i.A.u. 4.5.15] ityAdinA hi prabodhe pratyakShAdyabhAvaM darshayati | pratyakShAdyabhAve shruter apyabhAvaprasaN^ga iti cet, na, iShTatvAt | atra pitApitA bhavati ityupakramya, vedA avedAH iti vacanAt iShyata eva asmAbhiH shruter apyabhAvaH prabodhe | kasya punar ayam aprabodha iti cet, yaH tvaM pR^icchasi tasya te -- iti vadAmaH | nanu aham Ishvara evoktaH shrutyA -- yadyevaM pratibuddho.asi, nAsti kasyacid aprabodhaH | yo.api doShashcodyate -- kaishcid avidyayA kila AtmanaH sadvitIyatvAt advaitAnupapattiH iti, so.api etena pratyuktaH | tasmAd Atmetyeva Ishvare mano dadhIta ||3||

 -- o)0(o -- 
3. pratIkAdhikaraNam

|| 4.1.4 || 

mano brahmetyupAsIta ityadhyAtmam athAdhidaivatam AkAsho brahmeti tathA Adityo brahmetyAdeshaH sa yo nAma brahmetyupAste ityevamAdiShu pratIkopAsaneShu saMshayaH -- kiM teShvapi AtmagrahaH kartavyaH, na veti | kiM tAvat prAptam? teShvapi Atmagraha eva yuktaH kartum | kasmAt? brahmaNaH shrutiShu Atmatvena prasiddhatvAt, pratIkAnAm api brahmavikAratvAd brahmatve sati AtmatvopapatteH ityevaM prApte, brUmaH -- 

na pratIke na hi saH || 

na pratIkeShvatmamatiM badhnIyAt | na hi sa upAsakaH pratIkAni vyastAni Atmatvena Akalayet | yat punaH brahmavikAratvAt pratIkAnAM brahmatvaM tatashca Atmatvam iti, tad asat, pratIkAbhAvaprasaN^gAt | vikArasvarUpopamardena hi nAmAdijAtasya brahmatvam eva AshritaM bhavati | svarUpopamarde ca nAmAdInAM kutaH pratIkatvam Atmagraho vA? na ca brahmaNa AtmatvAt, brahmadR^iShTyopadesheShvatmadR^iShTiH kalpyA, kartR^itvAdyanirAkaraNAt | kartR^itvAd isarvasaMsAradharmanirAkaraNena hi brahmaNa AtmatvopadeshaH | tadanirAkaraNena ca upAsanavidhAnam | atashca upAsakasya pratIkaiH samatvAt Atmagraho nopapadyate | na hi rucakasvastikayoH itaretarAtmatvam asti | suvarNAtmaneva tu brahmAtmanA ekatve pratIkAbhAvaprasaN^gam avocAma | ato na pratIkeShvatmadR^iShTiH kriyate ||4||

 -- o)0(o -- 
4. brahmadR^iShTyadhikaraNam

|| 4.1.5 || 

teShv eva udAharaNeShvanyaH saMshayaH -- kim AdityAdidR^iShTayo brahmaNyadhyasitavyAH, kiM vA brahmadR^iShTir AdityAdiShviti | kutaH saMshayaH? sAmAnAdhikaraNye kAraNAnavadhAraNAt | atra hi brahmashabdasya AdityAdishabdaiH sAmAnAdhikaraNyam upalabhyate, Adityo brahma prANo brahma vidyud brahma ityAdisamAnavibhaktinirdeshAt | na cAtra AJNjasaM sAmAnAdhikaraNyam avakalpate, arthAntaravacanatvAd brahmAdityAdishabdAnAm | na hi bhavati -- gaur ashva iti sAmAnAdhikaraNyam | 

nanu prakR^itivikArabhAvAd brahmAdityAdInAM mR^iccharAvAdivat sAmAnAdhikaraNyaM syAt -- netyucyate | vikArapravilayo hyevaM prakR^itisAmAnAdhikaraNyAt syAt, tatashca pratIkAbhAvaprasaN^gam avocAma | paramAtmavAkyaM cedaM tadAnIM syAt, tatashcopAsanAdhikAro bAdhyeta, parimitavikAropAdAnaM ca vyartham | tasmAt brAhmaNo.agnir veshvAnaraH ityAdivat anyataratrAnyataradR^iShTyAdhyAse sati, kva kiM dR^iShTir adhyasyatAm iti saMshayaH | tatra aniyamaH, niyamakAriNaH shAstrasyAbhAvAd ityevaM prAptam | athavA AdityAdidR^iShTaya eva brahmaNi kartavyA ityevaM prAptam | evaM hi AdityAdidR^iShTibhiH brahma upAsitaM bhavati | brahmopAsanaM ca phalavad iti shAstramaryAdA | tasmAt na brahmadR^iShTir AdityAdiShvityevaM prApte -- 

brahmadR^iShTir utkarShAt ||

brUmaH -- brahmadR^iShTir eva AdityAdiShu syAd iti | kasmAt? utkarShAt | evam utkarSheNa AdityAdayo dR^iShTA bhavanti, utkR^iShTadR^iShTeH teShvadhyAsAt | tathA ca laukiko nyAyo.anugato bhavati | utkR^iShTadR^iShTir hi nikR^iShTo.adhyasitavyeti laukiko nyAyaH -- yathA rAjadR^iShTiH kShattari | sa ca anusartavyaH viparyaye pratyavAyaprasaN^gAt | na hi kShattR^idR^iShTiparigR^ihIto rAjA nikarShaM nIyamAnaH shreyase syAt | 

nanu shAstraprAmANyAd anAshaN^kanIyo.atra pratyavAyaprasaN^gaH, na ca laukikena nyAyena shAstrIyA dR^iShTir niyantuM yuktA, ityatrocyate -- nirdhArite shAstrArthe etad evaM syAt | sandigdhe tu tasmin, tannirNayaM prati laukiko.api nyAya AshrIyamANo na virudhyate | tena ca utkR^iShTadR^iShTyAdhyAse shAstrArthe.avadhAryamANe, nikR^iShTadR^iShTim adhyasyan pratyaveyAd iti shliShyate | prAthamyAcca AdityAdishabdAnAM mukhyArthatvam avirodhAt grahItavyam | taiH svArthavR^ittibhir avaruddhAyAM buddhau, pashcAd avatarato brahmashabdasya mukhyayA vR^ittyA sAmAnAdhikaraNyAsambhavAt, brahmadR^iShTividhAnArthataiva avatiShThate | itiparatvAd api brahmashabdasya eSha evArtho nyAyyaH | tathA hi -- brahmetyAdeshaH brahmetyupAsIta brahmetyupAste iti ca sarvatretiparaM brahmashabdam uccArayati, shuddhAMH tu AdityAdishabdAn | tatashca yathA shuktikAM rajatam iti pratyetItyatra, shuktivacana eva shuktikAshabdaH, rajatashabdaH tu rajatapratItilakShaNArthaH -- pratyetyeva hi kevalaM rajatam iti, na tu tatra rajatam asti -- evam atrApi AdityAdIn brahmeti pratIyAd iti gamyate | vAkyasheSho.api ca dvitIyAnirdeshena AdityAdIn eva upAstikriyayA vyApyamAnAn darshayati -- sa ya etad evaM vidvAn AdityaM brahmetyupAste yo vAcaM brahmetyupAste yaH saN^kalpaM brahmetyupAste iti ca | yat tUktam -- brahmopAsanam evAtra AdaraNIyaM phalavattvAyeti, tad ayuktam, uktena nyAyena AdityAdInAm eva upAsyatvAvagamAt | phalaM tu atithyAdyupAsana iva AdityAdyupAsane.api brahmaiva dAsyati, sarvAdhyakShatvAt | varNitaM caitat phalam ata upapatteH [ve.sU. 3.2.38] ityatra | IdR^ishaM ca atra brahmaNa upAsyatvam, yat pratIkeShu taddR^iShTyAdhyAropaNam -- pratimAdiShviva viShNvAdInAm ||5||

  -- o)0(o -- 
AdityAdimatyadhikaraNam

 || 4.1.6 ||

ya evAsau tapati tam udgItham upAsIta [chA.u. 1.3.1], lokeShu paJNcavidhaM sAmopAsIta [chA.u. 2.2.1], vAci saptavidhaM sAmopAsIta [chA.u. 2.8.1], iyam eva rg agniH sAma [chA.u. 1.6.1] ityevamAdiShu aN^gAvabaddheShu upAsaneShu saMshayaH -- kim AdityAdiShu udgIthAdidR^iShTayo vidhIyante, kiM vA udgIthAdiShv eva AdityAdidR^iShTaya iti | tatra aniyamaH, niyamakAraNAbhAvAt -- iti prAptam | na hi atra brahmaNa iva kasyacid utkarShavisheSho.avadhAryate | brahma hi samastajagatkAraNatvAt apahatapApmatvAdiguNayogAcca AdityAdibhya utkR^iShTam iti shakyam avadhArayitum | na tu AdityodgIthAdInAM vikAratvAvisheShAt kiMcid utkarShavisheShAvadhAraNe kAraNam asti |

athavA niyamenaiva udgIthAdimataya AdityAdiShu adhyasyeran | kasmAt? karmAtmakatvAd udgIthAdInAm, karmaNashca phalaprAptiprasiddhiH | udgIthAdimatibhir upAsyamAnA AdityAdayaH karmAtmakAH santaH phalahetavo bhaviShyanti | tathA ca iyam eva rg agniH sAma [chA.u. 1.6.1] ityatra tad etad etasyAm R^icyadhyUDhaM sAma iti R^ikshabdena pR^ithivIM nirdishati, sAmashabdenAgnim | tacca pR^ithivyagnyoH R^iksAmadR^iShTicikIrShAyAm avakalpate, na R^iksAmayoH pR^ithivyagnidR^iShTicikIrShAyAm | kShattari hi rAjadR^iShTikaraNAt rAjashabda upacaryate, na rAjani kShattR^ishabdaH | api ca lokeShu paJNcavidhaM sAmopAsIta iti adhikaraNanirdeshAt lokeShu sAma adhyasitavyam iti pratIyate | etad gAyatraM prANeShu protam iti ca etad eva darshayati | prathamanirdiShTeShu ca AdityAdiShu caramanirdiShTaM brahmAdhyastam -- Adityo brahmetyAdeshaH ityAdiShu | prathamanirdiShTashca pR^ithivyAdayaH, caramanirdiShTA hiMkArAdayaH -- pR^ithivI hiMkAraH ityAdishrutiShu | ato.anaN^geShvadityAdiShu aN^gam atikShepa ityevaM prApten, brUmaH -- 

AdityAdimatayashcAN^ga upapatteH || 

AdityAdimataya eva aN^geShu udgIthAdiShu kShipyeran | kutaH? upapatteH | upapadyate hyevam apUrvasaMnikarShAt AdityAdimatibhiH saMskriyamANeShu udgIthAdiShu karmasamR^iddhiH | yad eva vidyayA karoti shraddhayopaniShadA tad eva vIryavattaraM bhavati iti ca vidyAyAH karmasamR^iddhihetutvaM darshayati | bhavatu karmasamR^iddhiphaleShv evam | svatantraphaleShu tu katham ya etad evaM vidvAMl lokeShu paJNcavidhaM sAmopAste ityAdiShu? teShvapi adhikR^itAdhikArAt prakR^itApUrvasaMnikarSheNaiva phalakalpanA yuktA, godohanAdiniyamavat | phalAtmakatvAcca AdityAdInAm udgIthAdibhyaH karmAtmakebhyaH utkarShopapattiH | AdityAdiprAptilakShaNaM hi karmaphalaM shiShyate shrutiShu | api ca om ityetad akSharam udgItham upAsIta [chA.u. 1.4.1] khalv etasyaivAkSharasyopavyAkhyAnaM bhavati iti ca udgItham eva upAsyatvenopakramya, AdityAdimatIr vidadhAti | yat tUktam -- udgIthAdimatibhir upAsyamAnA AdityAdayaH karmabhUyaM bhUtvA phalaM kariShyantIti, tad ayuktam, svayam evopAsanasya karmatvAt phalavattvopapatteH AdityAdibhAvenApi ca dR^ishyamAnAnAm udgIthAdInAM karmAtmakatvAnapAyAt | tad etad etasyAm R^icyadhyUDhaM sAma iti tu lAkShaNika eva pR^ithivyagnyoH R^iksAmashabdaprayogaH | lakShaNA ca yathAsambhavaM saMnikR^iShTena viprakR^iShTena vA svArthasambandhena pravartate | tatra yadyapi R^iksAmayoH pR^ithivyagnidR^iShTicikIrShA, tathApi prasiddhayoH R^iksAmayor bhedenAnukIrtanAt, pR^ithivyagnyoshca saMnidhAnAt, tayor eva eSha R^iksAmashabdaprayogaH R^iksAmasambandhAd iti nishcIyate | kShattR^ishabdo.api hi kutashcit kAraNAd rAjAnam upasarpan na nivArayituM pAryate | iyam evarka iti ca yathAkSharanyAsam R^ica eva pR^ithivItvam avadhArayati | pR^ithivyA hi R^iktve.avadhAryamANe -- iyam R^ig evetyakSharanyAsaH syAt | ya evaM vidvAn sAma gAyati iti ca aN^gAshrayam avavij~nAnam upasaMharati, na pR^ithivyAdyAshrayam | tathA lokeShu paJNcavidhaM sAmopAsIta iti yadyapi saptamInirdiShTA lokAH, tathApi sAmnyeva te adhyasyeran, dvitIyAnirdeshena sAmna upAsyatvAvagamAt | sAmani hi lokeShvadhyasyamAneShu sAma lokAtmanopAsitaM bhavati, anyathA punaH lokAH sAmAtmanopAsitAH syuH | etena etad gAyatraM prANeShu protam ityAdi vyAkhyAtam | yatrApi tulyo dvitIyAnirdesho.atha khalvamum AdityaM saptavidhaM sAmopAsIta iti, tatrApi -- samastasya khalu sAmna upAsanaM sAdhu itiM tu paJNcavidhasya atha saptavidhasya iti ca sAmna eva upAsyatvopakramAt -- tasminn eva AdityAdyadhyAsaH | etasmAd eva ca sAmna upAsyatvAvagamAt pR^ithivI hiMkAraH ityAdi nirdeshaviparyaye.api hiMkArAdiShv eva pR^ithivyAdidR^iShTiH | tasmAt anaN^gAshrayA AdityAdimatayo.aN^geShUdgIthAdiShu kShipyerann iti siddham ||6||

  -- o)0(o -- 
AsInAdhikaraNam

|| 4.1.7 ||

AsInaH sambhavAt ||

karmAN^gasambarAShu tAvat upAsaneShu karmatantratvAt na AsanAdicintA | nApi samyagdarshane, vastutantratvAd vij~nAnasya | itareShu tu upAsaneShu kim aniyamena tiShThan AsInaH shayAno vA pravarteta uta niyamena AsIna eveti cintayati | tatra mAnasatvAvad upAsanasya aniyamaH sharIrasthiteH ityevaM prApte, bravIti -- AsIna evopAsIteti | kutaH? sambhavAt | upAsanaM nAma samAnapratyayapravAhakaraNam | na ca tat gacchato dhAvato vA 
sambhavati, gatyAdInAM cittavikShepakaratvAt | tiShThato.api dehadhAraNe vyApR^itaM mano na sUkShmavastunirIkShaNakShamaM bhavati | shayAnasyApi akasmAd eva nidrayA abhibhUyate | AsInasya tu evaMjAtIyako bhUyAn doShaH suparihara iti sambhavati tasyopAsanam ||7||

|| 4.1.8 || 

dhyAnAcca ||

api ca dhyAyatyartha eShaH, yat samAnapratyayapravAhakaraNam | dhyAyatishca prashithilAN^gaceShTeShu pratiShThitadR^iShTiShu ekaviShayAkShiptacitteShu upacaryamANo dR^ishyate -- dhyAyati bakaH, dhyAyati proShitabandhuH iti | AsInashca anAyAso bhavati | tasmAd api AsInakarmopAsanam ||8||

|| 4.1.9 || 

acalatvaM cApekShya ||

api ca dhyAyatIva pR^ithivI ityatra pR^ithivyAdiShu acalatvam evApekShya dhyAyativAdo bhavati | tacca liN^gam upAsanasya AsInakarmatve ||9||

|| 4.1.10 ||

smaranti ca ||

smarantyapi ca shiShTA upAsanAN^gatvena Asanam -- shucau deshe pratiShThApya sthiram Asanam AtmanaH ityAdinA | ata eva paskAdInAm AsanavisheShANAm upadesho yogashAstre ||10||

  -- o)0(o -- 

ekAgratAdhikaraNam 

|| 4.1.11 ||

yatraikAgratA tatrAvisheShAt ||

digdeshakAleShu saMshayaH -- kim asti kashcin niyamaH, nAsti veti | prAyeNa vaidikeShvarambheShu digAdiniyamadarshanAt, syAd ihApi kashcin niyama iti yasya matiH, taM pratyAha -- digdeshakAleShu arthalakShaNa eva niyamaH | yatraiva asya dishi deshe kAle vA manasaH saukaryeNaikAgratA bhavati, tatraivopAsIta, prAcIdikpUrvAhNaprAcInapravaNAdivat visheShAshravaNAt, ekAgratAyA iShTAyAH sarvatrAvisheShAt | 

nanu visheSham api kecid Amananti -- same shucau sharkarAvahnivAlukAvivarjite shabdajalAshrayAdibhiH | mano.anukUle na tu cakShuHpIDAne guhAnivAtAshrayaNe prayojayet iti yatheti -- ucyate | satyam asti evaMjAtIyako niyamaH | sati tv etasmin, tadgateShu visheSheShvaniyama iti suhR^id bhUtvA AcArya AcaShTe | mano.anukUle iti caiShA shrutiH yatraikAgratA tatraiva ityetad eva darshayati ||11||

  -- o)0(o -- 
AprAyaNAdhikaraNam

|| 4.1.12 || 

AprAyaNAt tatrApi hi dR^iShTAm ||

AvR^ittiH sarvopAsaneShvadartavyeti sthitam Adye.adhikaraNe | tatra yAni tAvat samyagdarshanArthAnyupAsanAni, tAni avaghAtAdivat kAryaparyavasAnAnIti j~nAtam eva eShAm AvR^ittiM parimANam | na hi samyagdarshane kArye niShpanne yatnAntaraM kiMcicchAsituM shakyam, aniyojyabrahmAtmatvapratipatteH shAstrasyAviShayatvAt | yAni punar abhyudayaphalAni, teShv eShA cintA -- kiM kiyantaMcit kAlaM pratyayam Avartya uparamet, uta yAvajjIvam Avartayed iti | kiM tAvat prAptam? kiyantaMcit kAlaM pratyayam abhyasya utsR^ijet, AvR^ittivishiShTasyopAsanashabdArthasya kR^itatvAd ityevaM prApte, brUmaH -- A prAyaNAd eva Avartayet pratyayam, antyapratyayavashAd adR^iShTaphalaprApteH | karmANyapi hi janmAntaropabhogyaM phalam ArabhamANAni tadanurUpaM bhAvanAvij~nAnaM prAyaNakAle AkShipanti -- savij~nAno bhavati savij~nAnam evAnvavakrAmati yaccittaH tenaiSha prANamAyAti prANaH tejasA yuktaH sahAtmanA yathAsaN^kalpitaM lokaM nayati iti caivamAdishrutibhyaH | tR^iNajalUkAnidarshanAcca | pratyayAH tv ete svarUpAnuvR^ittiM muktvA kim anyat prAyaNakAlabhAvi bhAvanAvij~nAnam apekSheran | tasmAt ye pratipattavyaphalabhAvanAtmakAH pratyayAH, teShu A prAyaNAt AvR^ittiH | tathA ca shrutiH -- sa yAvat kratur ayam asmAl lokAt praiti iti prAyaNakAle.api pratyayAnuvR^ittiM darshayati | smR^itir api -- 

yaM yaM vApi smaran bhAvaM tyajatyante kalevaram | 
taM tam evaiti kaunteya sadA tadbhAvabhAvitaH || iti |
prayANakAle manasAcalena iti ca | 

so.antavelAyAm etat trayaM pratipadyeta iti ca maraNavelAyAm api kartavyasheShaM shrAvayati ||12||

 -- o)0(o -- 
tadadhigamAdhikaraNam

|| 4.1.13 || 

gataH tR^itIyasheShaH | athedAnIM brahmavidyAphalaM prati cintA pratAyate | brahmAdhigame sati tadviparItaphalaM duritaM kShIyate, na kShIyate veti saMshayaH | kiM tAvat prAptam? phalArthatvAt karmaNaH phalam adattvA na sambhAvyate kShayaH | phaladAyinI hi asya shaktiH shrutyA samadhigatA | yadi tat antareNaiva phalopabhogam apavR^ijyeta, shrutiH kadarthitA syAt | smaranti ca -- na hi karma kShIyate iti | 

nanv evaM sati prAyashcittopadesho.anarthakaH prApnoti -- naiSha doShaH, prAyashcittAnAM naimittikatvopapatteH gR^ihadAheShTyAdivat | api ca prAyashcittAnAM doShasaMyogena vidhAnAd bhaved api doShakShapaNArthatA | na tv evaM brahmavidyAyAM vidhAnam asti | 

nanvanabhyupagamyamAne brahmavidaH karmakShaye tatphalasyAvashyabhoktavyatvAd anirmokShaH syAt -- netyucyate | deshakAlanimittApekSho mokShaH karmaphalavat bhaviShyati | tasmAn na brahmAdhigame duritanivR^ittiH ityevaM prApte -- 

tadadhigama uttarapUrvAghayor ashleShavinAshau tadvyapadeshAt || 

brUmaH -- tadadhigame brahmAdhigame sati uttarapUrvayor aghayor ashleShavinAshau bhavataH -- uttarasya ashleShaH, pUrvasya vinAshaH | kasmAt? tadvyapadeshAt | tathA hi brahmavidyAprakriyAyAM sambhAvyamAnasambandhasya AgAmino duritasyAnabhisambandhaM viduSho vyapadishati -- yathA puShkarapalAsha Apo na shliShyanta evam evaMvidi pApaM karma na shliShyate iti | tathA vinAsham api pUrvopacitasya duritasya vyapadishati -- tad yatheShIkAtUlam agnau protaM pradUyetaivaM hAsya sarve pApmAnaH pradUyante iti | ayam aparaH karmakShayavyapadesho bhavati -- 

bhidyate hR^idayagrandhishchidyante sarvasaMshayAH | 
kShIyante cAsya karmANi tasmin dR^iShTe parAvare || [mu.u. 2.2.8] iti | 

yad uktam -- anupabhuktaphalasya karmaNaH kShayakalpanAyAM shAstraM kadarthitaM syAd iti, naiSha doShaH | na hi vayaM karmaNaH phaladAyinIM shaktim avajAnImahe | vidyata eva sA | sA tu vidyAdinA kAraNAntareNa pratibadhyata iti vadAmaH | shaktisadbhAvamAtre ca shAstraM vyApriyate, na pratibandhApratibandhayor api | na hi karma kShIyate ityetad api smaraNam autsargikam -- na hi bhogAd R^ite karma kShIyate tadarthatvAd iti | iShyata eva tu prAyashcittAdinA tasya kShayaH -- sarvaM pApmAnaM tarati, tarati brahmahatyAm, yo.ashvamedhena yajate, ya u cainam evaM veda ityAdi shrutismR^itibhyaH | yat tUktam -- naimittikAni prAyashcittAni bhaviShyantIti, tad asat, doShasaMyogena codyamAnAnAm eShAM doShanirghAtaphalasambhave phalAntarakalpanAnupapatteH | 

yat punar etad uktam -- na prAyashcittavat doShakShayoddeshena vidyAvidhAnam astIti | atra brUmaH -- saguNAsu tAvad vidyAsu vidyata eva vidhAnam, tAsu ca vAkyasheShe aishvaryaprAptiH pApanivR^ittishca vidyAvata ucyate, tayoshcAvivakShAkAraNaM nAsti -- ityataH pApmaprahANapUrvakaishvaryaprAptiH tAsAM phalam iti nishcIyate | nirguNAyAM tu vidyAyAM yadyapi vidhAnaM nAsti, tathApi akartrAtmatvabodhAt karmapradAhasiddhiH | ashleSha iti ca AgAmiShu karmasu kartR^itvam eva na pratipadyate brahmavid iti darshayati | atikrAnteShu tu yadyapi mithyAj~nAnAt kartR^itvaM pratipeda iva, tathApi vidyAsAmarthyAn mithyAj~nAnanivR^itteH tAnyapi pravilIyanta ityAha -- vinAsha iti | pUrvasiddhakartR^itvabhoktR^itvaviparItaM hi triShvapi kAleShvakartR^itvAbhoktR^itvasvarUpaM brahmAham asmi, netaH pUrvam api kartA bhoktA vA aham Asam, nedAnIm, nApi bhaviShyatkAle -- iti brahmavid avagacchati | evam eva ca mokSha upapadyate | anyathA hi anAdikAlapravR^ittAnAM karmaNAM kShayAbhAve mokShAbhAvaH syAt | na ca deshakAlanimittApekSho mokShaH karmaphalavat bhavitum arhati | anityatvaprasaN^gAt, parokShatvAnupapatteshca j~nAnaphalasya | tasmAt brahmAdhigame duritakShaya iti sthitam ||13||

  -- o)0(o -- 

itarAsaMshleShAdhikaraNam

|| 4.1.14 || 

itarasyApyevam asaMshleShaH pAte tu ||

pUrvasminn adhikaraNe bandhahetor aghasya svAbhAvikasya ashleShavinAshau j~nAnanimittau shAstravyapadeshAn nirUpitau | dharmasya punaH shAstrIyatvAt shAstrIyeNa j~nAnena avirodha ityAshaN^kya tannirAkaraNAya pUrvAdhikaraNanyAyAtideshaH kriyate -- itarasyApi puNyasya karmaNaH evam aghavat asaMshleSho vinAshashca j~nAnavato bhavataH | kutaH? tasyApi 
svaphalahetutvena j~nAnaphalapratibandhitvaprasaN^gAt, ubhe u haivaiSha ete tarati ityAdi shrutiShu ca duShkR^itavat sukR^itasyApi praNAshavyapadeshAt, akartrAtmatvabodhanimittasya ca karmakShayasya sukR^itaduShkR^itayoH tulyatvAt, kShIyante cAsya karmANi iti ca avisheShashruteH | yatrApi kevala eva pApmashabdaH paThyate, tatrApi tenaiva puNyam apyAkalitam iti draShTavyam, j~nAnApekShayA nikR^iShTaphalatvAt | asti ca shrutau puNye.api pApmashabdaH -- nainaM setum ahorAtre tarataH ityatra saha duShkR^itena sukR^itam apyanukramya, sarve pApmAno.ato nivartante ityavisheSheNaiva prakR^ite puNye pApmashabdaprayogAt | pAte tu iti tushabdo.avadhAraNArthaH | evaM dharmAdharmayor bandhahetvoH vidyAsAmarthyAd ashleShavinAshasiddhiH avashyambhAvinI viduShaH sharIrapAte muktiH ityavadhArayati ||14||

 -- o)0(o -- 
anArabdhAdhikaraNam

|| 4.1.15 || 

anArabdhakArye eva tu pUrve tadavadheH ||

pUrvayor adhikaraNayor j~nAnanimittaH sukR^itaduShkR^itayor vinAsho.avadhAritaH | sa kim avisheSheNa ArabdhakAryayor anArabdhakAryayoshca bhavati, uta visheSheNAnArabdhakAryayor eveti vicAryate | tatra ubhe u haivaiSha ete tarati ityevamAdishrutiShvavisheShashravaNAd avisheSheNaiva kShaya ityevaM prApte, pratyAha -- anArabdhakArye eva tviti | apravR^ittaphale eva pUrve janmAntarasaJNcite, asminn api ca janmani prAgj~nAnotpatteH saJNcite, sukR^itaduShkR^ite j~nAnAdhigamAt kShIyete | na tu ArabdhakArye sAmibhuktaphale, yAbhyAm etat brahmaj~nAnAyatanaM janma nirmitam | kuta etat? tasya tAvad eva ciraM yAvan na vimokShye.atha sampatsye [chA.u. 6.14.2] iti sharIrapAtAvadhikaraNAt kShemaprApteH | itarathA hi j~nAnAd asheShakarmakShaye sati sthitihetvabhAvAt j~nAnaprAptyanantaram eva kShemam ashnuvIta | tatra sharIrapAtapratIkShAM nAcakShIta | 

nanu vastubalenaiva ayam akartrAtmAvabodhaH karmANi kShapayan kathaM kAnicit kShapayet kAniciccopekSheta? na hi samAne.agnibIjasamparke, keShAMcid bIjashaktiH kShIyate, keShAMcin na kShIyate -- iti shakyam aN^gIkartum iti | ucyate -- na tAvad anAshritya ArabdhakAryaM karmAshayaM j~nAnotpattir upapadyate | Ashrite ca tasmin kulAlacakravat pravR^ittavegasya antarAle pratibandhAsambhavAt bhavati vegakShayapratipAlanam | akartrAtmabodho.api hi mithyAj~nAnabAdhanena karmANyucchinatti | bAdhitam api tu mithyAj~nAnaM dvicandraj~nAnavat saMskAravashAt kaMcit kAlam anuvartata eva | api ca naivAtra vivaditavyam -- brahmavidA kaMcit kAlaM sharIraM dhrIyate na vA dhrIyata iti | kathaM hi ekasya svahR^idayapratyayaM brahmavedanaM dehadhAraNaM cApareNa pratikSheptuM shakyeta? shrutismR^itiShu ca sthitapraj~nalakShaNanirdeshena etad eva nir ucyate | tasmAd anArabdhakAryayor eva sukR^itaduShkR^itayor vidyAsAmarthyAtkShaya iti nirNayaH ||15||

  -- o)0(o -- 
 agnihotrAdyadhikaraNam

|| 4.1.16 || 

agnihotrAdi tu tatkAryAyaiva taddarshanAt ||
 
puNyasyApyashleShavinAshayor aghanyAyo.atidiShTAH | so.atideshaH sarvapuNyaviShaya ityAshaN^kya prativakti -- agnihotrAdi tviti | tushabda AshaN^kAm apanudati | yan nityaM karma vaidikam agnihotrAdi, tattatkAryAyaiva bhavati | j~nAnasya yat kAryaM tad eva asyApi kAryam ityarthaH | kutaH? tam etaM vedAnuvacanena brAhmaNA vividiShanti yaj~nena dAnena [bR^i.A.u. 4.4.22] ityAdi darshanAt | 

nanu j~nAnakarmaNor vilakShaNakAryatvAt kAryaikatvAnupapattiH -- naiSha doShaH, jvaramaraNakAryayor api dadhiviShayoH guDamantrasaMyuktayoH tR^iptipuShTikAryadarshanAt, tadvat karmaNo.api j~nAnasaMyuktasya mokShakAryopapatteH | 

nanu anArabhyo mokShaH, katham asya karmakAryatvam ucyate? naiSha doShaH, ArAd upakArakatvAt karmaNaH | j~nAnasyaiva hi prApakaM sat karma praNADyA mokShakAraNam ityupacaryate | ata eva ca atikrAntaviShayam etatkAryaikatvAbhidhAnam | na hi brahmavida AgAmyagnihotrAdi sambhavati, aniyojyabrahmAtmatvapratipatteH shAstrasyAviShayatvAt | saguNAsu tu vidyAsu kartR^itvAnativR^itteH sambhavati AgAmyapi agnihotrAdi | tasyApi nirabhisandhinaH kAryAntarAbhAvAd vidyAsaN^gatyupapattiH ||16|| 

|| 4.1.17 || 

kiMviShayaM punaH idam ashleShavinAshavacanam, kiMviShayaM vA ado viniyogavacanam ekeShAM shAkhinAm -- tasya putrA dAyam upayanti suhR^idaH sAdhukR^ityAM dviShantaH pApakR^ityAm iti -- ata uttaraM paThati -- 

ato.anyA.api hyekeShAm ubhayoH || 

ato.agnihotrAder nityAt karmaNo.anyApi hyasti sAdhukR^ityA, yA phalam abhisandhAya kriyate, tasyA eSha viniyoga uktaH ekeShAM shAkhinAm -- suhR^idaH sAdhukR^ityAm upayanti iti | tasyA eva ca idam aghavad ashleShavinAshanirUpaNam -- itarasyApyevam asaMshleSha iti | tathAjAtIyakasya kAmyasya karmaNo vidyAM pratyanupakArakatve sampratipattiH ubhayor api jaiminibAdarAyaNayor AcAryayoH ||17||

 -- o)0(o -- 
vidyAj~nAnasAdhanatvAdhikaraNam 

|| 4.1.18 ||

samadhigatam etadanantarAdhikaraNe -- nityam agnihotrAdikaM karma mumukShuNA mokShaprayojanoddeshena kR^itam upAttaduritakShayahetudvAreNa sattvashuddhikAraNatAM pratipadyamAnaM mokShaprayojanabrahmAdhigamanimittatvena brahmavidyayA saha ekakAryaM bhavatIti | tatra agnihotrAdi karmAN^gavyapAshrayavidyAsaMyuktaM kevalaM cAsti -- ya evaM vidvAn yajati ya evaM vidvAJNjuhoti ya evaM vidvAJNshaMsati ya evaM vidvAn gAyati tasmAd evaMvidam eva brahmANaM kurvIta tenobhau kuruto yashcaitad evaM veda yashca na veda ityAdivacanebhyo vidyAsaMyuktam asti, kevalam apyasti | 

tatredaM vicAryate -- kiM vidyAsaMyuktam eva agnihotrAdikaM karma mumukShor vidyAhetutvena tayA saha ekakAryatvaM pratipadyate, na kevalam | uta vidyAsaMyuktaM kevalaM ca avisheSheNeti | kutaH saMshayaH? tam etam AtmAnaM yaj~nena vividiShanti iti yaj~nAdInAm avisheSheNa AtmavedanAN^gatvena shravaNAt, vidyAsaMyuktasya ca agnihotrAder vishiShTatvAvagamAt | kiM tAvat prAptam? vidyAsaMyuktam eva karma agnihotrAdi AtmavidyAsheShatvaM pratipadyate, na vidyAhInam, vidyopetasya vishiShTatvAvagamAd vidyAvihInAt -- yad ahar eva juhoti tad ahaH punar mR^ityum apajayatyevaM vidvAn ityAdishrutibhyaH, buddhyA yukto yayA pArtha karmabandhaM prahAsyasi dUreNa hyavaraM karma buddhiyogAd dhanaMjaya ityAdismR^itibhyashca ityevaM prApte, pratipAdyate -- 

yad eva vidyayeti hi ||

satyam etat -- vidyAsaMyuktaM karma agnihotrAdikaM vidyAvihInAt karmaNo.agnihotrAd vishiShTam, vidvAn iva brAhmaNo vidyAvihInAd brAhmaNAt | tathApi nAtyantam anapekShaM vidyAvihInaM karma agnihotrAdikam | kasmAt? tam etam AtmAnaM yaj~nena vividiShanti ityavisheSheNa agnihotrAder vidyAhetutvena shrutatvAt | 

nanu vidyAsaMyuktasya agnihotrAder vidyAvihInAd vishiShTatvAvagamAt vidyAvihInam agnihotrAdi AtmavidyAhetutvenAnapekSham eveti yuktam -- naitad evam | vidyAsahAyasyAgnihotrAder vidyAnimittena sAmarthyAtishayena yogAt Atmaj~nAnaM prati kashcit kAraNatvAt ishayo bhaviShyati, na tathA vidyAvihInasya -- iti yuktaM kalpayitum | na tu yaj~nena vividiShanti ityatrAvisheSheNAtmaj~nAnAN^gatvena shrutasyAgnihotrAder anaN^gatvaM shakyam abhyupagantum | tathA hi shrutiH -- yad eva vidyayA karoti shraddhayopaniShadA tad eva vIryavattaraM bhavati iti vidyAsaMyuktasya karmaNo.agnihotrAder vIryavattaratvAbhidhAnena svakAryaM prati kaMcid atishayaM bruvANA vidyAvihInasya tasyaiva tatprayojanaM prati vIryavattvaM darshayati | karmaNashca vIryavattvaM tat, yat svaprayojanasAdhanasahatvam | tasmAd vidyAsaMyuktaM nityam agnihotrAdi vidyAvihInaM ca ubhayam api mumukShuNA mokShaprayojanoddeshena iha janmani janmAntare ca prAgj~nAnotpatteH kR^itaM yataH, tad yathAsAmarthyaM brahmAdhigamapratibandhakAraNopAttaduritakShayahetutvadvAreNa brahmAdhigamakAraNatvaM pratipadyamAnaM shravaNamananashraddhAtAtparyAdyantaraN^gakAraNApekShaM brahmavidyayA saha ekakAryaM bhavatIti sthitam ||18||

  -- o)0(o -- 
itarakShapaNAdhikaraNam

|| 4.1.19 ||

bhogena tvitare kShapayitvA sampadyate ||

anArabdhakAryayoH puNyapApayor vidyAsAmarthyAtkShaya uktaH | itare tu ArabdhakArye puNyapApe upabhogena kShapayitvA brahma sampadyate, tasya tAvad eva ciraM yAvan na vimokShye.atha sampatsye [chA.u. 6.14.2] iti, brahmaiva san brahmApyeti [bR^i.A.u. 4.4.7] iti ca evamAdishrutibhyaH | 

nanu satyapi samyagdarshane yathA prAgdehapAtAd bhedadarshanaM dvicandradarshananyAyenAnuvR^ittam, evaM pashcAd apyanuvarteta -- na, nimittAbhavAt | upabhogasheShakShapaNaM hi tatrAnuvR^ittinimittam, na ca tAdR^isham atra kiMcid asti | 

nanu aparaH karmAshayo.abhinavam upabhogam Arapsyate -- na, tasya dagdhabIjatvAt | mithyAj~nAnAvaShTAmbhaM hi karmAntaraM dehapAta upabhogAntaram Arabheta | tacca mithyAj~nAnaM samyagj~nAnena dagdham -- ityataH sAdhv etat ArabdhakAryakShaye viduShaH kaivalyam avashyaM bhavatIti ||19|| 

iti shrImatparamahaMsaparivrAjakAcAryasya shrIgovindabhagavatpUjyapAdashiShyasya
shrImacchaN^karabhagavataH kR^itau shArIrakamImAMsAsUtrabhAShye
caturthAdhyAyasya prathamaH pAdaH || 

|| 4.1 ||

  -- o)0(o -- 


 
(4.2)
|| caturtho.adhyAye dvitIyaH pAdaH || 

atra pAde utkrAntigatinirUpaNam ||

1. vAgadhikaraNam

|| 4.2.1 || 

atha aparAsu vidyAsu phalaprAptaye devayAnaM panthAnam avatArayiShyan prathamaM tAvat yathAshAstram utkrAntikramam anvAcaShTe | samAnA hi vidvat aviduShoH utkrAntiH iti vakShyati | asti prAyaNaviShayA shrutiH -- asya somya puruShasya prayato vAN^ manasi sampadyate manaH prANe prANaH tejasi tejaH parasyAM devatAyAm [chA.u. 6.8.6] iti | 

kim iha vAca eva vR^ittimatyA manasi sampattir ucyate, uta vAgvR^itteH ? iti viShayaH | tatra vAg eva tAvat manasi sampadyata iti prAptam | tathA hi shrutir anugR^ihItA bhavati | itarathA lakShaNA syAt | shrutilakShaNAviShaye ca shrutir nyAyyA, na lakShaNA | tasmAt vAca eva ayaM manasi pralaya iti | evaM prApte, brUmaH -- 

vAN^ manasi darshanAcchabdAcca ||

vAgvR^ittir manasi sampadyata iti | kathaM vAgvR^ittiH iti vyAkhyAyate, yAvatA vAN^ manasi ityeva AcAryaH paThati? satyam etat | paThiShyati tu parastAt -- avibhAgo vacanAt iti | tasmAd atra vR^ittyupashamamAtraM vivakShatIti gamyate | tattvapralayavivakShAyAM tu sarvatraiva avibhAgasAmyAt kiM paratraiva vishiMShyAt -- avibhAgaH iti | tasmAd atra vR^ittyupasaMhAravivakShA | vAgvR^ittiH pUrvam upasaMhriyate hAravivatAvavasthitAyAm ityarthaH | kasmAt? darshanAt -- dR^ishyate hi vAgvR^itteH pUrvopasaMhAro manovR^ittau vidyamAnAyAm | na tu vAca eva vR^ittimattyA manasyupasaMhAraH kenacid api draShTuM shakyate |

nanu shrutisAmarthyAt vAca evAyaM manasyapyayo yukta ityuktam -- netyAha, atatprakR^ititvAt | yasya hi yata utpattiH, tasya tatra pralayo nyAyyaH, mR^idIva sharAvasya | na ca manaso vAg utpadyata iti kiMcana pramANam asti | vR^ittyudbhavAbhibhavau tu aprakR^itisamAshrayAvapi dR^ishyete | pArthivebhyo hi indhanebhyaH taijasasyAgner vR^ittir udbhavati, apsu ca upashAmyati | kathaM tarhi asmin pakShe shabdaH -- vAN^ manasi sampadyate iti? ata Aha -- shabdAcceti | shabdo.apyasmin pakShe.avakalpate, vR^ittivR^ittimator abhedopacArAd ityarthaH ||1|||

|| 4.2.2 ||

ata eva ca sarvANyanu || 

tasmAd upashAntatejAH punar bhavam indriyair manasi sampadyamAnaiH ityatra avisheSheNa sarveShAm evendriyANAM manasi sampattiH shrUyate | tatrApi ata eva vAca iva cakShurAdInAm api savR^ittike manasyavasthite vR^ittilopadarshanAt tattvapralayAsambhavAt shabdopapatteshca vR^ittidvAreNaiva sarvANIndriyANi mano.anuvartante | sarveShAM karaNAnAM manasyupasaMhArAvisheShe sati vAcaH pR^ithaggrahaNam vAN^ manasi sampadyate ityudAharaNAnurodhena ||2||

2. mano.adhikaraNam

|| 4.2.3 ||

samadhigatam etat -- vAN^ manasi sampadyate ityatra vR^ittisampattivivakSheti | atha yad uttaraM vAkyam manaH prANe iti, kim atrApi vR^ittisampattir eva vivakShyate, uta vR^ittimat sampattiH -- iti vicikitsAyAm, vR^ittimatsampattir eva atra iti prAptam, shrutyanugrahAt | tatprakR^ititvopapatteshca | tathA hi -- annamayaM hi somya mana ApomayaH prANaH ityannayoni mana Amananti, abyoniM ca prANam | ApashcAnnam asR^ijanta iti shrutiH | atashca yan manaH prANe pralIyate, annam eva tad apsu pralIyate | annaM hi manaH, Apashca prANaH, prakR^itivikArAbhedAd iti | evaM prApte, brUmaH -- 

tanmanaH prANa uttarAt ||

tad api AgR^ihItabAhyendriyavR^itti mano vR^ittidvAreNaiva prANe pralIyata iti uttarAd vAkyAd avagantavyam | tathA hi suShupsor mumUrShoshca prANavR^ittau parispandAtmikAyAm avasthitAyAm, manovR^ittInAm upashamo dR^ishyate | na ca manasaH svarUpApyayaH prANe sambhavati | atatprakR^ititvAt | 

nanu darshitaM manasaH prANaprakR^ititvam -- naitat sAram | na hi IdR^ishena prANADikena tatprakR^ititvena manaH prANe sampattum arhati | evam api hi anne manaH sampadyeta, apsu cAnnam, apsv eva ca prANaH | na hyetasminn api pakShe prANabhAvapariNatAbhyo.adbhyo mano jAyata iti kiMcana pramANam asti | tasmAt na manasaH prANe svarUpApyayaH | vR^ittyapyaye.api tu shabdo.avakalpate, vR^ittivR^ittimator abhedopacArAt iti darshitam ||3||

 --o)0(o--
3. adhyakShAdhikaraNam

|| 4.2.4 || 

so.adhyakShe tadupagamAdibhyaH ||

sthitam etat -- yasya yato notpattiH, tasya tasmin vR^ittipralayaH, na svarUpapralaya iti | idam idAnIm prANaH tejasi ityatra cintyate -- kiM yathAshruti prANasya tejasyeva vR^ittyupasaMhAraH, kiM vA dehendriyapaJNjarAdhyakShe jIva iti | tatra shruter anatishaN^kyatvAt prANasya tejasyeva sampattiH syAt, ashrutakalpanAyA anyAyyatvAt | ityevaM prApte pratipadyate -- so.adhyakSha iti | sa prakR^itaH prANaH, adhyakShe avidyAkarmapUrvapraj~nopAdhike vij~nAnAtmani avatiShThate | tatpradhAnA prANavR^ittir bhavatItyarthaH | kutaH? tadupagamAdibhyaH -- evam evemam AtmAnam antakAle sarve prANA abhisamAyanti yatraitad UrdhvocchvAsI bhavati [bR^i.A.u. 4.3.38] iti hi shrutyantaram adhyakShopagAminaH sarvAn prANAn avisheSheNa darshayati | visheSheNa ca tam utkrAmantaM prANo.anUtkrAmati iti paJNcavR^itteH prANasya adhyakShAnugAmitAM darshayati, tadanuvR^ittitAM ca itareShAm prANam anUtkrAmantaM sarve prANA anUtkrAmanti [bR^i.A.u. 4.4.2] iti | savij~nAno bhavati iti ca adhyakShasya antarvij~nAnavattvapradarshanena tasmin apItakaraNagrAmasya prANasya avasthAnaM gamayati | 

nanu prANaH tejasi iti shrUyate | kathaM prANo.adhyakShe ityadhikAvApaH kriyate? naiSha doShaH, adhyakShapradhAnatvAd utkramaNAdivyavahArasya, shrutyantaragatasyApi ca visheShasyApekShaNIyatvAt ||4|| 

|| 4.2.5 || 

kathaM tarhi prANaH tejasi iti shrutiH ityata Aha -- 

bhUteShu tacchruteH || 

sa prANasampR^ikto.adhyakShaH tejaHsahacariteShu bhUteShu dehabIjabhUteShu sUkShmeShu avatiShThata ityavagantavyam, prANaH tejasi iti shruteH | 

nanu ca iyaM shrutiH prANasya tejasi sthitiM darshayati, na prANasampR^iktasyAdhyakShasya -- naiSha doShaH, so.adhyakShe -- iti adhyakShasyApyantarAla upasaMkhyAtatvAt | yo.api hi srughnAn mathurAM gatvA mathurAyAH pATAliputraM vrajati, so.api srughnAt pATAliputraM yAtIti shakyate vaditum | tasmAt prANaH tejasi iti prANasampR^iktasyAdhyakShasyaiva etat tejaHsahacariteShu bhUteShvavasthAnam ||5|| 

|| 4.2.6 ||

kathaM tejaHsahacariteShu bhUteShvityucyate, yAvatA ekam eva tejaH shrUyate -- prANaH tejasi iti? ata Aha -- 

naikasmin darshayato hi ||

na ekasminn eva tejasi sharIrAntaraprepsAvelAyAM jIvo.avatiShThate, kAryasya sharIrasyAnekAtmakatvadarshanAt | darshayatashca etam arthaM prashnaprativacane ApaH puruShavacasaH iti | tad vyAkhyAtam tryAtmakatvAt tu bhUyastvAt ityatra | shrutismR^itI ca etam arthaM darshayataH | shrutiH -- pR^ithvImaya Apomayo vAyumaya AkAshamayaH tejomayaH ityAdyA | smR^itir api -- 

aNvyo mAtrAvinAshinyo dashArdhAnAM tu yAH smR^itAH | 
tAbhiH sArdham idaM sarvaM sambhavatyanupUrvashaH || ityAdyA | 

nanu ca upasaMhR^iteShu vAgAdiShu karaNeShu sharIrAntaraprepsAvelAyAm kvAyaM tadA puruSho bhavati ityupakramya shrutyantaraM karmAshrayatAM nirUpayati -- tau ha yad UcatuH karma haiva tad Ucatur atha ha yat prashashaMsatuH karma haiva tat prashashaMsatuH iti | atrocyate -- tatra karmaprayuktasya grahAtigrahasaMj~nakasya indriyaviShayAtmakasya bandhanasya pravR^ittiH iti karmAshrayatoktA | iha punaH bhUtopAdAnAd dehAntarotpattiH iti bhUtAshrayatvam uktam | prashaMsAshabdAd api tatra prAdhAnyamAtraM karmaNaH pradarshitam, na tvashrayAntaraM nivAritam | tasmAd avirodhaH ||6||

AsR^ityupakramAdhikaraNam

|| 4.2.7 || 

seyam utkrAntiH kiM vidvadaviduShoH samAnA, kiM vA visheShavatI -- iti vishayAnAnAM visheShavatIti tAvat prAptam | bhUtAshrayavishiShTA hyeShA | punar bhavAya ca bhUtAnyAshrIyante | na ca viduShaH punarbhavaH sambhavati | amR^itatvaM hi vidvAn ashnute iti sthitiH | tasmAd aviduSha eva eShA utkrAntiH | 

nanu vidyAprakaraNe samAmnAnAt viduSha eva eShA bhavet -- na, svApAdivat yathAprAptAnukIrtanAt | yathA hi yatraitat puruShaH svapiti nAma [chA.u. 6.8.1] ashishiShati nAma pipAsati nAma iti ca sarvaprANisAdhAraNA eva svApAdayo.anukIrtyante vidyAprakaraNe.api pratipipAdayiShitavastupratipAdanAnuguNyena, na tu viduSho visheShavanto vidhitsyante | evam iyam api utkrAntiH mahAjanagataivAnukIrtyate, yasyAM parasyAM devatAyAM puruShasya prayataH tejaH sampadyate sa AtmA tat tvam asi [chA.u. 6.8.7] ityetat pratipAdayitum | pratiShiddhA ca eShA viduShaH -- na tasya prANA utkrAmanti [bR^i.A.u. 4.4.6] iti | tasmAt aviduSha evaiSheti || evaM prApte, brUmaH -- 

samAnA cAsR^ityupakramAd amR^itatvaM cAnupoShya ||

samAnA caiShA utkrAntiH vAN^ manasi ityAdyA vidvadaviduShoH AsR^ityupakramAt bhavitum arhati, avisheShashravaNAt | avidvAn dehabIjabhUtAni bhUtasUkShmANyAshritya karmaprayukto dehagrahaNam anubhavan saMsarati, vidvAMH tu j~nAnaprakAshitaM mokShanADIdvAram Ashrayate, tad etat AsR^ityupakramAt ityuktam | 

nanu amR^itatvaM viduShA prAptavyam, na ca taddeshAntarAyattam, tatra kuto bhUtAshrayatvaM sR^ityupakramo veti ? atrocyate -- anupoShya ca | idam adagdhvA atyantam avidyAdIn kleshAn, aparavidyAsAmarthyAt ApekShikam amR^itatvaM prepsate sambhavati tatra sR^ityupakramaH | bhUtAshrayatvaM ca -- na hi nirAshrayANAM prANAnAM gatir upapadyate | tasmAd adoShaH ||7||

 --o)0(o--
saMsAravyapadeshAdhikaraNam

|| 4.2.8 ||

tejaH parasyAM devatAyAm ityatra prakaraNasAmarthyAt tat yathA prakR^itaM tejaH sAdhyakShaM saprANaM sakaraNagrAmaM bhUtAntarasahitaM prayataH puMsaH parasyAM devatAyAM sampadyata ityetad uktaM bhavati | kIdR^ishI punaH iyaM sampattiH syAd ? iti cintyate | tatra Atyantika eva tAvat svarUpapravilaya iti prAptam, tatprakR^ititvopapatteH | sarvasya hi janimato vastujAtasya prakR^itiH parA devateti pratiShThApitam | tasmAt AtyantikI iyam avibhAgApattiH iti | evaM prApte, brUmaH -- 

tad A pIteH saMsAravyapadeshAt ||

tat tejAdi bhUtasUkShmaM shrotrAdikaraNAshrayabhUtam A pIteH A saMsAramokShAt samyagj~nAnanimittAt avatiShThate -- yonim anye prapadyante sharIratvAya dehinaH | sthANum anye.anusaMyanti yathAkarma yathAshrutam ityAdisaMsAravyapadeshAt | anyathA hi sarvaH prAyaNasamaya eva upAdhipratyastamayAd atyantaM brahma sampadyeta, tatra vidhishAstram anarthakaM syAt, vidyAshAstraM ca | mithyAj~nAnanimittashca bandho na samyagj~nAnAd R^ite visraMsitum arhati | tasmAt tatprakR^ititve.api suShuptipralayavat bIjabhAvAvasheShaiva eShA satsampattiH iti ||8||

|| 4.2.9 ||

sUkShmaM pramANatashca tathopalabdheH ||

tacca itarabhUtasahitaM tejo jIvasya asmAccharIrAt pravasata AshrayabhUtaM svarUpataH parimANatashca sUkShmaM bhavitum arhati | tathA hi nADIniShkramaNashravaNAdibhyo.asya saukShmyam upalabhyate | tatra tanutvAt saMcAropapattiH | svacchatvAcca apratighAtopapattiH | ata eva ca dehAn nirgacchat pArshvasthair nopalabhyate ||9||

|| 4.2.10 ||

nopamardenAtaH || 

ata eva ca sUkShmatvAt nAsya sthUlasya sharIrasyopamardena dAhAdinimittena itarat sUkShmaM sharIram upamR^idyate ||10||

|| 4.2.11 ||

asyaiva copapatter eSha UShmA  ||

asyaiva ca sUkShmasya sharIrasya eSha UShmA, yam etasmiJNjIvaccharIre saMsparshenoShmANaM vijAnanti | tathA hi mR^itAvasthAyAm avasthite.api dehe vidyamAneShvapi ca rUpAdiShu dehaguNeShu, na UShmA upalabhyate, jIvadavasthAyAm eva tu upalabhyate -- ityata upapadyate prasiddhasharIravyatiriktavyapAshraya eva eSha UShmeti | tathA ca shrutiH -- uShNa eva jIviShyaJNshIto mariShyan iti ||11||

6. pratiShedhAdhikaraNam 

|| 4.2.12 ||

pratiShedhAd iti cenna shArIrAt ||

 amR^itatvaM cAnupoShya ityato visheShaNAt Atyantike.amR^itatve gatyutkrAntyor abhAvo.abhyupagataH | tatrApi kenacitkAraNena utkrAntimAshaN^kya pratiShedhati -- athAkAmayamAno yo.akAmo niShkAma AptakAma AtmakAmo bhavati na tasya prANA utkrAmanti [bR^i.A.u. 4.4.6], brahmaiva san brahmApyeti [bR^i.A.u. 4.4.7] iti | ataH paravidyAviShayAt pratiShedhAt na parabrahmavido dehAt prANAnAm utkrAntirastIti cet, netyucyate, yataH shArIrAdAtmana eSha utkrAntipratiShedhaH prANAnAm, na sharIrAt | katham avagamyate? na tasmAt prANA utkrAmanti iti shAkhAntare paJNcamIprayogAt | sambandhasAmAnyaviShayA hi ShaShThI shAkhAntaragatayA paJNcamyA sambandhavisheShe vyavasthApyate | tasmAt iti ca prAdhAnyAt abhyudayaniHshreyasAdhikR^ito dehI sambadhyate, na dehaH | na tasmAd uccikramiShor jIvAt prANA apakrAmanti, sahaiva tena bhavanti -- ityarthaH | saprANasya ca pravasato bhavatyutkrAntir dehAd iti ||12|| 

|| 4.2.13 ||

evaM prApte, pratyucyate -- 
spaShTo hyekeShAm ||

naitad asti -- yad uktam, parabrahmavido.api dehAt astyutkrAntiH utkrAntipratiShedhasya dehyapAdAnatvAd iti | yato dehApAdAna eva utkrAntipratiShedha ekeShAM samAmnAtNAM spaShTa upalabhyate | tathA hi ArtabhAgaprashne -- yatrAyaM puruSho mriyata udasmAt prANAH krAmantyAho neti [bR^i.A.u. 3.2.11] ityatra, neti hovAca yAj~navalkyaH ityanutkrAntipakShaM parigR^ihya, na tarhyayam anutkrAnteShu prANeShu mR^itaH ityasyAm AshaN^kAyAm atraiva samavanIyante iti pravilayaM prANAnAM pratij~nAya, tatsiddhaye sa ucchvayatyAdhmAyatyAdhmAto mR^itaH shete iti sashabdaparAmR^iShTasya prakR^itasya utkrAntyavadheH ucchvayanAdIni samAmananti | dehasya ca etAni syuH na dehinaH | tatsAmAnyAt, na tasmAt prANA utkrAmantyatraiva samavanIyante ityatrApi -- abhedopacAreNa dehApAdAnasyaiva utkramaNasya pratiShedhaH -- yadyapi prAdhAnyaM dehinaH iti vyAkhyeyam, yeShAM paJNcamIpAThaH | 

yeShAM tu ShaShThIpAThaH, teShAM vidvatsambandhinI utkrAntiH pratiShidhyata iti, prAptotkrAntipratiShedhArthatvAt asya vAkyasya, dehApAdAnaiva sA pratiShiddhA bhavati dehAd utkrAntiH prAptA, na dehinaH | api ca cakShuShTo vA mUrdhno vAnyebhyo vA sharIradeshebhyaH tam utkrAmantaM prANo.anUtkrAmati prANam anUtkrAmantaM sarve prANA anUtkrAmanti [bR^i.A.u. 4.4.2] ityevam avidvadviShaye saprapaJNcam utkramaNaM saMsAragamanaM ca darshayitvA, iti nu kAmayamAnaH iti upasaMhR^itya avidvatkathAm, athAkAmayamAnaH iti vyapadishya vidvAMsam -- yadi tadviShaye.apyutkrAntim eva prApayet, asamaJNjasa eva vyapadeshaH syAt | tasmAt avidvadviShaye prAptayor gatyutkrAntyoH vidvadviShaye pratiShedhaH -- ityevam eva vyAkhyeyam, vyapadeshArthavattvAya | na ca brahmavidaH sarvagatabrahmAtmabhUtasya prakShINakAmakarmaNaH utkrAntiH gatir vA upapadyate, nimittAbhAvAt | atra brahma samashnute iti ca evaMjAtIyakAH shrutayo gatyutkrAntyor abhAvaM sUcayanti ||13||

|| 4.2.14 || 

smaryate ca || 

smaryate.api ca mahAbhArate gatyutkrAntyor abhAvaH -- 

sarvabhUtAtmabhUtasya samyag bhUtAni pashyataH | 
devA api mArgo muhyantyapadasya padaiShiNaH || iti | 

nanu gatir api brahmavidaH sarvagatabrahmAtmabhUtasya smaryate -- shukaH kila vaiyAsakir mumukShur AdityamaNDalam abhipratasthe pitrA cAnugamyAhUto bho iti pratishushrAva iti -- na | sasharIrasyaiva ayaM yogabalena vishiShTAdeshaprAptipUrvakaH sharIrotsarga iti draShTavyam, sarvabhUtadR^ishyatvAd yupanyAsAt | na hi asharIraM gacchantaM sarvabhUtAni draShTuM shaknuyuH | tathA ca tatraivopasaMhR^itam -- shukaH tu mArutAcchIghrAM gatiM kR^itvAntarikShaga  | darshayitvA prabhAvaM svaM sarvabhUtagato.abhavat iti | tasmAd abhAvaH parabrahmavido gatyutkrAntyoH | gatishrutInAM tu viShayam upariShTAd vyAkhyAsyAmaH ||14||

 --o)0(o--
6. vAgAdilayAdhikaraNam 

|| 4.2.15 ||

tAni pare tathA hyAha ||

tAni punaH prANashabdoditAni indriyANi bhUtAni ca parabrahmavidaH tasminn eva parasminn Atmani pralIyante | kasmAt? tathA hi Aha shrutiH -- evam evAsya paridraShTurimAH ShoDasha kalAH puruShAyaNAH puruShaM prApyAstaM gacchanti iti | 

nanu gatAH kalAH paJNcadasha pratiShThAH iti vidvadviShayaivAparA shrutiH parasmAd Atmano.anyatrApi kalAnAM pralayam Aha sma -- na | sA khalu vyavahArApekShA -- pArthivAdyAH kalAH pR^ithivyAdIr eva svaprakR^itIrapiyantIti | itarA tu vidvatpratipattyapekShA -- kR^itsnaM kalAjAtaM parabrahmavido brahmaiva sampadyata iti | tasmAd adoShaH ||

 --o)0(o--
avibhAgAdhikaraNam 

|| 4.2.16 ||

avibhAgo vacanAt ||

sa punar viduShaH kalApralayaH kim itareShAm iva sAvasheSho bhavati, AhosvinniravasheSha iti | tatra pralayasAmAnyAt shaktyavasheShatAprasaktau bravIti -- avibhAgApattir eveti | kutaH? vacanAt | tathA hi kalApralayamuktvA vakti -- bhidyete tAsAM nAmarUpe puruSha ityevaM procyate sa eSho.akalo.amR^ito bhavati iti | avidyAnimittAnAM ca kalAnAM na vidyAnimitte pralaye sAvasheShatvopapattiH | tasmAd avibhAga eveti||

 --o)0(o--
tadoko.adhikaraNam 

|| 4.2.17 ||

tadoko.agrajvalanaM tatprakAshitadvAro vidyAsAmarthyAt 
taccheShagatyanusmR^itiyogAcca hArdAnugR^ihItaH shatAdhikayA ||

samAptA prAsaN^gikI paravidyAgatA cintA | samprati tu aparavidyAviShayAm eva cintAmanuvartayati | samAnA ca AsR^ityupakramAt vidvadaviduShorutkrAntiH -- ityuktam | tam idAnIM sR^ityupakramaM darshayati | tasya upasaMhR^itavAgAdikalApasyoccikramiShato vij~nAnAtmanaH, okaH AyatanaM hR^idayam -- sa etAstejomAtrAH samabhyAdadAno hR^idayam evAnvavakrAmati iti shruteH, tadagraprajvalanapUrvikA cakShurAdisthAnApAdAnA ca utkrAntiH shrUyate -- tasya haitasya hR^idayasyAgraM pradyotate tena pradyotenaiSha AtmA niShkrAmati cakShuShTo vA mUrdhno vAnyebhyo vA sharIradeshebhyaH iti | sA kim aniyamenaiva vidvadaviduShor bhavati, athAsti kashcidviduSho visheShaniyamaH iti vicikitsAyAm, shrutyavisheShAdaniyamaprAptau, AcaShTo -- samAne.api hi vidvadaviduShor hR^idayAgrapradyotane tatprakAshitadvAratve ca, mUrdhasthAnAd eva vidvAnniShkrAmati, sthAnAntarebhyaH tu itare | kutaH? vidyAsAmarthyAt | yadi vidvAnapi itaravat yataH kutashciddehadeshAt utkrAmet, naiva utkR^iShTAM lokaM labheta, tatra anarthikaiva vidyA syAt | taccheShagatyanusmR^itiyogAcca -- vidyAsheShabhUtA ca mUrdhanyanADIsambaddhA gatiH anushIlayitavyA vidyAvisheSheShu vihitA | tAmabhyasyan tayaiva pratiShThata iti yuktam | tasmAt hR^idayAlayena brahmaNA sUpAsitena anugR^ihItaH tadbhAvaM samApanno vidvAn mUrdhanyayaiva shatAdhikayA shatAdatiriktayA ekashatatamyA nADyA niShkrAmati, itarAbhiH itare | tathA hi hArdavidyAM prakR^itya samAmananti -- shataM caikA ca hR^idayasya nADyAH tAsAM mUrdhAnam abhiniHsR^itaikA | tayordhvam Ayann amR^itatvam eti viShvag anyA utkramaNe bhavanti [chA.u. 8.6.6] iti ||17||

 --o)0(o--
rashmyadhikaraNam

|| 4.2.18 ||

rashmyanusArI || 

asti hArdavidyA -- atha yad idam asmin brahmapure daharaM puNDarIkaM veshma [chA.u. 8.1.1] ityupakramya vihitA | tatprakriyAyAm atha yA etA hR^idayasya nADyAH ityupakramya saprapaJNcaM nADIrashmisambandhamuktvA uktam -- atha yatraitadasmAccharIrAd utkrAmatyathaitair eva rashmibhirUrdhvamAkramate iti | punashcoktam -- tayordhvamAyannamR^itatvameti iti | tasmAt shatAdhikayA nADyA niShkrAman rashmyanusArI niShkrAmatIti gamyate | tat kim avisheSheNaiva ahani rAtrau vA mriyamANasya rashmyanusAritvam, Aho svid ahanyeva iti saMshaye sati, avisheShashravaNAt avisheSheNaiva tAvat rashmyanusArIti pratij~nAyate||

|| 4.2.19 || 

nishi neti cen na sambandhasya yAvad dehabhAvitvAd darshayati ca ||

asti ahani nADIrashmisambandha iti ahani mR^itasya syAt rashmyanusAritvam | rAtrau tu pretasya na syAt, nADIrashmisambandhavicchedAt -- iti cet, na, nADIrashmisambandhasya yAvaddehabhAvitvAt | yAvaddehabhAvI hi shirAkiraNasamparkaH | darshayati caitam arthaM shrutiH -- amuShmAd AdityAt pratAyante tA Asu nADIShu sR^iptA Abhyo nADIbhyaH pratAyante te.amuShminn Aditye sR^iptAH iti | nidAghasamaye ca nishAsvapi kiraNAnuvR^ittir upalabhyate, pratApAdikAryadarshanAt | stokAnuvR^itteH tu durlakShyatvam R^itvantararajanIShu, shaishireShviva durdineShu | ahar evaitad rAtrau dadhAti iti ca etad eva darshayati | yadi ca rAtrau pretaH vinaiva rashmyanusAreNa Urdhvam Akrameta, rashmyanusArAnarthakyaM bhavet | na hyetat vishiShya abhidhIyate -- yo divA praiti, sa rashmIn apekShyordhvam Akramate, yaH tu rAtrau so.anapekShyaiveti | atha tu vidvAn api rAtriprAyaNAparAdhamAtreNa nordhvam Akrameta, pAkShikaphalA vidyeti apravR^ittir eva tasyAM syAt, mR^ityukAlAniyamAt | athApi rAtrAv uparato.aharAgamam udIkSheta, aharAgame.apyasya kadAcit arashmisambandhArhaM sharIraM syAt pAvakAdisamparkAt | sa yAvat kShipyen manaH tAvad AdityaM gacchati iti ca shrutiH anudIkShAM darshayati | tasmAt avisheSheNaiva idaM rAtriMdivaM rashmyanusAritvam ||19||

  -- o)0(o -- 
dakShiNAyanAdhikaraNam

|| 4.2.20 || 

atashcAyane.api dakShiNe ||

ata eva ca udIkShAnupapatteH, apAkShikaphalatvAcca vidyAyAH, aniyatakAlatvAcca mR^ityoH, dakShiNAyane.api mriyamANo vidvAn prApnotyeva vidyAphalam | uttarAyaNam araNaprAshastyaprasiddhiH, bhIShmasya ca pratIkShAdarshanAt, ApUryamANapakShAdyAn ShaNmAsAn udaNN [bR^i.A.u. 6.1.15] iti ca shruteH, apekShitavyam uttarAyaNam -- itImAm AshaN^kAm anena sUtreNApanudati | prAshastyaprasiddhiH avidvadviShayA | bhIShmasya pratipAlanam AcAraparipAlanArthaM pitR^iprasAdalabdhasvacchandamR^ityutAkhyApanArthaM ca | shruteH tu arthaM vakShyati AtivAhikAH talliN^gAt iti ||20|| 


|| 4.2.21 || 

nanu ca yatra kAle tu anAvR^ittim AvR^ittiM caiva yoginaH | prayAtA yAnti taM kAlaM vakShyAmi bharatarShabha iti kAlaprAdhAnyena upakramya aharAdikAlavisheShaH smR^itAvanAvR^ittaye niyataH | kathaM rAtrau dakShiNAyane vA prayAto.anAvR^ittiM yAyAt -- ityatrocyate -- 

yoginaH prati ca smaryate smArte caite ||

yoginaH prati ca ayam aharAdikAlaviniyogo.anAvR^ittaye smaryate | smArte caite yogasAN^khye, na shraute | ato viShayabhedAt pramANavisheShAcca nAsya smArtasya kAlaviniyogasya shrauteShu vij~nAneShu avatAraH | 

nanu,
agnirjyotirahaHshuklaHShaNmAsA uttarAyaNam | 
dhUmo rAtriH tathA kR^iShNaH ShaNmAsA dakShiNAyanam || iti ca |

shrautAv etau devayAnapitR^iyANau pratyabhij~nAyete smR^itAvapIti, ucyate -- taM kAlaM vakShyAmi iti smR^itau kAlapratij~nAnAt virodham AshaN^kya ayaM parihAraH uktaH | yadA punaH smR^itAvapi agnyAdyA devatA eva AtivAhikyo gR^ihyante, tadA na kashcid virodha iti ||

iti shrImatparamahaMsaparivrAjakAcAryasya shrIgovindabhagavatpUjyapAdashiShyasya shrImacchaN^karabhagavataH kR^itau shArIrakamImAMsAsUtrabhAShye
caturthAdhyAyasya dvitIyaH pAdaH || 
|| 4.2 ||

  -- o)0(o -- 

 
(4.3)

|| caturtho.adhyAye tR^itIyaH pAdaH || 

atra pAde saguNavidyAvato mR^itasya uttaramArga abhidhAnam ||
1. arcirAdyadhikaraNam

|| 4.3.1 ||

AsR^iti upakramAt samAna utkrAntiH iti uktam | sR^itiH tu shrutyantareShu anekadhA shrUyate | nADIrashmisambandhena ekadhA -- athaitair eva rashmibhir Urdhva Akramate [chA.u. 8.6.5] iti | arcirAdika ekA -- te.arciSham abhisambhavantyarciSho.ahaH [bR^i.A.u. 6.2.15] iti | sa etaM devayAnaM panthAnam AsAdyAgnilokam Agacchati [kau.u. 1.3] iti anyA | yadA vai puruSho.asmAl lokAt praiti sa vAyum Agacchati [bR^i.A.u. 5.10.1] iti aparA | sUryadvAreNa te virajAH prayAnti [mu.u.  1.2.11] iti cAparA |

tatra saMshayaH -- kiM parasparaM bhinnA etAH sR^itayaH, kiM va ekA eva anekavisheShaNAH ? iti | tatra prAptaM tAvat bhinnAH etAH sR^itaya iti, bhinnaprakaraNatvAt, bhinnopAsanAsheShatvAcca | 

api ca athaitair eva rashmibhiH [chA.u. 8.6.5] iti avadhAraNam arcirAdyapekShAyAm uparudhyeta | tvarAvacanaM ca pIDyeta, sa yAvat kShipyen manaH tAvad AdityaM gacchati [chA.u. 8.6.5] iti | tasmAt anyonyabhinnA eva ete panthAna iti | evaM prApte abhidadhmahe -- 

arcirAdinA tatprathiteH ||

sarvo brahma prepsuH arcirAdinaivAdhvanA raMhatIti pratijAnImahe | kutaH? tatprathiteH | prathito hyeSha mArgaH sarveShAM viduShAm | tathA hi paJNcAgnividyAprakaraNe -- ye cAmI araNye shraddhAM satyam upAsate iti vidyAntarashIlinAm api arcirAdikA sR^itiH shrAvyate | syAd etat -- yAsu vidyAsu na kAcid gatir ucyate, tAsu iyam arcirAdikA upatiShThatAm | yAsu tu anyA shrAvyate, tAsu kim ityarcirAdyAshrayaNam iti, atrocyate -- bhaved etad evam, yadyatyantabhinnA eva etAH sR^itayaH syuH | ekaiva tv eShA sR^itiH anekavisheShaNA brahmalokaprapadanI kvacit kenacit visheShaNenopalakShiteti vadAmaH, sarvatraikadeshapratyabhij~nAnAt itaretaravisheShaNavisheShyabhAvopapatteH | prakaraNabhede.api hi vidyaikatve bhavati itaretaravisheShaNopasaMhAravat gativisheShaNAnAm apyupasaMhAraH | vidyAbhede.api tu gatyekadeshapratyabhij~nAnAt gantavyAbhedAcca gatyabheda eva | tathA hi -- te teShu brahmalokeShu parAH parAvato vasanti tasmin vasanti shAshvatIH samAH sA yA brahmaNo jitiryA vyuShTistAM jitiM jayati tAM vyuShTiM vyashnute tad ya evaitaM brahmalokaM brahmacaryeNAnuvindati iti ca tatra tatra tad eva ekaM phalaM brahmalokaprAptilakShaNaM pradarshyate | yat tu etair eva ityavadhAraNam arcirAdyAshrayaNe na syAd iti, naiSha doShaH, rashmiprAptiparatvAd asya | na hi eka eva shabdo rashmIMshca prApayitum arhati, arcirAdIMshca vyAvartayitum | tasmAt rashmisambandha evAyam avadhAryata iti draShTavyam | tvarAvacanaM tu arcirAdyapekShAyAm api gantavyAntarApekShayA kShaipryArthatvAt noparudhyate -- yathA nimeShamAtreNAtrAgamyata iti | api ca athaitayoH pathor na katareNacana iti mArgadvayabhraShTAnAM kaShTaM tR^itIyaM sthAnam AcakShANA pitR^iyANavyatiriktam ekam eva devayAnam arcirAdiparvANaM panthAnaM prathayati | bhUyAMsyarcirAdisR^itau mArgaparvANi, alpIyAMsi tu anyatra | bhUyasAM ca AnuguNyena alpIyasAM nayanaM nyAyyam ityato.api arcirAdinA tatprathiteH ityuktam ||1||

  -- o)0(o -- 
vAyvadhikaraNam

|| 4.3.2 ||

vAyum abdAd avisheShavisheShAbhyAm ||

kena punaH saMniveshavisheSheNa gativisheShaNAnAm itaretaravisheShaNavisheShyabhAvaH -- iti tad etat suhR^id bhUtvA AcAryo grathayati | sa etaM devayAnaM panthAnam AsAdyAgnilokam Agacchati sa vAyulokaM sa varuNalokaM sa indralokaM sa prajApatilokaM sa brahmalokam iti kauShItakinAM devayAnaH panthAH paThyate | tatra arciragnilokashabdau tAvat ekArthau jvalanavacanatvAd iti nAtra saMniveshakramaH kashcid anveShyaH | vAyuH tu arcirAdau vartmani katamasmin sthAne niveshayitavya iti, ucyate -- te.arciSham evAbhisambhavantyarciSho.ahar ahna ApUryamANapakSham ApUryamANapakShAdyAn ShaD udaN^N^Ati mAsAMH tAn mAsebhyaH saMvatsaraM saMvatsarAd Adityam ityatra saMvatsarAt parAJNcam AdityAd arvAJNcaM vAyum abhisambhavanti | kasmAt? avisheShavisheShAbhyAm | tathA hi sa vAyulokam ityatra avisheShopadiShTasya vAyoH shrutyantareNa visheShopadesho dR^ishyate -- yadA vai puruSho.asmAl lokAt praiti sa vAyum Agacchati tasmai sa tatra vijihIte yathA rathacakrasya khaM tena sa Urdhvam Akramate sa Adityam Agacchati iti | etasmAt AdityAt vAyoH pUrvatvadarshanAt visheShAt abdAdityayor antarAle vAyur niveshayitavyaH | kasmAt punar agneH paratvadarshanAd visheShAd arciSho.anantaraM vAyur na niveshyate? naiSho.asti visheSha iti vadAmaH | 

nanUdAhR^itA shrutiH -- sa etaM devayAnaM panthAnam AsAdyAgnilokam Agacchati sa vAyulokaM sa varuNalokam iti | ucyate -- kevalo.atra pAThaH paurvAparyeNAvasthitaH, nAtra kramavacanaH kashcicchabdo.asti | padArthopadarshanamAtraM hyatra kriyate -- etam etaM ca AgacchatIti | itaratra punaH, vAyuprattena rathacakramAtreNa cchipANa UrdhvamAkramya Adityam AgacchatIti -- avagamyate kramaH | tasmAt sUktam avisheShavisheShAbhyAm iti | vAjasaneyinaH tu mAsebhyo devalokaM devalokAd Adityam iti samAmananti | tatra AdityAnantaryAya devalokAd vAyum abhisambhaveyuH | vAyum abdAt iti tu cchandogashrutyapekShayoktam | chAndogyavAjasaneyakayoH tu ekatra devaloko na vidyate, paratra saMvatsaraH | tatra shrutidvayapratyayAt ubhAvapi ubhayatra grathayitavyau | tatrApi mAsasambandhAt saMvatsaraH pUrvaH pashcimo devaloka iti vivektavyam ||2||

  -- o)0(o -- 
3. taDidadhikaraNam

|| 4.3.3 ||

taDito.adhi varuNaH sambandhAt ||

AdityAccandramasaM candramaso vidyutam [chA.u. 4.15.5] ityasyA vidyuta upariShTAt sa varuNalokam ityayaM varuNaH sambadhyeta | asti hi sambandho vidyudvaruNayoH | yadA hi vishAlA vidyutaH tIvrastanitanirghoShA jImUtodareShu pranR^ityanti, atha ApaH prapatanti | vidyotate stanayati varShiShyati vA [chA.u. 7.11.1] iti ca brAhmaNam | apAM ca adhipatir varuNa iti shrutismR^itiprasiddhiH | varuNAd adhi indraprajApatI sthAnAntarAbhAvAt pAThasAmarthyAcca | AgantukatvAd api varuNAdInAm ante eva niveshaH, vaisheShikasthAnAbhAvAt | vidyucca antyA arcirAdau vartmani ||3||

  -- o)0(o -- 
4. AtivAhikAdhikaraNam

|| 4.3.4 ||

teShv eva arcirAdiShu saMshayaH -- kim etAni mArgacihnAni, uta bhogabhUmayaH, athavA netAro gantNAm iti | tatra mArgalakShaNabhUtA arcirAdaya iti tAvat prAptam, tatsvarUpatvAd upadeshasya | yathA hi loke kashcid grAmaM nagaraM vA pratiShThAsamAno.anushiShyate -- gaccha itastvamamuM giriM tato nyagrodhaM tato nadIM tato grAmaM tato nagaraM vA prApsyasIti -- evam ihApi arciSho.aharahna ApUryamANapakSham ityAdyAha | athavA bhogabhUmaya iti prAptam | tathA hi lokashabdena agnyAdIn anubadhnAti, agnilokam Agacchati [kau.u. 1.3] ityAdi | lokashabdashca prANinAM bhogAyataneShu bhAShyate -- manuShyalokaH pitR^iloko devalokaH [bR^i.A.u. 1.5.16] iti ca | tathA ca brAhmaNam -- ahorAtreShu te lokeShu sajjante ityAdi | tasmAn nAtivAhikA arcirAdayaH | acetanatvAd apyeShAm AtivAhikatvAnupapattiH | cetanA hi loke rAjaniyuktAH puruShA durgeShu mArgeShvativAhyAn ativAhayantIti | evaM prApte, brUmaH -- 

AtivAhikAH talliN^gAt ||

AtivAhikA evaite bhavitum arhanti | kutaH? talliN^gAt | tathA hi -- candramaso vidyutaM tatpuruSho.amAnavaH sa etAn brahma gamayati [chA.u. 4.15.5] iti siddhavad gamayitR^itvaM darshayati | tad vacanaM tadviShayam evopakShINam iti cet, na, prAptamAnavatvanivR^ittiparatvAd visheShaNasya | yadyarcirAdiShu puruShA gamayitAraH prAptAH te ca mAnavAH, tato yuktaM tannivR^ittyarthaM puruShavisheShaNam -- amAnava iti ||4|| 

|| 4.3.5 ||

nanu talliN^gamAtram agamakam, nyAyAbhAvAt | naiSha doShaH -- 

ubhayavyAmohAt tatsiddhiH || 

ye tAvadarcirAdimArgagAH te dehaviyogAt sampiNDitakaraNagrAmA iti asvatantrAH, arcirAdInAm apyacetanatvAd asvAtantryam -- ityato.arcirAdyabhimAninashcetanA devatAvisheShA atiyAtrAyAM niyuktA iti gamyate | loke.api hi mattamUrchitAdayaH sampiNDitakaraNAH paraprayuktavartmAno bhavanti | anavasthitatvAd apyarcirAdInAM na mArgalakShaNatvopapattiH | na hi rAtrau pretasya ahaHsvarUpAbhisambhava upapadyate | na ca pratipAlanam astItyuktaM purastAt | dhruvatvAt tu devatAtmanAM nAyaM doSho bhavati | arcirAdishabdatA ca eShAm arcirAdyabhimAnAd upapadyate | arciSho.ahaH [chA.u. 4.15.5, 5.10.1] ityAdinirdeshaH tu AtivAhikatve.api na virudhyate -- arciShA hetunA ahar abhisambhavati, ahnA hetunA 
ApUryamANapakSham iti | tathA ca loke prasiddheShvapyAtivAhikeShu evaMjAtIyaka upadesho dR^ishyate -- gaccha tvam ito balavarmANaM tato jayasiMhaM tataH kR^iShNaguptam iti | api ca upakrame te.arcir abhisambhavanti [bR^i.A.u. 6.2.15] iti sambandhamAtram uktam, na sambandhavisheShaH kashcit | upasaMhAre tu sa etAn brahma gamayati [chA.u. 4.15.6] iti sambandhavisheSho.ativAhyAtivAhakatvalakShaNa uktaH | tena sa evopakrame.apIti nirdhAryate | sampiNDitakaraNatvAd eva ca gantNAM na tatra bhogasambhavaH | lokashabdaH tu anupabhuJNjAneShvapi gantR^iShu gamayituM shakyate, anyeShAM tallokavAsinAM bhogabhUmitvAt | ato.agnisvAmikaM lokaM prApto.agninA ativAhyate, vAyusvAmikaM prApto vAyunA -- iti yojayitavyam ||5|| 


|| 4.3.6 ||

kathaM punar AtivAhikatvapakShe varuNAdiShu tatsambhavaH? vidyuto hyadhi varuNAdaya upakShiptAH, vidyutaH tu anantaram A brahmaprApteH amAnavasyaiva puruShasya gamayitR^itvaM shrutam -- ityata uttaraM paThati --  

vaidyutenaiva tataH tacchruteH ||

tato vidyud abhisambhavanAd UrdhvaM vidyudanantaravartinaivAmAnavena puruSheNa varuNalokAdiShvativAhyamAnA brahmalokaM gacchantItyavagantavyam, tAn vaidyutAt puruSho.amAnavaH sa etya brahmalokaM gamayati iti tasyaiva gamayitR^itvashruteH | varuNAdayaH tu tasyaiva apratibandhakaraNena sAhAyyAnuShThAnena vA kenacit anugrAhakA ityavagantavyam | tasmAt sAdhUktam -- AtivAhikA devatAtmAno.arcirAdaya iti ||6||

 --o)0(o--
5. kAryAdhikaraNam 

|| 4.3.7 || 

kAryaM bAdarirasya gatyupapatteH ||

sa enAn brahma gamayati [chA.u. 4.15.5] ityatra vicikitsyate -- kiM kAryam aparaM brahma gamayati, Aho svit param evAvikR^itaM mukhyaM brahmeti | kutaH saMshayaH? brahmashabdaprayogAt, gatishruteshca | tatra kAryam eva saguNam aparaM brahma enAn gamayatyamAnavaH puruSha iti bAdarir AcAryo manyate | kutaH? asya gatyupapatteH -- asya hi kAryabrahmaNo gantavyatvam upapadyate, pradeshavattvAt | na tu parasmin brahmaNi gantR^itvaM gantavyatvaM gatir vA avakalpate, sarvagatatvAt pratyagAtmatvAcca gantNAm ||7||

|| 4.3.8 ||

visheShitatvAcca ||

brahmalokAn gamayati te teShu brahmalokeShu parAH parAvato vasanti [bR^i.A.u. 6.2.15] iti ca shrutyantare visheShitatvAt kAryabrahmaviShayaiva gatiH iti gamyate | na hi bahuvacanena visheShaNaM parasmin brahmaNyavakalpate | kArye tu avasthAbhedopapatteH sambhavati bahuvacanam | lokashrutir api vikAragocarAyAm eva saMniveshavishiShTAyAM bhogabhUmAvaJNjasI | gauNI tu anyatra brahmaiva loka eSha samrAT ityAdiShu | adhikaraNAdhikartavyanirdesho.api parasmin brahmaNi anAJNjasaH syAt | tasmAt kAryaviShayam evedaM nayanam ||8|| 

|| 4.3.9 ||

nanu kAryaviShaye.api brahmashabdo nopapadyate, samanvaye hi samastasya jagato janmAdikAraNaM brahmeti sthApitam -- ityatrocyate -- 

sAmIpyAtu tadvyapadeshaH ||

tushabda AshaN^kAvyAvR^ittyarthaH | parabrahmasAmIpyAt aparasya brahmaNaH, tasminn api brahmashabdaprayogo na virudhyate | param eva hi brahma vishuddhopAdhisambandhaM kvacit kaishcid vikAradharmair manomayatvAdibhiH upAsanAya upadishyamAnam aparam iti sthitiH ||9||

|| 4.3.10 || 

nanu kAryaprAptau anAvR^ittishravaNaM na ghaTate | na hi parasmAd brahmaNo.anyatra kvacin nityatAM sambhAvayanti | darshayati ca devayAnena pathA prasthitAnAm anAvR^ittim -- etena pratipadyamAnA imaM mAnavam AvartaM nAvartante [chA.u. 4.15.6] iti, teShAm iha na punar AvR^ittir asti -- tayor dhvamAyann amR^itatvam eti [chA.u. 8.6.6, ka.u. 6.16] iti ca | atra brUmaH -- 

kAryAtyaye tadadhyakSheNa sahAtaH param abhidhAnAt ||

kAryabrahmalokapralayapratyupasthAne sati tatraiva utpannasamyagdarshanAH santaH, tadadhyakSheNa hiraNyagarbheNa saha, ataH para parishuddhaM viShNoH paramaM padaM pratipadyante -- itItthaM kramamuktiH anAvR^ittyAdishrutyabhidhAnebhyo.abhyupagantavyA | na hyaJNjasaiva gatipUrvikA paraprAptiH sambhavatItyupapAditam ||10||

|| 4.3.11 ||

smR^iteshca ||

smR^itir apyetam artham anujAnAti -- brahmaNA saha te sarve samprApte pratisaMcare | parasyAnte kR^itAtmAnaH pravishanti paraM padam iti | tasmAt kAryabrahmaviShayA eva gatishrutayaH iti siddhAntaH ||11|| 

|| 4.3.12 || 

kaM punaH pUrvapakSham AshaN^kya ayaM siddhAntaH pratiShThApitaH kAryaM bAdariH ityAdineti, sa idAnIM sUtrair evopadarshyate -- 

paraM jaiminir mukhyatvAt ||

jaiminiH tvacAryaH sa enAn brahma gamayati ityatra param eva brahma prApayatIti manyate | kutaH? mukhyatvAt | paraM hi brahma brahmashabdasya mukhyam Alambanam, gauNam aparam | mukhyagauNayoshca mukhye sampratyayo bhavati ||12||

|| 4.3.13 ||

darshanAcca ||

tayordhvam Ayann amR^itatvam eti [chA.u. 8.6.6, ka.u. 6.16] iti ca gatipUrvakam amR^itatvaM darshayati | amR^itatvaM ca parasmin brahmaNyupapadyate, na kArye, vinAshitvAt kAryasya -- atha yatrAnyat pashyati tad alpaM tan matryam [chA.u. 7.24.1] iti pravacanAt paraviShayaiva ca eShA gatiH kaThavallIShu paThyate | na hi tatra vidyAntaraprakramo.asti -- anyatra dharmAd anyatrAdharmAt [ka.u. 1.2.14] iti parasyaiva brahmaNaH prakrAntatvAt ||13||

|| 4.3.14 || 

na ca kArye pratipattyabhisandhiH ||

api ca prajApateH sabhAM veshma prapadye [chA.u. 8.14.1] iti nAyaM kAryaviShayaH pratipattyabhisandhiH, nAmarUpayor nirvahitA te yad antarA tad brahma [chA.u. 8.14.1] iti kAryavilakShaNasya parasyaiva brahmaNaH prakR^itatvAt | yasho.ahaM bhavAmi brAhmaNAnAm [chA.u. 8.14.1] iti ca sarvAtmatvenopakramaNAt | na tasya pratimA asti yasya nAma mahad yashaH [shve.u. 4.19] iti ca parasyaiva brahmaNo yashonAmatvaprasiddhiH | sA ceyaM veshmapratipattir gatipUrvikA hArdavidyAyAm uditA -- tad aparAjitA pUr brahmaNaH prabhuvimitaM hiraNmayam [chA.u. 8.5.3] ityatra | 

pader api ca gatyarthatvAt mArgApekShatAvasIyate | tasmAt parabrahmaviShayA gatishrutaya iti pakShAntaram | tAv etau dvau pakShAvacAryeNa sUtritau -- gatyupapattyAdibhir ekaH, mukhyatvAdibhir aparaH | tatra gatyupapattyAdayaH prabhavanti mukhyatvAdIn AbhAsayitum, na tu mukhyatvAdayo gatyupapattyAdIn -- iti Adya eva siddhAnto vyAkhyAtaH, dvitIyaH tu pUrvapakShaH | na hyasatyapi sambhave mukhyasyaivArthasya grahaNam iti kashcid Aj~nApayitA vidyate | paravidyAprakaraNe.api ca tatstutyarthaM vidyAntarAshrayagatyanukIrtanam upapadyate -- viShvaN^N^ anyA utkramaNe bhavanti [chA.u. 8.6.6] itivat | prajApateH sabhAM veshma prapadye [chA.u. 8.14.1] iti tu pUrvavAkyavicchedena kArye.api pratipattyabhisandhir na virudhyate | saguNe.api ca brahmaNi sarvAtmatvasaN^kIrtanam sarvakarmA sarvakAmaH ityAdivat avakalpate | tasmAd aparaviShayA eva gatishrutayaH || 

kecit punaH pUrvANi pUrvapakShasUtrANi bhavanti uttarANi siddhAntasUtrANi -- ityetAM vyavasthAm anurudhyamAnAH paraviShayA eva gatishrutIH pratiShThApayanti | tat anupapannam, gantavyatvAnupapatter brahmaNaH | yat sarvagataM sarvAntaraM sarvAtmakaM ca paraM brahma AkAshavat sarvagatashca nityaH yat sAkShAd aparokShAd brahma ya AtmA sarvAntaraH AtmaivedaM sarvam [chA.u. 7.25.2], brahmaivedaM vishvam idaM variShTham ityAdi shrutinirdhAritavisheSham -- tasya gantavyatA na kadAcid apyupapadyate | na hi gatam eva gamyate | anyo hyanyad gacchatIti prasiddhaM loke | 

nanu loke gatasyApi gantavyatA deshAntaravishiShTasya dR^iShTA -- yathA pR^ithivIstha eva pR^ithivIM deshAntaradvAreNa gacchati, tathA ananyatve.api bAlasya kAlAntaravishiShTaM vArdhakaM svAtmabhUtam eva gantavyaM dR^iShTam, tadvat brahmaNo.api sarvashaktyupetatvAt kathaMcit gantavyatA syAd iti -- na, pratiShiddhasarvavisheShatvAd brahmaNaH | niShkalaM niShkriyaM shAntaM niravadyaM niraJNjanam [shve.u. 6.19], asthUlam anaNvahrasvam adIrgham sa bAhyAbhyantaro hyajaH [bR^i.A.u. 3.8.8], sa vA eSha mahAn aja AtmAjaro.amaro.amR^ito.abhayo brahma [bR^i.A.u. 4.4.25], sa eSha neti netyAtmA [bR^i.A.u. 3.9.26, 4.2.4, 4.4.22] ityAdi shrutismR^itinyAyebhyo na deshakAlAdivisheShayogaH paramAtmani kalpayituM shakyate, yena bhUpradeshavayo.avasthAnyAyenAsya gantavyatA syAt | bhUvayasoH tu pradeshAvasthAdivisheShayogAd upapadyate deshakAlavishiShTA gantavyatA | jagadutpattisthitipralayahetutvashruter anekashaktitvaM brahmaNa iti cet, na, visheShanirAkaraNashrutInAm ananyArthatvAt | utpattyAdishrutInAm api samAnam ananyArthatvam iti cet, na, tAsAm ekatvapratipAdanaparatvAt | mR^idAdidR^iShTAntair hi sato brahmaNa ekasya satyatvaM vikArasya ca anR^itatvaM pratipAdayat shAstraM notpattyAdiparaM bhavitum arhati || 

kasmAt punar utpattyAdishrutInAM visheShanirAkaraNashrutisheShatvam, na punaH itarasheShatvam itarAsAm iti, ucyate -- visheShanirAkaraNashrutInAM nirAkAN^kShArthatvAt | na hi Atmana ekatvanityatvashuddhatvAdyavagatau satyAM bhUyaH kAcid AkAN^kShA upajAyate, puruShArthasamAptibuddhyutpatteH, tatra ko mohaH kaH shoka ekatvam anupashyataH [Isho. 7], abhayaM vai janaka prApto.asi [bR^i.A.u. 4.2.4], vidvAn na bibheti kutashcana | etaM ha vAva na tapati | kim ahaM sAdhu nAkaravam | kim ahaM pApam akaravam [tai.u. 2.9.1] ityAdi shrutibhyaH, tathaiva ca viduShAM tuShTyanubhavAdidarshanAt, vikArAnR^itAbhisandhyapavAdAcca -- mR^ityoH sa mR^ityum Apnoti ya iha nAneva pashyati iti | ato na visheShanirAkaraNashrutInAmanyasheShatvamavagantuM shakyam | naivam utpattyAdishrutInAM nirAkAN^kShArthapratipAdanasAmarthyam asti | pratyakShaM tu tAsAm anyArthatvaM samanugamyate | tathA hi -- tatraitacchuN^gam utpatitaM somya vijAnIhi nedam amUlaM bhaviShyati ityupanyasya, udarke sata evaikasya jaganmUlasya vij~neyatvaM darshayati | yato vA imAni bhUtAni jAyante | yena jAtAni jIvanti | yat prayantyabhisaMvishanti | tad vijij~nAsasva | tad brahma [tai.u. 3.1] iti ca | evam utpattyAdishrutInAm aikAtmyAvagamaparatvAt nAnekashaktiyogo brahmaNaH | atashca gantavyatvAnupapattiH | na tasya prANA utkrAmanti [bR^i.A.u. 4.4.6] brahmaiva san brahmApyeti [bR^i.A.u. 4.4.7] iti ca parasmin brahmaNi gatiM nivArayati | tad vyakhyAtam spaShTo hyekeShAm ityatra || 

gatikalpanAyAM ca gantA jIvo gantavyasya brahmaNo.avayavaH vikAro.anyo vA tataH syAt, atyantatAdAtmye gamanAnupapatteH | yadyevam, tataH kiM syAt? ata ucyate -- yadyekadeshaH, tena ekadeshino nityaprAptatvAt na punar brahmagamanam upapadyate | ekadeshaikadeshitvakalpanA ca brahmaNyanupapannA, niravayavatvaprasiddhiH | vikArapakShe.apyetat tulyam, vikAreNApi vikAriNo nityaprAptatvAt | na hi ghaTe mR^idAtmatAM parityajya avatiShThate, parityAge vA abhAvaprApteH | vikArAvayavapakShayoshca tadvataH sthiratvAt brahmaNaH saMsAragamanam api anavakptam | atha anya eva jIvo brahmaNaH, so.aNuH vyApI madhyamaparimANo vA bhavitum arhati | vyApitve gamanAnupapattiH | madhyamaparimANatve ca anityatvaprasaN^gaH | aNutve kR^itsnasharIravedanAnupapattiH | pratiShiddhe ca aNutvamadhyamaparimANatve vistareNa purastAt | parasmAcca anyatve jIvasya tat tvam asi ityAdishAstrabAdhaprasaN^gaH | vikArAvayavapakShayor api samAno.ayaM doShaH | vikArAvayavayoH tadvato.ananyatvAt adoSha iti cet, na, mukhyaikatvAnupapatteH | sarveShu ca eteShu pakSheShu anirmokShaprasaN^gaH, saMsAryAtmatvAnivR^itteH | nivR^ittau vA svarUpanAshaprasaN^gaH, brahmAtmatvAnabhyupagamAcca || 

yat tu kaishcijjalpyate -- nityAni naimittikAni ca karmANyanuShThIyante pratyavAyAnutpattaye, kAmyAni pratiShiddhAni ca parihriyante svarganarakAnavAptaye, sAmpratadehopabhogyAni ca karmANyupabhogenaiva kShipyante -- ityato vartamAnadehapAtAd UrdhvaM dehAntarapratisandhAnakAraNAbhAvAt svarUpAvasthAnalakShaNaM kaivalyaM vinApi brahmAtmatayA evaMvR^ittasya setsyatIti -- tad asat, pramANAbhAvAt | 

na hyetat shAstreNa kenacit pratipAditam -- mokShArthI itthaM samAcared iti | svamanIShayA tu etat tarkitam -- yasmAt karmanimittaH saMsAraH tasmAn nimittAbhAvAn na bhaviShyatIti | na caitat tarkayituM shakyate, nimittAbhAvasya durj~nAnatvAt | bahUni hi karmANi jAtyantarasaJNcitAni iShTAniShTavipAkAni ekaikasya jantoH sambhAvyante | teShAM viruddhaphalAnAM yugapadupabhogAsambhavAt kAnicil labdhAvasarANi idaM janma nirmimate, kAnicit tu deshakAlanimittapratIkShANyAsate -- ityataH teShAm avashiShTAnAM sAmpratenopabhogena kShapaNAsambhavAt na yathAvarNitacaritasyApi vartamAnadehapAte dehAntaranimittAbhAvaH shakyate nishcetum | karmasheShasadbhAvasiddhishca tad ya iha ramaNIyacaraNAH tataH sheSheNa ityAdi shrutismR^itibhyaH | syAd etat -- nityanaimittikAni teShAM kShepakANi bhaviShyantIti -- tat na, virodhAbhAvAt | sati hi virodhe kShepyakShepakabhAvo bhavati | na ca janmAntarasaJNcitAnAM sukR^itAnAM nityanaimittikair asti virodhaH, shuddhirUpatvAvisheShAt | duritAnAM tu ashuddhirUpatvAt sati virodhe bhavatu kShapaNam | na tu tAvatA dehAntaranimittAbhAvasiddhiH, sukR^itanimittatvopapatteH, duritasyApyasheShakShapaNAnavagamAt | na ca nityanaimittikAnuShThAnAt pratyavAyAnutpattimAtram, na punaH phalAntarotpattiH iti pramANam asti, phalAntarasyApyanuniShpAdinaH sambhavAt | smarati hi ApastambaH -- tad yathA Amre phalArthe nimitte chAyAgandhAvanUtpadyete evaM dharmaM caryamANam arthA anUtpadyante iti | na ca asati samyagdarshane sarvAtmanA kAmyapratiShiddhavarjanaM janmaprAyaNAntarAle kenacitpratij~nAtuM shakyam, sunipuNAnAm api sUkShmAparAdhadarshanAt | saMshayitavyaM tu bhavati | tathApi nimittAbhAvasya dur j~nAnatvam eva | na ca anabhyupagamyamAne j~nAnagamye brahmAtmatve kartR^itvabhoktR^itvasvabhAvasya AtmanaH kaivalyamAkAN^kShituM shakyam, agnyauShNyavat svabhAvasyAparihAryatvAt | syAd etat -- kartR^itvabhoktR^itvakAryam anarthaH, na tacchaktiH, tena shaktyavasthAne.api kAryaparihArAdupapanno mokSha iti -- tacca na | shaktisadbhAve kAryaprasavasya durnivAratvAt | athApi syAt -- na kevalA shaktiH kAryam Arabhate anapekShya anyAni nimittAni | ata ekAkinI sA sthitApi nAparAdhyatIti -- tacca na, nimittAnAm api shaktilakShaNena sambandhena nityasambaddhatvAt | tasmAt kartR^itvabhoktR^itvasvabhAve sati Atmani, asatyAM vidyAgamyAyAM brahmAtmatAyAm, na kathaMcana mokShaM prati AshA asti | shrutishca -- nAnyaH panthA vidyate.ayanAya iti j~nAnAdanyaM mokShamArgaM vArayati || 

parasmAd ananyatve.api jIvasya sarvavyavahAralopaprasaN^gaH, pratyakShAdipramANApravR^itteH iti cet -- na, prAkprabodhAt svapnavyavahAravat tadupapatteH | shAstraM ca yatra hi dvaitam iva bhavati taditara itaraM pashyati ityAdinA aprabuddhaviShaye pratyakShAdivyavahAram uktvA, punaH prabuddhaviShaye -- yatra tu asya sarvam AtmaivAbhUt tat kena kaM pashyet [bR^i.A.u. 4.5.15] ityAdinA tad abhAvaM darshayati | 

tad evaM parabrahmavido gantavyAdivij~nAnasya bAdhitatvAt na kathaMcana gatir upapAdayituM shakyA | kiMviShayAH punar gatishrutaya iti, ucyate -- saguNavidyAviShayA bhaviShyanti | tathA hi -- kvacit paJNcAgnividyAM prakR^itya gatir ucyate, kvacit paryaN^kavidyAm, kvacid vaishvAnaravidyAm | yatrApi brahma prakR^itya gatir ucyate -- yathA prANo brahma kaM brahma khaM brahma iti atha yad idam asmin brahmapure daharaM puNDarIkaM veshma [chA.u. 8.1.1] iti ca, tatrApi vAmanItvAdibhiH satyakAmAdibhishca guNaiH saguNasyaiva upAsyatvAt sambhavati gatiH | na kvacit parabrahmaviShayA gatiH shrAvyate, yathA gatipratiShedhaH shrAvitaH -- na tasya prANA utkrAmanti [bR^i.A.u. 4.4.6] iti | brahmavid Apnoti param [tai.u. 2.1] ityAdiShu tu, satyapi Apnotergatyarthatve, varNitena nyAyena deshAntaraprAptyasambhavAt svarUpapratipattir eveyam avidyAdhyAropitanAmarUpapravilayApekShayA abhidhIyate -- brahmaiva san brahmApyeti [bR^i.A.u. 4.4.7] ityAdivat iti draShTavyam | api ca paraviShayA gatir vyAkhyAyamAnA prarocanAya vA syAt, anucintanAya vA | tatra prarocanaM tAvat brahmavido na gatyuktyA kriyate, svasaMvedyenaiva avyavahitena vidyAsamarpitena svAsthyena tatsiddhiH | na ca nityasiddhaniHshreyasanivedanasya asAdhyaphalasya vij~nAnasya gatyanucintane kAcid apekShA upapadyate | tasmAd aparaviShayA gatiH | tatra parAparabrahmavivekAnavadhAraNena aparasmin brahmaNi vartamAnA gatishrutayaH parasminn adhyAropyante | 

kiM dve brahmaNI -- param aparaM ceti? bADham -- etad vai satyakAma paraM cAparaM ca brahma yad oMkAraH ityAdi darshanAt | kiM punaH paraM brahma kim aparam iti, ucyate -- yatra avidyAkR^itanAmarUpAdivisheShapratiShedhAt asthUlAdishabdair brahmopadishyate, tat param | tad eva yatra nAmarUpAdivisheSheNa kenacid vishiShTam upAsanAyopadishyate -- manomayaH prANasharIro bhArUpaH [chA.u. 3.14.2] ityAdi shabdaiH, tad aparam | 

nanu evam advitIyashrutir uparudhyeta -- na, avidyAkR^itanAmarUpopAdhikatayA parihR^itatvAt | tasya ca aparabrahmopAsanasya tatsaMnidhau shrUyamANam sa yadi pitR^ilokakAmo bhavati ityAdi jagadaishvaryalakShaNaM saMsAragocaram eva phalaM bhavati, anivartitatvAd avidyAyAH | tasya ca deshavisheShAvabaddhatvAt tatprAptyarthaM gamanam aviruddham | sarvagatatve.api ca AtmanaH, AkAshasyeva ghaTAdigamane, buddhyAdyupAdhigamane gamanaprasiddhiH ityavAdiShma tadguNasAratvAt ityatra | tasmAt kAryaM bAdariH ityeSha eva sthitaH pakShaH | paraM jaiminiH iti tu pakShAntarapratibhAnamAtrapradarshanaM praj~nAvikAsanAyeti draShTavyam ||14||

  -- o)0(o -- 
6. apratIkAlambanAdhikaraNam

|| 4.3.15 || 

sthitam etat -- kAryaviShayA gatiH, na paraviShayeti | idam idAnIM sandihyate -- kiM sarvAn vikArAlambanAn avisheSheNaiva amAnavaH puruShaH prApayati brahmalokam, uta kAMshcid eveti | kiM tAvat prAptam? sarveShAm eva eShAM viduShAm anyatra parasmAd brahmaNaH gatiH syAt | tathA hi aniyamaH sarvAsAm ityatra avisheSheNaiva eShA vidyAntareShvavatAriteti | evaM prApte, pratyAha -- 

apratIkAlambanAn nayatIti bAdarAyaNa 
ubhayathAdoShAt tatkratushca ||

pratIkAlambanAn varjayitvA sarvAn anyAn vikArAlambanAn nayati brahmalokam -- iti bAdarAyaNa AcAryo manyate | na hyevam ubhayathAbhAvAbhyupagame kashcid doSho.asti, aniyamanyAyasya pratIkavyatirikteShvapyupAsaneShUpapatteH | tat kratushca asya ubhayathAbhAvasya samarthako hetur draShTavyaH | yo hi brahmakratuH, sa brAhmam aishvaryam AsIded iti shliShyate, taM yathA yathopAsate tad eva bhavati iti shruteH, na tu pratIkeShu brahmakratutvam asti, pratIkapradhAnatvAd upAsanasya | 

nanu, abrahmakratur api brahma gacchatIti shrUyate | yathA paJNcAgnividyAyAm -- sa enAn brahma gamayati iti | bhavatu, yatra evam AhatyavAda upalabhyate | tadabhAve tu autsargikeNa tatkratunyAyena brahmakratUnAm eva tatprAptiH, netareShAm iti gamyate ||15||

|| 4.3.16 || 

visheShaM ca darshayati ||

nAmAdiShu pratIkopAsaneShu pUrvasmAt pUrvasmAt phalavisheSham uttarasminn uttarasmin upAsane darshayati -- yAvan nAmno gataM tatrAsya yathAkAmacAro bhavati vAg vAva nAmno bhUyasI yAvad vAco gataM tatrAsya yathAkAmacAro bhavati mano vAva vAco bhUyaH ityAdinA | sa cAyaM phalavisheShaH pratIkatantratvAd upAsanAnAm upapadyate | brahmatantratve tu brahmaNo.avishiShTatvAt kathaM phalavisheShaH syAt ? tasmAt na pratIkAlambanAnAm itaraiH tulyaphalatvam iti ||16||

iti shrImatparamahaMsaparivrAjakAcAryasya shrIgovindabhagavatpUjyapAdashiShyasya 
shrImacchaN^karabhagavataH kR^itau shArIrakamImAMsAsUtrabhAShye
caturthAdhyAyasya tR^itIyaH pAdaH || 
|| 4.3 ||

  -- o)0(o -- 

 
(4.4)
|| caturtho.adhyAye caturthaH pAdaH || 

atra pAde brahmaprAptibrahmalokasthitinirUpaNam ||

1. sampadyAvirbhAvAdhikaraNam 

|| 4.4.1 ||

evam eva eSha samprasAdaH asmAt sharIrAt samutthAya paraM jyotiH upasampadya svena rUpeNa abhiniShpadyata iti shrUyate | tatra saMshayaH -- kiM devalokAdyupabhogasthAneShviva Agantukena kenacit visheSheNa abhiniShpadyata Aho svit AtmamAtreNa ? iti | kiM tAvat prAptam ? sthAnAntareShu ivAgantukena kenacit rUpeNa abhiniShpattiH syAt | mokShasyApi  phalatvaprasiddheH | abhiniShpadyata iti ca utpattiparyAyatvAt | svarUpamAtreNa cet abhiniShpattiH pUrvAsu api avasthAsu svarUpAnApAyAd vibhAvyeta | tasmAt visheSheNa kenacit abhiniShpadyata iti | evaM prApte brUmaH -- 

sampadyAvirbhAvaH svena shabdAt ||

kevalenaiva AtmanA Avirbhavati, na dharmAntareNeti | kutaH? svena rUpeNAbhiniShpadyate iti svashabdAt | anyathA hi svashabdena visheShaNam anavakptaM syAt | 

nanu, AtmIyAbhiprAyaH svashabdo bhaviShyati -- na, tasyAvacanIyatvAt | yenaiva hi kenacid rUpeNAbhiniShpadyate, tasyaiva AtmIyatvopapatteH, sveneti visheShaNam anarthakaM syAt | AtmavacanatAyAM tu arthavat -- kevalenaiva AtmarUpeNAbhiniShpadyate, na AgantukenApararUpeNApIti ||1|| 

|| 4.4.2 || 

kaH punar visheShaH pUrvAvasthAsu, iha ca svarUpAnapAyasAmye satItyata Aha -- 

muktaH pratij~nAnAt ||

yo.atra abhiniShpadyata ityuktaH, sa sarvabandhavinirmuktaH shurAnaiva AtmanA avatiShThate | pUrvatra tu andho bhavatyapi roditIva vinAsham evApIto bhavati iti ca avasthAtrayakaluShitena AtmanA -- ityayaM visheShaH | kathaM punar avagamyate mukto.ayam idAnIM bhavatIti? pratij~nAnAd ityAha | tathA hi -- etaM tv eva te bhUyo.anuvyAkhyAsyAmi iti avasthAtrayadoShavihInam AtmAnam vyAkhyeyatvena pratij~nAya, asharIraM vAva santaM na priyApriye spR^ishataH iti ca upanyasya, svena rUpeNAbhiniShpadyate sa uttamaH puruShaH iti ca upasaMharati | tathA AkhyAyikopakrame.api ya AtmApahatapApmA [chA.u. 8.7.1] ityAdi muktAtmaviShayam eva pratij~nAnam | phalatvaprasiddhir api mokShasya bandhanivR^ittimAtrApekShA, na apUrvopajanApekShA | yad api abhiniShpadyata ityutpattiparyAyatvam, tad api na apUrvAvasthApekSham -- yathA roganivR^ittau arogo.abhiniShpadyata iti, tadvat | tasmAd adoShaH ||2||

|| 4.4.3 || 

AtmA prakaraNAt ||

kathaM punar mukta ityucyate, yAvatA paraM jyotir upasampadya iti kAryagocaram eva enaM shrAvayati, jyotiHshabdasya bhautike jyotiShi rUDhatvAt ? na ca anativR^itto vikAraviShayAt kashcin mukto bhavitum arhati, vikArasya ArtatvaprasiddheH iti -- naiSha doShaH, yataH AtmaivAtra jyotiHshabdena Avedyate, prakaraNAt | ya AtmApahatapApmA vijaro vimR^ityuH [chA.u. 8.7.1] iti prakR^ite parasminn Atmani na akasmAd bhautikaM jyotiH shakyaM grahItum, prakR^itahAnAprakR^itaprakriyAprasaN^gAt | jyotiHshabdaH tu Atmanyapi dR^ishyate -- tad devA jyotiShAM jyotiH iti | prapaJNcitaM ca etat jyotirdarshanAt ityatra ||3||

 -- o)0(o -- 
2. avibhAgenadR^iShTatvAdhikaraNam

|| 4.4.4 ||

avibhAgena dR^iShTatvAt || 

paraM jyotir upasampadya svena rUpeNAbhiniShpadyate yaH, sa kiM parasmAd AtmanaH pR^ithag eva bhavati, uta avibhAgenaivAvatiShThate ? iti vIkShAyAm, sa tatra paryeti [chA.u. 8.12.3] ityadhikaraNAdhikartavyanirdeshAt, jyotir upasampadya [chA.u. 8.12.3] iti ca kartR^ikarmanirdeshAt bhedenaivAvasthAnam iti yasya matiH, taM vyutpAdayati -- avibhakta eva pareNa AtmanA mukto.avatiShThate | kutaH? dR^iShTatvAt | tathA hi -- tat tvam asi [chA.u. 6.8.7], ahaM brahmAsmi [bR^i.A.u. 1.4.10], yatra nAnyat pashyati [chA.u. 7.24.1], na tu tad dvitIyam asti tato.anyad vibhaktaM yat pashyet [bR^i.A.u. 4.3.23] ityevam AdIni vAkyAnyavibhAgenaiva paramAtmAnaM darshayanti | yathAdarshanam eva ca phalaM yuktam, tatkratunyAyAt | yathodakaM shurA shuddham AsiktaM tAdR^ig eva bhavati | evaM muner vijAnata AtmA bhavati gautama iti ca evamAdIni muktasvarUpanirUpaNaparANi vAkyAnyavibhAgam eva darshayanti | nadIsamudrAdinidarshanAni ca | bhedanirdeshaH tu abhede.apyupacaryate -- sa bhagavaH kasmin pratiShThita iti sve mahimni [chA.u. 7.24.1] iti, Atmaratir AtmakrIDAH [chA.u. 7.25.2] iti ca evamAdidarshanAt ||4||

  -- o)0(o -- 
3. brAhmAdhikaraNam

|| 4.4.5 ||

brAhmeNa jaiminir upanyAsAdibhyaH ||

sthitam etat svena rUpeNa [chA.u. 8.3.4] ityatra -- AtmamAtrarUpeNAbhiniShpadyate, na AgantukenApararUpeNeti | adhunA tu tadvisheShabubhutsAyAm abhidhIyate -- svam asya rUpaM brAhmam apahatapApmatvAdisatyasaN^kalpatvAvasAnaM tathA sarvaj~natvaM sarveshvaratvaM ca, tena svarUpeNAbhiniShpadyata iti jaiminir AcAryo manyate | kutaH? upanyAsAdibhyaH tathAtvAvagamAt | tathA hi ya AtmApahatapApmA [chA.u. 8.7.1] ityAdinA satyakAmaH satyasaN^kalpaH [chA.u. 8.7.1] ityevam antena upanyAsena evam AtmakatAm Atmano bodhayati | tathA sa tatra paryeti jakShat krIDan ramamANaH iti aishvaryarUpam Avedayati, tasya sarveShu lokeShu kAmacAro bhavati iti ca | sarvaj~naH sarveshvaraH ityAdivyapadeshAshca evam upapannA bhaviShyantIti ||5||

|| 4.4.6 || 

cititanmAtreNa tadAtmakatvAd ityauDulomiH || 

yadyapi apahatapApmatvAdayo bhedenaiva dharmA nirdishyante, tathApi shabdavikalpajA eva ete | pApmAdinivR^ittimAtraM hi tatra gamyate | caitanyam eva tu asya AtmanaH svarUpam iti tanmAtreNa svarUpeNa abhiniShpattir yuktA | tathA ca shrutiH -- evaM vA are.ayam AtmAnantaro.abAhyaH kR^itsnaH praj~nAnaghana eva [bR^i.A.u. 4.5.13] ityevaMjAtIyakA anugR^ihItA bhaviShyati | satyakAmatvAdayaH tu yadyapi vastusvarUpeNaiva dharmA ucyante -- satyAH kAmA asya iti, tathApi upAdhisambandhAdhInatvAt teShAM na caitanyavat svarUpatvasambhavaH, anekAkAratvapratiShedhAt | pratiShiddhaM hi brahmaNo.anekAkAratvam, na sthAnato.api parasyobhayaliN^gam [ve.sU. 3.2.11] ityatra | 

ata eva ca jakShaNAdisaN^kIrtanam api duHkhAbhAvamAtrAbhiprAyaM stutyartham AtmaratiH [chA.u. 7.25.2] ityAdivat | na hi mukhyAnyeva ratikrIDAmithunAni AtmanimittAni shakyante varNayitum, dvitIyaviShayatvAt teShAm | tasmAn nirastAsheShaprapaJNcena prasannena avyapadeshyena bodhAtmanA abhiniShpadyata ityauDulomir AcAryo manyate ||6||

|| 4.4.7 || 

evam apyupanyAsAt pUrvabhAvAd avirodhaM bAdarAyaNaH ||

evam api pAramArthikacaitanyamAtrasvarUpAbhyupagame.api vyavahArApekShayA pUrvasyApi upanyAsAdibhyo.avagatasya brAhmasya aishvaryarUpasya apratyAkhyAnAd avirodhaM bAdarAyaNa AcAryo manyate ||7||

  -- o)0(o -- 
4. saN^kalpAdhikaraNam 

|| 4.4.8 ||

hArdavidyAyAM shrUyate -- sa yadi pitR^ilokakAmo bhavati saN^kalpAd evAsya pitaraH samuttiShThanti [chA.u. 8.2.1] ityAdi | 

tatra saMshayaH -- kiM saN^kalpa eva kevalaH pitrAdisamutthAne hetuH, uta nimittAntarasahitaH ? iti | tatra satyapi saN^kalpAd eva iti shravaNe lokavat nimittAntarApekShatA yuktA | yathA loke asmadAdInAM saN^kalpAt gamanAdibhyashca hetubhyaH pitrAdisampattir bhavati, evaM muktasyApi syAt | evaM dR^iShTaviparItaM na kalpitaM bhaviShyati | saN^kalpAd eva iti tu rAj~na iva saN^kalpitArthasiddhikarIM sAdhanAntarasAmagrIM sulabhAm apekShya yokShyate | na ca saN^kalpamAtrasamutthAnAH pitrAdayaH manorathavijR^imbhitavat caJNcalatvAt puShkalaM bhogaM samarpayituM paryAptAH syuH iti | evaM prApte, brUmaH -- 

saN^kalpAd eva tu tacchruteH || 

saN^kalpAd eva tu kevalAt pitrAdisamutthAnam iti | kutaH? tacchruteH | saN^kalpAd evAsya pitaraH samuttiShThanti [chA.u. 8.2.1] ityAdikA hi shrutir nimittAntarApekShAyAM pIDyeta | nimittAntaram api tu yadi saN^kalpAnuvidhAyyeva syAt, bhavatu | na tu prayatnAntarasampAdyaM nimittAntaram iShyate, prAksampatteH vandhyasaN^kalpatvaprasaN^gAt | 

na ca shrutyavagamye.arthe lokavad iti sAmAnyato dR^iShTaM kramate | saN^kalpabalAd eva ca eShAM yAvatprayojanaM sthairyopapattiH, prAkR^itasaN^kalpavilakShaNatvAn muktasaN^kalpasya ||8||

|| 4.4.9 || 

ata eva cAnanyAdhipatiH ||

ata eva ca avandhyasaN^kalpatvAt ananyAdhipatir vidvAn bhavati -- nAsyAnyo.adhipatir bhavatItyarthaH | na hi prAkR^ito.api saN^kalpayan anyasvAmikatvam AtmanaH satyAM gatau saN^kalpayati | shrutishcaitad darshayati -- atha ya ihAtmAnam anuvidya vrajantyetAMshca satyAn kAmAMH teShAM sarveShu lokeShu kAmacAro bhavati [chA.u. 8.1.6] iti ||9||

  -- o)0(o -- 
5. abhAvAdhikaraNam 

|| 4.4.10 ||

abhAvaM bAdarir Aha hyevam || 

saN^kalpAd evAsya pitaraH samuttiShThanti [chA.u. 8.2.1] ityataH shruteH manaH tAvat saN^kalpasAdhanaM siddham | sharIrendriyANi punaH prAptaishvaryasya viduShaH santi, na vA santi -- iti samIkShyate | tatra bAdariH tAvad AcAryaH sharIrasyendriyANAM ca abhAvaM mahIyamAnasya viduSho manyate | kasmAt? evaM hi Aha AmnAyaH -- manasaitAn kAmAn pashyan ramate [chA.u. 8.12.5], ya ete brahmaloke [chA.u. 8.13.1] iti | yadi manasA sharIrendriyaishca vihareta, manaseti visheShaNaM na syAt | tasmAd abhAvaH sharIrendriyANAM mokShe ||10||

|| 4.4.11 ||

bhAvaM jaiminir vikalpAmananAt ||

jaiminiH tvacAryaH manovat sharIrasyApi sendriyasya bhAvaM muktaM prati manyate | yataH sa ekadhA bhavati tridhA bhavati [chA.u. 7.23.2] ityAdinA anekadhA bhAvavikalpam Amananti | na hi anekavidhatA vinA sharIrabhedena AJNjasI syAt | yadyapi nirguNAyAM bhUmavidyAyAm ayam anekadhAbhAvavikalpaH paThyate, tathApi vidyamAnam evedaM saguNAvasthAyAm aishvaryaM bhUmavidyAstutaye saN^kIrtyata ityataH saguNavidyAphalabhAvena upatiShThata iti ||11||

|| 4.4.12 ||

ucyate -- 
dvAdashAhavad ubhayavidhaM bAdarAyaNo.ataH || 

bAdarAyaNaH punar AcAryo.ata eva ubhayaliN^gashrutidarshanAt ubhayavidhatvaM sAdhu manyate -- yadA sasharIratAM saN^kalpayati tadA sasharIro bhavati, yadA tu asharIratAM tadA asharIra iti, satyasaN^kalpatvAt, saN^kalpavaicitryAcca | dvAdashAhavat -- yathA dvAdashAhaH satram ahInashca bhavati, ubhayaliN^gashrutidarshanAtevam idam apIti ||12||

|| 4.4.13 || 

tanvabhAve sandhyavadupapatteH ||

yadA tanoH sendriyasya sharIrasya abhAvaH, tadA, yathA sandhye sthAne sharIrendriyaviShayeShvavidyamAneShvapi upalabdhimAtrA eva pitrAdikAmA bhavanti, evaM mokShe.api syuH | evaM hyetad upapadyate ||13||

|| 4.4.14 || 

bhAve jAgradvat ||

bhAve punaH tanoH, yathA jAgarite vidyamAnA eva pitrAdikAmA bhavanti, evaM muktasyApyupapadyate ||14||

  -- o)0(o -- 
6. pradIpAdhikaraNam

|| 4.4.15 ||

bhAvaM jaiminir vikalpAmananAt ityatra sasharIratvaM muktasyoktam | tatra tridhAbhAvAdiShu anekasharIrasargo kiM nirAtmakAni sharIrANi dAruyantravat sR^ijyante, kiM vA sAtmakAnyasmadAdisharIravat -- iti bhavati vIkShA | tatra ca AtmamanasoH bhedAnupapatteH ekena sharIreNa yogAt itarANi sharIrANi nirAtmakAnItyevaM prApte, pratipadyate -- 

pradIpavad AveshaH tathA hi darshayati ||

yathA pradIpa eko.anekapradIpabhAvam Apadyate, vikArashaktiyogAt, evam eko.api san vidvAn aishvaryayogAd anekabhAvam Apadya sarvANi sharIrANyAvishati | kutaH? tathA hi darshayati shAstram ekasyAnekabhAvam -- sa ekadhA bhavati tridhA bhavati paJNcadhA saptadhA navadhA [chA.u. 7.26.2] ityAdi | naitad dAruyantropamAbhyupagame.avakalpate, nApi jIvAntarAveshe | na ca nirAtmakAnAM sharIrANAM pravR^ittiH sambhavati | yat tu Atmamanasor bhedAnupapatteH anekasharIrayogAsambhava iti -- naiSha doShaH | ekamano.anuvartIni samanaskAnyevAparANi sharIrANi satyasaN^kalpatvAt srakShyati | sR^iShTeShu ca teShu upAdhibhedAt Atmano.api bhedenAdhiShThAtR^itvaM yokShyate | eShaiva ca yogashAstreShu yoginAm anekasharIrayogaprakriyA ||15|| 

|| 4.4.16 ||

kathaM punaH muktasya anekasharIrAveshAdilakShaNam aishvaryam abhyupagamyate, yAvatA tat kena kaM vijAnIyAt [bR^i.A.u. 4.5.15], na tu tad dvitIyam asti tato.anyad vibhaktaM yad vijAnIyAt [bR^i.A.u. 4.3.30], salila eko draShTAdvaito bhavati [bR^i.A.u. 4.3.32] iti caivaMjAtIyakA shrutiH visheShavij~nAnaM vArayati | ityata uttaraM paThati -- 

svApyayasampattyor anyatarApekSham AviShkR^itaM hi ||

svApyayaH suShuptam, svam apIto bhavati tasmAd enaM svapitItyAcakShate [chA.u. 6.8.1] iti shruteH | sampattiH kaivalyam, brahmaiva san brahmApyeti [bR^i.A.u. 4.4.7] iti shruteH | tayor anyatarAm avasthAm apekShya etat visheShasaMj~nAbhAvavacanam -- kvacit suShuptAvasthAm apekShyocyate, kvacit kaivalyAvasthAm | katham avagamyate? yataH tatraiva etad adhikAravashAt AviShkR^itam -- etebhyo bhUtebhyaH samutthAya tAnyevAnu vinashyati na pretya saMj~nAsti [bR^i.A.u. 2.4.14], yatra tu asya sarvam AtmaivAbhUt [bR^i.A.u. 4.5.15], yatra supto na kaJNcana kAmaM kAmayate, na kaJNcana svapnaM pashyati [bR^i.A.u. 4.3.19, mA.u. 5] ityAdishrutibhyaH | saguNavidyAvipAkasthAnaM tu etat svargAdivat avasthAntaram, yatraitad aishvaryam upavarNyate | tasmAd adoShaH ||16||

  -- o)0(o -- 
7. jagadvyApArAdhikaraNam

|| 4.4.17 ||

ye saguNabrahmopAsanAt sahaiva manasA IshvarasAyujyaM vrajanti, kiM teShAM niravagraham aishvaryaM bhavati, Aho svit sAvagraham iti saMshayaH | kiM tAvat prAptam? niraN^kusham eva eShAm aishvaryaM bhavitum arhati, Apnoti svArAjyam [tai.u. 1.6.2], sarve.asmai devA balim Avahanti [tai.u. 1.5.3], teShAM sarveShu lokeShu kAmacAro bhavati [chA.u. 7.25.2, 8.1.6] ityAdishrutibhya iti | evaM prApte, paThati -- 

jagadvyApAravarjaM prakaraNAd asaMnihitatvAcca || 

jagadutpattyAdivyApAraM varjayitvA anyat aNimAdyAtmakam aishvaryaM muktAnAM bhavitum arhati, jagadvyApAraH tu nityasiddhasyaiva Ishvarasya | kutaH? tasya tatra prakR^itatvAt | asaMnihitatvAccetareShAm | para eva hi Ishvaro jagadvyapAre.adhikR^itaH, tam eva prakR^itya utpattyAdyupadeshAt, nityashabdanibandhanatvAcca | tadanveShaNavijij~nAsanapUrvakaM tu itareShAm aNimAdyaishvaryaM shrUyate | tenAsaMnihitAH te jagadvyApAre | samanaskatvAd eva ca eteShAm anaikamatye, kasyacit sthityabhiprAyaH kasyacit saMhArAbhiprAya ityevaM virodho.api kadAcit syAt | atha kasyacit saN^kalpam anu anyasya saN^kalpa ityavirodhaH samarthyeta, tataH parameshvarAkUtatantratvam evetareShAm iti vyavatiShThate ||17||


|| 4.4.18 || 

pratyakShopadeshAd iti cen nAdhikArikamaNDalasthokteH ||

atha yad uktam -- Apnoti svArAjyam [tai.u. 1.6.2] ityAdi pratyakShopadeshAt niravagraham aishvaryaM viduShAM nyAyyam iti, tat parihartavyam | atrocyate -- nAyaM doShaH, AdhikArikamaNDalasthokteH | AdhikAriko yaH savitR^imaNDalAdiShu visheShAyataneShvavasthitaH para IshvaraH, tadAyattaiva iyaM svArAjyaprAptir ucyate | yatkAraNam anantaram Apnoti manasaspatim [tai.u. 1.6.2] ityAha | yo hi sarvam anasAM patiH pUrvasiddha IshvaraH taM prApnotItyetad uktaM bhavati | tadanusAreNaiva ca anantaram vAkpatishcakShuShpatiH shrotrapatir vij~nAnapatiH ca bhavati [tai.u. 1.6.2] ityAha | evam anyatrApi yathAsambhavaM nityasiddhaishvarAyattam eva itareShAm aishvaryaM yojayitavyam ||18||

|| 4.4.19 || 

vikArAvarti ca tathA hi sthitim Aha ||

vikArAvartyapi ca nityamuktaM pArameshvaraM rUpam, na kevalaM vikAramAtragocaraM savitR^imaNDalAdyadhiShThAnam | tathA hi asya dvirUpAM sthitim Aha AmnAyaH -- 

tAvAn asya mahimA tato jyAyAMshca puruShaH | 
pAdo.asya sarvA bhUtAni tripAdasyAmR^itaM divi || [chA.u. 3.12.6] ityevam AdiH | 

na ca tat nirvikArarUpam itarAlambanAH prApnuvantIti shakyaM vaktum atatkratutvAt teShAm | atashca yathaiva dvirUpe parameshvare nirguNaM rUpam anavApya saguNa evAvatiShThante, evaM saguNe.api niravagraham aishvaryam anavApya sAvagraha evAvatiShThanta iti draShTavyam ||19||

|| 4.4.20 || 

darshayatashcaivaM pratyakShAnumAne ||

darshayatashca vikArAvartitvaM parasya jyotiShaH shrutismR^itI -- na tatra sUryo bhAti na candratArakaM nemA vidyuto bhAnti kuto.ayam agniH [ka.u. 5.15, shve.u. 6.14., mu.u. 2.2.10] iti, na tad bhAsayate sUryo na shashAN^ko na pAvakaH [gItA 15.6] iti ca | tad evaM vikArAvartitvaM parasya jyotiShaH prasiddham ityabhiprAyaH ||20||

|| 4.4.21 || 

bhogamAtrasAmyaliN^gAcca || 

itashca na niraN^kushaM vikArAlambanAnAm aishvaryam, yasmAt bhogamAtram eva eShAm anAdisiddhineshvareNa samAnam iti shrUyate -- tam AhApo vai khalu mIyante loko.asau iti sa yathaitAM devatAM sarvANi bhUtAnyavantyevaM haivaM vidaM sarvANi bhUtAnyavanti tena etasyai devatAyai sAyujyaM salokatAM jayati [bR^i.A.u. 1.5.23] ityAdi bhedavyapadeshaliN^gebhyaH ||21|| 

|| 4.4.22 ||

nanu evaM sati sAtishayatvAd antavattvam aishvaryasya syAt | tatashca eShAm AvR^ittiH prasajyeta -- ityataH uttaraM bhagavAn bAdarAyaNa AcAryaH paThati -- 

anAvR^ittiH shabdAd anAvR^ittiH shabdAt || 

nADIr ashmisamanvitena arcirAdiparvaNA devayAnena pathA ye brahmalokaM shAstroktavisheShaNaM gacchanti -- yasmin narashca ha vai NyashcArNavau brahmaloke tR^itIyasyAm ito divi, yasminn airaM madIyaM saraH, yasminn ashvatthaH somasavanaH, yasminn aparAjitA pUrbrahmaNaH, yasmiMshca prabhuvimitaM hiraNmayaM veshma, yashcAnekadhA mantrArthavAdAdipradesheShu prapaJNcyate -- te taM prApya na candralokAd iva bhuktabhogA Avartante | kutaH? tayordhvam Ayann amR^itatvam eti teShAM na punar AvR^ittiH etena pratipadyamAnA imaM mAnavam AvartaM nAvartante [chA.u. 4.15.5], brahmalokam abhisampadyante [chA.u. 8.15.1], na ca punar Avartate [chA.u. 8.15.1] ityAdi shabdebhyaH | antavattve.api tu aishvaryasya yathA anAvR^ittiH tathA varNitam -- kAryAtyaye tadadhyakSheNa sahAtaH param [ve.sU. 4.3.10] ityatra | samyagdarshanavidhvastatamasAM tu nityasiddhanirvANaparAyaNAnAM siddhaiva anAvR^ittiH | tadAshrayaNenaiva hi saguNasharaNAnAm apyanAvR^ittisiddhiH iti | anAvR^ittiH shabdAd anAvR^ittiH shabdAt -- iti sUtrAbhyAsaH shAstraparisamAptiM dyotayati ||22||

|| iti shrImatparamahaMsaparivrAjakAcAryAsya shrIgovindabhagavatpUjyapAdashiShyasya
shrImacchaN^karabhagavataH kR^itau shArIrakamImAMsAsUtrabhAShye 
caturthAdhyAyasya caturthaH pAdaH ||

|| iti shrImacchArIrakamImAMsAsUtrabhAShyaM sampUrNam || 

