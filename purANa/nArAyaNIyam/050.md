---
title: ०५०

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/050/050_01.mp3"></div>  
तरलमधुकृद्वृन्दे बृन्दावनेऽथ मनोहरे  
पशुपशिशुभिस्साकं वत्सानुपालनलोलुपः ।  
हलधरसखो देव श्रीमन् विचेरिथ धारयन्  
गवलमुरलीवेत्रं नेत्राभिरामतनुद्युतिः ॥ ५०१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/050/050_02.mp3"></div>  
विहितजगतीरक्षं लक्ष्मीकराम्बुजलालितं  
ददति चरणद्वन्द्वं बृन्दावने त्वयि पावने ।  
किमिव न बभौ सम्पत्सम्पूरितं तरुवल्लरी  
सलिलधरणीगोत्रक्षेत्रादिकं कमलापते ॥ ४९२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/050/050_03.mp3"></div>  
विलसदुलपे कान्तारान्ते समीरणशीतले  
विपुलयमुनातीरे गोवर्धनाचलमूर्धसु ।  
ललितमुरलीनादस्सञ्चारयन्खलु वात्सकं  
क्वचन दिवसे दैत्यं वत्साकृतिं त्वमुदैक्षथाः ॥ ५०३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/050/050_04.mp3"></div>  
रभसविलसत्पुच्छं विच्छायतोऽस्य विलोकयन्  
किमपि वलितस्कन्धं रन्ध्रप्रतीक्षमुदीक्षितम् ।  
तमथ चरणे बिभ्रद्विभ्रामयन्मुहुरुच्चकैः  
कुहचन महावृक्षे चिक्षेपिथ क्षतजीवितम् ॥ ५०४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/050/050_05.mp3"></div>  
निपतति महादैत्ये जात्या दुरात्मनि तत्क्षणं  
निपतनजवक्षुण्णक्षोणीरुहक्षतकानने ।  
दिवि परमिलद्वृन्दा बृन्दारकाः कुसुमोत्करैः  
शिरसि भवतो हर्षाद्वर्षन्ति नाम तदा हरे ॥ ५०५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/050/050_06.mp3"></div>  
सुरभिलतमा मूर्धन्यूर्ध्वं कुतः कुसुमावली  
निपतति तवेत्युक्तो बालैः सहेलमुदैरयः ।  
झटिति दनुजक्षेपेणोर्ध्वं गतस्तरुमण्डलात्  
कुसुमनिकरस्सोऽयं नूनं समेति शनैरिति ॥ ५०६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/050/050_07.mp3"></div>  
क्वचन दिवसे भूयो भूयस्तरेपरुषातपे  
तपनतनयापाथः पातुं गता भवदादयः ।  
चलितगरुतं प्रेक्षामासुर्बकं खलु विस्मृतं  
क्षितिधरगरुच्छेदे कैलासशैलमिवापरम् ॥ ५०७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/050/050_08.mp3"></div>  
पिबति सलिलं गोपव्राते भवनतमभिद्रुतः  
स किल निगिलन्नग्निप्रख्यं पुनर्द्रुतमुद्वमन् ।  
दलयितुमगात्त्रोट्याः कोट्या तदा यु भवान्विभो  
खलजनभिदाचुञ्चुश्चञ्चू प्रगृह्य ददार तम् ॥ ५०८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/050/050_09.mp3"></div>  
सपदि सहजां सन्द्रष्टुं वा मृतां खलु पूतना  
मनुजमघमप्यग्रे गत्वा प्रतीक्षितुमेव वा ।  
शमननिलयं याते तस्मिन्बके सुमनोगणे  
किरति सुमनोबृन्दं बृन्दावनाद्गृहमैयथाः ॥ ५०९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/050/050_10.mp3"></div>  
ललितमुरलीनादं दूरान्निशम्य वधूजनै  
स्त्वरितमुपगम्यारादारूढमोदमुदीक्षितः ।  
जनितजननीनन्दानन्दस्समीरणमन्दिर  
प्रथितवसते शौरे दूरीकुरुष्व ममामयान् ॥ ५०१०॥