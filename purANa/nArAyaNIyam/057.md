---
title: ०५७

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/057/057_01.mp3"></div>  
रामसखः क्वापि दिने कामद भगवन् गतो भवान्विपिनम् ।  
सूनुभिरपि गोपानां धेनुभिरभिसंवृतो लसद्वेषः ॥ ५७१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/057/057_02.mp3"></div>  
सन्दर्शयन्बलाय स्वैरं बृन्दावनश्रियं विमलाम् ।  
काण्डीरैः सह बालैर्भाण्डीरकमागमो वटं क्रीडन् ॥ ५७२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/057/057_03.mp3"></div>  
तावत्तावकनिधनस्पृहयालुर्गोपमूर्तिरदयालुः ।  
दैत्यः प्रलम्बनामा प्रलम्बबाहुं भवन्तमापेदे ॥ ५७३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/057/057_04.mp3"></div>  
जानन्नप्यविजानन्निव तेन समं निबद्धसौहार्दः ।  
वटनिकटे पटुपशुपव्याबद्धं द्वन्द्वयुद्धमारब्धाः ॥ ५७४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/057/057_05.mp3"></div>  
गोपान्विभज्य तन्वन्सङ्घं बलभद्रकं भवत्कमपि ।  
त्वद्बलभीरुं दैत्यं त्वद्बलगतमन्वमन्यथा भगवन् ॥ ५७५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/057/057_06.mp3"></div>  
कल्पितविजेतृवहने समरे परयूथगं स्वदयिततरम् ।  
श्रीदामानमधत्थाः पराजितो भक्तदासतां प्रथयन् ॥ ५७६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/057/057_07.mp3"></div>  
एवं बहुषु विभूमन् बालेषु वहत्सु वाह्यमानेषु ।  
रामविजितः प्रलम्बो जहार तं दूरतो भवद्भीत्या ॥ ५७७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/057/057_08.mp3"></div>  
त्वद्दूरं गमयन्तं तं दृष्ट्वा हलिनि विहितगरिमभरे ।  
दैत्यः स्वरूपमागाद्यद्रूपात्स हि बलोऽपि चकितोऽभूत् ॥ ५७८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/057/057_09.mp3"></div>  
उच्चतया दैत्यतनोस्त्वन्मुखमालोक्य दूरतो रामः ।  
विगतभयो दृढमुष्ट्या भृशदुष्टं सपदि पिष्टवानेनम् ॥ ५७९ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/057/057_10.mp3"></div>  
हत्वा दानववीरं प्राप्तं बलमालिलिङ्गिथ प्रेम्णा ।  
तावन्मिलतोर्युवयोः शिरसि कृता पुष्पवृष्टिरमरगणैः ॥ ५७१० ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/057/057_11.mp3"></div>  
आलम्बो भुवनानां प्रालम्बं निधनमेवमारचयन् ।  
कालं विहाय सद्यो लोलम्बरुचे हरे हरेः क्लेशान् ॥ ५७११॥