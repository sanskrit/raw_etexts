---
title: ०३१

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/031/031_01.mp3"></div>  
प्रीत्या दैत्यस्तव तनुमहःप्रेक्षणीत्सर्वथाऽपि  
त्वामाराध्यन्नजित रचयन्नञ्जलिं सञ्जगाद ।  
मत्तः किं ते समभिलषितं विप्रसूनो वद त्वं  
वित्तं भक्तं भवनमवनीं वापि सर्वं प्रदास्ये ॥ ३११॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/031/031_02.mp3"></div>  
तामक्षीणां बलिगिरमुपाकर्ण्य कारुण्यपूर्णोऽ  
प्यस्योत्सेकं शमयितुमना दैत्यवंशं प्रशंसन् ।  
भूमिं पादत्रयपरिमितां प्रार्थयामासिथ त्वं  
सर्वं देहीति तु निगदिते कस्य हास्यं न वा स्यात् ॥ ३१२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/031/031_03.mp3"></div>  
विश्वेशं मां त्रिपदमिह किं याचसे बालिशस्त्वं  
सर्वां भूमिं वृणु किममुनेत्यालपत्त्वां स दृप्यन् ।  
यस्माद्दर्पात्त्रिपदपरिपूर्त्यक्षमः क्षेपवादान्  
बन्धं चासावगमदतदर्होऽपि गाढोपशान्त्यै ॥ ३१३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/031/031_04.mp3"></div>  
पादत्रय्या यदि न मुदितो विष्टपैर्नापि तुष्ये  
दित्युक्तेऽस्मिन्वरद भवते दातुकामेऽथ तोयम् ।  
दैत्याचार्यस्तव खलु परीक्षार्थिनः प्रेरणात्तं  
मा मा देयं हरिरयमिति व्यक्तमेवाबभाषे ॥ ३१४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/031/031_05.mp3"></div>  
याचत्येवं यदि स भगवान्पूर्णकामोऽस्मि सोऽहं  
दास्याम्येव स्थिरमिति वदन् काव्यशप्तोऽपि दैत्यः ।  
विन्ध्यावल्या निजदयितया दत्तपाद्याय तुभ्यं  
चित्रं चित्रं सकलमपि स प्रार्पयत्तोयपूर्वम् ॥ ३१५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/031/031_06.mp3"></div>  
निस्सन्देहं दितिकुलपतौ त्वय्यशेषार्पणं तद्  
व्यातन्वाने मुमुचुरृषयः सामराः पुष्पवर्षम् ।  
दिव्यं रूपं तव च तदिदं पश्यतां विश्वभाजा  
मुच्चैरुच्चैरवृधदवधीकृत्य विश्वाण्डभाण्डम् ॥ ३१६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/031/031_07.mp3"></div>  
त्वत्पादाग्रं निजपदगतं पुण्डरीकोद्भवोऽसौ  
कुण्डीतोयैरसिचदपुनाद्यज्जलं विश्वलोकान् ।  
हर्षोत्कर्षात् सुबहु खेचरैरुत्सवेऽस्मिन्  
भेरीं निघ्नन्भुवनमचरज्जाम्बवान् भक्तिशाली ॥ ३१७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/031/031_08.mp3"></div>  
तावद्दैत्यास्त्वनुमतिमृते भर्तुरारब्धयुद्धा  
देवोपेतैर्भवदनुचरैः सङ्गता भङ्गमापन् ।  
कालात्मायं वसति पुरतो यद्वशात्प्राग्जिताः स्मः  
किं वो युद्धैरिति बलिगिरा तेऽथ पातालमापुः ॥ ३१८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/031/031_09.mp3"></div>  
पाशैर्बद्धं पतगपतिना दैत्यमुच्चैरवादी  
स्तार्त्तीयीकं दिश मम पदं किं न विश्वेश्वरोऽसि ।  
पादं मूर्ध्नि प्रणय भगवन्नित्यकम्पं वदन्तं  
प्रह्लादस्तं स्वयमुपगतो मानयन्नस्तवीत्त्वाम् ॥ ३१९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/031/031_10.mp3"></div>  
दर्पोच्छित्त्यै विहितमखिलं दैत्य सिद्धोऽसि पुण्यै  
र्लोकस्तेऽस्तु त्रिदिवविजयी वासवत्वं च पश्चात् ।  
मत्सायुज्यं भज च पुनरित्यन्वगृह्णा बलिं तं  
विप्रैस्सन्तानितमखवरः पाहि वातालयेश ॥ ३११०॥