---
title: ०५६

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/056/056_01.mp3"></div>  
रुचिरकम्पितकुण्डलमण्डलः सुचिरमीश ननर्तिथ पन्नगे ।  
अमरताडितदुन्दुभिसुन्दरं वियति गायति दैवतयौवते ॥ ५६१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/056/056_02.mp3"></div>  
नमति यद्यदमुष्य शिरो हरे परिविहाय तदुन्नतमुन्नतम् ।  
परिमथन्पदपङ्करुहा चिरं व्यहरथाः करतालमनोहरम् ॥ ५६२ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/056/056_03.mp3"></div>  
त्वदवभग्नविभुग्नफणागणे गलितशोणितशोणितपाथसि ।  
फणिपताववसीदति सन्नतास्तदबलास्तव माधव पादयोः ॥ ५६३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/056/056_04.mp3"></div>  
अयि पुरैव चिराय परिश्रुतत्वदनुभावविलीनहृदो हि ताः ।  
मुनिभिरप्यनवाष्यपथैः स्तवैर्नुनुवुरीश भवन्तमयन्त्रितम् ॥ ५६४ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/056/056_05.mp3"></div>  
फणिवधूजनभक्तिविलोकनप्रविकसत्करुणाकुलचेतसा ।  
फणिपतिर्भवताच्युत जीवितस्त्वजि समर्पितमूर्तिरवानमत् ॥ ५६५ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/056/056_06.mp3"></div>  
रमणकं व्रजे वारिधिमध्यगं फणिरिपुर्न करोति विरोधिताम् ।  
इति भवद्वचनान्यतिमानयन् फणिपतिर्निरगादुरगैः समम् ॥ ५६६ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/056/056_07.mp3"></div>  
फणिवधूजनदत्तमणिव्रजज्वलितहारदुकूलविभूषितः ।  
तटगतैः प्रमदाश्रुविमिश्रितैः समगथाः स्वजनैर्दिवसावधौ ॥ ५६७ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/056/056_08.mp3"></div>  
निशि पुनस्तमसा व्रजमन्दिरं व्रजितुमक्षम एव जनोत्करे ।  
स्वपति तत्र भवच्चरणाश्रये दवकृशानुररुन्ध समन्ततः ॥ ५६८ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/056/056_09.mp3"></div>  
प्रबुधितानथ पालय पालयेत्युदयदार्तरवान् पशुपालकान् ।  
अवितुमाशु पपाथ महानलं किमिह चित्रमयं खलु ते मुखम् ॥ ५६९ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/056/056_10.mp3"></div>  
शिखिन वर्णत एव हि पीतता परिलसत्युधना क्रिययाऽप्यसौ ।  
इति नुतः पशुपैर्मुदितैर्विभो हर हरे दुरितैः सह मे गदान् ॥ ५६१० ॥