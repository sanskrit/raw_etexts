---
title: ०७६

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/076/076_01.mp3"></div>  
गत्वा सान्दीपनिमथ चतुष्षष्टिमात्रैरहोभिः  
सर्वज्ञस्त्वं सह मुसलिना सर्वविद्यां गृहीत्वा ।  
पुत्रं नष्टं यमनिलयनादाहृतं दक्षिणार्थं  
दत्त्वा तस्मै निजपुरमगा नादयन्पाञ्चजन्यम् ॥ ७६१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/076/076_02.mp3"></div>  
स्मृत्वा स्मृत्वा पशुपसुदृशः प्रेमभारप्रणुन्नाः  
कारुण्येन त्वमपि विवशः प्रहिणोरुद्धवं तम् ।  
किञ्चामुष्मै परमसुहृदे भक्तवर्याय तासां  
भक्त्युद्रेकं सकलभुवने दुर्लभं दर्शयिष्यन् ॥ ७६२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/076/076_03.mp3"></div>  
त्वन्माहात्म्यप्रथिमपिशुनं गोकुलं प्राप्य सायं  
त्वद्वार्ताभिर्बहु स रमयामास नन्दं यशोदाम् ।  
प्रातर्दृष्ट्वा मणिमयरथं शङ्किताः पङ्कजाक्ष्यः  
श्रुत्वौ प्राप्तं भवदनुचरं त्यक्तकार्याः समीयुः ॥ ७६३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/076/076_04.mp3"></div>  
दृष्ट्वा चैनं त्वदुपमलसद्वेषभूषाभिरामं  
स्मृत्वा स्मृत्वा तव विलसितान्युच्चकैस्तानि तानि ।  
रुद्धालापाः कथमपि पुनर्गद्गदां वाचमूचुः  
सौजन्यादीन्निजपरभिदामप्यलं विस्मरन्त्यः ॥ ७६४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/076/076_05.mp3"></div>  
श्रीमन् किं त्वं पितृजनकृते प्रेषितो निर्दयेन  
क्वासौ कान्तो नगरसुदृशां हा हरे नाथ पायाः ।  
आश्लेषाणाममृतवपुषो हन्त ते चुम्बनाना  
मुन्मादानां कुहकवचसां विस्मरेत्कान्त का वा ॥ ७६५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/076/076_06.mp3"></div>  
रासक्रीडालुलितललितं विश्लथत्केशपाशं  
मन्दोद्भिन्नश्रमजलकणं लोभनीयं त्वदङ्गम् ।  
कारुण्याब्धे सकृदपि समालिङ्गितुं दर्शयेति  
प्रेमोन्मादाद्भुवनमदन त्वत्प्रियास्त्वां विलेपुः ॥ ७६६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/076/076_07.mp3"></div>  
एवम्प्रायैर्विवशवचनैराकुला गोपिकास्तास्  
त्वत्सन्देशैः प्रकृतिमनयत्सोऽथ विज्ञानगर्भैः ।  
भूयस्ताभिर्मुदितमतिभिस्त्वन्मयीभिर्वधूभिस्  
तत्तद्वार्तासरसमनयत्कानिचिद्वासराणि ॥ ७६७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/076/076_08.mp3"></div>  
त्वत्प्रोद्गाणैः सहितमनिशं सर्वतो गेहकृत्यं  
त्वद्वार्तैव प्रसरति मिथः सैव चोत्स्वापलापाः ।  
चेष्टाः प्रायस्त्वदनुकृतयस्त्वन्मयं सर्वमेवं  
दृष्ट्वा तत्र व्यमुहदधिकं विस्मयादुद्धवोऽयम् ॥ ७६८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/076/076_09.mp3"></div>  
राधाया मे प्रियतममिदं मत्प्रियैवं ब्रवीति  
त्वं किं मौनं कलयसि सखे मानिनी मत्प्रियेव ।  
इत्याद्येव प्रवदति सखि त्वत्प्रियो निर्जने मा  
मित्थंवादैररमयदयं त्वत्प्रियामुत्पलाक्षीम् ॥ ७६९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/076/076_10.mp3"></div>  
एष्यामि द्रागनुपगमनं केवलं कार्यभाराद्  
विश्लेषेऽपि स्मरणदृढतासम्भवान्मास्तु खेदः ।  
ब्रह्मानन्दे मिलति नचिरात्सङ्गमो वा वियोगस्  
तुल्यो वः स्यादिति तव गिरा सोऽकरोन्निर्व्यथास्ताः ॥ ७६१०॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/076/076_11.mp3"></div>  
एवं भक्तिः सकलभुवने नेशिता न श्रुता वा  
किं शास्त्रौघैः किमिह तपसा गोपिकाभ्यो नमोऽस्तु ।  
इत्यानन्दाकुलमुपगतं गोकुलादुद्धवं तं  
दृष्ट्वा हृष्टो गुरुपुरपते पाहि मामामयौघात् ॥ ७६११॥