---
title: ०७७

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/077/077_01.mp3"></div>  
सैरन्ध्र्यास्तदनु चिरं स्मरातुराया  
यातोऽभूः सललितमुद्धवेन सार्धम् ।  
आवासं त्वदुपगमोत्सवं सदैव  
ध्यायन्त्याः प्रतिदिनवाससज्जिकायाः ॥ ७७१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/077/077_02.mp3"></div>  
उपगते त्वयि पूर्णमनोरथां  
प्रमदसम्भ्रमकम्प्रपयोधराम् ।  
विविधमाननमादधतीं मुदा  
रहसि तां रमयञ्चकृषे सुखम् ॥ ७७२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/077/077_03.mp3"></div>  
पृष्टा वरं पुनरसाववृणोद्वराकी  
भूयस्त्वया सुरतमेव निशान्तरेषु ।  
सायुज्यमस्त्विति वदेत् बुध एव कामं  
सामीप्यमस्त्वनिशमित्यपि नाब्रवीत्किम् ॥ ७७३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/077/077_04.mp3"></div>  
ततो भवान्देव निशासु कासुचिन्  
मृगीदृशं तां निभृतं विनोदयन् ।  
अदादुपश्लोक इति श्रुतं सुतं  
स नारदात्सात्त्वततन्त्रविद्बभौ ॥ ७७४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/077/077_05.mp3"></div>  
अक्रूरमन्दिरमितोऽथ बलोद्धवाभ्या  
मभ्यर्चितो बहु नुतो मुदितेन तेन ।  
एनं विसृज्य विपिनागतपाण्डवेय  
वृत्तं विवेदिथ तथा धृतराष्ट्रचेष्टाम् ॥ ७७५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/077/077_06.mp3"></div>  
विघाताज्जामातुः परमसुहृदो भोजनृपते  
र्जरासन्धे रुन्धत्यनवधिरुषान्धेऽथ मथुराम् ।  
रथाद्यैर्द्योलब्धैः कतिपयबलस्त्वं बलयुत  
स्त्रयोविंशत्यक्षौहिणि तदुपनीतं समहृथाः ॥ ७७६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/077/077_07.mp3"></div>  
बद्धं बलादथ बलेन बलोत्तरं त्वं  
भूयो बलोद्यमरसेन मुमोचिथैनम् ।  
निश्शेषदिग्जयसमाहृतविश्वसैन्यात्  
कोऽन्यस्ततो हि बलपौरुषवांस्तदानीम् ॥ ७७७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/077/077_08.mp3"></div>  
भग्नस्स लग्नहृदयोऽपि नृपैः प्रणुन्नो  
युद्धं त्वया व्यधित षोडशकृत्व एवम् ।  
अक्षौहिणीः शिव शिवास्य जघन्थ विष्णो  
सम्भूय सैकनवतित्रिशतं तदानीम् ॥ ७७८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/077/077_09.mp3"></div>  
अष्टादशेऽस्य समरे समुपेयुषि त्वं  
दृष्ट्वा पुरोऽथ यवनं यवनत्रिकोट्या ।  
त्वष्ट्रा विधाप्य पुरमाशु पयोधिमध्ये  
तत्राथ योगबलतः स्वजनाननैषीः ॥ ७७९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/077/077_10.mp3"></div>  
पद्भ्यां त्वं पद्ममाली चकितिव पुरान्निर्गतो धावमानो  
म्लेच्छेशेनानुयातो वधसुकृतविहीनेन शैले न्यलैषीः ।  
सुप्तेनाङ्घ्र्याहतेन द्रुतमथ मुचुकुन्देन भस्मीकृतेऽस्मिन्  
भूपायास्मै गुहान्ते सुललितवपुषा तस्थिषे भक्तिभाजे ॥ ७७१०॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/077/077_11.mp3"></div>  
एक्ष्वाकोऽहं विरक्तोऽस्म्यखिलनृपसुखे त्वत्प्रसादैककाङ्क्षी  
हा देवेति स्तुवन्तं वरविततिषु तं निस्पृहं वीक्ष्य हृष्यन् ।  
मुक्तेस्तुल्यां च भक्तिं धुतसकलमलं मोक्षमप्याशु दत्त्वा  
कार्यं हिंसाविशुद्ध्यै तप इति च तदा प्रास्थ लोकप्रतीत्यै ॥ ७७११॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/077/077_12.mp3"></div>  
तदनु मथुरां गत्वा हत्वा चमूं यवनाहृतां  
मगधपतिना मार्गे सैन्यैः पुरेव निवारितः ।  
चरमविजयं दर्पायास्मै प्रदाय पलायितो  
जलधिनगरीं यातो वातालयेश्वर पाहि माम् ॥ ७७१२॥