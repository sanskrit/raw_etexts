---
title: ०१४

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/014/014_01.mp3"></div>  
समनुस्मृततावकाङ्घ्रियुग्मः स मनुः पङ्कजसम्भवाङ्गजन्मा ।  
निजमन्तरमन्तरायहीनं चरितं ते कथयन्सुखं निनाय ॥ १ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/014/014_02.mp3"></div>  
समये खलु तत्र कर्दमाख्यो द्रुहिणच्छायभवस्तदीयवाचा ।  
धृतसर्गरसो निसर्गरम्यं भगवंस्त्वामयुतं समाः सिषेवे ॥ २॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/014/014_03.mp3"></div>  
गरुडोपरि कालमेघकम्रं विलसत्केलिसरोजपाणिपद्मम् ।  
हसितोल्लसिताननं विभो त्वं वपुराविष्कुरुषे स्म कर्दमाय ॥ ३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/014/014_04.mp3"></div>  
स्तुवते पुलकावृताय तस्मै मनुपुत्रीं दयितां नवापि पुत्रीः ।  
कपिलं च सुतं स्वमेव पश्चात् स्वगतिं चाप्यनुगृह्य निर्गतोऽभूः ॥ ४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/014/014_05.mp3"></div>  
स मनुश्शतरूपया महिष्या गुणवत्या सुतया च देवहूत्या ।  
भवदीरितनारदोपदिष्टस्समगात्कर्दममागतिप्रतीक्षम् ॥ ५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/014/014_06.mp3"></div>  
मनुनोपहृतां च देवहूतिं तरुणीरत्नमवाप्य कर्दमोऽसौ ।  
भवदर्चननिर्वृतोऽपि तस्यां दृढशुश्रूषणया दधौ प्रसादम् ॥ ६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/014/014_07.mp3"></div>  
सपुनस्त्वदुपासनप्रभावाद्दयिताकामकृते कृते विमाने ।  
वनिताकुलसङ्कुलो नवात्मा व्यहरद्देवपथेषु देवहूत्या ॥ ७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/014/014_08.mp3"></div>  
शतवर्षमथ व्यतीत्य सोऽयं नव कन्याः समवाप्य धन्यरूपाः ।  
वनयानसमुद्यतोऽपि कान्ताहितकृत्त्वज्जननोत्सुको न्यवात्सीत् ॥ ८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/014/014_09.mp3"></div>  
निजभर्तृगिरा भवन्निषेवा निरतायामथ देव देवहूत्याम् ।  
कपिलस्त्वमजायथा जनानां प्रथयिष्यन्परमात्मतत्त्वविद्याम् ॥ ९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/014/014_10.mp3"></div>  
वनमेयुषि कर्दमे प्रसन्ने मतसर्वस्वमुपादिशञ्जनन्यै ।  
कपिलात्मक वायुमदिरेशत्वरितं त्वं परिपाहि मां गदौघात् ॥ १०॥