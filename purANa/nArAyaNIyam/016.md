---
title: ०१६

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/016/016_01.mp3"></div>  
दक्षो विरिञ्चतनयोऽथ मनोस्तनूजां  
लब्ध्वा प्रसूतिमिह षोडश चाप कन्याः ।  
धर्मे त्रयोदश ददौ पितृषु स्वधां च  
स्वाहां हविर्भुजि सतीं गिरिशे त्वदंशे ॥१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/016/016_02.mp3"></div>  
मूर्तिर्हि धर्मगृहिणी सुषुवे भवन्तं  
नारायणं नरसखं महितानुभावम् ।  
यज्जन्मनि प्रमुदिताः कृततुर्यघोषाः  
पुष्पोत्करान्प्रववृषुर्नुनुवुः सुरौघाः ॥२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/016/016_03.mp3"></div>  
दैत्यं सहस्रकवचं कवचैः परीतं  
साहस्रवत्सरतपस्समराभिलव्यैः ।  
पर्यायनीर्मिततपस्समरौ भवन्तौ  
शिष्टैककङ्कटममुं न्यहतां सललिम् ॥३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/016/016_04.mp3"></div>  
अन्वाचरन्नुपदिशन्नपि मोक्षधर्मं  
त्वं भ्रातृमान् बदरिकाश्रममध्यवात्सीः ।  
शक्रोऽथ ते शमतपोबलनिस्सहात्मा  
दिव्याङ्गनापरिवृतं प्रजिघाय मारम् ॥४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/016/016_05.mp3"></div>  
कामो वसन्तमलयानिलबन्धुशाली  
कान्ताकटाक्षविशिखैर्विकसद्विलासैः ।  
विध्यन्मुहुर्मुहुरकम्पमुदीक्ष्य च त्वां  
भीतस्त्वायाथ जगदे मृदुहासभाजा ॥५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/016/016_06.mp3"></div>  
भीत्यालमङ्गजवसन्तसुराङ्गना वो  
मन्मानसन्त्विह जुषुध्वमिति ब्रुवाणः ।  
त्वं विस्मयेन परितः स्तुवतामथैषां  
प्रादर्शयः स्वपरिचारककातराक्षीः ॥६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/016/016_07.mp3"></div>  
सम्मोहनाय मिलिता मदनादयस्ते  
त्वद्दासिकापरिमलैः किल मोहमापुः ।  
दत्तां त्वया च जगृहुस्त्रपयैव सर्व  
स्वर्वासिगर्वशमनीं पुनरुर्वशीं ताम् ॥७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/016/016_08.mp3"></div>  
दृष्ट्वोर्वशीं त्वं कथां च निशम्य शक्रः  
पर्याकुलोऽजनि भवन्महिमावमर्शात् ।  
एवं प्रशान्तरमणीयतरोऽवतारस्  
त्वत्तोऽधिको वरद कृष्णतनुस्त्वमेव ॥८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/016/016_09.mp3"></div>  
दक्षस्तु धातुरतिलालनया रजोन्धो  
नात्यादृतस्त्वयि च कष्टमशान्तिरासीत् ।  
येन व्यरुन्ध स भवत्तनुमेव शर्वं  
यज्ञो च वैरपिशुने स्वसुतां व्यमानीत् ॥९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/016/016_10.mp3"></div>  
कृद्धेशमर्दितमखः स तु कृत्तशीर्षो  
देवप्रसादितहरादथ लब्धजीवः ।  
त्वत्पूरितक्रतुवरः पुनराप शान्तिं  
स त्वं प्रशान्तिकर पाहि मरुत्पुरेश ॥१०॥