---
title: ०८३

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/083/083_01.mp3"></div>  
रामेऽथगोकुलगते प्रमदाप्रसक्ते हूतानुपेतयमुनादमने मदान्धे ।  
स्वैरं समारमति सेवकवादमूढो दूतं न्ययुङ्क्त तव पौण्ड्रकवासुदेवः ॥ ८३१ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/083/083_02.mp3"></div>  
नारायणोऽहमवतीर्ण इहास्मि भूमौ  
धत्से किल त्वमपि मामकलक्षणानि ।  
उत्सृज्य तानि शरणं व्रज मामिति त्वां  
दूतो जगाद सकलैर्हसितः सभायाम् ॥ ८३२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/083/083_03.mp3"></div>  
दूतेऽथ यातवति यादवसैनिकस्त्वं  
यातो ददर्शिथ वपुः किल पौण्ड्रकीयम् ।  
तापेन वक्षसि कृताङ्कमनल्पमूल्य  
श्रीकौस्तुभं मकरकुण्डलपीतचेलम् ॥ ८३३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/083/083_04.mp3"></div>  
कालायसं निजसुदर्शनमस्यतोऽस्य  
कालानलोत्करकिरेण सुदर्शनेन ।  
शीर्षं चकर्तिथ ममर्दिथ चास्य सेनां  
तन्मित्रकाशिपशिरोऽपि चकर्थ काश्याम् ॥ ८३४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/083/083_05.mp3"></div>  
जाड्येन बालकगिराऽपि किलाहमेव  
श्रीवासुदेव इति रूढमतिश्चिरं सः ।  
सायुज्यमेव भवदैक्यधिया गतोऽभूत्  
को नाम कस्य सुकृतं कथमित्यवेयात् ॥ ८३५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/083/083_06.mp3"></div>  
काशीश्वरस्य तनयोऽथ सुदक्षिणाख्यः शर्वं प्रपूज्य भवते विहिताभिचारः ।  
कृत्यानलं कमपि बाणरणातिभीतैर्भूतैः कथञ्चन वृतैः सममभ्यमुञ्चत् ॥ ८३६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/083/083_07.mp3"></div>  
तालप्रमाणचरणामखिलं दहन्तीं  
कृत्यां विलोक्य चकितैः कथितोऽपि पौरैः ।  
द्यूतोत्सवे कमपि नो चलितो विभो त्वं  
पार्श्वस्थमाशु विससर्जिथ कालचक्रम् ॥ ८३७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/083/083_08.mp3"></div>  
अभ्यापतत्यमितधाम्नि भवन्महास्त्रे हा हेति विद्रुतवती खलु घोरकृत्या ।  
रोषात्सुदक्षिणमदक्षिणचेष्टितं तं पुप्लोष चक्रमपि काशिपुरामधाक्षीत् ॥ ८३८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/083/083_09.mp3"></div>  
स खलु विविदो रक्षोघाते कृतोपकृतिः पुरा  
तव तु कलया मृत्युं प्राप्तुं तदा खलतां गतः ।  
नरकसचिवो देशक्लेशं सृजन् नगरान्तिके  
झटिति हलिना युध्यन्नद्धा पपात तलाहतः ॥ ८३९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/083/083_10.mp3"></div>  
साम्बं कौरव्यपुत्रीहरणनियमितं सान्त्वनार्थी कुरूणां  
यातस्तद्वाक्यरोषोद्धृतकरिनगरो मोचयामास रामः ।  
ते घात्याः पाण्डवेयैरिति यदुपृतनां नामुचस्त्वं तदानीं  
तं त्वां दुर्बोधलीलं पवनपुरपते तापशान्त्यै निषेवे ॥ ८३१० ॥