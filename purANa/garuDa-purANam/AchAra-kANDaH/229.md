---
title: २२९

---
श्रीगरुडमहापुराणम् २२९  
सूत उवाच ।  
अशेषलोकनाथस्य सारमाराधनं हरेः ।  
दद्यातु पुरुषसूक्तेण यः पुष्पाण्यप एव च ॥ १,२२९.१ ॥  
  
अर्चितं स्याज्जगदिदं तेन सर्वं चराचरम् ।  
यो न पूजयते विष्णुं तं विद्याद्ब्रह्मघातकम् ॥ १,२२९.२ ॥  
  
यतः प्रवृत्तिर्भूतानां येन सर्वमिदं ततम् ।  
तं यो न ध्यायते विष्णुं स विष्ठायां क्रिमिर्भवेत् ॥ १,२२९.३ ॥  
  
नरके पच्यमानस्तु यमेन परिभाषितः ।  
किन्त्वया नार्चितो देवः केशवः क्लेशनाशनः ॥ १,२२९.४ ॥  
  
उदकेनाप्यभावेन द्रव्याणामर्चितः प्रभुः ।  
यो ददाति स्वकं लोकं स त्वया किं न चार्चितः ॥ १,२२९.५ ॥  
  
न तत्करोति सा माता न पिता नापि बान्धवः ।  
यत्करोति हृषीकेशः सन्तुष्टः श्रद्धयार्चितः ॥ १,२२९.६ ॥  
  
वर्णाश्रमाचारवता पुरुषेण परः पुमान् ।  
विष्णुराराध्यते पन्था नान्यस्तत्तोषकारकः ॥ १,२२९.७ ॥  
  
न दानैर्विविधैर्दत्तैर्न पुष्पैर्नानुलेपनैः ।  
तोषमेति महात्मासौ यथा भक्त्या जनार्दनः ॥ १,२२९.८ ॥  
  
सम्पदैश्वर्यमाहात्म्यैः सन्तत्या न च कर्मणा ।  
विमुक्तैश्चैकता लभ्या मूलमाराधनं हरेः ॥ १,२२९.९ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे विष्णुपूजानिरूपणं नामैकोनत्रिशदुत्तरद्विशततमोऽध्यायः