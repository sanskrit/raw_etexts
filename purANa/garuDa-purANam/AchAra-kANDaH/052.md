---
title: ०५२

---
             ॥ ब्रह्मोवाच ॥  
अतः परं प्रवक्ष्यामि प्रायश्चित्तविधिं द्विजाः ॥  
ब्रह्महा च सुरापश्च स्तेयी च गुरुतल्पगः ॥ 52.1 ॥  
  
पञ्च पातकिनस्त्वेते तत्संयोगी च पञ्चमः ॥  
उपपापानि गोहत्याप्रभृतीनि सुरा जगुः ॥ 52.2 ॥  
  
ब्रह्महा द्वादशाब्दानि कुटीं कृत्वा वने वसेत् ॥  
कुर्य्यादनशनं वाथ भृगोः पतनमेव च ॥ 52.3 ॥  
  
ज्वलन्तं वा विशेदग्निं जलं वा प्रविशेत्स्वयम् ॥  
ब्राह्मणार्थे गवार्थे वा सम्यक् प्राणान्परित्यजेत् ॥ 52.4 ॥  
  
दत्त्वा चान्नं च विदुषे ब्रह्महत्यां व्यपोहति ॥  
अश्वमेधावभृथके स्नात्वा वा मुच्यते द्विजः ॥ 52.5 ॥  
  
सर्वस्वं वा वेदविदे ब्राह्मणाय प्रदापयेत् ॥  
सरस्वत्यास्तरङ्गिण्याः सङ्गमे लोकविश्रुते ॥ 52.6 ॥  
  
शुद्धे त्रिषवणस्नातस्त्रिरात्रोपोषितो द्विजः ॥  
सेतुबन्धे नरः स्नात्वा मुच्यते ब्रह्महत्यया ॥ 52.7 ॥  
  
कपालमोचने स्नात्वा वाराणस्यां तथैव च ॥  
सुरापस्तु सुरां पीत्वा अग्निवर्णां द्विजोत्तमः ॥ 52.8 ॥  
  
पयो घृतं वा गोमूत्रं तस्मात्पापात्प्रमुच्यते ॥  
सुवर्णस्तेयी मुक्तः स्यान्मुसलेन हतो नृपैः ॥ 52.9 ॥  
  
चीरवासा द्विजोऽरण्ये चरेद्ब्रह्महणव्रतम् ॥  
गुरुभार्य्यां समारुह्य ब्राह्मणः काममोहितः ॥ 52.10 ॥  
  
अवगूहेत्स्त्रियं तप्तां दीप्तां कार्ष्णायसीं कृताम् ॥  
गुर्वङ्गनागामिनश्च चरेयुर्बह्महाव्रतम् ॥ 52.11 ॥  
  
चान्द्रायणानि वा कुर्य्यात्पञ्च चत्वारि वा पुनः ॥  
पतितेन च संसर्गं कुरुते यस्तु वै द्विजः ॥ 52.12 ॥  
  
स तत्पापापनोदार्थं तस्यैव व्रतमाचरेत् ॥  
तप्तकृच्छ्रं चरेद्वाथ संवत्सरमतन्द्रितः ॥ 52.13 ॥  
  
सर्वस्वदानं विधिवत्सर्वपापविशोधनम् ॥  
चान्द्रायणं च विधिना कृतं चैवातिकृच्छ्रकम् ॥ 52.14 ॥  
  
पुण्यक्षेत्रे गयादौ च गमनं पापनाशनम् ॥  
अमावस्यां तिथिं प्राप्य यः समाराधयेद्भवम् ॥ 52.15 ॥  
  
ब्राह्मणान् भोजयित्वा तु सर्वपापैः प्रमुच्यते ॥  
उपोषितश्चतुर्दश्यां कृष्णपक्षे समाहितः ॥ 52.16 ॥  
  
यमाय धर्मराजाय मृत्यवे चान्तकाय च ॥  
वैवस्वताय कालाय सर्वभूतक्षयाय च ॥ 52.17 ॥  
  
प्रत्येकं तिलसंयुक्तान्दद्यात्सप्त जलाञ्जलीन् ॥  
स्नात्वा नद्यां तु पूर्वाह्णे मुच्यते सर्वपातकैः ॥ 52.18 ॥  
  
ब्रह्मचर्य्यमधः शय्यामुपवासं द्विजार्चनम् ॥  
व्रतेष्वेतेषु कुर्वीत शान्तः संयतमानसः ॥ 52.19 ॥  
  
पष्ठ्यामुपोषितो देवं शुक्लपक्षे समाहितः ॥  
सप्तम्यामर्चयेद्भानुं मुच्यते सर्वपातकैः ॥ 52.20 ॥  
  
एकादश्यां निराहारः समभ्यर्च्य जनार्दनम् ॥  
द्वादश्यां शुक्लपक्षस्य महापापैः प्रमुच्यते ॥ 52.21 ॥  
  
तपो जपस्तीर्थसेवा देवब्राह्मणपूजनम् ॥  
ग्रहणादिषु कालेषु महापातकनाशनम् ॥ 52.22 ॥  
  
यः सर्वपापयुक्तोऽपि पुण्यतीर्थेषु मानवः ॥  
नियमेन त्यजेत्प्राणान्मुच्यते सर्वपातकैः ॥ 52.23 ॥  
  
ब्रह्मघ्नं वा कृतघ्नं वा महापातकदूषितम् ॥  
भर्त्तारमुद्धरेन्नारी प्रविष्टा सह पावकम् ॥ 52.24 ॥  
  
पतिव्रता तु या नारी भर्त्तुः शुश्रूषणोत्सुका ॥  
न तस्या विद्यते पापमिह लोके परत्र च ॥ 52.25 ॥  
  
तथा रामस्य सुभगा सीता त्रैलोक्यविश्रुता ॥  
पत्नी दाशरथेर्देवी विजिग्ये राक्षसेश्वरम् ॥ 52.26 ॥  
  
फल्गुतीर्थादिषु स्नातः सर्वाचारफलं लभेत् ॥  
इत्याह भगवान्विष्णुः पुरा मम यतव्रताः ॥ 52.27 ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे प्रायश्चित्तनिरूपणं नाम द्विपञ्चाशत्तमोऽध्यायः ॥ 52 ॥