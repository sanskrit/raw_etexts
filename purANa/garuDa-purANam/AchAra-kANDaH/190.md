---
title: १९०

---
श्रीगरुडमहापुराणम् १९०  
हरिरुवाच ।  
अपराजिताया मूलञ्च गोमूत्रेण समन्वितम् ।  
पीतञ्चाशु हरत्येव गण्डमालां न संशयः ॥ १,१९०.१ ॥  
  
अथेन्द्रवारुणीमूलं विधिना पीतमीश्वर ।  
जिङ्गिण्यैरण्डकं रुद्र शूकशिम्ब्या समन्वितम् ।  
शीतोदकञ्च तत्र्यस्तं बाहुग्रीवाव्यथां हरेत् ॥ १,१९०.२ ॥  
  
माहिषं नवनीतञ्च अश्वगन्धा च पिप्पली ।  
वचा कुष्ठद्वयं लेपो लिङ्गस्रोतस्तनार्तिहृत् ॥ १,१९०.३ ॥  
  
कुष्ठनागबलाचूर्णं नवनीतसमन्वितम् ।  
तल्लेपो युवतीनाञ्च कुर्याद्वृत्तोजकौ शुभौ ॥ १,१९०.४ ॥  
  
इन्द्रवारुणिकामूलं यस्य नाम्ना सुदूरतः ।  
निः क्षिप्यते समुत्पाट्य तस्य प्लीहा विनश्यति ॥ १,१९०.५ ॥  
  
पुनर्नवायाः शुक्लाया मूलं तण्डुलवारिणा ।  
पीतं विद्रधिनुत्स्याच्च नात्र कार्या विचारणा ॥ १,१९०.६ ॥  
  
कदलीदलक्षारन्तु पानीयेन प्रसाधितम् ।  
तस्यादनाद्विनश्यन्ति उदरव्याधयोऽखिलाः ॥ १,१९०.७ ॥  
  
कदल्या मूलमादाय गुडाज्येन समन्वितम् ।  
अग्निना साधितं जग्धमुदरस्थक्रिमीन्हरेत् ॥ १,१९०.८ ॥  
  
नित्यं निम्बदलानाञ्च चूर्णमामलकस्य च ।  
प्रत्यूषे भक्षयेच्चैव तस्य कुष्ठं विनश्यति ॥ १,१९०.९ ॥  
  
हरीतकीविडङ्गञ्च हरिद्रा सितसर्षपाः ।  
सोमराजस्य मूलानि करञ्जस्य च रौन्धवम् ।  
गोमूत्रपिष्टान्येतानि कुष्ठरोगहराणि वै ॥ १,१९०.१० ॥  
  
एकश्च त्रिफलाभागस्तथा भागद्वयं शिवा ।  
सोमराजस्य बीजानां जग्धं पथ्येन दद्रुनुत् ॥ १,१९०.११ ॥  
  
अम्लतक्रं सगोमूत्रं क्वथितं लवणान्वितम् ।  
कांस्यघृष्टं खरं लेपात्कुष्ठदद्रुविनाशनम् ॥ १,१९०.१२ ॥  
  
हरिद्रा हरितालश्च दूर्वागोमूत्रसैन्धवम् ।  
अयं लेपो हन्ति दद्रुं पामानं च गरं तथा ॥ १,१९०.१३ ॥  
  
सोम राजस्य बीजानि नवनीतयुतानि च ।  
मधुनास्वादितानि स्युः शुक्लकुष्ठहराणि वै ।  
तक्रान्नपानतो रुद्र नात्र कार्या विचारणा ॥ १,१९०.१४ ॥  
  
श्वेतापरा जितामूलं वर्तितं चास्य वारिणा ।  
तल्लेपो रुद्र मासेन शुक्लकुष्ठविनाशनः ॥ १,१९०.१५ ॥  
  
माहिषं नवनीतञ्च सिन्दूरं समरीचकम् ।  
पामा विलेपनान्नश्येद्दुर्नामा वृषभध्वज ॥ १,१९०.१६ ॥  
  
विशुष्कगाम्भारीमूलं पक्वं क्षीरेण संयुतम् ।  
भक्षितं शुक्लपित्तस्य विनाशकरमीश्वर ॥ १,१९०.१७ ॥  
  
मूलकस्य तु बीजानि ह्यपा मार्गरसेन वै ।  
पिष्टानि तेन लेपेन सिध्मकं रुद्र नश्यति ॥ १,१९०.१८ ॥  
  
कदलीक्षारसंयुक्तहरिद्रा सिध्मकापहा ।  
रम्भापामार्गयोः क्षार एरण्डेन विमिश्रितः ।  
तदभ्यङ्गान्महादेव ! सद्यः सिध्म विनश्यति ॥ १,१९०.१९ ॥  
  
कूष्माण्डनालक्षारश्च सगोमूत्रश्च तत्त्वतः ।  
जलपिष्टा हरिद्रा च सिद्धा मन्दानलेनहि ॥ १,१९०.२० ॥  
  
माहिषेण पुरीषेण वेष्टिता वृषभध्वज ।  
अस्या उद्वर्तनं कुर्यादङ्गसौष्ठवमीश्वर ॥ १,१९०.२१ ॥  
  
तिलसर्षपसंयुक्तं हरिद्राद्वयकुष्ठकम् ।  
तेनोद्वर्तितदेहः स्याद्दुर्गन्धः सुरभिः पुमान् ॥ १,१९०.२२ ॥  
  
मनोहरश्चानुदिनं दूर्वाणां काकजङ्घाया ।  
अर्जुनस्य तु पुष्पाणि जम्बूपत्रयुतानि च ।  
सलोध्राणि च तल्लेपो देहदुर्गन्धतां हरेत् ॥ १,१९०.२३ ॥  
  
युक्तं लोध्रभवैर्नोरैश्चूर्णन्तु कनकस्य च ।  
तेनोद्वर्तितदेहस्य न स्याद्ग्रीष्मप्रबाधिका ॥ १,१९०.२४ ॥  
  
दुग्धेनोषसि सेकश्च घर्मदोषश्च नश्यति ।  
काकजङ्घोद्वर्तनन्तु ह्यङ्गरागकरं भवेत् ॥ १,१९०.२५ ॥  
  
मधुयष्टी शर्करा च वासकस्य रसो मधु ।  
एतत्पीतं रक्तपित्तकामलापाण्डुरोगनुत् ॥ १,१९०.२६ ॥  
  
रक्तपित्तं हरेत्पीतो वासकस्य रसो मधु ।  
प्रातः काले तोयपानात्पीनसं दारुणं हरेत् ॥ १,१९०.२७ ॥  
  
बिभीतकस्य वै चूर्णं पिप्पल्याः सैन्धवस्य च ।  
पीतं सकाञ्जिकं हन्ति स्वरभेदं महेश्वर ॥ १,१९०.२८ ॥  
  
चूर्णमामलकं सेव्यं पीतं गव्यपयोऽन्वितम् ।  
मनः शिला बलामूलं कोलपण च गुग्गुलुः ॥ १,१९०.२९ ॥  
  
जातिपत्रं कोलपत्रं तथा चैव मनः शिला ।  
एभिश्चैव कृता वर्तिर्बदर्यग्नौ महेश्वर ।  
धूमपानं कासहरं नात्र कार्या विचारणा ॥ १,१९०.३० ॥  
  
त्रिफलापिप्पलीचूर्णं भक्षितं मधुनायुतम् ।  
भोजनादौ हि समधु पिपासाज्व(त्व)रितं हरेत् ॥ १,१९०.३१ ॥  
  
बिल्वमूलञ्च समधुगुडूचीक्वथितं जलम् ।  
पीतं हरेच्च त्रिवधं छर्दिं नैवात्रसंशयः ।  
पीता दूर्वा छर्दिनुत्स्यात्पिष्टातण्डुलवारिणा ॥ १,१९०.३२ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे नवत्यधिकशततमोऽध्यायः