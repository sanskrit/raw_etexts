---
title: १५४

---
श्रीगरुडमहापुराणम् १५४  
धन्वन्तरिरुवाच ।  
हृद्रोगादिनिदानं ते वक्ष्येऽहं सुश्रुताधुना ।  
कृमिहृद्रोगलिङ्गैश्च स्मृताः पञ्च तु हृद्गताः ॥ १,१५४.१ ॥  
  
वातेन शून्यातात्यर्थं भुज्यते रोरुदीति च ।  
भिद्यते शुष्यते स्तब्धं हृदयं शून्यता भ्रमः ॥ १,१५४.२ ॥  
  
अकस्माद्दीनता शोको भयं शब्देऽसैष्णुता ।  
वेपथुर्वेपनान्मोहः श्वासरोधोऽल्पनिद्रता ॥ १,१५४.३ ॥  
  
पित्तात्तृष्णा श्रमो दाहो स्वेदोऽम्लकफजः क्रमः ।  
छर्दनं ह्यम्लपित्तस्य धूमकल्पितको ज्वरः ॥ १,१५४.४ ॥  
  
श्लेष्मणा हृदयं स्तब्धं भारिकं साश्मगर्भवत् ।  
कासास्थिसादनिष्ठीवनिद्रालस्यारुचिज्वराः ॥ १,१५४.५ ॥  
  
हृद्रोगे हि त्रिभिर्देषैः कृमिभिः श्यावनेत्रता ।  
तमः प्रवेशो हृल्लासः शोथः कण्डूः कफस्त्रुतिः ॥ १,१५४.६ ॥  
  
हृदयं सततं चात्र क्रकचेनेव दीर्यते ।  
चिकित्सदामयं (रं) घोरं तच्छीघ्रं शीघ्रमारिणम् ॥ १,१५४.७ ॥  
  
वातात्पित्तात्कफात्तृष्णा सन्निपाताद्बलक्षयः ।  
षष्ठी स्यादुपसर्गाच्च वातपित्ते च कारणम् ॥ १,१५४.८ ॥  
  
सर्वेषु तत्प्रकोपो हि सम्यग्धातुप्रशोषणात् ।  
सर्वदेहभ्रामोत्कम्पतापहृद्दाहमोहकृत् ॥ १,१५४.९ ॥  
  
जिह्वामूलगलक्लोमतालुतोयवहाः शिराः ।  
संशोष्य तृष्णा जायन्ते तासां सामान्यलक्षणम् ॥ १,१५४.१० ॥  
  
मुखशोषो जलातृप्तिरन्नद्वेषः स्वरक्षयः ।  
कण्ठोष्ठतालुकार्कश्याज्जिह्वानिष्क्रमणे क्लमः ॥ १,१५४.११ ॥  
  
प्रलापश्चित्तविभ्रंशो ह्युद्गराढ्यस्तथामयः ।  
मारुतात्क्षामतादैन्यं शङ्खभे (तो) दः शिरौभ्रमः ॥ १,१५४.१२ ॥  
  
गन्धाज्ञानास्यवैरस्यश्रुतिनिद्राबलक्षयाः ।  
शीताम्लफेनवृद्धिश्च पित्तान्मूर्छास्यतिक्तता ॥ १,१५४.१३ ॥  
  
रक्तेक्षणत्वं सततं शोषो दाहोऽतिधूमकः ।  
कफो रसाद्विकुपितस्तोयवाहिषु मारुतः ॥ १,१५४.१४ ॥  
  
स्रोतस्तु सकफं तेन पङ्कवच्छोष्यते ततः ।  
शूकैरिवाचितः कण्ठो निद्रा मधुरवक्रता ॥ १,१५४.१५ ॥  
  
आध्मानं शिरसो जाड्यं स्तैमित्यच्छर्द्यरोचकम् ।  
आलस्यमविपाकञ्च यः स स्यात्सर्वलक्षणः ॥ १,१५४.१६ ॥  
  
आमोद्भवाच्च रक्तस्य संरोधाद्वातपित्तता ।  
उष्णाक्रान्तस्य सहसा शीताम्भो भजतस्तृषा ॥ १,१५४.१७ ॥  
  
उष्णादूर्ध्वं गतः कोष्ठं कुर्याद्वै पित्तजैवसा ।  
या च पानातिपानोत्था तीक्ष्णाग्रे स्नेहपाकजा ॥ १,१५४.१८ ॥  
  
स्निग्धकट्वम्ललवणभोजनेन कफोद्भवा ।  
तृष्णारसक्षयोक्तेन लक्षणेन क्षयात्मिका ॥ १,१५४.१९ ॥  
  
शोषमोहज्वराद्यन्यदीर्घरोगोपसर्गतः ।  
या तृष्णा जायते तीव्रा सोपसर्गात्मिका स्मृता ॥ १,१५४.२० ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे आम्लपित्तनिदाना नाम चतुः पञ्चाशदुत्तरशततमोऽध्यायः