BR-05-02-027-001	सञ्जय उवाच
BR-05-02-027-001a	धर्मे नित्या पाण्डव ते विचेष्टा लोके श्रुता दृश्यते चापि पार्थ
BR-05-02-027-001c	महास्रावं जीवितं चाप्यनित्यं सम्पश्य त्वं पाण्डव मा विनीनशः
BR-05-02-027-002a	न चेद्भागं कुरवोऽन्यत्र युद्धात्प्रयच्छन्ते तुभ्यमजातशत्रो
BR-05-02-027-002c	भैक्षचर्यामन्धकवृष्णिराज्ये श्रेयो मन्ये न तु युद्धेन राज्यम्
BR-05-02-027-003a	अल्पकालं जीवितं यन्मनुष्ये महास्रावं नित्यदुःखं चलं च
BR-05-02-027-003c	भूयश्च तद्वयसो नानुरूपं तस्मात्पापं पाण्डव मा प्रसार्षीः
BR-05-02-027-004a	कामा मनुष्यं प्रसजन्त एव धर्मस्य ये विघ्नमूलं नरेन्द्र
BR-05-02-027-004c	पूर्वं नरस्तान्धृतिमान्विनिघ्नँल्लोके प्रशंसां लभतेऽनवद्याम्
BR-05-02-027-005a	निबन्धनी ह्यर्थतृष्णेह पार्थ तामेषतो बाध्यते धर्म एव
BR-05-02-027-005c	धर्मं तु यः प्रवृणीते स बुद्धः कामे गृद्धो हीयतेऽर्थानुरोधात्
BR-05-02-027-006a	धर्मं कृत्वा कर्मणां तात मुख्यं महाप्रतापः सवितेव भाति
BR-05-02-027-006c	हानेन धर्मस्य महीमपीमां लब्ध्वा नरः सीदति पापबुद्धिः
BR-05-02-027-007a	वेदोऽधीतश्चरितं ब्रह्मचर्यं यज्ञैरिष्टं ब्राह्मणेभ्यश्च दत्तम्
BR-05-02-027-007c	परं स्थानं मन्यमानेन भूय आत्मा दत्तो वर्षपूगं सुखेभ्यः
BR-05-02-027-008a	सुखप्रिये सेवमानोऽतिवेलं योगाभ्यासे यो न करोति कर्म
BR-05-02-027-008c	वित्तक्षये हीनसुखोऽतिवेलं दुःखं शेते कामवेगप्रणुन्नः
BR-05-02-027-009a	एवं पुनरर्थचर्याप्रसक्तो हित्वा धर्मं यः प्रकरोत्यधर्मम्
BR-05-02-027-009c	अश्रद्दधत्परलोकाय मूढो हित्वा देहं तप्यते प्रेत्य मन्दः
BR-05-02-027-010a	न कर्मणां विप्रणाशोऽस्त्यमुत्र पुण्यानां वाप्यथ वा पापकानाम्
BR-05-02-027-010c	पूर्वं कर्तुर्गच्छति पुण्यपापं पश्चात्त्वेतदनुयात्येव कर्ता
BR-05-02-027-011a	न्यायोपेतं ब्राह्मणेभ्यो यदन्नं श्रद्धापूतं गन्धरसोपपन्नम्
BR-05-02-027-011c	अन्वाहार्येषूत्तमदक्षिणेषु तथारूपं कर्म विख्यायते ते
BR-05-02-027-012a	इह क्षेत्रे क्रियते पार्थ कार्यं न वै किञ्चिद्विद्यते प्रेत्य कार्यम्
BR-05-02-027-012c	कृतं त्वया पारलोक्यं च कार्यं पुण्यं महत्सद्भिरनुप्रशस्तम्
BR-05-02-027-013a	जहाति मृत्युं च जरां भयं च न क्षुत्पिपासे मनसश्चाप्रियाणि
BR-05-02-027-013c	न कर्तव्यं विद्यते तत्र किञ्चिदन्यत्र वै इन्द्रियप्रीणनार्थात्
BR-05-02-027-014a	एवंरूपं कर्मफलं नरेन्द्र मात्रावता हृदयस्य प्रियेण
BR-05-02-027-014c	स क्रोधजं पाण्डव हर्षजं च लोकावुभौ मा प्रहासीश्चिराय
BR-05-02-027-015a	अन्तं गत्वा कर्मणां या प्रशंसा सत्यं दमश्चार्जवमानृशंस्यम्
BR-05-02-027-015c	अश्वमेधो राजसूयस्तथेष्टः पापस्यान्तं कर्मणो मा पुनर्गाः
BR-05-02-027-016a	तच्चेदेवं देशरूपेण पार्थाः करिष्यध्वं कर्म पापं चिराय
BR-05-02-027-016c	निवसध्वं वर्षपूगान्वनेषु दुःखं वासं पाण्डवा धर्महेतोः
BR-05-02-027-017a	अप्रव्रज्ये योजयित्वा पुरस्तादात्माधीनं यद्बलं ते तदासीत्
BR-05-02-027-017c	नित्यं पाञ्चालाः सचिवास्तवेमे जनार्दनो युयुधानश्च वीरः
BR-05-02-027-018a	मत्स्यो राजा रुक्मरथः सपुत्रः प्रहारिभिः सह पुत्रैर्विराटः
BR-05-02-027-018c	राजानश्च ये विजिताः पुरस्तात्त्वामेव ते संश्रयेयुः समस्ताः
BR-05-02-027-019a	महासहायः प्रतपन्बलस्थः पुरस्कृतो वासुदेवार्जुनाभ्याम्
BR-05-02-027-019c	वरान्हनिष्यन्द्विषतो रङ्गमध्ये व्यनेष्यथा धार्तराष्ट्रस्य दर्पम्
BR-05-02-027-020a	बलं कस्माद्वर्धयित्वा परस्य निजान्कस्मात्कर्शयित्वा सहायान्
BR-05-02-027-020c	निरुष्य कस्माद्वर्षपूगान्वनेषु युयुत्ससे पाण्डव हीनकालम्
BR-05-02-027-021a	अप्रज्ञो वा पाण्डव युध्यमानो अधर्मज्ञो वा भूतिपथाद्व्यपैति
BR-05-02-027-021c	प्रज्ञावान्वा बुध्यमानोऽपि धर्मं संरम्भाद्वा सोऽपि भूतेरपैति
BR-05-02-027-022a	नाधर्मे ते धीयते पार्थ बुद्धिर्न संरम्भात्कर्म चकर्थ पापम्
BR-05-02-027-022c	अद्धा किं तत्कारणं यस्य हेतोः प्रज्ञाविरुद्धं कर्म चिकीर्षसीदम्
BR-05-02-027-023a	अव्याधिजं कटुकं शीर्षरोगं यशोमुषं पापफलोदयं च
BR-05-02-027-023c	सतां पेयं यन्न पिबन्त्यसन्तो मन्युं महाराज पिब प्रशाम्य
BR-05-02-027-024a	पापानुबन्धं को नु तं कामयेत क्षमैव ते ज्यायसी नोत भोगाः
BR-05-02-027-024c	यत्र भीष्मः शान्तनवो हतः स्याद्यत्र द्रोणः सहपुत्रो हतः स्यात्
BR-05-02-027-025a	कृपः शल्यः सौमदत्तिर्विकर्णो विविंशतिः कर्णदुर्योधनौ च
BR-05-02-027-025c	एतान्हत्वा कीदृशं तत्सुखं स्याद्यद्विन्देथास्तदनुब्रूहि पार्थ
BR-05-02-027-026a	लब्ध्वापीमां पृथिवीं सागरान्तां जरामृत्यू नैव हि त्वं प्रजह्याः
BR-05-02-027-026c	प्रियाप्रिये सुखदुःखे च राजन्नेवं विद्वान्नैव युद्धं कुरुष्व
BR-05-02-027-027a	अमात्यानां यदि कामस्य हेतोरेवंयुक्तं कर्म चिकीर्षसि त्वम्
BR-05-02-027-027c	अपाक्रमेः सम्प्रदाय स्वमेभ्यो मा गास्त्वं वै देवयानात्पथोऽद्य
