वैशम्पायन उवाच	001  
एवमुक्त्वा महाप्राज्ञो धृतराष्ट्रः सुयोधनम्	001a  
पुनरेव महाभागः सञ्जयं पर्यपृच्छत	001c  
ब्रूहि सञ्जय यच्छेषं वासुदेवादनन्तरम्	002a  
यदर्जुन उवाच त्वां परं कौतूहलं हि मे	002c  
सञ्जय उवाच	003  
वासुदेववचः श्रुत्वा कुन्तीपुत्रो धनञ्जयः	003a  
उवाच काले दुर्धर्षो वासुदेवस्य शृण्वतः	003c  
पितामहं शान्तनवं धृतराष्ट्रं च सञ्जय	004a  
द्रोणं कृपं च कर्णं च महाराजं च बाह्लिकम्	004c  
द्रौणिं च सोमदत्तं च शकुनिं चापि सौबलम्	005a  
दुःशासनं शलं चैव पुरुमित्रं विविंशतिम्	005c  
विकर्णं चित्रसेनं च जयत्सेनं च पार्थिवम्	006a  
विन्दानुविन्दावावन्त्यौ दुर्मुखं चापि कौरवम्	006c  
सैन्धवं दुःसहं चैव भूरिश्रवसमेव च	007a  
भगदत्तं च राजानं जलसन्धं च पार्थिवम्	007c  
ये चाप्यन्ये पार्थिवास्तत्र योद्धुं समागताः कौरवाणां प्रियार्थम्	008a  
मुमूर्षवः पाण्डवाग्नौ प्रदीप्ते समानीता धार्तराष्ट्रेण सूत	008c  
यथान्यायं कौशलं वन्दनं च समागता मद्वचनेन वाच्याः	009a  
इदं ब्रूयाः सञ्जय राजमध्ये सुयोधनं पापकृतां प्रधानम्	009c  
अमर्षणं दुर्मतिं राजपुत्रं पापात्मानं धार्तराष्ट्रं सुलुब्धम्	010a  
सर्वं ममैतद्वचनं समग्रं सहामात्यं सञ्जय श्रावयेथाः	010c  
एवं प्रतिष्ठाप्य धनञ्जयो मां ततोऽर्थवद्धर्मवच्चापि वाक्यम्	011a  
प्रोवाचेदं वासुदेवं समीक्ष्य पार्थो धीमाँल्लोहितान्तायताक्षः	011c  
यथा श्रुतं ते वदतो महात्मनो मधुप्रवीरस्य वचः समाहितम्	012a  
तथैव वाच्यं भवता हि मद्वचः समागतेषु क्षितिपेषु सर्वशः	012c  
शराग्निधूमे रथनेमिनादिते धनुःस्रुवेणास्त्रबलापहारिणा	013a  
यथा न होमः क्रियते महामृधे तथा समेत्य प्रयतध्वमादृताः	013c  
न चेत्प्रयच्छध्वममित्रघातिनो युधिष्ठिरस्यांशमभीप्सितं स्वकम्	014a  
नयामि वः स्वाश्वपदातिकुञ्जरान्दिशं पितॄणामशिवां शितैः शरैः	014c  
ततोऽहमामन्त्र्य चतुर्भुजं हरिं धनञ्जयं चैव नमस्य सत्वरः	015a  
जवेन सम्प्राप्त इहामरद्युते तवान्तिकं प्रापयितुं वचो महत्	015c  
