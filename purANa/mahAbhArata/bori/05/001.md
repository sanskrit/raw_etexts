001	वैशम्पायन उवाच
001a	कृत्वा विवाहं तु कुरुप्रवीरास्तदाभिमन्योर्मुदितस्वपक्षाः
001c	विश्रम्य चत्वार्युषसः प्रतीताः सभां विराटस्य ततोऽभिजग्मुः
002a	सभा तु सा मत्स्यपतेः समृद्धा मणिप्रवेकोत्तमरत्नचित्रा
002c	न्यस्तासना माल्यवती सुगन्धा तामभ्ययुस्ते नरराजवर्याः
003a	अथासनान्याविशतां पुरस्तादुभौ विराटद्रुपदौ नरेन्द्रौ
003c	वृद्धश्च मान्यः पृथिवीपतीनां पितामहो रामजनार्दनाभ्याम्
004a	पाञ्चालराजस्य समीपतस्तु शिनिप्रवीरः सहरौहिणेयः
004c	मत्स्यस्य राज्ञस्तु सुसन्निकृष्टौ जनार्दनश्चैव युधिष्ठिरश्च
005a	सुताश्च सर्वे द्रुपदस्य राज्ञो भीमार्जुनौ माद्रवतीसुतौ च
005c	प्रद्युम्नसाम्बौ च युधि प्रवीरौ विराटपुत्रश्च सहाभिमन्युः
006a	सर्वे च शूराः पितृभिः समाना वीर्येण रूपेण बलेन चैव
006c	उपाविशन्द्रौपदेयाः कुमाराः सुवर्णचित्रेषु वरासनेषु
007a	तथोपविष्टेषु महारथेषु विभ्राजमानाम्बरभूषणेषु
007c	रराज सा राजवती समृद्धा ग्रहैरिव द्यौर्विमलैरुपेता
008a	ततः कथास्ते समवाययुक्ताः कृत्वा विचित्राः पुरुषप्रवीराः
008c	तस्थुर्मुहूर्तं परिचिन्तयन्तः कृष्णं नृपास्ते समुदीक्षमाणाः
009a	कथान्तमासाद्य च माधवेन सङ्घट्टिताः पाण्डवकार्यहेतोः
009c	ते राजसिंहाः सहिता ह्यशृण्वन्वाक्यं महार्थं च महोदयं च
010	कृष्ण उवाच
010a	सर्वैर्भवद्भिर्विदितं यथायं युधिष्ठिरः सौबलेनाक्षवत्याम्
010c	जितो निकृत्यापहृतं च राज्यं पुनः प्रवासे समयः कृतश्च
011a	शक्तैर्विजेतुं तरसा महीं च सत्ये स्थितैस्तच्चरितं यथावत्
011c	पाण्डोः सुतैस्तद्व्रतमुग्ररूपं वर्षाणि षट्सप्त च भारताग्र्यैः
012a	त्रयोदशश्चैव सुदुस्तरोऽयमज्ञायमानैर्भवतां समीपे
012c	क्लेशानसह्यांश्च तितिक्षमाणैर्यथोषितं तद्विदितं च सर्वम्
013a	एवं गते धर्मसुतस्य राज्ञो दुर्योधनस्यापि च यद्धितं स्यात्
013c	तच्चिन्तयध्वं कुरुपाण्डवानां धर्म्यं च युक्तं च यशस्करं च
014a	अधर्मयुक्तं च न कामयेत राज्यं सुराणामपि धर्मराजः
014c	धर्मार्थयुक्तं च महीपतित्वं ग्रामेऽपि कस्मिंश्चिदयं बुभूषेत्
015a	पित्र्यं हि राज्यं विदितं नृपाणां यथापकृष्टं धृतराष्ट्रपुत्रैः
015c	मिथ्योपचारेण तथाप्यनेन कृच्छ्रं महत्प्राप्तमसह्यरूपम्
016a	न चापि पार्थो विजितो रणे तैः स्वतेजसा धृतराष्ट्रस्य पुत्रैः
016c	तथापि राजा सहितः सुहृद्भिरभीप्सतेऽनामयमेव तेषाम्
017a	यत्तत्स्वयं पाण्डुसुतैर्विजित्य समाहृतं भूमिपतीन्निपीड्य
017c	तत्प्रार्थयन्ते पुरुषप्रवीराः कुन्तीसुता माद्रवतीसुतौ च
018a	बालास्त्विमे तैर्विविधैरुपायैः सम्प्रार्थिता हन्तुममित्रसाहाः
018c	राज्यं जिहीर्षद्भिरसद्भिरुग्रैः सर्वं च तद्वो विदितं यथावत्
019a	तेषां च लोभं प्रसमीक्ष्य वृद्धं धर्मात्मतां चापि युधिष्ठिरस्य
019c	सम्बन्धितां चापि समीक्ष्य तेषां मतिं कुरुध्वं सहिताः पृथक्च
020a	इमे च सत्येऽभिरताः सदैव तं पारयित्वा समयं यथावत्
020c	अतोऽन्यथा तैरुपचर्यमाणा हन्युः समेतान्धृतराष्ट्रपुत्रान्
021a	तैर्विप्रकारं च निशम्य राज्ञः सुहृज्जनास्तान्परिवारयेयुः
021c	युद्धेन बाधेयुरिमांस्तथैव तैर्वध्यमाना युधि तांश्च हन्युः
022a	तथापि नेमेऽल्पतया समर्थास्तेषां जयायेति भवेन्मतं वः
022c	समेत्य सर्वे सहिताः सुहृद्भिस्तेषां विनाशाय यतेयुरेव
023a	दुर्योधनस्यापि मतं यथावन्न ज्ञायते किं नु करिष्यतीति
023c	अज्ञायमाने च मते परस्य किं स्यात्समारभ्यतमं मतं वः
024a	तस्मादितो गच्छतु धर्मशीलः शुचिः कुलीनः पुरुषोऽप्रमत्तः
024c	दूतः समर्थः प्रशमाय तेषां राज्यार्धदानाय युधिष्ठिरस्य
025a	निशम्य वाक्यं तु जनार्दनस्य धर्मार्थयुक्तं मधुरं समं च
025c	समाददे वाक्यमथाग्रजोऽस्य सम्पूज्य वाक्यं तदतीव राजन्
