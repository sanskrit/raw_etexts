001  	भीष्म उवाच ||
001a	सा निष्क्रमन्ती नगराच्चिन्तयामास भारत |
001c	पृथिव्यां नास्ति युवतिर्विषमस्थतरा मया |
001e 	बान्धवैर्विप्रहीनास्मि शाल्वेन च निराकृता ||
002a	न च शक्यं पुनर्गन्तुं मया वारणसाह्वयम् |
002c	अनुज्ञातास्मि भीष्मेण शाल्वमुद्दिश्य कारणम् ||
003a	किं नु गर्हाम्यथात्मानमथ भीष्मं दुरासदम् |
003c	आहो स्वित्पितरं मूढं यो मेऽकार्षीत्स्वयंवरम् ||
004a	ममायं स्वकृतो दोषो याहं भीष्मरथात्तदा |
004c	प्रवृत्ते वैशसे युद्धे शाल्वार्थं नापतं पुरा |
004e 	तस्येयं फलनिर्वृत्तिर्यदापन्नास्मि मूढवत् ||
005a	धिग्भीष्मं धिक्च मे मन्दं पितरं मूढचेतसम् |
005c	येनाहं वीर्यशुल्केन पण्यस्त्रीवत्प्रवेरिता ||
006a	धिङ्मां धिक्शाल्वराजानं धिग्धातारमथापि च |
006c	येषां दुर्नीतभावेन प्राप्तास्म्यापदमुत्तमाम् ||
007a	सर्वथा भागधेयानि स्वानि प्राप्नोति मानवः |
007c	अनयस्यास्य तु मुखं भीष्मः शांतनवो मम ||
008a	सा भीष्मे प्रतिकर्तव्यमहं पश्यामि सांप्रतम् |
008c	तपसा वा युधा वापि दुःखहेतुः स मे मतः |
008e 	को नु भीष्मं युधा जेतुमुत्सहेत महीपतिः ||
009a	एवं सा परिनिश्चित्य जगाम नगराद्बहिः |
009c	आश्रमं पुण्यशीलानां तापसानां महात्मनाम् |
009e 	ततस्तामवसद्रात्रिं तापसैः परिवारिता ||
010a	आचख्यौ च यथा वृत्तं सर्वमात्मनि भारत |
010c	विस्तरेण महाबाहो निखिलेन शुचिस्मिता |
010e 	हरणं च विसर्गं च शाल्वेन च विसर्जनम् ||
011a	ततस्तत्र महानासीद्ब्राह्मणः संशितव्रतः |
011c	शैखावत्यस्तपोवृद्धः शास्त्रे चारण्यके गुरुः ||
012a	आर्तां तामाह स मुनिः शैखावत्यो महातपाः |
012c	निःश्वसन्तीं सतीं बालां दुःखशोकपरायणाम् ||
013a	एवं गते किं नु भद्रे शक्यं कर्तुं तपस्विभिः |
013c	आश्रमस्थैर्महाभागैस्तपोनित्यैर्महात्मभिः ||
014a	सा त्वेनमब्रवीद्राजन्क्रियतां मदनुग्रहः |
014c	प्रव्राजितुमिहेच्छामि तपस्तप्स्यामि दुश्चरम् ||
015a	मयैवैतानि कर्माणि पूर्वदेहेषु मूढया |
015c	कृतानि नूनं पापानि तेषामेतत्फलं ध्रुवम् ||
016a	नोत्सहेयं पुनर्गन्तुं स्वजनं प्रति तापसाः |
016c	प्रत्याख्याता निरानन्दा शाल्वेन च निराकृता ||
017a	उपदिष्टमिहेच्छामि तापस्यं वीतकल्मषाः |
017c	युष्माभिर्देवसङ्काशाः कृपा भवतु वो मयि ||
018a	स तामाश्वासयत्कन्यां दृष्टान्तागमहेतुभिः |
018c	सान्त्वयामास कार्यं च प्रतिजज्ञे द्विजैः सह ||
