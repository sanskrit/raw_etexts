वैशम्पायन उवाच	001  
पितुरेतद्वचः श्रुत्वा धार्तराष्ट्रोऽत्यमर्षणः	001a  
आधाय विपुलं क्रोधं पुनरेवेदमब्रवीत्	001c  
अशक्या देवसचिवाः पार्थाः स्युरिति यद्भवान्	002a  
मन्यते तद्भयं व्येतु भवतो राजसत्तम	002c  
अकामद्वेषसंयोगाद्द्रोहाल्लोभाच्च भारत	003a  
उपेक्षया च भावानां देवा देवत्वमाप्नुवन्	003c  
इति द्वैपायनो व्यासो नारदश्च महातपाः	004a  
जामदग्न्यश्च रामो नः कथामकथयत्पुरा	004c  
नैव मानुषवद्देवाः प्रवर्तन्ते कदाचन	005a  
कामाल्लोभादनुक्रोशाद्द्वेषाच्च भरतर्षभ	005c  
यदि ह्यग्निश्च वायुश्च धर्म इन्द्रोऽश्विनावपि	006a  
कामयोगात्प्रवर्तेरन्न पार्था दुःखमाप्नुयुः	006c  
तस्मान्न भवता चिन्ता कार्यैषा स्यात्कदाचन	007a  
दैवेष्वपेक्षका ह्येते शश्वद्भावेषु भारत	007c  
अथ चेत्कामसंयोगाद्द्वेषाल्लोभाच्च लक्ष्यते	008a  
देवेषु देवप्रामाण्यं नैव तद्विक्रमिष्यति	008c  
मयाभिमन्त्रितः शश्वज्जातवेदाः प्रशंसति	009a  
दिधक्षुः सकलाँल्लोकान्परिक्षिप्य समन्ततः	009c  
यद्वा परमकं तेजो येन युक्ता दिवौकसः	010a  
ममाप्यनुपमं भूयो देवेभ्यो विद्धि भारत	010c  
प्रदीर्यमाणां वसुधां गिरीणां शिखराणि च	011a  
लोकस्य पश्यतो राजन्स्थापयाम्यभिमन्त्रणात्	011c  
चेतनाचेतनस्यास्य जङ्गमस्थावरस्य च	012a  
विनाशाय समुत्पन्नं महाघोरं महास्वनम्	012c  
अश्मवर्षं च वायुं च शमयामीह नित्यशः	013a  
जगतः पश्यतोऽभीक्ष्णं भूतानामनुकम्पया	013c  
स्तम्भितास्वप्सु गच्छन्ति मया रथपदातयः	014a  
देवासुराणां भावानामहमेकः प्रवर्तिता	014c  
अक्षौहिणीभिर्यान्देशान्यामि कार्येण केनचित्	015a  
तत्रापो मे प्रवर्तन्ते यत्र यत्राभिकामये	015c  
भयानि विषये राजन्व्यालादीनि न सन्ति मे	016a  
मत्तः सुप्तानि भूतानि न हिंसन्ति भयङ्कराः	016c  
निकामवर्षी पर्जन्यो राजन्विषयवासिनाम्	017a  
धर्मिष्ठाश्च प्रजाः सर्वा ईतयश्च न सन्ति मे	017c  
अश्विनावथ वाय्वग्नी मरुद्भिः सह वृत्रहा	018a  
धर्मश्चैव मया द्विष्टान्नोत्सहन्तेऽभिरक्षितुम्	018c  
यदि ह्येते समर्थाः स्युर्मद्द्विषस्त्रातुमोजसा	019a  
न स्म त्रयोदश समाः पार्था दुःखमवाप्नुयुः	019c  
नैव देवा न गन्धर्वा नासुरा न च राक्षसाः	020a  
शक्तास्त्रातुं मया द्विष्टं सत्यमेतद्ब्रवीमि ते	020c  
यदभिध्याम्यहं शश्वच्छुभं वा यदि वाशुभम्	021a  
नैतद्विपन्नपूर्वं मे मित्रेष्वरिषु चोभयोः	021c  
भविष्यतीदमिति वा यद्ब्रवीमि परन्तप	022a  
नान्यथा भूतपूर्वं तत्सत्यवागिति मां विदुः	022c  
लोकसाक्षिकमेतन्मे माहात्म्यं दिक्षु विश्रुतम्	023a  
आश्वासनार्थं भवतः प्रोक्तं न श्लाघया नृप	023c  
न ह्यहं श्लाघनो राजन्भूतपूर्वः कदाचन	024a  
असदाचरितं ह्येतद्यदात्मानं प्रशंसति	024c  
पाण्डवांश्चैव मत्स्यांश्च पाञ्चालान्केकयैः सह	025a  
सात्यकिं वासुदेवं च श्रोतासि विजितान्मया	025c  
सरितः सागरं प्राप्य यथा नश्यन्ति सर्वशः	026a  
तथैव ते विनङ्क्ष्यन्ति मामासाद्य सहान्वयाः	026c  
परा बुद्धिः परं तेजो वीर्यं च परमं मयि	027a  
परा विद्या परो योगो मम तेभ्यो विशिष्यते	027c  
पितामहश्च द्रोणश्च कृपः शल्यः शलस्तथा	028a  
अस्त्रेषु यत्प्रजानन्ति सर्वं तन्मयि विद्यते	028c  
इत्युक्त्वा सञ्जयं भूयः पर्यपृच्छत भारत	029a  
ज्ञात्वा युयुत्सुः कार्याणि प्राप्तकालमरिन्दम	029c  
