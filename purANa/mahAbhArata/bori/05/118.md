नारद उवाच ||	001    
स तु राजा पुनस्तस्याः कर्तुकामः स्वयंवरम् |	001a  
उपगम्याश्रमपदं गङ्गायमुनसङ्गमे ||	001c  
गृहीतमाल्यदामां तां रथमारोप्य माधवीम् |	002a  
पूरुर्यदुश्च भगिनीमाश्रमे पर्यधावताम् ||	002c  
नागयक्षमनुष्याणां पतत्रिमृगपक्षिणाम् |	003a  
शैलद्रुमवनौकानामासीत्तत्र समागमः ||	003c  
नानापुरुषदेशानामीश्वरैश्च समाकुलम् |	004a  
ऋषिभिर्ब्रह्मकल्पैश्च समन्तादावृतं वनम् ||	004c  
निर्दिश्यमानेषु तु सा वरेषु वरवर्णिनी |	005a  
वरानुत्क्रम्य सर्वांस्तान्वनं वृतवती वरम् ||	005c  
अवतीर्य रथात्कन्या नमस्कृत्वा च बन्धुषु |	006a  
उपगम्य वनं पुण्यं तपस्तेपे ययातिजा ||	006c  
उपवासैश्च विविधैर्दीक्षाभिर्नियमैस्तथा |	007a  
आत्मनो लघुतां कृत्वा बभूव मृगचारिणी ||	007c  
वैडूर्याङ्कुरकल्पानि मृदूनि हरितानि च |	008a  
चरन्ती शष्पमुख्यानि तिक्तानि मधुराणि च ||	008c  
स्रवन्तीनां च पुण्यानां सुरसानि शुचीनि च |	009a  
पिबन्ती वारिमुख्यानि शीतानि विमलानि च ||	009c  
वनेषु मृगराजेषु सिंहविप्रोषितेषु च |	010a  
दावाग्निविप्रमुक्तेषु शून्येषु गहनेषु च ||	010c  
चरन्ती हरिणैः सार्धं मृगीव वनचारिणी |	011a  
चचार विपुलं धर्मं ब्रह्मचर्येण संवृता ||	011c  
ययातिरपि पूर्वेषां राज्ञां वृत्तमनुष्ठितः |	012a  
बहुवर्षसहस्रायुरयुजत्कालधर्मणा ||	012c  
पूरुर्यदुश्च द्वौ वंशौ वर्धमानौ नरोत्तमौ |	013a  
ताभ्यां प्रतिष्ठितो लोके परलोके च नाहुषः ||	013c  
महीयते नरपतिर्ययातिः स्वर्गमास्थितः |	014a  
महर्षिकल्पो नृपतिः स्वर्गाग्र्यफलभुग्विभुः ||	014c  
बहुवर्षसहस्राख्ये काले बहुगुणे गते |	015a  
राजर्षिषु निषण्णेषु महीयःसु महर्षिषु ||	015c  
अवमेने नरान्सर्वान्देवानृषिगणांस्तथा |	016a  
ययातिर्मूढविज्ञानो विस्मयाविष्टचेतनः ||	016c  
ततस्तं बुबुधे देवः शक्रो बलनिषूदनः |	017a  
ते च राजर्षयः सर्वे धिग्धिगित्येवमब्रुवन् ||	017c  
विचारश्च समुत्पन्नो निरीक्ष्य नहुषात्मजम् |	018a  
को न्वयं कस्य वा राज्ञः कथं वा स्वर्गमागतः ||	018c  
कर्मणा केन सिद्धोऽयं क्व वानेन तपश्चितम् |	019a  
कथं वा ज्ञायते स्वर्गे केन वा ज्ञायतेऽप्युत ||	019c  
एवं विचारयन्तस्ते राजानः स्वर्गवासिनः |	020a  
दृष्ट्वा पप्रच्छुरन्योन्यं ययातिं नृपतिं प्रति ||	020c  
विमानपालाः शतशः स्वर्गद्वाराभिरक्षिणः |	021a  
पृष्टा आसनपालाश्च न जानीमेत्यथाब्रुवन् ||	021c  
सर्वे ते ह्यावृतज्ञाना नाभ्यजानन्त तं नृपम् |	022a  
स मुहूर्तादथ नृपो हतौजा अभवत्तदा ||	022c  
