001	व्यास उवाच
001a	अत्राप्युदाहरन्तीममितिहासं पुरातनम्
001c	बृहस्पतेश्च संवादं मरुत्तस्य च भारत
002a	देवराजस्य समयं कृतमाङ्गिरसेन ह
002c	श्रुत्वा मरुत्तो नृपतिर्मन्युमाहारयत्तदा
003a	सङ्कल्प्य मनसा यज्ञं करन्धमसुतात्मजः
003c	बृहस्पतिमुपागम्य वाग्मी वचनमब्रवीत्
004a	भगवन्यन्मया पूर्वमभिगम्य तपोधन
004c	कृतोऽभिसन्धिर्यज्ञाय भवतो वचनाद्गुरो
005a	तमहं यष्टुमिच्छामि सम्भाराः सम्भृताश्च मे
005c	याज्योऽस्मि भवतः साधो तत्प्राप्नुहि विधत्स्व च
006	बृहस्पतिरुवाच
006a	न कामये याजयितुं त्वामहं पृथिवीपते
006c	वृतोऽस्मि देवराजेन प्रतिज्ञातं च तस्य मे
007	मरुत्त उवाच
007a	पित्र्यमस्मि तव क्षेत्रं बहु मन्ये च ते भृशम्
007c	न चास्म्ययाज्यतां प्राप्तो भजमानं भजस्व माम्
008	बृहस्पतिरुवाच
008a	अमर्त्यं याजयित्वाऽहं याजयिष्ये न मानुषम्
008c	मरुत्त गच्छ वा मा वा निवृत्तोऽस्म्यद्य याजनात्
009a	न त्वां याजयिताऽस्म्यद्य वृणु त्वं यमिहेच्छसि
009c	उपाध्यायं महाबाहो यस्ते यज्ञं करिष्यति
010	व्यास उवाच
010a	एवमुक्तस्तु नृपतिर्मरुत्तो व्रीडितोऽभवत्
010c	प्रत्यागच्छच्च संविग्नो ददर्श पथि नारदम्
011a	देवर्षिणा समागम्य नारदेन स पार्थिवः
011c	विधिवत्प्राञ्जलिस्तस्थावथैनं नारदोऽब्रवीत्
012a	राजर्षे नातिहृष्टोऽसि कच्चित्क्षेमं तवानघ
012c	क्व गतोऽसि कुतो वेदमप्रीतिस्थानमागतम्
013a	श्रोतव्यं चेन्मया राजन्ब्रूहि मे पार्थिवर्षभ
013c	व्यपनेष्यामि ते मन्युं सर्वयत्नैर्नराधिप
014a	एवमुक्तो मरुत्तस्तु नारदेन महर्षिणा
014c	विप्रलम्भमुपाध्यायात्सर्वमेव न्यवेदयत्
015a	गतोऽस्म्यङ्गिरसः पुत्रं देवाचार्यं बृहस्पतिम्
015c	यज्ञार्थमृत्विजं द्रष्टुं स च मां नाभ्यनन्दत
016a	प्रत्याख्यातश्च तेनाहं जीवितुं नाद्य कामये
016c	परित्यक्तश्च गुरुणा दूषितश्चास्मि नारद
017a	एवमुक्तस्तु राज्ञा स नारदः प्रत्युवाच ह
017c	आविक्षितं महाराज वाचा सञ्जीवयन्निव
018a	राजन्नङ्गिरसः पुत्रः संवर्तो नाम धार्मिकः
018c	चङ्क्रमीति दिशः सर्वा दिग्वासा मोहयन्प्रजाः
019a	तं गच्छ यदि याज्यं त्वां न वाञ्छति बृहस्पतिः
019c	प्रसन्नस्त्वां महाराज संवर्तो याजयिष्यति
020	मरुत्त उवाच
020a	सञ्जीवितोऽहं भवता वाक्येनानेन नारद
020c	पश्येयं क्व नु संवर्तं शंस मे वदतां वर
021a	कथं च तस्मै वर्तेयं कथं मां न परित्यजेत्
021c	प्रत्याख्यातश्च तेनापि नाहं जीवितुमुत्सहे
022	नारद उवाच
022a	उन्मत्तवेषं बिभ्रत्स चङ्क्रमीति यथासुखम्
022c	वाराणसीं तु नगरीमभीक्ष्णमुपसेवते
023a	तस्या द्वारं समासाद्य न्यसेथाः कुणपं क्वचित्
023c	तं दृष्ट्वा यो निवर्तेत स संवर्तो महीपते
024a	तं पृष्ठतोऽनुगच्छेथा यत्र गच्छेत्स वीर्यवान्
024c	तमेकान्ते समासाद्य प्राञ्जलिः शरणं व्रजेः
025a	पृच्छेत्त्वां यदि केनाहं तवाख्यात इति स्म ह
025c	ब्रूयास्त्वं नारदेनेति सन्तप्त इव शत्रुहन्
026a	स चेत्त्वामनुयुञ्जीत ममाभिगमनेप्सया
026c	शंसेथा वह्निमारूढं मामपि त्वमशङ्कया
027	व्यास उवाच
027a	स तथेति प्रतिश्रुत्य पूजयित्वा च नारदम्
027c	अभ्यनुज्ञाय राजर्षिर्ययौ वाराणसीं पुरीम्
028a	तत्र गत्वा यथोक्तं स पुर्या द्वारे महायशाः
028c	कुणपं स्थापयामास नारदस्य वचः स्मरन्
029a	यौगपद्येन विप्रश्च स पुरीद्वारमाविशत्
029c	ततः स कुणपं दृष्ट्वा सहसा स न्यवर्तत
030a	स तं निवृत्तमालक्ष्य प्राञ्जलिः पृष्ठतोऽन्वगात्
030c	आविक्षितो महीपालः संवर्तमुपशिक्षितुम्
031a	स एनं विजने दृष्ट्वा पांसुभिः कर्दमेन च
031c	श्लेष्मणा चापि राजानं ष्ठीवनैश्च समाकिरत्
032a	स तथा बाध्यमानोऽपि संवर्तेन महीपतिः
032c	अन्वगादेव तमृषिं प्राञ्जलिः सम्प्रसादयन्
033a	ततो निवृत्य संवर्तः परिश्रान्त उपाविशत्
033c	शीतलच्छायमासाद्य न्यग्रोधं बहुशाखिनम्
