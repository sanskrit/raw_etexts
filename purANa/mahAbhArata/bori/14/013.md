001	वासुदेव उवाच
001a	न बाह्यं द्रव्यमुत्सृज्य सिद्धिर्भवति भारत
001c	शारीरं द्रव्यमुत्सृज्य सिद्धिर्भवति वा न वा
002a	बाह्यद्रव्यविमुक्तस्य शारीरेषु च गृध्यतः
002c	यो धर्मो यत्सुखं चैव द्विषतामस्तु तत्तथा
003a	द्व्यक्षरस्तु भवेन्मृत्युस्त्र्यक्षरं ब्रह्म शाश्वतम्
003c	ममेति द्व्यक्षरो मृत्युर्न ममेति च शाश्वतम्
004a	ब्रह्म मृत्युश्च तौ राजन्नात्मन्येव व्यवस्थितौ
004c	अदृश्यमानौ भूतानि योधयेतामसंशयम्
005a	अविनाशोऽस्य सत्त्वस्य नियतो यदि भारत
005c	भित्त्वा शरीरं भूतानामहिंसां प्रतिपद्यते
006a	लब्ध्वाऽपि पृथिवीं सर्वां सहस्थावरजङ्गमाम्
006c	ममत्वं यस्य नैव स्यात्किं तया स करिष्यति
007a	अथ वा वसतः पार्थ वने वन्येन जीवतः
007c	ममता यस्य द्रव्येषु मृत्योरास्ये स वर्तते
008a	बाह्यान्तराणां शत्रूणां स्वभावं पश्य भारत
008c	यन्न पश्यति तद्भूतं मुच्यते स महाभयात्
009a	कामात्मानं न प्रशंसन्ति लोके न चाकामात्काचिदस्ति प्रवृत्तिः
009c	दानं हि वेदाध्ययनं तपश्च कामेन कर्माणि च वैदिकानि
010a	व्रतं यज्ञान्नियमान्ध्यानयोगान्कामेन यो नारभते विदित्वा
010c	यद्यद्ध्ययं कामयते स धर्मो न यो धर्मो नियमस्तस्य मूलम्
011a	अत्र गाथाः कामगीताः कीर्तयन्ति पुराविदः
011c	शृणु सङ्कीर्त्यमानास्ता निखिलेन युधिष्ठिर
012a	नाहं शक्योऽनुपायेन हन्तुं भूतेन केनचित्
012c	यो मां प्रयतते हन्तुं ज्ञात्वा प्रहरणे बलम्
012e	तस्य तस्मिन्प्रहरणे पुनः प्रादुर्भवाम्यहम्
013a	यो मां प्रयतते हन्तुं यज्ञैर्विविधदक्षिणैः
013c	जङ्गमेष्विव कर्मात्मा पुनः प्रादुर्भवाम्यहम्
014a	यो मां प्रयतते हन्तुं वेदैर्वेदान्तसाधनैः
014c	स्थावरेष्विव शान्तात्मा तस्य प्रादुर्भवाम्यहम्
015a	यो मां प्रयतते हन्तुं धृत्या सत्यपराक्रमः
015c	भावो भवामि तस्याहं स च मां नावबुध्यते
016a	यो मां प्रयतते हन्तुं तपसा संशितव्रतः
016c	ततस्तपसि तस्याथ पुनः प्रादुर्भवाम्यहम्
017a	यो मां प्रयतते हन्तुं मोक्षमास्थाय पण्डितः
017c	तस्य मोक्षरतिस्थस्य नृत्यामि च हसामि च
017e	अवध्यः सर्वभूतानामहमेकः सनातनः
018a	तस्मात्त्वमपि तं कामं यज्ञैर्विविधदक्षिणैः
018c	धर्मं कुरु महाराज तत्र ते स भविष्यति
019a	यजस्व वाजिमेधेन विधिवद्दक्षिणावता
019c	अन्यैश्च विविधैर्यज्ञैः समृद्धैराप्तदक्षिणैः
020a	मा ते व्यथास्तु निहतान्बन्धून्वीक्ष्य पुनः पुनः
020c	न शक्यास्ते पुनर्द्रष्टुं ये हतास्मिन्रणाजिरे
021a	स त्वमिष्ट्वा महायज्ञैः समृद्धैराप्तदक्षिणैः
021c	लोके कीर्तिं परां प्राप्य गतिमग्र्यां गमिष्यसि
