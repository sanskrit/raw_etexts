वैशम्पायन उवाच	001  
स्थिते मुहूर्तं पार्थे तु धर्मराजे युधिष्ठिरे	001a  
आजग्मुस्तत्र कौरव्य देवाः शक्रपुरोगमाः	001c  
स्वयं विग्रहवान्धर्मो राजानं प्रसमीक्षितुम्	002a  
तत्राऽऽजगाम यत्रासौ कुरुराजो युधिष्ठिरः	002c  
तेषु भास्वरदेहेषु पुण्याभिजनकर्मसु	003a  
समागतेषु देवेषु व्यगमत्तत्तमो नृप	003c  
नादृश्यन्त च तास्तत्र यातनाः पापकर्मिणाम्	004a  
नदी वैतरणी चैव कूटशाल्मलिना सह	004c  
लोहकुम्भ्यः शिलाश्चैव नादृश्यन्त भयानकाः	005a  
विकृतानि शरीराणि यानि तत्र समन्ततः	005c  
ददर्श राजा कौन्तेयस्तान्यदृश्यानि चाभवन्	005e  
ततो वायुः सुखस्पर्शः पुण्यगन्धवहः शिवः	006a  
ववौ देवसमीपस्थः शीतलोऽतीव भारत	006c  
मरुतः सह शक्रेण वसवश्चाश्विनौ सह	007a  
साध्या रुद्रास्तथादित्या ये चान्येऽपि दिवौकसः	007c  
सर्वे तत्र समाजग्मुः सिद्धाश्च परमर्षयः	008a  
यत्र राजा महातेजा धर्मपुत्रः स्थितोऽभवत्	008c  
ततः शक्रः सुरपतिः श्रिया परमया युतः	009a  
युधिष्ठिरमुवाचेदं सान्त्वपूर्वमिदं वचः	009c  
युधिष्ठिर महाबाहो प्रीता देवगणास्तव	010a  
एह्येहि पुरुषव्याघ्र कृतमेतावता विभो	010c  
सिद्धिः प्राप्ता त्वया राजँल्लोकाश्चाप्यक्षयास्तव	010e  
न च मन्युस्त्वया कार्यः शृणु चेदं वचो मम	011a  
अवश्यं नरकस्तात द्रष्टव्यः सर्वराजभिः	011c  
शुभानामशुभानां च द्वौ राशी पुरुषर्षभ	012a  
यः पूर्वं सुकृतं भुङ्क्ते पश्चान्निरयमेति सः	012c  
पूर्वं नरकभाग्यस्तु पश्चात्स्वर्गमुपैति सः	012e  
भूयिष्ठं पापकर्मा यः स पूर्वं स्वर्गमश्नुते	013a  
तेन त्वमेवं गमितो मया श्रेयोर्थिना नृप	013c  
व्याजेन हि त्वया द्रोण उपचीर्णः सुतं प्रति	014a  
व्याजेनैव ततो राजन्दर्शितो नरकस्तव	014c  
यथैव त्वं तथा भीमस्तथा पार्थो यमौ तथा	015a  
द्रौपदी च तथा कृष्णा व्याजेन नरकं गताः	015c  
आगच्छ नरशार्दूल मुक्तास्ते चैव किल्बिषात्	016a  
स्वपक्षाश्चैव ये तुभ्यं पार्थिवा निहता रणे	016c  
सर्वे स्वर्गमनुप्राप्तास्तान्पश्य पुरुषर्षभ	016e  
कर्णश्चैव महेष्वासः सर्वशस्त्रभृतां वरः	017a  
स गतः परमां सिद्धिं यदर्थं परितप्यसे	017c  
तं पश्य पुरुषव्याघ्रमादित्यतनयं विभो	018a  
स्वस्थानस्थं महाबाहो जहि शोकं नरर्षभ	018c  
भ्रातॄंश्चान्यांस्तथा पश्य स्वपक्षांश्चैव पार्थिवान्	019a  
स्वं स्वं स्थानमनुप्राप्तान्व्येतु ते मानसो ज्वरः	019c  
अनुभूय पूर्वं त्वं कृच्छ्रमितः प्रभृति कौरव	020a  
विहरस्व मया सार्धं गतशोको निरामयः	020c  
कर्मणां तात पुण्यानां जितानां तपसा स्वयम्	021a  
दानानां च महाबाहो फलं प्राप्नुहि पाण्डव	021c  
अद्य त्वां देवगन्धर्वा दिव्याश्चाप्सरसो दिवि	022a  
उपसेवन्तु कल्याणं विरजोऽम्बरवाससः	022c  
राजसूयजिताँल्लोकानश्वमेधाभिवर्धितान्	023a  
प्राप्नुहि त्वं महाबाहो तपसश्च फलं महत्	023c  
उपर्युपरि राज्ञां हि तव लोका युधिष्ठिर	024a  
हरिश्चन्द्रसमाः पार्थ येषु त्वं विहरिष्यसि	024c  
मान्धाता यत्र राजर्षिर्यत्र राजा भगीरथः	025a  
दौःषन्तिर्यत्र भरतस्तत्र त्वं विहरिष्यसि	025c  
एषा देवनदी पुण्या पार्थ त्रैलोक्यपावनी	026a  
आकाशगङ्गा राजेन्द्र तत्राप्लुत्य गमिष्यसि	026c  
अत्र स्नातस्य ते भावो मानुषो विगमिष्यति	027a  
गतशोको निरायासो मुक्तवैरो भविष्यसि	027c  
एवं ब्रुवति देवेन्द्रे कौरवेन्द्रं युधिष्ठिरम्	028a  
धर्मो विग्रहवान्साक्षादुवाच सुतमात्मनः	028c  
भो भो राजन्महाप्राज्ञ प्रीतोऽस्मि तव पुत्रक	029a  
मद्भक्त्या सत्यवाक्येन क्षमया च दमेन च	029c  
एषा तृतीया जिज्ञासा तव राजन्कृता मया	030a  
न शक्यसे चालयितुं स्वभावात्पार्थ हेतुभिः	030c  
पूर्वं परीक्षितो हि त्वमासीर्द्वैतवनं प्रति	031a  
अरणीसहितस्यार्थे तच्च निस्तीर्णवानसि	031c  
सोदर्येषु विनष्टेषु द्रौपद्यां तत्र भारत	032a  
श्वरूपधारिणा पुत्र पुनस्त्वं मे परीक्षितः	032c  
इदं तृतीयं भ्रातॄणामर्थे यत्स्थातुमिच्छसि	033a  
विशुद्धोऽसि महाभाग सुखी विगतकल्मषः	033c  
न च ते भ्रातरः पार्थ नरकस्था विशां पते	034a  
मायैषा देवराजेन महेन्द्रेण प्रयोजिता	034c  
अवश्यं नरकस्तात द्रष्टव्यः सर्वराजभिः	035a  
ततस्त्वया प्राप्तमिदं मुहूर्तं दुःखमुत्तमम्	035c  
न सव्यसाची भीमो वा यमौ वा पुरुषर्षभौ	036a  
कर्णो वा सत्यवाक्शूरो नरकार्हाश्चिरं नृप	036c  
न कृष्णा राजपुत्री च नरकार्हा युधिष्ठिर	037a  
एह्येहि भरतश्रेष्ठ पश्य गङ्गां त्रिलोकगाम्	037c  
एवमुक्तः स राजर्षिस्तव पूर्वपितामहः	038a  
जगाम सह धर्मेण सर्वैश्च त्रिदशालयैः	038c  
गङ्गां देवनदीं पुण्यां पावनीमृषिसंस्तुताम्	039a  
अवगाह्य तु तां राजा तनुं तत्याज मानुषीम्	039c  
ततो दिव्यवपुर्भूत्वा धर्मराजो युधिष्ठिरः	040a  
निर्वैरो गतसन्तापो जले तस्मिन्समाप्लुतः	040c  
ततो ययौ वृतो देवैः कुरुराजो युधिष्ठिरः	041a  
धर्मेण सहितो धीमान्स्तूयमानो महर्षिभिः	041c  
