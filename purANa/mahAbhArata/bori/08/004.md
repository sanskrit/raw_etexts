001  वैशम्पायन उवाच
001a एतच्छ्रुत्वा महाराज धृतराष्ट्रोऽम्बिकासुतः
001c अब्रवीत्सञ्जयं सूतं शोकव्याकुलचेतनः
002a दुष्प्रणीतेन मे तात मनसाभिप्लुतात्मनः
002c हतं वैकर्तनं श्रुत्वा शोको मर्माणि कृन्तति
003a कृतास्त्रपरमाः शल्ये दुःखपारं तितीर्षवः
003c कुरूणां सृञ्जयानां च के नु जीवन्ति के मृताः
004  सञ्जय उवाच
004a हतः शान्तनवो राजन्दुराधर्षः प्रतापवान्
004c हत्वा पाण्डवयोधानामर्बुदं दशभिर्दिनैः
005a ततो द्रोणो महेष्वासः पाञ्चालानां रथव्रजान्
005c निहत्य युधि दुर्धर्षः पश्चाद्रुक्मरथो हतः
006a हतशिष्टस्य भीष्मेण द्रोणेन च महात्मना
006c अर्धं निहत्य सैन्यस्य कर्णो वैकर्तनो हतः
007a विविंशतिर्महाराज राजपुत्रो महाबलः
007c आनर्तयोधाञ्शतशो निहत्य निहतो रणे
008a अथ पुत्रो विकर्णस्ते क्षत्रव्रतमनुस्मरन्
008c क्षीणवाहायुधः शूरः स्थितोऽभिमुखतः परान्
009a घोररूपान्परिक्लेशान्दुर्योधनकृतान्बहून्
009c प्रतिज्ञां स्मरता चैव भीमसेनेन पातितः
010a विन्दानुविन्दावावन्त्यौ राजपुत्रौ महाबलौ
010c कृत्वा नसुकरं कर्म गतौ वैवस्वतक्षयम्
011a सिन्धुराष्ट्रमुखानीह दश राष्ट्राणि यस्य वै
011c वशे तिष्ठन्ति वीरस्य यः स्थितस्तव शासने
012a अक्षौहिणीर्दशैकां च निर्जित्य निशितैः शरैः
012c अर्जुनेन हतो राजन्महावीर्यो जयद्रथः
013a तथा दुर्योधनसुतस्तरस्वी युद्धदुर्मदः
013c वर्तमानः पितुः शास्त्रे सौभद्रेण निपातितः
014a तथा दौःशासनिर्वीरो बाहुशाली रणोत्कटः
014c द्रौपदेयेन विक्रम्य गमितो यमसादनम्
015a किरातानामधिपतिः सागरानूपवासिनाम्
015c देवराजस्य धर्मात्मा प्रियो बहुमतः सखा
016a भगदत्तो महीपालः क्षत्रधर्मरतः सदा
016c धनञ्जयेन विक्रम्य गमितो यमसादनम्
017a तथा कौरवदायादः सौमदत्तिर्महायशाः
017c हतो भूरिश्रवा राजञ्शूरः सात्यकिना युधि
018a श्रुतायुरपि चाम्बष्ठः क्षत्रियाणां धनुर्धरः
018c चरन्नभीतवत्सङ्ख्ये निहतः सव्यसाचिना
019a तव पुत्रः सदा सङ्ख्ये कृतास्त्रो युद्धदुर्मदः
019c दुःशासनो महाराज भीमसेनेन पातितः
020a यस्य राजन्गजानीकं बहुसाहस्रमद्भुतम्
020c सुदक्षिणः स सङ्ग्रामे निहतः सव्यसाचिना
021a कोसलानामधिपतिर्हत्वा बहुशतान्परान्
021c सौभद्रेण हि विक्रम्य गमितो यमसादनम्
022a बहुशो योधयित्वा च भीमसेनं महारथः
022c चित्रसेनस्तव सुतो भीमसेनेन पातितः
023a मद्रराजात्मजः शूरः परेषां भयवर्धनः
023c असिचर्मधरः श्रीमान्सौभद्रेण निपातितः
024a समः कर्णस्य समरे यः स कर्णस्य पश्यतः
024c वृषसेनो महातेजाः शीघ्रास्त्रः कृतनिश्चयः
025a अभिमन्योर्वधं स्मृत्वा प्रतिज्ञामपि चात्मनः
025c धनञ्जयेन विक्रम्य गमितो यमसादनम्
026a नित्यप्रसक्तवैरो यः पाण्डवैः पृथिवीपतिः
026c विश्राव्य वैरं पार्थेन श्रुतायुः स निपातितः
027a शल्यपुत्रस्तु विक्रान्तः सहदेवेन मारिष
027c हतो रुक्मरथो राजन्भ्राता मातुलजो युधि
028a राजा भगीरथो वृद्धो बृहत्क्षत्रश्च केकयः
028c पराक्रमन्तौ विक्रान्तौ निहतौ वीर्यवत्तरौ
029a भगदत्तसुतो राजन्कृतप्रज्ञो महाबलः
029c श्येनवच्चरता सङ्ख्ये नकुलेन निपातितः
030a पितामहस्तव तथा बाह्लिकः सह बाह्लिकैः
030c भीमसेनेन विक्रम्य गमितो यमसादनम्
031a जयत्सेनस्तथा राजञ्जारासन्धिर्महाबलः
031c मागधो निहतः सङ्ख्ये सौभद्रेण महात्मना
032a पुत्रस्ते दुर्मुखो राजन्दुःसहश्च महारथः
032c गदया भीमसेनेन निहतौ शूरमानिनौ
033a दुर्मर्षणो दुर्विषहो दुर्जयश्च महारथः
033c कृत्वा नसुकरं कर्म गता वैवस्वतक्षयम्
034a सचिवो वृषवर्मा ते सूतः परमवीर्यवान्
034c भीमसेनेन विक्रम्य गमितो यमसादनम्
035a नागायुतबलो राजा नागायुतबलो महान्
035c सगणः पाण्डुपुत्रेण निहतः सव्यसाचिना
036a वसातयो महाराज द्विसाहस्राः प्रहारिणः
036c शूरसेनाश्च विक्रान्ताः सर्वे युधि निपातिताः
037a अभीषाहाः कवचिनः प्रहरन्तो मदोत्कटाः
037c शिबयश्च रथोदाराः कलिङ्गसहिता हताः
038a गोकुले नित्यसंवृद्धा युद्धे परमकोविदाः
038c श्रेणयो बहुसाहस्राः संशप्तकगणाश्च ये
038e ते सर्वे पार्थमासाद्य गता वैवस्वतक्षयम्
039a स्यालौ तव महाराज राजानौ वृषकाचलौ
039c त्वदर्थे सम्पराक्रान्तौ निहतौ सव्यसाचिना
040a उग्रकर्मा महेष्वासो नामतः कर्मतस्तथा
040c शाल्वराजो महाराज भीमसेनेन पातितः
041a ओघवांश्च महाराज बृहन्तः सहितो रणे
041c पराक्रमन्तौ मित्रार्थे गतौ वैवस्वतक्षयम्
042a तथैव रथिनां श्रेष्ठः क्षेमधूर्तिर्विशाम्पते
042c निहतो गदया राजन्भीमसेनेन संयुगे
043a तथा राजा महेष्वासो जलसन्धो महाबलः
043c सुमहत्कदनं कृत्वा हतः सात्यकिना रणे
044a अलायुधो राक्षसेन्द्रः खरबन्धुरयानगः
044c घटोत्कचेन विक्रम्य गमितो यमसादनम्
045a राधेयाः सूतपुत्राश्च भ्रातरश्च महारथाः
045c केकयाः सर्वशश्चापि निहताः सव्यसाचिना
046a मालवा मद्रकाश्चैव द्रविडाश्चोग्रविक्रमाः
046c यौधेयाश्च ललित्थाश्च क्षुद्रकाश्चाप्युशीनराः
047a मावेल्लकास्तुण्डिकेराः सावित्रीपुत्रकाञ्चलाः
047c प्राच्योदीच्याः प्रतीच्याश्च दाक्षिणात्याश्च मारिष
048a पत्तीनां निहताः सङ्घा हयानामयुतानि च
048c रथव्रजाश्च निहता हताश्च वरवारणाः
049a सध्वजाः सायुधाः शूराः सवर्माम्बरभूषणाः
049c कालेन महता यत्ताः कुले ये च विवर्धिताः
050a ते हताः समरे राजन्पार्थेनाक्लिष्टकर्मणा
050c अन्ये तथामितबलाः परस्परवधैषिणः
051a एते चान्ये च बहवो राजानः सगणा रणे
051c हताः सहस्रशो राजन्यन्मां त्वं परिपृच्छसि
051e एवमेष क्षयो वृत्तः कर्णार्जुनसमागमे
052a महेन्द्रेण यथा वृत्रो यथा रामेण रावणः
052c यथा कृष्णेन निहतो मुरो रणनिपातितः
052e कार्तवीर्यश्च रामेण भार्गवेण हतो यथा
053a सज्ञातिबान्धवः शूरः समरे युद्धदुर्मदः
053c रणे कृत्वा महायुद्धं घोरं त्रैलोक्यविश्रुतम्
054a तथार्जुनेन निहतो द्वैरथे युद्धदुर्मदः
054c सामात्यबान्धवो राजन्कर्णः प्रहरतां वरः
055a जयाशा धार्तराष्ट्राणां वैरस्य च मुखं यतः
055c तीर्णं तत्पाण्डवै राजन्यत्पुरा नावबुध्यसे
056a उच्यमानो महाराज बन्धुभिर्हितकाङ्क्षिभिः
056c तदिदं समनुप्राप्तं व्यसनं त्वां महात्ययम्
057a पुत्राणां राज्यकामानां त्वया राजन्हितैषिणा
057c अहितानीव चीर्णानि तेषां ते फलमागतम्
058  धृतराष्ट्र उवाच
058a आख्याता मामकास्तात निहता युधि पाण्डवैः
058c निहतान्पाण्डवेयानां मामकैर्ब्रूहि सञ्जय
059  सञ्जय उवाच
059a कुन्तयो युधि विक्रान्ता महासत्त्वा महाबलाः
059c सानुबन्धाः सहामात्या भीष्मेण युधि पातिताः
060a समः किरीटिना सङ्ख्ये वीर्येण च बलेन च
060c सत्यजित्सत्यसन्धेन द्रोणेन निहतो रणे
061a तथा विराटद्रुपदौ वृद्धौ सहसुतौ नृपौ
061c पराक्रमन्तौ मित्रार्थे द्रोणेन निहतौ रणे
062a यो बाल एव समरे सम्मितः सव्यसाचिना
062c केशवेन च दुर्धर्षो बलदेवेन चाभिभूः
063a स एष कदनं कृत्वा महद्रणविशारदः
063c परिवार्य महामात्रैः षड्भिः परमकै रथैः
063e अशक्नुवद्भिर्बीभत्सुमभिमन्युर्निपातितः
064a तं कृतं विरथं वीरं क्षत्रधर्मे व्यवस्थितम्
064c दौःशासनिर्महाराज सौभद्रं हतवान्रणे
065a बृहन्तस्तु महेष्वासः कृतास्त्रो युद्धदुर्मदः
065c दुःशासनेन विक्रम्य गमितो यमसादनम्
066a मणिमान्दण्डधारश्च राजानौ युद्धदुर्मदौ
066c पराक्रमन्तौ मित्रार्थे द्रोणेन विनिपातितौ
067a अंशुमान्भोजराजस्तु सहसैन्यो महारथः
067c भारद्वाजेन विक्रम्य गमितो यमसादनम्
068a चित्रायुधश्चित्रयोधी कृत्वा तौ कदनं महत्
068c चित्रमार्गेण विक्रम्य कर्णेन निहतौ युधि
069a वृकोदरसमो युद्धे दृढः केकयजो युधि
069c केकयेनैव विक्रम्य भ्रात्रा भ्राता निपातितः
070a जनमेजयो गदायोधी पार्वतीयः प्रतापवान्
070c दुर्मुखेन महाराज तव पुत्रेण पातितः
071a रोचमानौ नरव्याघ्रौ रोचमानौ ग्रहाविव
071c द्रोणेन युगपद्राजन्दिवं सम्प्रेषितौ शरैः
072a नृपाश्च प्रतियुध्यन्तः पराक्रान्ता विशाम्पते
072c कृत्वा नसुकरं कर्म गता वैवस्वतक्षयम्
073a पुरुजित्कुन्तिभोजश्च मातुलः सव्यसाचिनः
073c सङ्ग्रामनिर्जिताँल्लोकान्गमितो द्रोणसायकैः
074a अभिभूः काशिराजश्च काशिकैर्बहुभिर्वृतः
074c वसुदानस्य पुत्रेण न्यासितो देहमाहवे
075a अमितौजा युधामन्युरुत्तमौजाश्च वीर्यवान्
075c निहत्य शतशः शूरान्परैर्विनिहतौ रणे
076a क्षत्रधर्मा च पाञ्चाल्यः क्षत्रवर्मा च मारिष
076c द्रोणेन परमेष्वासौ गमितौ यमसादनम्
077a शिखण्डितनयो युद्धे क्षत्रदेवो युधाम्पतिः
077c लक्ष्मणेन हतो राजंस्तव पौत्रेण भारत
078a सुचित्रश्चित्रधर्मा च पितापुत्रौ महारथौ
078c प्रचरन्तौ महावीर्यौ द्रोणेन निहतौ रणे
079a वार्धक्षेमिर्महाराज कृत्वा कदनमाहवे
079c बाह्लिकेन महाराज कौरवेण निपातितः
080a धृष्टकेतुर्महाराज चेदीनां प्रवरो रथः
080c कृत्वा नसुकरं कर्म गतो वैवस्वतक्षयम्
081a तथा सत्यधृतिस्तात कृत्वा कदनमाहवे
081c पाण्डवार्थे पराक्रान्तो गमितो यमसादनम्
082a पुत्रस्तु शिशुपालस्य सुकेतुः पृथिवीपते
082c निहत्य शात्रवान्सङ्ख्ये द्रोणेन निहतो युधि
083a तथा सत्यधृतिर्वीरो मदिराश्वश्च वीर्यवान्
083c सूर्यदत्तश्च विक्रान्तो निहतो द्रोणसायकैः
084a श्रेणिमांश्च महाराज युध्यमानः पराक्रमी
084c कृत्वा नसुकरं कर्म गतो वैवस्वतक्षयम्
085a तथैव युधि विक्रान्तो मागधः परवीरहा
085c भीष्मेण निहतो राजन्युध्यमानः पराक्रमी
086a वसुदानश्च कदनं कुर्वाणोऽतीव संयुगे
086c भारद्वाजेन विक्रम्य गमितो यमसादनम्
087a एते चान्ये च बहवः पाण्डवानां महारथाः
087c हता द्रोणेन विक्रम्य यन्मां त्वं परिपृच्छसि
088  धृतराष्ट्र उवाच
088a हतप्रवीरे सैन्येऽस्मिन्मामके वदतां वर
088c अहताञ्शंस मे सूत येऽत्र जीवन्ति केचन
089a एतेषु निहतेष्वद्य ये त्वया परिकीर्तिताः
089c अहतान्मन्यसे यांस्त्वं तेऽपि स्वर्गजितो मताः
090  सञ्जय उवाच
090a यस्मिन्महास्त्राणि समर्पितानि चित्राणि शुभ्राणि चतुर्विधानि
090c दिव्यानि राजन्निहितानि चैव द्रोणेन वीरद्विजसत्तमेन
091a महारथः कृतिमान्क्षिप्रहस्तो दृढायुधो दृढमुष्टिर्दृढेषुः
091c स वीर्यवान्द्रोणपुत्रस्तरस्वी व्यवस्थितो योद्धुकामस्त्वदर्थे
092a आनर्तवासी हृदिकात्मजोऽसौ महारथः सात्वतानां वरिष्ठः
092c स्वयं भोजः कृतवर्मा कृतास्त्रो व्यवस्थितो योद्धुकामस्त्वदर्थे
093a शारद्वतो गौतमश्चापि राजन्महाबलो बहुचित्रास्त्रयोधी
093c धनुश्चित्रं सुमहद्भारसाहं व्यवस्थितो योत्स्यमानः प्रगृह्य
094a आर्तायनिः समरे दुष्प्रकम्प्यः सेनाग्रणीः प्रथमस्तावकानाम्
094c स्वस्रेयांस्तान्पाण्डवेयान्विसृज्य सत्यां वाचं तां चिकीर्षुस्तरस्वी
095a तेजोवधं सूतपुत्रस्य सङ्ख्ये प्रतिश्रुत्वाजातशत्रोः पुरस्तात्
095c दुराधर्षः शक्रसमानवीर्यः शल्यः स्थितो योद्धुकामस्त्वदर्थे
096a आजानेयैः सैन्धवैः पार्वतीयैर्नदीजकाम्बोजवनायुबाह्लिकैः
096c गान्धारराजः स्वबलेन युक्तो व्यवस्थितो योद्धुकामस्त्वदर्थे
097a तथा सुतस्ते ज्वलनार्कवर्णं रथं समास्थाय कुरुप्रवीर
097c व्यवस्थितः कुरुमित्रो नरेन्द्र व्यभ्रे सूर्यो भ्राजमानो यथा वै
098a दुर्योधनो नागकुलस्य मध्ये महावीर्यः सह सैन्यप्रवीरैः
098c रथेन जाम्बूनदभूषणेन व्यवस्थितः समरे योद्धुकामः
099a स राजमध्ये पुरुषप्रवीरो रराज जाम्बूनदचित्रवर्मा
099c पद्मप्रभो वह्निरिवाल्पधूमो मेघान्तरे सूर्य इव प्रकाशः
100a तथा सुषेणोऽप्यसिचर्मपाणिस्तवात्मजः सत्यसेनश्च वीरः
100c व्यवस्थितौ चित्रसेनेन सार्धं हृष्टात्मानौ समरे योद्धुकामौ
101a ह्रीनिषेधा भरता राजपुत्राश्चित्रायुधः श्रुतकर्मा जयश्च
101c शलश्च सत्यव्रतदुःशलौ च व्यवस्थिता बलिनो योद्धुकामाः
102a कैतव्यानामधिपः शूरमानी रणे रणे शत्रुहा राजपुत्रः
102c पत्री हयी नागरथप्रयायी व्यवस्थितो योद्धुकामस्त्वदर्थे
103a वीरः श्रुतायुश्च श्रुतायुधश्च चित्राङ्गदश्चित्रवर्मा स वीरः
103c व्यवस्थिता ये तु सैन्ये नराग्र्याः प्रहारिणो मानिनः सत्यसन्धाः
104a कर्णात्मजः सत्यसेनो महात्मा व्यवस्थितः समरे योद्धुकामः
104c अथापरौ कर्णसुतौ वरार्हौ व्यवस्थितौ लघुहस्तौ नरेन्द्र
104e बलं महद्दुर्भिदमल्पधैर्यैः समाश्रितौ योत्स्यमानौ त्वदर्थे
105a एतैश्च मुख्यैरपरैश्च राजन्योधप्रवीरैरमितप्रभावैः
105c व्यवस्थितो नागकुलस्य मध्ये यथा महेन्द्रः कुरुराजो जयाय
106  धृतराष्ट्र उवाच
106a आख्याता जीवमाना ये परेभ्योऽन्ये यथातथम्
106c इतीदमभिगच्छामि व्यक्तमर्थाभिपत्तितः
107  वैशम्पायन उवाच
107a एवं ब्रुवन्नेव तदा धृतराष्ट्रोऽम्बिकासुतः
107c हतप्रवीरं विध्वस्तं किञ्चिच्छेषं स्वकं बलम्
107e श्रुत्वा व्यामोहमगमच्छोकव्याकुलितेन्द्रियः
108a मुह्यमानोऽब्रवीच्चापि मुहूर्तं तिष्ठ सञ्जय
108c व्याकुलं मे मनस्तात श्रुत्वा सुमहदप्रियम्
108e नष्टचित्तस्ततः सोऽथ बभूव जगतीपतिः
