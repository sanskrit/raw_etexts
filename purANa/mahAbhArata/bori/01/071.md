जनमेजय उवाच	001  
ययातिः पूर्वकोऽस्माकं दशमो यः प्रजापतेः	001a  
कथं स शुक्रतनयां लेभे परमदुर्लभाम्	001c  
एतदिच्छाम्यहं श्रोतुं विस्तरेण द्विजोत्तम	002a  
आनुपूर्व्या च मे शंस पूरोर्वंशकरान्पृथक्	002c  
वैशम्पायन उवाच	003  
ययातिरासीद्राजर्षिर्देवराजसमद्युतिः	003a  
तं शुक्रवृषपर्वाणौ वव्राते वै यथा पुरा	003c  
तत्तेऽहं सम्प्रवक्ष्यामि पृच्छतो जनमेजय	004a  
देवयान्याश्च संयोगं ययातेर्नाहुषस्य च	004c  
सुराणामसुराणां च समजायत वै मिथः	005a  
ऐश्वर्यं प्रति सङ्घर्षस्त्रैलोक्ये सचराचरे	005c  
जिगीषया ततो देवा वव्रिरेऽऽङ्गिरसं मुनिम्	006a  
पौरोहित्येन याज्यार्थे काव्यं तूशनसं परे	006c  
ब्राह्मणौ तावुभौ नित्यमन्योन्यस्पर्धिनौ भृशम्	006e  
तत्र देवा निजघ्नुर्यान्दानवान्युधि सङ्गतान्	007a  
तान्पुनर्जीवयामास काव्यो विद्याबलाश्रयात्	007c  
ततस्ते पुनरुत्थाय योधयाञ्चक्रिरे सुरान्	007e  
असुरास्तु निजघ्नुर्यान्सुरान्समरमूर्धनि	008a  
न तान्सञ्जीवयामास बृहस्पतिरुदारधीः	008c  
न हि वेद स तां विद्यां यां काव्यो वेद वीर्यवान्	009a  
सञ्जीवनीं ततो देवा विषादमगमन्परम्	009c  
ते तु देवा भयोद्विग्नाः काव्यादुशनसस्तदा	010a  
ऊचुः कचमुपागम्य ज्येष्ठं पुत्रं बृहस्पतेः	010c  
भजमानान्भजस्वास्मान्कुरु नः साह्यमुत्तमम्	011a  
यासौ विद्या निवसति ब्राह्मणेऽमिततेजसि	011c  
शुक्रे तामाहर क्षिप्रं भागभाङ्नो भविष्यसि	011e  
वृषपर्वसमीपे स शक्यो द्रष्टुं त्वया द्विजः	012a  
रक्षते दानवांस्तत्र न स रक्षत्यदानवान्	012c  
तमाराधयितुं शक्तो भवान्पूर्ववयाः कविम्	013a  
देवयानीं च दयितां सुतां तस्य महात्मनः	013c  
त्वमाराधयितुं शक्तो नान्यः कश्चन विद्यते	014a  
शीलदाक्षिण्यमाधुर्यैराचारेण दमेन च	014c  
देवयान्यां हि तुष्टायां विद्यां तां प्राप्स्यसि ध्रुवम्	014e  
तथेत्युक्त्वा ततः प्रायाद्बृहस्पतिसुतः कचः	015a  
तदाभिपूजितो देवैः समीपं वृषपर्वणः	015c  
स गत्वा त्वरितो राजन्देवैः सम्प्रेषितः कचः	016a  
असुरेन्द्रपुरे शुक्रं दृष्ट्वा वाक्यमुवाच ह	016c  
ऋषेरङ्गिरसः पौत्रं पुत्रं साक्षाद्बृहस्पतेः	017a  
नाम्ना कच इति ख्यातं शिष्यं गृह्णातु मां भवान्	017c  
ब्रह्मचर्यं चरिष्यामि त्वय्यहं परमं गुरौ	018a  
अनुमन्यस्व मां ब्रह्मन्सहस्रं परिवत्सरान्	018c  
शुक्र उवाच	019  
कच सुस्वागतं तेऽस्तु प्रतिगृह्णामि ते वचः	019a  
अर्चयिष्येऽहमर्च्यं त्वामर्चितोऽस्तु बृहस्पतिः	019c  
वैशम्पायन उवाच	020  
कचस्तु तं तथेत्युक्त्वा प्रतिजग्राह तद्व्रतम्	020a  
आदिष्टं कविपुत्रेण शुक्रेणोशनसा स्वयम्	020c  
व्रतस्य व्रतकालं स यथोक्तं प्रत्यगृह्णत	021a  
आराधयन्नुपाध्यायं देवयानीं च भारत	021c  
नित्यमाराधयिष्यंस्तां युवा यौवनगोऽऽमुखे	022a  
गायन्नृत्यन्वादयंश्च देवयानीमतोषयत्	022c  
संशीलयन्देवयानीं कन्यां सम्प्राप्तयौवनाम्	023a  
पुष्पैः फलैः प्रेषणैश्च तोषयामास भारत	023c  
देवयान्यपि तं विप्रं नियमव्रतचारिणम्	024a  
अनुगायमाना ललना रहः पर्यचरत्तदा	024c  
पञ्च वर्षशतान्येवं कचस्य चरतो व्रतम्	025a  
तत्रातीयुरथो बुद्ध्वा दानवास्तं ततः कचम्	025c  
गा रक्षन्तं वने दृष्ट्वा रहस्येकममर्षिताः	026a  
जघ्नुर्बृहस्पतेर्द्वेषाद्विद्यारक्षार्थमेव च	026c  
हत्वा शालावृकेभ्यश्च प्रायच्छंस्तिलशः कृतम्	026e  
ततो गावो निवृत्तास्ता अगोपाः स्वं निवेशनम्	027a  
ता दृष्ट्वा रहिता गास्तु कचेनाभ्यागता वनात्	027c  
उवाच वचनं काले देवयान्यथ भारत	027e  
अहुतं चाग्निहोत्रं ते सूर्यश्चास्तं गतः प्रभो	028a  
अगोपाश्चागता गावः कचस्तात न दृश्यते	028c  
व्यक्तं हतो मृतो वापि कचस्तात भविष्यति	029a  
तं विना न च जीवेयं कचं सत्यं ब्रवीमि ते	029c  
शुक्र उवाच	030  
अयमेहीति शब्देन मृतं सञ्जीवयाम्यहम्	030a  
वैशम्पायन उवाच	031  
ततः सञ्जीवनीं विद्यां प्रयुज्य कचमाह्वयत्	031a  
आहूतः प्रादुरभवत्कचोऽरिष्टोऽथ विद्यया	031c  
हतोऽहमिति चाचख्यौ पृष्टो ब्राह्मणकन्यया	031e  
स पुनर्देवयान्योक्तः पुष्पाहारो यदृच्छया	032a  
वनं ययौ ततो विप्रो ददृशुर्दानवाश्च तम्	032c  
ततो द्वितीयं हत्वा तं दग्ध्वा कृत्वा च चूर्णशः	033a  
प्रायच्छन्ब्राह्मणायैव सुरायामसुरास्तदा	033c  
देवयान्यथ भूयोऽपि वाक्यं पितरमब्रवीत्	034a  
पुष्पाहारः प्रेषणकृत्कचस्तात न दृश्यते	034c  
शुक्र उवाच	035  
बृहस्पतेः सुतः पुत्रि कचः प्रेतगतिं गतः	035a  
विद्यया जीवितोऽप्येवं हन्यते करवाणि किम्	035c  
मैवं शुचो मा रुद देवयानि; न त्वादृशी मर्त्यमनुप्रशोचेत्	036a  
सुराश्च विश्वे च जगच्च सर्वमुपस्थितां वैकृतिमानमन्ति	036c  
देवयान्युवाच	037  
यस्याङ्गिरा वृद्धतमः पितामहो; बृहस्पतिश्चापि पिता तपोधनः	037a  
ऋषेः पुत्रं तमथो वापि पौत्रं; कथं न शोचेयमहं न रुद्याम्	037c  
स ब्रह्मचारी च तपोधनश्च; सदोत्थितः कर्मसु चैव दक्षः	038a  
कचस्य मार्गं प्रतिपत्स्ये न भोक्ष्ये; प्रियो हि मे तात कचोऽभिरूपः	038c  
शुक्र उवाच	039  
असंशयं मामसुरा द्विषन्ति; ये मे शिष्यं नागसं सूदयन्ति	039a  
अब्राह्मणं कर्तुमिच्छन्ति रौद्रास्ते मां यथा प्रस्तुतं दानवैर्हि	039c  
अप्यस्य पापस्य भवेदिहान्तः; कं ब्रह्महत्या न दहेदपीन्द्रम्	039e  
वैशम्पायन उवाच	040  
सञ्चोदितो देवयान्या महर्षिः पुनराह्वयत्	040a  
संरम्भेणैव काव्यो हि बृहस्पतिसुतं कचम्	040c  
गुरोर्भीतो विद्यया चोपहूतः; शनैर्वाचं जठरे व्याजहार	041a  
तमब्रवीत्केन पथोपनीतो; ममोदरे तिष्ठसि ब्रूहि विप्र	041c  
कच उवाच	042  
भवत्प्रसादान्न जहाति मां स्मृतिः; स्मरे च सर्वं यच्च यथा च वृत्तम्	042a  
न त्वेवं स्यात्तपसो व्ययो मे; ततः क्लेशं घोरमिमं सहामि	042c  
असुरैः सुरायां भवतोऽस्मि दत्तो; हत्वा दग्ध्वा चूर्णयित्वा च काव्य	043a  
ब्राह्मीं मायामासुरी चैव माया; त्वयि स्थिते कथमेवातिवर्तेत्	043c  
शुक्र उवाच	044  
किं ते प्रियं करवाण्यद्य वत्से; वधेन मे जीवितं स्यात्कचस्य	044a  
नान्यत्र कुक्षेर्मम भेदनेन; दृश्येत्कचो मद्गतो देवयानि	044c  
देवयान्युवाच	045  
द्वौ मां शोकावग्निकल्पौ दहेतां; कचस्य नाशस्तव चैवोपघातः	045a  
कचस्य नाशे मम नास्ति शर्म; तवोपघाते जीवितुं नास्मि शक्ता	045c  
शुक्र उवाच	046  
संसिद्धरूपोऽसि बृहस्पतेः सुत; यत्त्वां भक्तं भजते देवयानी	046a  
विद्यामिमां प्राप्नुहि जीवनीं त्वं; न चेदिन्द्रः कचरूपी त्वमद्य	046c  
न निवर्तेत्पुनर्जीवन्कश्चिदन्यो ममोदरात्	047a  
ब्राह्मणं वर्जयित्वैकं तस्माद्विद्यामवाप्नुहि	047c  
पुत्रो भूत्वा भावय भावितो मामस्माद्देहादुपनिष्क्रम्य तात	048a  
समीक्षेथा धर्मवतीमवेक्षां; गुरोः सकाशात्प्राप्य विद्यां सविद्यः	048c  
वैशम्पायन उवाच	049  
गुरोः सकाशात्समवाप्य विद्यां; भित्त्वा कुक्षिं निर्विचक्राम विप्रः	049a  
कचोऽभिरूपो दक्षिणं ब्राह्मणस्य; शुक्लात्यये पौर्णमास्यामिवेन्दुः	049c  
दृष्ट्वा च तं पतितं ब्रह्मराशिमुत्थापयामास मृतं कचोऽपि	050a  
विद्यां सिद्धां तामवाप्याभिवाद्य; ततः कचस्तं गुरुमित्युवाच	050c  
ऋतस्य दातारमनुत्तमस्य; निधिं निधीनां चतुरन्वयानाम्	051a  
ये नाद्रियन्ते गुरुमर्चनीयं; पापाँल्लोकांस्ते व्रजन्त्यप्रतिष्ठान्	051c  
वैशम्पायन उवाच	052  
सुरापानाद्वञ्चनां प्रापयित्वा; सञ्ज्ञानाशं चैव तथातिघोरम्	052a  
दृष्ट्वा कचं चापि तथाभिरूपं; पीतं तदा सुरया मोहितेन	052c  
समन्युरुत्थाय महानुभावस्तदोशना विप्रहितं चिकीर्षुः	053a  
काव्यः स्वयं वाक्यमिदं जगाद; सुरापानं प्रति वै जातशङ्कः	053c  
यो ब्राह्मणोऽद्य प्रभृतीह कश्चिन्मोहात्सुरां पास्यति मन्दबुद्धिः	054a  
अपेतधर्मो ब्रह्महा चैव स स्यादस्मिँल्लोके गर्हितः स्यात्परे च	054c  
मया चेमां विप्रधर्मोक्तिसीमां; मर्यादां वै स्थापितां सर्वलोके	055a  
सन्तो विप्राः शुश्रुवांसो गुरूणां; देवा लोकाश्चोपशृण्वन्तु सर्वे	055c  
इतीदमुक्त्वा स महानुभावस्तपोनिधीनां निधिरप्रमेयः	056a  
तान्दानवान्दैवविमूढबुद्धीनिदं समाहूय वचोऽभ्युवाच	056c  
आचक्षे वो दानवा बालिशाः स्थ; सिद्धः कचो वत्स्यति मत्सकाशे	057a  
सञ्जीवनीं प्राप्य विद्यां महार्थां; तुल्यप्रभावो ब्रह्मणा ब्रह्मभूतः	057c  
गुरोरुष्य सकाशे तु दश वर्षशतानि सः	058a  
अनुज्ञातः कचो गन्तुमियेष त्रिदशालयम्	058c  
