001	सूत उवाच
001a	एवमुक्तः स तेजस्वी शृङ्गी कोपसमन्वितः
001c	मृतधारं गुरुं श्रुत्वा पर्यतप्यत मन्युना
002a	स तं कृशमभिप्रेष्क्य सूनृतां वाचमुत्सृजन्
002c	अपृच्छत कथं तातः स मेऽद्य मृतधारकः
003	कृश उवाच
003a	राज्ञा परिक्षिता तात मृगयां परिधावता
003c	अवसक्तः पितुस्तेऽद्य मृतः स्कन्धे भुजङ्गमः
004	शृङ्ग्युवाच
004a	किं मे पित्रा कृतं तस्य राज्ञोऽनिष्टं दुरात्मनः
004c	ब्रूहि त्वं कृश तत्त्वेन पश्य मे तपसो बलम्
005	कृश उवाच
005a	स राजा मृगयां यातः परिक्षिदभिमन्युजः
005c	ससार मृगमेकाकी विद्ध्वा बाणेन पत्रिणा
006a	न चापश्यन्मृगं राजा चरंस्तस्मिन्महावने
006c	पितरं ते स दृष्ट्वैव पप्रच्छानभिभाषिणम्
007a	तं स्थाणुभूतं तिष्ठन्तं क्षुत्पिपासाश्रमातुरः
007c	पुनः पुनर्मृगं नष्टं पप्रच्छ पितरं तव
008a	स च मौनव्रतोपेतो नैव तं प्रत्यभाषत
008c	तस्य राजा धनुष्कोट्या सर्पं स्कन्धे समासृजत्
009a	शृङ्गिंस्तव पिताद्यासौ तथैवास्ते यतव्रतः
009c	सोऽपि राजा स्वनगरं प्रतियातो गजाह्वयम्
010	सूत उवाच
010a	श्रुत्वैवमृषिपुत्रस्तु दिवं स्तब्ध्वेव विष्ठितः
010c	कोपसंरक्तनयनः प्रज्वलन्निव मन्युना
011a	आविष्टः स तु कोपेन शशाप नृपतिं तदा
011c	वार्युपस्पृश्य तेजस्वी क्रोधवेगबलात्कृतः
012	शृङ्ग्युवाच
012a	योऽसौ वृद्धस्य तातस्य तथा कृच्छ्रगतस्य च
012c	स्कन्धे मृतमवास्राक्षीत्पन्नगं राजकिल्बिषी
013a	तं पापमतिसङ्क्रुद्धस्तक्षकः पन्नगोत्तमः
013c	आशीविषस्तिग्मतेजा मद्वाक्यबलचोदितः
014a	सप्तरात्रादितो नेता यमस्य सदनं प्रति
014c	द्विजानामवमन्तारं कुरूणामयशस्करम्
015	सूत उवाच
015a	इति शप्त्वा नृपं क्रुद्धः शृङ्गी पितरमभ्ययात्
015c	आसीनं गोचरे तस्मिन्वहन्तं शवपन्नगम्
016a	स तमालक्ष्य पितरं शृङ्गी स्कन्धगतेन वै
016c	शवेन भुजगेनासीद्भूयः क्रोधसमन्वितः
017a	दुःखाच्चाश्रूणि मुमुचे पितरं चेदमब्रवीत्
017c	श्रुत्वेमां धर्षणां तात तव तेन दुरात्मना
018a	राज्ञा परिक्षिता कोपादशपं तमहं नृपम्
018c	यथार्हति स एवोग्रं शापं कुरुकुलाधमः
019a	सप्तमेऽहनि तं पापं तक्षकः पन्नगोत्तमः
019c	वैवस्वतस्य भवनं नेता परमदारुणम्
020a	तमब्रवीत्पिता ब्रह्मंस्तथा कोपसमन्वितम्
020c	न मे प्रियं कृतं तात नैष धर्मस्तपस्विनाम्
021a	वयं तस्य नरेन्द्रस्य विषये निवसामहे
021c	न्यायतो रक्षितास्तेन तस्य पापं न रोचये
022a	सर्वथा वर्तमानस्य राज्ञो ह्यस्मद्विधैः सदा
022c	क्षन्तव्यं पुत्र धर्मो हि हतो हन्ति न संशयः
023a	यदि राजा न रक्षेत पीडा वै नः परा भवेत्
023c	न शक्नुयाम चरितुं धर्मं पुत्र यथासुखम्
024a	रक्ष्यमाणा वयं तात राजभिः शास्त्रदृष्टिभिः
024c	चरामो विपुलं धर्मं तेषां चांशोऽस्ति धर्मतः
025a	परिक्षित्तु विशेषेण यथास्य प्रपितामहः
025c	रक्षत्यस्मान्यथा राज्ञा रक्षितव्याः प्रजास्तथा
026a	तेनेह क्षुधितेनाद्य श्रान्तेन च तपस्विना
026c	अजानता व्रतमिदं कृतमेतदसंशयम्
027a	तस्मादिदं त्वया बाल्यात्सहसा दुष्कृतं कृतम्
027c	न ह्यर्हति नृपः शापमस्मत्तः पुत्र सर्वथा
