001	सूत उवाच
001a	ततस्तस्मिन्द्विजश्रेष्ठ समुदीर्णे तथाविधे
001c	गरुत्मान्पक्षिराट्तूर्णं सम्प्राप्तो विबुधान्प्रति
002a	तं दृष्ट्वातिबलं चैव प्राकम्पन्त समन्ततः
002c	परस्परं च प्रत्यघ्नन्सर्वप्रहरणान्यपि
003a	तत्र चासीदमेयात्मा विद्युदग्निसमप्रभः
003c	भौवनः सुमहावीर्यः सोमस्य परिरक्षिता
004a	स तेन पतगेन्द्रेण पक्षतुण्डनखैः क्षतः
004c	मुहूर्तमतुलं युद्धं कृत्वा विनिहतो युधि
005a	रजश्चोद्धूय सुमहत्पक्षवातेन खेचरः
005c	कृत्वा लोकान्निरालोकांस्तेन देवानवाकिरत्
006a	तेनावकीर्णा रजसा देवा मोहमुपागमन्
006c	न चैनं ददृशुश्छन्ना रजसामृतरक्षिणः
007a	एवं संलोडयामास गरुडस्त्रिदिवालयम्
007c	पक्षतुण्डप्रहारैश्च देवान्स विददार ह
008a	ततो देवः सहस्राक्षस्तूर्णं वायुमचोदयत्
008c	विक्षिपेमां रजोवृष्टिं तवैतत्कर्म मारुत
009a	अथ वायुरपोवाह तद्रजस्तरसा बली
009c	ततो वितिमिरे जाते देवाः शकुनिमार्दयन्
010a	ननाद चोच्चैर्बलवान्महामेघरवः खगः
010c	वध्यमानः सुरगणैः सर्वभूतानि भीषयन्
010e   उत्पपात महावीर्यः पक्षिराट्परवीरहा
011a	तमुत्पत्यान्तरिक्षस्थं देवानामुपरि स्थितम्
011c	वर्मिणो विबुधाः सर्वे नानाशस्त्रैरवाकिरन्
012a	पट्टिशैः परिघैः शूलैर्गदाभिश्च सवासवाः
012c	क्षुरान्तैर्ज्वलितैश्चापि चक्रैरादित्यरूपिभिः
013a	नानाशस्त्रविसर्गैश्च वध्यमानः समन्ततः
013c	कुर्वन्सुतुमुलं युद्धं पक्षिराण्न व्यकम्पत
014a	विनर्दन्निव चाकाशे वैनतेयः प्रतापवान्
014c	पक्षाभ्यामुरसा चैव समन्ताद्व्याक्षिपत्सुरान्
015a	ते विक्षिप्तास्ततो देवाः प्रजग्मुर्गरुडार्दिताः
015c	नखतुण्डक्षताश्चैव सुस्रुवुः शोणितं बहु
016a	साध्याः प्राचीं सगन्धर्वा वसवो दक्षिणां दिशम्
016c	प्रजग्मुः सहिता रुद्रैः पतगेन्द्रप्रधर्षिताः
017a	दिशं प्रतीचीमादित्या नासत्या उत्तरां दिशम्
017c	मुहुर्मुहुः प्रेक्षमाणा युध्यमाना महौजसम्
018a	अश्वक्रन्देन वीरेण रेणुकेन च पक्षिणा
018c	क्रथनेन च शूरेण तपनेन च खेचरः
019a	उलूकश्वसनाभ्यां च निमेषेण च पक्षिणा
019c	प्ररुजेन च संयुद्धं चकार प्रलिहेन च
020a	तान्पक्षनखतुण्डाग्रैरभिनद्विनतासुतः
020c	युगान्तकाले सङ्क्रुद्धः पिनाकीव महाबलः
021a	महावीर्या महोत्साहास्तेन ते बहुधा क्षताः
021c	रेजुरभ्रघनप्रख्या रुधिरौघप्रवर्षिणः
022a	तान्कृत्वा पतगश्रेष्ठः सर्वानुत्क्रान्तजीवितान्
022c	अतिक्रान्तोऽमृतस्यार्थे सर्वतोऽग्निमपश्यत
023a	आवृण्वानं महाज्वालमर्चिर्भिः सर्वतोऽम्बरम्
023c	दहन्तमिव तीक्ष्णांशुं घोरं वायुसमीरितम्
024a	ततो नवत्या नवतीर्मुखानां; कृत्वा तरस्वी गरुडो महात्मा
024c	नदीः समापीय मुखैस्ततस्तैः; सुशीघ्रमागम्य पुनर्जवेन
025a	ज्वलन्तमग्निं तममित्रतापनः; समास्तरत्पत्ररथो नदीभिः
025c	ततः प्रचक्रे वपुरन्यदल्पं; प्रवेष्टुकामोऽग्निमभिप्रशाम्य
