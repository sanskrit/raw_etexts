001	वैशम्पायन उवाच
001a	पाण्डवैः सह संयोगं गतस्य द्रुपदस्य तु
001c	न बभूव भयं किञ्चिद्देवेभ्योऽपि कथञ्चन
002a	कुन्तीमासाद्य ता नार्यो द्रुपदस्य महात्मनः
002c	नाम सङ्कीर्तयन्त्यस्ताः पादौ जग्मुः स्वमूर्धभिः
003a	कृष्णा च क्षौमसंवीता कृतकौतुकमङ्गला
003c	कृताभिवादना श्वश्र्वास्तस्थौ प्रह्वा कृताञ्जलिः
004a	रूपलक्षणसम्पन्नां शीलाचारसमन्विताम्
004c	द्रौपदीमवदत्प्रेम्णा पृथाशीर्वचनं स्नुषाम्
005a	यथेन्द्राणी हरिहये स्वाहा चैव विभावसौ
005c	रोहिणी च यथा सोमे दमयन्ती यथा नले
006a	यथा वैश्रवणे भद्रा वसिष्ठे चाप्यरुन्धती
006c	यथा नारायणे लक्ष्मीस्तथा त्वं भव भर्तृषु
007a	जीवसूर्वीरसूर्भद्रे बहुसौख्यसमन्विता
007c	सुभगा भोगसम्पन्ना यज्ञपत्नी स्वनुव्रता
008a	अतिथीनागतान्साधून्बालान्वृद्धान्गुरूंस्तथा
008c	पूजयन्त्या यथान्यायं शश्वद्गच्छन्तु ते समाः
009a	कुरुजाङ्गलमुख्येषु राष्ट्रेषु नगरेषु च
009c	अनु त्वमभिषिच्यस्व नृपतिं धर्मवत्सलम्
010a	पतिभिर्निर्जितामुर्वीं विक्रमेण महाबलैः
010c	कुरु ब्राह्मणसात्सर्वामश्वमेधे महाक्रतौ
011a	पृथिव्यां यानि रत्नानि गुणवन्ति गुनान्विते
011c	तान्याप्नुहि त्वं कल्याणि सुखिनी शरदां शतम्
012a	यथा च त्वाभिनन्दामि वध्वद्य क्षौमसंवृताम्
012c	तथा भूयोऽभिनन्दिष्ये सूतपुत्रां गुणान्विताम्
013a	ततस्तु कृतदारेभ्यः पाण्डुभ्यः प्राहिणोद्धरिः
013c	मुक्तावैडूर्यचित्राणि हैमान्याभरणानि च
014a	वासांसि च महार्हाणि नानादेश्यानि माधवः
014c	कम्बलाजिनरत्नानि स्पर्शवन्ति शुभानि च
015a	शयनासनयानानि विविधानि महान्ति च
015c	वैडूर्यवज्रचित्राणि शतशो भाजनानि च
016a	रूपयौवनदाक्षिण्यैरुपेताश्च स्वलङ्कृताः
016c	प्रेष्याः सम्प्रददौ कृष्णो नानादेश्याः सहस्रशः
017a	गजान्विनीतान्भद्रांश्च सदश्वांश्च स्वलंकृतान्
017c	रथांश्च दान्तान्सौवर्णैः शुभैः पट्टैरलंकृतान्
018a	कोटिशश्च सुवर्णं स तेषामकृतकं तथा
018c	वीतीकृतममेयात्मा प्राहिणोन्मधुसूदनः
019a	तत्सर्वं प्रतिजग्राह धर्मराजो युधिष्ठिरः
019c	मुदा परमया युक्तो गोविन्दप्रियकाम्यया
