जरितारिरुवाच	001  
पुरतः कृच्छ्रकालस्य धीमाञ्जागर्ति पूरुषः	001a  
स कृच्छ्रकालं सम्प्राप्य व्यथां नैवैति कर्हिचित्	001c  
यस्तु कृच्छ्रमसम्प्राप्तं विचेता नावबुध्यते	002a  
स कृच्छ्रकाले व्यथितो न प्रजानाति किञ्चन	002c  
सारिसृक्व उवाच	003  
धीरस्त्वमसि मेधावी प्राणकृच्छ्रमिदं च नः	003a  
शूरः प्राज्ञो बहूनां हि भवत्येको न संशयः	003c  
स्तम्बमित्र उवाच	004  
ज्येष्ठस्त्राता भवति वै ज्येष्ठो मुञ्चति कृच्छ्रतः	004a  
ज्येष्ठश्चेन्न प्रजानाति कनीयान्किं करिष्यति	004c  
द्रोण उवाच	005  
हिरण्यरेतास्त्वरितो ज्वलन्नायाति नः क्षयम्	005a  
सप्तजिह्वोऽनलः क्षामो लेलिहानोपसर्पति	005c  
वैशम्पायन उवाच	006  
एवमुक्तो भ्रातृभिस्तु जरितारिर्विभावसुम्	006a  
तुष्टाव प्राञ्जलिर्भूत्वा यथा तच्छृणु पार्थिव	006c  
जरितारिरुवाच	007  
आत्मासि वायोः पवनः शरीरमुत वीरुधाम्	007a  
योनिरापश्च ते शुक्र योनिस्त्वमसि चाम्भसः	007c  
ऊर्ध्वं चाधश्च गच्छन्ति विसर्पन्ति च पार्श्वतः	008a  
अर्चिषस्ते महावीर्य रश्मयः सवितुर्यथा	008c  
सारिसृक्व उवाच	009  
माता प्रपन्ना पितरं न विद्मः पक्षाश्च नो न प्रजाताब्जकेतो	009a  
न नस्त्राता विद्यतेऽग्ने त्वदन्यस्तस्माद्धि नः परिरक्षैकवीर	009c  
यदग्ने ते शिवं रूपं ये च ते सप्त हेतयः	010a  
तेन नः परिरक्षाद्य ईडितः शरणैषिणः	010c  
त्वमेवैकस्तपसे जातवेदो नान्यस्तप्ता विद्यते गोषु देव	011a  
ऋषीनस्मान्बालकान्पालयस्व परेणास्मान्प्रैहि वै हव्यवाह	011c  
स्तम्बमित्र उवाच	012  
सर्वमग्ने त्वमेवैकस्त्वयि सर्वमिदं जगत्	012a  
त्वं धारयसि भूतानि भुवनं त्वं बिभर्षि च	012c  
त्वमग्निर्हव्यवाहस्त्वं त्वमेव परमं हविः	013a  
मनीषिणस्त्वां यजन्ते बहुधा चैकधैव च	013c  
सृष्ट्वा लोकांस्त्रीनिमान्हव्यवाह प्राप्ते काले पचसि पुनः समिद्धः	014a  
सर्वस्यास्य भुवनस्य प्रसूतिस्त्वमेवाग्ने भवसि पुनः प्रतिष्ठा	014c  
त्वमन्नं प्राणिनां भुक्तमन्तर्भूतो जगत्पते	015a  
नित्यं प्रवृद्धः पचसि त्वयि सर्वं प्रतिष्ठितम्	015c  
द्रोण उवाच	016  
सूर्यो भूत्वा रश्मिभिर्जातवेदो भूमेरम्भो भूमिजातान्रसांश्च	016a  
विश्वानादाय पुनरुत्सर्गकाले सृष्ट्वा वृष्ट्या भावयसीह शुक्र	016c  
त्वत्त एताः पुनः शुक्र वीरुधो हरितच्छदाः	017a  
जायन्ते पुष्करिण्यश्च समुद्रश्च महोदधिः	017c  
इदं वै सद्म तिग्मांशो वरुणस्य परायणम्	018a  
शिवस्त्राता भवास्माकं मास्मानद्य विनाशय	018c  
पिङ्गाक्ष लोहितग्रीव कृष्णवर्त्मन्हुताशन	019a  
परेण प्रैहि मुञ्चास्मान्सागरस्य गृहानिव	019c  
वैशम्पायन उवाच	020  
एवमुक्तो जातवेदा द्रोणेनाक्लिष्टकर्मणा	020a  
द्रोणमाह प्रतीतात्मा मन्दपालप्रतिज्ञया	020c  
ऋषिर्द्रोणस्त्वमसि वै ब्रह्मैतद्व्याहृतं त्वया	021a  
ईप्सितं ते करिष्यामि न च ते विद्यते भयम्	021c  
मन्दपालेन यूयं हि मम पूर्वं निवेदिताः	022a  
वर्जयेः पुत्रकान्मह्यं दहन्दावमिति स्म ह	022c  
यच्च तद्वचनं तस्य त्वया यच्चेह भाषितम्	023a  
उभयं मे गरीयस्तद्ब्रूहि किं करवाणि ते	023c  
भृशं प्रीतोऽस्मि भद्रं ते ब्रह्मन्स्तोत्रेण ते विभो	023e  
द्रोण उवाच	024  
इमे मार्जारकाः शुक्र नित्यमुद्वेजयन्ति नः	024a  
एतान्कुरुष्व दंष्ट्रासु हव्यवाह सबान्धवान्	024c  
वैशम्पायन उवाच	025  
तथा तत्कृतवान्वह्निरभ्यनुज्ञाय शार्ङ्गकान्	025a  
ददाह खाण्डवं चैव समिद्धो जनमेजय	025c  
