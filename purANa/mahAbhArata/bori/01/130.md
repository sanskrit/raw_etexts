वैशम्पायन उवाच	001  
धृतराष्ट्रस्तु पुत्रस्य श्रुत्वा वचनमीदृशम्	001a  
मुहूर्तमिव सञ्चिन्त्य दुर्योधनमथाब्रवीत्	001c  
धर्मनित्यः सदा पाण्डुर्ममासीत्प्रियकृद्धितः	002a  
सर्वेषु ज्ञातिषु तथा मयि त्वासीद्विशेषतः	002c  
नास्य किञ्चिन्न जानामि भोजनादि चिकीर्षितम्	003a  
निवेदयति नित्यं हि मम राज्यं धृतव्रतः	003c  
तस्य पुत्रो यथा पाण्डुस्तथा धर्मपरायणः	004a  
गुणवाँल्लोकविख्यातः पौराणां च सुसम्मतः	004c  
स कथं शक्यमस्माभिरपक्रष्टुं बलादितः	005a  
पितृपैतामहाद्राज्यात्ससहायो विशेषतः	005c  
भृता हि पाण्डुनामात्या बलं च सततं भृतम्	006a  
भृताः पुत्राश्च पौत्राश्च तेषामपि विशेषतः	006c  
ते पुरा सत्कृतास्तात पाण्डुना पौरवा जनाः	007a  
कथं युधिष्ठिरस्यार्थे न नो हन्युः सबान्धवान्	007c  
दुर्योधन उवाच	008    
एवमेतन्मया तात भावितं दोषमात्मनि	008a  
दृष्ट्वा प्रकृतयः सर्वा अर्थमानेन योजिताः	008c  
ध्रुवमस्मत्सहायास्ते भविष्यन्ति प्रधानतः	009a  
अर्थवर्गः सहामात्यो मत्संस्थोऽद्य महीपते	009c  
स भवान्पाण्डवानाशु विवासयितुमर्हति	010a  
मृदुनैवाभ्युपायेन नगरं वारणावतम्	010c  
यदा प्रतिष्ठितं राज्यं मयि राजन्भविष्यति	011a  
तदा कुन्ती सहापत्या पुनरेष्यति भारत	011c  
धृतराष्ट्र उवाच	012   
दुर्योधन ममाप्येतद्धृदि सम्परिवर्तते	012a  
अभिप्रायस्य पापत्वान्नैतत्तु विवृणोम्यहम्	012c  
न च भीष्मो न च द्रोणो न क्षत्ता न च गौतमः	013a  
विवास्यमानान्कौन्तेयाननुमंस्यन्ति कर्हिचित्	013c  
समा हि कौरवेयाणां वयमेते च पुत्रक	014a  
नैते विषममिच्छेयुर्धर्मयुक्ता मनस्विनः	014c  
ते वयं कौरवेयाणामेतेषां च महात्मनाम्	015a  
कथं न वध्यतां तात गच्छेम जगतस्तथा	015c  
दुर्योधन उवाच	016   
मध्यस्थः सततं भीष्मो द्रोणपुत्रो मयि स्थितः	016a  
यतः पुत्रस्ततो द्रोणो भविता नात्र सांशयः	016c  
कृपः शारद्वतश्चैव यत एते त्रयस्ततः	017a  
द्रोणं च भागिनेयं च न स त्यक्ष्यति कर्हिचित्	017c  
क्षत्तार्थबद्धस्त्वस्माकं प्रच्छन्नं तु यतः परे	018a  
न चैकः स समर्थोऽस्मान्पाण्डवार्थे प्रबाधितुम्	018c  
स विश्रब्धः पाण्डुपुत्रान्सह मात्रा विवासय	019a  
वारणावतमद्यैव नात्र दोषो भविष्यति	019c  
विनिद्रकरणं घोरं हृदि शल्यमिवार्पितम्	020a  
शोकपावकमुद्भूतं कर्मणैतेन नाशय	020c  
