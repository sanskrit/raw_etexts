BR0114194001	कर्ण उवाच
BR0114194001a	दुर्योधन तव प्रज्ञा न सम्यगिति मे मतिः
BR0114194001c	न ह्युपायेन ते शक्याः पाण्डवाः कुरुनन्दन
BR0114194002a	पूर्वमेव हि ते सूक्ष्मैरुपायैर्यतितास्त्वया
BR0114194002c	निग्रहीतुं यदा वीर शकिता न तदा त्वया
BR0114194003a	इहैव वर्तमानास्ते समीपे तव पार्थिव
BR0114194003c	अजातपक्षाः शिशवः शकिता नैव बाधितुम्
BR0114194004a	जातपक्षा विदेशस्था विवृद्धाः सर्वशोऽद्य ते
BR0114194004c	नोपायसाध्याः कौन्तेया ममैषा मतिरच्युत
BR0114194005a	न च ते व्यसनैर्योक्तुं शक्या दिष्टकृता हि ते
BR0114194005c	शङ्किताश्चेप्सवश्चैव पितृपैतामहं पदम्
BR0114194006a	परस्परेण भेदश्च नाधातुं तेषु शक्यते
BR0114194006c	एकस्यां ये रताः पत्न्यां न भिद्यन्ते परस्परम्
BR0114194007a	न चापि कृष्णा शक्येत तेभ्यो भेदयितुं परैः
BR0114194007c	परिद्यूनान्वृतवती किमुताद्य मृजावतः
BR0114194008a	ईप्सितश्च गुणः स्त्रीणामेकस्या बहुभर्तृता
BR0114194008c	तं च प्राप्तवती कृष्णा न सा भेदयितुं सुखम्
BR0114194009a	आर्यवृत्तश्च पाञ्चाल्यो न स राजा धनप्रियः
BR0114194009c	न सन्त्यक्ष्यति कौन्तेयान्राज्यदानैरपि ध्रुवम्
BR0114194010a	तथास्य पुत्रो गुणवाननुरक्तश्च पाण्डवान्
BR0114194010c	तस्मान्नोपायसाध्यांस्तानहं मन्ये कथञ्चन
BR0114194011a	इदं त्वद्य क्षमं कर्तुमस्माकं पुरुषर्षभ
BR0114194011c	यावन्न कृतमूलास्ते पाण्डवेया विशां पते
BR0114194011e	तावत्प्रहरणीयास्ते रोचतां तव विक्रमः
BR0114194012a	अस्मत्पक्षो महान्यावद्यावत्पाञ्चालको लघुः
BR0114194012c	तावत्प्रहरणं तेषां क्रियतां मा विचारय
BR0114194013a	वाहनानि प्रभूतानि मित्राणि बहुलानि च
BR0114194013c	यावन्न तेषां गान्धारे तावदेवाशु विक्रम
BR0114194014a	यावच्च राजा पाञ्चाल्यो नोद्यमे कुरुते मनः
BR0114194014c	सह पुत्रैर्महावीर्यैस्तावदेवाशु विक्रम
BR0114194015a	यावन्नायाति वार्ष्णेयः कर्षन्यादववाहिनीम्
BR0114194015c	राज्यार्थे पाण्डवेयानां तावदेवाशु विक्रम
BR0114194016a	वसूनि विविधान्भोगान्राज्यमेव च केवलम्
BR0114194016c	नात्याज्यमस्ति कृष्णस्य पाण्डवार्थे महीपते
BR0114194017a	विक्रमेण मही प्राप्ता भरतेन महात्मना
BR0114194017c	विक्रमेण च लोकांस्त्रीञ्जितवान्पाकशासनः
BR0114194018a	विक्रमं च प्रशंसन्ति क्षत्रियस्य विशां पते
BR0114194018c	स्वको हि धर्मः शूराणां विक्रमः पार्थिवर्षभ
BR0114194019a	ते बलेन वयं राजन्महता चतुरङ्गिणा
BR0114194019c	प्रमथ्य द्रुपदं शीघ्रमानयामेह पाण्डवान्
BR0114194020a	न हि साम्ना न दानेन न भेदेन च पाण्डवाः
BR0114194020c	शक्याः साधयितुं तस्माद्विक्रमेणैव ताञ्जहि
BR0114194021a	तान्विक्रमेण जित्वेमामखिलां भुङ्क्ष्व मेदिनीम्
BR0114194021c	नान्यमत्र प्रपश्यामि कार्योपायं जनाधिप
BR0114194022	वैशम्पायन उवाच
BR0114194022a	श्रुत्वा तु राधेयवचो धृतराष्ट्रः प्रतापवान्
BR0114194022c	अभिपूज्य ततः पश्चादिदं वचनमब्रवीत्
BR0114194023a	उपपन्नं महाप्राज्ञे कृतास्त्रे सूतनन्दने
BR0114194023c	त्वयि विक्रमसम्पन्नमिदं वचनमीदृशम्
BR0114194024a	भूय एव तु भीष्मश्च द्रोणो विदुर एव च
BR0114194024c	युवां च कुरुतां बुद्धिं भवेद्या नः सुखोदया
BR0114194025a	तत आनाय्य तान्सर्वान्मन्त्रिणः सुमहायशाः
BR0114194025c	धृतराष्ट्रो महाराज मन्त्रयामास वै तदा
