BR0113190001  	द्रुपद उवाच
BR0113190001a	अश्रुत्वैवं वचनं ते महर्षे मया पूर्वं यतितं कार्यमेतत्
BR0113190001c	न वै शक्यं विहितस्यापयातुं तदेवेदमुपपन्नं विधानम्
BR0113190002a	दिष्टस्य ग्रन्थिरनिवर्तनीयः स्वकर्मणा विहितं नेह किञ्चित्
BR0113190002c	कृतं निमित्तं हि वरैकहेतोस्तदेवेदमुपपन्नं बहूनाम्
BR0113190003a	यथैव कृष्णोक्तवती पुरस्तान्नैकान्पतीन्मे भगवान्ददातु
BR0113190003c	स चाप्येवं वरमित्यब्रवीत्तां देवो हि वेद परमं यदत्र
BR0113190004a	यदि वायं विहितः शङ्करेण धर्मोऽधर्मो वा नात्र ममापराधः
BR0113190004c	गृह्णन्त्विमे विधिवत्पाणिमस्या यथोपजोषं विहितैषां हि कृष्णा
BR0113190005  	वैशम्पायन उवाच
BR0113190005a	ततोऽब्रवीद्भगवान्धर्मराजमद्य पुण्याहमुत पाण्डवेय
BR0113190005c	अद्य पौष्यं योगमुपैति चन्द्रमाः पाणिं कृष्णायास्त्वं गृहाणाद्य पूर्वम्
BR0113190006a	ततो राजा यज्ञसेनः सपुत्रो जन्यार्थ युक्तं बहु तत्तदग्र्यम्
BR0113190006c	समानयामास सुतां च कृष्णामाप्लाव्य रत्नैर्बहुभिर्विभूष्य
BR0113190007a	ततः सर्वे सुहृदस्तत्र तस्य समाजग्मुः सचिवा मन्त्रिणश्च
BR0113190007c	द्रष्टुं विवाहं परमप्रतीता द्विजाश्च पौराश्च यथाप्रधानाः
BR0113190008a	तत्तस्य वेश्मार्थिजनोपशोभितं विकीर्णपद्मोत्पलभूषिताजिरम्
BR0113190008c	महार्हरत्नौघविचित्रमाबभौ दिवं यथा निर्मलतारकाचितम्
BR0113190009a	ततस्तु ते कौरवराजपुत्रा विभूषिताः कुण्डलिनो युवानः
BR0113190009c	महार्हवस्त्रा वरचन्दनोक्षिताः कृताभिषेकाः कृतमङ्गलक्रियाः
BR0113190010a	पुरोहितेनाग्निसमानवर्चसा सहैव धौम्येन यथाविधि प्रभो
BR0113190010c	क्रमेण सर्वे विविशुश्च तत्सदो महर्षभा गोष्ठमिवाभिनन्दिनः
BR0113190011a	ततः समाधाय स वेदपारगो जुहाव मन्त्रैर्ज्वलितं हुताशनम्
BR0113190011c	युधिष्ठिरं चाप्युपनीय मन्त्रविन्नियोजयामास सहैव कृष्णया
BR0113190012a	प्रदक्षिणं तौ प्रगृहीतपाणी समानयामास स वेदपारगः
BR0113190012c	ततोऽभ्यनुज्ञाय तमाजिशोभिनं पुरोहितो राजगृहाद्विनिर्ययौ
BR0113190013a	क्रमेण चानेन नराधिपात्मजा वरस्त्रियास्ते जगृहुस्तदा करम्
BR0113190013c	अहन्यहन्युत्तमरूपधारिणो महारथाः कौरववंशवर्धनाः
BR0113190014a	इदं च तत्राद्भुतरूपमुत्तमं जगाद विप्रर्षिरतीतमानुषम्
BR0113190014c	महानुभावा किल सा सुमध्यमा बभूव कन्यैव गते गतेऽहनि
BR0113190015a	कृते विवाहे द्रुपदो धनं ददौ महारथेभ्यो बहुरूपमुत्तमम्
BR0113190015c	शतं रथानां वरहेमभूषिणां चतुर्युजां हेमखलीनमालिनाम्
BR0113190016a	शतं गजानामभिपद्मिनां तथा शतं गिरीणामिव हेमशृङ्गिणाम्
BR0113190016c	तथैव दासीशतमग्र्ययौवनं महार्हवेषाभरणाम्बरस्रजम्
BR0113190017a	पृथक्पृथक्चैव दशायुतान्वितं धनं ददौ सौमकिरग्निसाक्षिकम्
BR0113190017c	तथैव वस्त्राणि च भूषणानि प्रभावयुक्तानि महाधनानि
BR0113190018a	कृते विवाहे च ततः स्म पाण्डवाः प्रभूतरत्नामुपलभ्य तां श्रियम्
BR0113190018c	विजह्रुरिन्द्रप्रतिमा महाबलाः पुरे तु पाञ्चालनृपस्य तस्य ह
