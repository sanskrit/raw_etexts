वैशम्पायन उवाच	001  
ततो युधिष्ठिरो राजा भूयः शान्तनवं नृप	001a  
गोदाने विस्तरं धीमान्पप्रच्छ विनयान्वितः	001c  
युधिष्ठिर उवाच	002  
गोप्रदाने गुणान्सम्यक्पुनः प्रब्रूहि भारत	002a  
न हि तृप्याम्यहं वीर शृण्वानोऽमृतमीदृशम्	002c  
इत्युक्तो धर्मराजेन तदा शान्तनवो नृप	003a  
सम्यगाह गुणांस्तस्मै गोप्रदानस्य केवलान्	003c  
भीष्म उवाच	004  
वत्सलां गुणसम्पन्नां तरुणीं वस्त्रसंवृताम्	004a  
दत्त्वेदृशीं गां विप्राय सर्वपापैः प्रमुच्यते	004c  
असुर्या नाम ते लोका गां दत्त्वा तत्र गच्छति	005a  
पीतोदकां जग्धतृणां नष्टदुग्धां निरिन्द्रियाम्	005c  
जरोग्रामुपयुक्तार्थां जीर्णां कूपमिवाजलम्	006a  
दत्त्वा तमः प्रविशति द्विजं क्लेशेन योजयेत्	006c  
दुष्टा रुष्टा व्याधिता दुर्बला वा न दातव्या याश्च मूल्यैरदत्तैः	007a  
क्लेशैर्विप्रं योऽफलैः संयुनक्ति तस्यावीर्याश्चाफलाश्चैव लोकाः	007c  
बलान्विताः शीलवयोपपन्नाः सर्वाः प्रशंसन्ति सुगन्धवत्यः	008a  
यथा हि गङ्गा सरितां वरिष्ठा तथार्जुनीनां कपिला वरिष्ठा	008c  
युधिष्ठिर उवाच	009  
कस्मात्समाने बहुलाप्रदाने सद्भिः प्रशस्तं कपिलाप्रदानम्	009a  
विशेषमिच्छामि महानुभाव श्रोतुं समर्थो हि भवान्प्रवक्तुम्	009c  
भीष्म उवाच	010  
वृद्धानां ब्रुवतां तात श्रुतं मे यत्प्रभाषसे	010a  
वक्ष्यामि तदशेषेण रोहिण्यो निर्मिता यथा	010c  
प्रजाः सृजेति व्यादिष्टः पूर्वं दक्षः स्वयम्भुवा	011a  
असृजद्वृत्तिमेवाग्रे प्रजानां हितकाम्यया	011c  
यथा ह्यमृतमाश्रित्य वर्तयन्ति दिवौकसः	012a  
तथा वृत्तिं समाश्रित्य वर्तयन्ति प्रजा विभो	012c  
अचरेभ्यश्च भूतेभ्यश्चराः श्रेष्ठास्ततो नराः	013a  
ब्राह्मणाश्च ततः श्रेष्ठास्तेषु यज्ञाः प्रतिष्ठिताः	013c  
यज्ञैराप्यायते सोमः स च गोषु प्रतिष्ठितः	014a  
सर्वे देवाः प्रमोदन्ते पूर्ववृत्तास्ततः प्रजाः	014c  
एतान्येव तु भूतानि प्राक्रोशन्वृत्तिकाङ्क्षया	015a  
वृत्तिदं चान्वपद्यन्त तृषिताः पितृमातृवत्	015c  
इतीदं मनसा गत्वा प्रजासर्गार्थमात्मनः	016a  
प्रजापतिर्बलाधानममृतं प्रापिबत्तदा	016c  
स गतस्तस्य तृप्तिं तु गन्धं सुरभिमुद्गिरन्	017a  
ददर्शोद्गारसंवृत्तां सुरभिं मुखजां सुताम्	017c  
सासृजत्सौरभेयीस्तु सुरभिर्लोकमातरः	018a  
सुवर्णवर्णाः कपिलाः प्रजानां वृत्तिधेनवः	018c  
तासाममृतवर्णानां क्षरन्तीनां समन्ततः	019a  
बभूवामृतजः फेनः स्रवन्तीनामिवोर्मिजः	019c  
स वत्समुखविभ्रष्टो भवस्य भुवि तिष्ठतः	020a  
शिरस्यवाप तत्क्रुद्धः स तदोदैक्षत प्रभुः	020c  
ललाटप्रभवेनाक्ष्णा रोहिणीः प्रदहन्निव	020e  
तत्तेजस्तु ततो रौद्रं कपिला गा विशां पते	021a  
नानावर्णत्वमनयन्मेघानिव दिवाकरः	021c  
यास्तु तस्मादपक्रम्य सोममेवाभिसंश्रिताः	022a  
यथोत्पन्नाः स्ववर्णस्थास्ता नीता नान्यवर्णताम्	022c  
अथ क्रुद्धं महादेवं प्रजापतिरभाषत	023a  
अमृतेनावसिक्तस्त्वं नोच्छिष्टं विद्यते गवाम्	023c  
यथा ह्यमृतमादाय सोमो विष्यन्दते पुनः	024a  
तथा क्षीरं क्षरन्त्येता रोहिण्योऽमृतसम्भवाः	024c  
न दुष्यत्यनिलो नाग्निर्न सुवर्णं न चोदधिः	025a  
नामृतेनामृतं पीतं वत्सपीता न वत्सला	025c  
इमाँल्लोकान्भरिष्यन्ति हविषा प्रस्नवेन च	026a  
आसामैश्वर्यमश्नीहि सर्वामृतमयं शुभम्	026c  
वृषभं च ददौ तस्मै सह ताभिः प्रजापतिः	027a  
प्रसादयामास मनस्तेन रुद्रस्य भारत	027c  
प्रीतश्चापि महादेवश्चकार वृषभं तदा	028a  
ध्वजं च वाहनं चैव तस्मात्स वृषभध्वजः	028c  
ततो देवैर्महादेवस्तदा पशुपतिः कृतः	029a  
ईश्वरः स गवां मध्ये वृषाङ्क इति चोच्यते	029c  
एवमव्यग्रवर्णानां कपिलानां महौजसाम्	030a  
प्रदाने प्रथमः कल्पः सर्वासामेव कीर्तितः	030c  
लोकज्येष्ठा लोकवृत्तिप्रवृत्ता रुद्रोपेताः सोमविष्यन्दभूताः	031a  
सौम्याः पुण्याः कामदाः प्राणदाश्च गा वै दत्त्वा सर्वकामप्रदः स्यात्	031c  
इमं गवां प्रभवविधानमुत्तमं पठन्सदा शुचिरतिमङ्गलप्रियः	032a  
विमुच्यते कलिकलुषेण मानवः प्रियं सुतान्पशुधनमाप्नुयात्तथा	032c  
हव्यं कव्यं तर्पणं शान्तिकर्म यानं वासो वृद्धबालस्य पुष्टिम्	033a  
एतान्सर्वान्गोप्रदाने गुणान्वै दाता राजन्नाप्नुयाद्वै सदैव	033c  
वैशम्पायन उवाच	034  
पितामहस्याथ निशम्य वाक्यं राजा सह भ्रातृभिराजमीढः	034a  
सौवर्णकांस्योपदुहास्ततो गाः पार्थो ददौ ब्राह्मणसत्तमेभ्यः	034c  
तथैव तेभ्योऽभिददौ द्विजेभ्यो गवां सहस्राणि शतानि चैव	035a  
यज्ञान्समुद्दिश्य च दक्षिणार्थे लोकान्विजेतुं परमां च कीर्तिम्	035c  
