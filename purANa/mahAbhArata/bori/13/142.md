001	भीष्म उवाच
001a	तूष्णीमासीदर्जुनस्तु पवनस्त्वब्रवीत्पुनः
001c	शृणु मे ब्राह्मणेष्वेव मुख्यं कर्म जनाधिप
002a	मदस्यास्यमनुप्राप्ता यदा सेन्द्रा दिवौकसः
002c	तदेयं च्यवनेनेह हृता तेषां वसुन्धरा
003a	उभौ लोकौ हृतौ मत्वा ते देवा दुःखिताभवन्
003c	शोकार्ताश्च महात्मानं ब्रह्माणं शरणं ययुः
004	देवा ऊचुः
004a	मदास्यव्यतिषिक्तानामस्माकं लोकपूजित
004c	च्यवनेन हृता भूमिः कपैश्चापि दिवं प्रभो
005	ब्रह्मोवाच
005a	गच्छध्वं शरणं विप्रानाशु सेन्द्रा दिवौकसः
005c	प्रसाद्य तानुभौ लोकाववाप्स्यथ यथा पुरा
006a	ते ययुः शरणं विप्रांस्त ऊचुः काञ्जयामहे
006c	इत्युक्तास्ते द्विजान्प्राहुर्जयतेह कपानिति
006e	भूगतान्हि विजेतारो वयमित्येव पार्थिव
007a	ततः कर्म समारब्धं ब्राह्मणैः कपनाशनम्
007c	तच्छ्रुत्वा प्रेषितो दूतो ब्राह्मणेभ्यो धनी कपैः
008a	स च तान्ब्राह्मणानाह धनी कपवचो यथा
008c	भवद्भिः सदृशाः सर्वे कपाः किमिह वर्तते
009a	सर्वे वेदविदः प्राज्ञाः सर्वे च क्रतुयाजिनः
009c	सर्वे सत्यव्रताश्चैव सर्वे तुल्या महर्षिभिः
010a	श्रीश्चैव रमते तेषु धारयन्ति श्रियं च ते
010c	वृथा दारान्न गच्छन्ति वृथामांसं न भुञ्जते
011a	दीप्तमग्निं जुह्वति च गुरूणां वचने स्थिताः
011c	सर्वे च नियतात्मानो बालानां संविभागिनः
012a	उपेत्य शकटैर्यान्ति न सेवन्ति रजस्वलाम्
012c	अभुक्तवत्सु नाश्नन्ति दिवा चैव न शेरते
013a	एतैश्चान्यैश्च बहुभिर्गुणैर्युक्तान्कथं कपान्
013c	विजेष्यथ निवर्तध्वं निवृत्तानां शुभं हि वः
014	ब्राह्मणा ऊचुः
014a	कपान्वयं विजेष्यामो ये देवास्ते वयं स्मृताः
014c	तस्माद्वध्याः कपास्माकं धनिन्याहि यथागतम्
015a	धनी गत्वा कपानाह न वो विप्राः प्रियङ्कराः
015c	गृहीत्वास्त्राण्यथो विप्रान्कपाः सर्वे समाद्रवन्
016a	समुदग्रध्वजान्दृष्ट्वा कपान्सर्वे द्विजातयः
016c	व्यसृजञ्ज्वलितानग्नीन्कपानां प्राणनाशनान्
017a	ब्रह्मसृष्टा हव्यभुजः कपान्भुक्त्वा सनातनाः
017c	नभसीव यथाभ्राणि व्यराजन्त नराधिप
017e	प्रशशंसुर्द्विजांश्चैव ब्रह्माणं च यशस्विनम्
018a	तेषां तेजस्तथा वीर्यं देवानां ववृधे ततः
018c	अवाप्नुवंश्चामरत्वं त्रिषु लोकेषु पूजितम्
019a	इत्युक्तवचनं वायुमर्जुनः प्रत्यभाषत
019c	प्रतिपूज्य महाबाहो यत्तच्छृणु नराधिप
020a	जीवाम्यहं ब्राह्मणार्थे सर्वथा सततं प्रभो
020c	ब्रह्मणे ब्राह्मणेभ्यश्च प्रणमामि च नित्यशः
021a	दत्तात्रेयप्रसादाच्च मया प्राप्तमिदं यशः
021c	लोके च परमा कीर्तिर्धर्मश्च चरितो महान्
022a	अहो ब्राह्मणकर्माणि यथा मारुत तत्त्वतः
022c	त्वया प्रोक्तानि कार्त्स्न्येन श्रुतानि प्रयतेन ह
023	वायुरुवाच
023a	ब्राह्मणान्क्षत्रधर्मेण पालयस्वेन्द्रियाणि च
023c	भृगुभ्यस्ते भयं घोरं तत्तु कालाद्भविष्यति
