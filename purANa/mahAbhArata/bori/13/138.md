वायुरुवाच	001  
शृणु मूढ गुणान्कांश्चिद्ब्राह्मणानां महात्मनाम्	001a  
ये त्वया कीर्तिता राजंस्तेभ्योऽथ ब्राह्मणो वरः	001c  
त्यक्त्वा महीत्वं भूमिस्तु स्पर्धयाङ्गनृपस्य ह	002a  
नाशं जगाम तां विप्रो व्यष्टम्भयत कश्यपः	002c  
अक्षया ब्राह्मणा राजन्दिवि चेह च नित्यदा	003a  
अपिबत्तेजसा ह्यापः स्वयमेवाङ्गिराः पुरा	003c  
स ताः पिबन्क्षीरमिव नातृप्यत महातपाः	004a  
अपूरयन्महौघेन महीं सर्वां च पार्थिव	004c  
तस्मिन्नहं च क्रुद्धे वै जगत्त्यक्त्वा ततो गतः	005a  
व्यतिष्ठमग्निहोत्रे च चिरमङ्गिरसो भयात्	005c  
अभिशप्तश्च भगवान्गौतमेन पुरन्दरः	006a  
अहल्यां कामयानो वै धर्मार्थं च न हिंसितः	006c  
तथा समुद्रो नृपते पूर्णो मृष्टेन वारिणा	007a  
ब्राह्मणैरभिशप्तः सँल्लवणोदः कृतो विभो	007c  
सुवर्णवर्णो निर्धूमः संहतोर्ध्वशिखः कविः	008a  
क्रुद्धेनाङ्गिरसा शप्तो गुणैरेतैर्विवर्जितः	008c  
मरुतश्चूर्णितान्पश्य येऽहसन्त महोदधिम्	009a  
सुवर्णधारिणा नित्यमवशप्ता द्विजातिना	009c  
समो न त्वं द्विजातिभ्यः श्रेष्ठं विद्धि नराधिप	010a  
गर्भस्थान्ब्राह्मणान्सम्यङ्नमस्यति किल प्रभुः	010c  
दण्डकानां महद्राज्यं ब्राह्मणेन विनाशितम्	011a  
तालजङ्घं महत्क्षत्रमौर्वेणैकेन नाशितम्	011c  
त्वया च विपुलं राज्यं बलं धर्मः श्रुतं तथा	012a  
दत्तात्रेयप्रसादेन प्राप्तं परमदुर्लभम्	012c  
अग्निं त्वं यजसे नित्यं कस्मादर्जुन ब्राह्मणम्	013a  
स हि सर्वस्य लोकस्य हव्यवाट्किं न वेत्सि तम्	013c  
अथ वा ब्राह्मणश्रेष्ठमनु भूतानुपालकम्	014a  
कर्तारं जीवलोकस्य कस्माज्जानन्विमुह्यसे	014c  
तथा प्रजापतिर्ब्रह्मा अव्यक्तः प्रभवाप्ययः	015a  
येनेदं निखिलं विश्वं जनितं स्थावरं चरम्	015c  
अण्डजातं तु ब्रह्माणं केचिदिच्छन्त्यपण्डिताः	016a  
अण्डाद्भिन्नाद्बभुः शैला दिशोऽम्भः पृथिवी दिवम्	016c  
द्रष्टव्यं नैतदेवं हि कथं ज्यायस्तमो हि सः	017a  
स्मृतमाकाशमण्डं तु तस्माज्जातः पितामहः	017c  
तिष्ठेत्कथमिति ब्रूहि न किञ्चिद्धि तदा भवेत्	018a  
अहङ्कार इति प्रोक्तः सर्वतेजोगतः प्रभुः	018c  
नास्त्यण्डमस्ति तु ब्रह्मा स राजँल्लोकभावनः	019a  
इत्युक्तः स तदा तूष्णीमभूद्वायुस्तमब्रवीत्	019c  
