001	वैशम्पायन उवाच
001a	श्रुत्वा धर्मानशेषेण पावनानि च सर्वशः
001c	युधिष्ठिरः शान्तनवं पुनरेवाभ्यभाषत
002a	किमेकं दैवतं लोके किं वाप्येकं परायणम्
002c	स्तुवन्तः कं कमर्चन्तः प्राप्नुयुर्मानवाः शुभम्
003a	को धर्मः सर्वधर्माणां भवतः परमो मतः
003c	किं जपन्मुच्यते जन्तुर्जन्मसंसारबन्धनात्
004	भीष्म उवाच
004a	जगत्प्रभुं देवदेवमनन्तं पुरुषोत्तमम्
004c	स्तुवन्नामसहस्रेण पुरुषः सततोत्थितः
005a	तमेव चार्चयन्नित्यं भक्त्या पुरुषमव्ययम्
005c	ध्यायन्स्तुवन्नमस्यंश्च यजमानस्तमेव च
006a	अनादिनिधनं विष्णुं सर्वलोकमहेश्वरम्
006c	लोकाध्यक्षं स्तुवन्नित्यं सर्वदुःखातिगो भवेत्
007a	ब्रह्मण्यं सर्वधर्मज्ञं लोकानां कीर्तिवर्धनम्
007c	लोकनाथं महद्भूतं सर्वभूतभवोद्भवम्
008a	एष मे सर्वधर्माणां धर्मोऽधिकतमो मतः
008c	यद्भक्त्या पुण्डरीकाक्षं स्तवैरर्चेन्नरः सदा
009a	परमं यो महत्तेजः परमं यो महत्तपः
009c	परमं यो महद्ब्रह्म परमं यः परायणम्
010a	पवित्राणां पवित्रं यो मङ्गलानां च मङ्गलम्
010c	दैवतं देवतानां च भूतानां योऽव्ययः पिता
011a	यतः सर्वाणि भूतानि भवन्त्यादियुगागमे
011c	यस्मिंश्च प्रलयं यान्ति पुनरेव युगक्षये
012a	तस्य लोकप्रधानस्य जगन्नाथस्य भूपते
012c	विष्णोर्नामसहस्रं मे शृणु पापभयापहम्
013a	यानि नामानि गौणानि विख्यातानि महात्मनः
013c	ऋषिभिः परिगीतानि तानि वक्ष्यामि भूतये
014a	विश्वं विष्णुर्वषट्कारो भूतभव्यभवत्प्रभुः
014c	भूतकृद्भूतभृद्भावो भूतात्मा भूतभावनः
015a	पूतात्मा परमात्मा च मुक्तानां परमा गतिः
015c	अव्ययः पुरुषः साक्षी क्षेत्रज्ञोऽक्षर एव च
016a	योगो योगविदां नेता प्रधानपुरुषेश्वरः
016c	नारसिंहवपुः श्रीमान्केशवः पुरुषोत्तमः
017a	सर्वः शर्वः शिवः स्थाणुर्भूतादिर्निधिरव्ययः
017c	सम्भवो भावनो भर्ता प्रभवः प्रभुरीश्वरः
018a	स्वयम्भूः शम्भुरादित्यः पुष्कराक्षो महास्वनः
018c	अनादिनिधनो धाता विधाता धातुरुत्तमः
019a	अप्रमेयो हृषीकेशः पद्मनाभोऽमरप्रभुः
019c	विश्वकर्मा मनुस्त्वष्टा स्थविष्ठः स्थविरो ध्रुवः
020a	अग्राह्यः शाश्वतः कृष्णो लोहिताक्षः प्रतर्दनः
020c	प्रभूतस्त्रिककुब्धाम पवित्रं मङ्गलं परम्
021a	ईशानः प्राणदः प्राणो ज्येष्ठः श्रेष्ठः प्रजापतिः
021c	हिरण्यगर्भो भूगर्भो माधवो मधुसूदनः
022a	ईश्वरो विक्रमी धन्वी मेधावी विक्रमः क्रमः
022c	अनुत्तमो दुराधर्षः कृतज्ञः कृतिरात्मवान्
023a	सुरेशः शरणं शर्म विश्वरेताः प्रजाभवः
023c	अहः संवत्सरो व्यालः प्रत्ययः सर्वदर्शनः
024a	अजः सर्वेश्वरः सिद्धः सिद्धिः सर्वादिरच्युतः
024c	वृषाकपिरमेयात्मा सर्वयोगविनिःसृतः
025a	वसुर्वसुमनाः सत्यः समात्मा सम्मितः समः
025c	अमोघः पुण्डरीकाक्षो वृषकर्मा वृषाकृतिः
026a	रुद्रो बहुशिरा बभ्रुर्विश्वयोनिः शुचिश्रवाः
026c	अमृतः शाश्वतः स्थाणुर्वरारोहो महातपाः
027a	सर्वगः सर्वविद्भानुर्विष्वक्सेनो जनार्दनः
027c	वेदो वेदविदव्यङ्गो वेदाङ्गो वेदवित्कविः
028a	लोकाध्यक्षः सुराध्यक्षो धर्माध्यक्षः कृताकृतः
028c	चतुरात्मा चतुर्व्यूहश्चतुर्दंष्ट्रश्चतुर्भुजः
029a	भ्राजिष्णुर्भोजनं भोक्ता सहिष्णुर्जगदादिजः
029c	अनघो विजयो जेता विश्वयोनिः पुनर्वसुः
030a	उपेन्द्रो वामनः प्रांशुरमोघः शुचिरूर्जितः
030c	अतीन्द्रः सङ्ग्रहः सर्गो धृतात्मा नियमो यमः
031a	वेद्यो वैद्यः सदायोगी वीरहा माधवो मधुः
031c	अतीन्द्रियो महामायो महोत्साहो महाबलः
032a	महाबुद्धिर्महावीर्यो महाशक्तिर्महाद्युतिः
032c	अनिर्देश्यवपुः श्रीमानमेयात्मा महाद्रिधृक्
033a	महेष्वासो महीभर्ता श्रीनिवासः सतां गतिः
033c	अनिरुद्धः सुरानन्दो गोविन्दो गोविदां पतिः
034a	मरीचिर्दमनो हंसः सुपर्णो भुजगोत्तमः
034c	हिरण्यनाभः सुतपाः पद्मनाभः प्रजापतिः
035a	अमृत्युः सर्वदृक्सिंहः सन्धाता सन्धिमान्स्थिरः
035c	अजो दुर्मर्षणः शास्ता विश्रुतात्मा सुरारिहा
036a	गुरुर्गुरुतमो धाम सत्यः सत्यपराक्रमः
036c	निमिषोऽनिमिषः स्रग्वी वाचस्पतिरुदारधीः
037a	अग्रणीर्ग्रामणीः श्रीमान्न्यायो नेता समीरणः
037c	सहस्रमूर्धा विश्वात्मा सहस्राक्षः सहस्रपात्
038a	आवर्तनो निवृत्तात्मा संवृतः सम्प्रमर्दनः
038c	अहः संवर्तको वह्निरनिलो धरणीधरः
039a	सुप्रसादः प्रसन्नात्मा विश्वधृग्विश्वभुग्विभुः
039c	सत्कर्ता सत्कृतः साधुर्जह्नुर्नारायणो नरः
040a	असङ्ख्येयोऽप्रमेयात्मा विशिष्टः शिष्टकृच्छुचिः
040c	सिद्धार्थः सिद्धसङ्कल्पः सिद्धिदः सिद्धिसाधनः
041a	वृषाही वृषभो विष्णुर्वृषपर्वा वृषोदरः
041c	वर्धनो वर्धमानश्च विविक्तः श्रुतिसागरः
042a	सुभुजो दुर्धरो वाग्मी महेन्द्रो वसुदो वसुः
042c	नैकरूपो बृहद्रूपः शिपिविष्टः प्रकाशनः
043a	ओजस्तेजो द्युतिधरः प्रकाशात्मा प्रतापनः
043c	ऋद्धः स्पष्टाक्षरो मन्त्रश्चन्द्रांशुर्भास्करद्युतिः
044a	अमृतांशूद्भवो भानुः शशबिन्दुः सुरेश्वरः
044c	औषधं जगतः सेतुः सत्यधर्मपराक्रमः
045a	भूतभव्यभवन्नाथः पवनः पावनोऽनिलः
045c	कामहा कामकृत्कान्तः कामः कामप्रदः प्रभुः
046a	युगादिकृद्युगावर्तो नैकमायो महाशनः
046c	अदृश्यो व्यक्तरूपश्च सहस्रजिदनन्तजित्
047a	इष्टो विशिष्टः शिष्टेष्टः शिखण्डी नहुषो वृषः
047c	क्रोधहा क्रोधकृत्कर्ता विश्वबाहुर्महीधरः
048a	अच्युतः प्रथितः प्राणः प्राणदो वासवानुजः
048c	अपां निधिरधिष्ठानमप्रमत्तः प्रतिष्ठितः
049a	स्कन्दः स्कन्दधरो धुर्यो वरदो वायुवाहनः
049c	वासुदेवो बृहद्भानुरादिदेवः पुरन्दरः
050a	अशोकस्तारणस्तारः शूरः शौरिर्जनेश्वरः
050c	अनुकूलः शतावर्तः पद्मी पद्मनिभेक्षणः
051a	पद्मनाभोऽरविन्दाक्षः पद्मगर्भः शरीरभृत्
051c	महर्द्धिरृद्धो वृद्धात्मा महाक्षो गरुडध्वजः
052a	अतुलः शरभो भीमः समयज्ञो हविर्हरिः
052c	सर्वलक्षणलक्षण्यो लक्ष्मीवान्समितिञ्जयः
053a	विक्षरो रोहितो मार्गो हेतुर्दामोदरः सहः
053c	महीधरो महाभागो वेगवानमिताशनः
054a	उद्भवः क्षोभणो देवः श्रीगर्भः परमेश्वरः
054c	करणं कारणं कर्ता विकर्ता गहनो गुहः
055a	व्यवसायो व्यवस्थानः संस्थानः स्थानदो ध्रुवः
055c	परर्द्धिः परमः स्पष्टस्तुष्टः पुष्टः शुभेक्षणः
056a	रामो विरामो विरतो मार्गो नेयो नयोऽनयः
056c	वीरः शक्तिमतां श्रेष्ठो धर्मो धर्मविदुत्तमः
057a	वैकुण्ठः पुरुषः प्राणः प्राणदः प्रणवः पृथुः
057c	हिरण्यगर्भः शत्रुघ्नो व्याप्तो वायुरधोक्षजः
058a	ऋतुः सुदर्शनः कालः परमेष्ठी परिग्रहः
058c	उग्रः संवत्सरो दक्षो विश्रामो विश्वदक्षिणः
059a	विस्तारः स्थावरः स्थाणुः प्रमाणं बीजमव्ययम्
059c	अर्थोऽनर्थो महाकोशो महाभोगो महाधनः
060a	अनिर्विण्णः स्थविष्ठो भूर्धर्मयूपो महामखः
060c	नक्षत्रनेमिर्नक्षत्री क्षमः क्षामः समीहनः
061a	यज्ञ इज्यो महेज्यश्च क्रतुः सत्रं सतां गतिः
061c	सर्वदर्शी विमुक्तात्मा सर्वज्ञो ज्ञानमुत्तमम्
062a	सुव्रतः सुमुखः सूक्ष्मः सुघोषः सुखदः सुहृत्
062c	मनोहरो जितक्रोधो वीरबाहुर्विदारणः
063a	स्वापनः स्ववशो व्यापी नैकात्मा नैककर्मकृत्
063c	वत्सरो वत्सलो वत्सी रत्नगर्भो धनेश्वरः
064a	धर्मगुब्धर्मकृद्धर्मी सदसत्क्षरमक्षरम्
064c	अविज्ञाता सहस्रांशुर्विधाता कृतलक्षणः
065a	गभस्तिनेमिः सत्त्वस्थः सिंहो भूतमहेश्वरः
065c	आदिदेवो महादेवो देवेशो देवभृद्गुरुः
066a	उत्तरो गोपतिर्गोप्ता ज्ञानगम्यः पुरातनः
066c	शरीरभूतभृद्भोक्ता कपीन्द्रो भूरिदक्षिणः
067a	सोमपोऽमृतपः सोमः पुरुजित्पुरुसत्तमः
067c	विनयो जयः सत्यसन्धो दाशार्हः सात्वतां पतिः
068a	जीवो विनयिता साक्षी मुकुन्दोऽमितविक्रमः
068c	अम्भोनिधिरनन्तात्मा महोदधिशयोऽन्तकः
069a	अजो महार्हः स्वाभाव्यो जितामित्रः प्रमोदनः
069c	आनन्दो नन्दनो नन्दः सत्यधर्मा त्रिविक्रमः
070a	महर्षिः कपिलाचार्यः कृतज्ञो मेदिनीपतिः
070c	त्रिपदस्त्रिदशाध्यक्षो महाशृङ्गः कृतान्तकृत्
071a	महावराहो गोविन्दः सुषेणः कनकाङ्गदी
071c	गुह्यो गभीरो गहनो गुप्तश्चक्रगदाधरः
072a	वेधाः स्वाङ्गोऽजितः कृष्णो दृढः सङ्कर्षणोऽच्युतः
072c	वरुणो वारुणो वृक्षः पुष्कराक्षो महामनाः
073a	भगवान्भगहा नन्दी वनमाली हलायुधः
073c	आदित्यो ज्योतिरादित्यः सहिष्णुर्गतिसत्तमः
074a	सुधन्वा खण्डपरशुर्दारुणो द्रविणप्रदः
074c	दिवःस्पृक्सर्वदृग्व्यासो वाचस्पतिरयोनिजः
075a	त्रिसामा सामगः साम निर्वाणं भेषजं भिषक्
075c	सन्न्यासकृच्छमः शान्तो निष्ठा शान्तिः परायणम्
076a	शुभाङ्गः शान्तिदः स्रष्टा कुमुदः कुवलेशयः
076c	गोहितो गोपतिर्गोप्ता वृषभाक्षो वृषप्रियः
077a	अनिवर्ती निवृत्तात्मा सङ्क्षेप्ता क्षेमकृच्छिवः
077c	श्रीवत्सवक्षाः श्रीवासः श्रीपतिः श्रीमतां वरः
078a	श्रीदः श्रीशः श्रीनिवासः श्रीनिधिः श्रीविभावनः
078c	श्रीधरः श्रीकरः श्रेयः श्रीमाँल्लोकत्रयाश्रयः
079a	स्वक्षः स्वङ्गः शतानन्दो नन्दिर्ज्योतिर्गणेश्वरः
079c	विजितात्मा विधेयात्मा सत्कीर्तिश्छिन्नसंशयः
080a	उदीर्णः सर्वतश्चक्षुरनीशः शाश्वतः स्थिरः
080c	भूशयो भूषणो भूतिर्विशोकः शोकनाशनः
081a	अर्चिष्मानर्चितः कुम्भो विशुद्धात्मा विशोधनः
081c	अनिरुद्धोऽप्रतिरथः प्रद्युम्नोऽमितविक्रमः
082a	कालनेमिनिहा वीरः शूरः शौरिर्जनेश्वरः
082c	त्रिलोकात्मा त्रिलोकेशः केशवः केशिहा हरिः
083a	कामदेवः कामपालः कामी कान्तः कृतागमः
083c	अनिर्देश्यवपुर्विष्णुर्वीरोऽनन्तो धनञ्जयः
084a	ब्रह्मण्यो ब्रह्मकृद्ब्रह्मा ब्रह्म ब्रह्मविवर्धनः
084c	ब्रह्मविद्ब्राह्मणो ब्रह्मी ब्रह्मज्ञो ब्राह्मणप्रियः
085a	महाक्रमो महाकर्मा महातेजा महोरगः
085c	महाक्रतुर्महायज्वा महायज्ञो महाहविः
086a	स्तव्यः स्तवप्रियः स्तोत्रं स्तुतिः स्तोता रणप्रियः
086c	पूर्णः पूरयिता पुण्यः पुण्यकीर्तिरनामयः
087a	मनोजवस्तीर्थकरो वसुरेता वसुप्रदः
087c	वसुप्रदो वासुदेवो वसुर्वसुमना हविः
088a	सद्गतिः सत्कृतिः सत्ता सद्भूतिः सत्परायणः
088c	शूरसेनो यदुश्रेष्ठः सन्निवासः सुयामुनः
089a	भूतावासो वासुदेवो सर्वासुनिलयोऽनलः
089c	दर्पहा दर्पदो दृप्तो दुर्धरोऽथापराजितः
090a	विश्वमूर्तिर्महामूर्तिर्दीप्तमूर्तिरमूर्तिमान्
090c	अनेकमूर्तिरव्यक्तः शतमूर्तिः शताननः
091a	एको नैकः सवः कः किं यत्तत्पदमनुत्तमम्
091c	लोकबन्धुर्लोकनाथो माधवो भक्तवत्सलः
092a	सुवर्णवर्णो हेमाङ्गो वराङ्गश्चन्दनाङ्गदी
092c	वीरहा विषमः शून्यो घृताशीरचलश्चलः
093a	अमानी मानदो मान्यो लोकस्वामी त्रिलोकधृक्
093c	सुमेधा मेधजो धन्यः सत्यमेधा धराधरः
094a	तेजो वृषो द्युतिधरः सर्वशस्त्रभृतां वरः
094c	प्रग्रहो निग्रहोऽव्यग्रो नैकशृङ्गो गदाग्रजः
095a	चतुर्मूर्तिश्चतुर्बाहुश्चतुर्व्यूहश्चतुर्गतिः
095c	चतुरात्मा चतुर्भावश्चतुर्वेदविदेकपात्
096a	समावर्तो निवृत्तात्मा दुर्जयो दुरतिक्रमः
096c	दुर्लभो दुर्गमो दुर्गो दुरावासो दुरारिहा
097a	शुभाङ्गो लोकसारङ्गः सुतन्तुस्तन्तुवर्धनः
097c	इन्द्रकर्मा महाकर्मा कृतकर्मा कृतागमः
098a	उद्भवः सुन्दरः सुन्दो रत्ननाभः सुलोचनः
098c	अर्को वाजसनः शृङ्गी जयन्तः सर्वविज्जयी
099a	सुवर्णबिन्दुरक्षोभ्यः सर्ववागीश्वरेश्वरः
099c	महाह्रदो महागर्तो महाभूतो महानिधिः
100a	कुमुदः कुन्दरः कुन्दः पर्जन्यः पवनोऽनिलः
100c	अमृतांशोऽमृतवपुः सर्वज्ञः सर्वतोमुखः
101a	सुलभः सुव्रतः सिद्धः शत्रुजिच्छत्रुतापनः
101c	न्यग्रोधोदुम्बरोऽश्वत्थश्चाणूरान्ध्रनिषूदनः
102a	सहस्रार्चिः सप्तजिह्वः सप्तैधाः सप्तवाहनः
102c	अमूर्तिरनघोऽचिन्त्यो भयकृद्भयनाशनः
103a	अणुर्बृहत्कृशः स्थूलो गुणभृन्निर्गुणो महान्
103c	अधृतः स्वधृतः स्वास्यः प्राग्वंशो वंशवर्धनः
104a	भारभृत्कथितो योगी योगीशः सर्वकामदः
104c	आश्रमः श्रमणः क्षामः सुपर्णो वायुवाहनः
105a	धनुर्धरो धनुर्वेदो दण्डो दमयिता दमः
105c	अपराजितः सर्वसहो नियन्ता नियमो यमः
106a	सत्त्ववान्सात्त्विकः सत्यः सत्यधर्मपरायणः
106c	अभिप्रायः प्रियार्होऽर्हः प्रियकृत्प्रीतिवर्धनः
107a	विहायसगतिर्ज्योतिः सुरुचिर्हुतभुग्विभुः
107c	रविर्विरोचनः सूर्यः सविता रविलोचनः
108a	अनन्तो हुतभुग्भोक्ता सुखदो नैकदोऽग्रजः
108c	अनिर्विण्णः सदामर्षी लोकाधिष्ठानमद्भुतम्
109a	सनात्सनातनतमः कपिलः कपिरव्ययः
109c	स्वस्तिदः स्वस्तिकृत्स्वस्ति स्वस्तिभुक्स्वस्तिदक्षिणः
110a	अरौद्रः कुण्डली चक्री विक्रम्यूर्जितशासनः
110c	शब्दातिगः शब्दसहः शिशिरः शर्वरीकरः
111a	अक्रूरः पेशलो दक्षो दक्षिणः क्षमिणां वरः
111c	विद्वत्तमो वीतभयः पुण्यश्रवणकीर्तनः
112a	उत्तारणो दुष्कृतिहा पुण्यो दुःस्वप्ननाशनः
112c	वीरहा रक्षणः सन्तो जीवनः पर्यवस्थितः
113a	अनन्तरूपोऽनन्तश्रीर्जितमन्युर्भयापहः
113c	चतुरस्रो गभीरात्मा विदिशो व्यादिशो दिशः
114a	अनादिर्भूर्भुवो लक्ष्मीः सुवीरो रुचिराङ्गदः
114c	जननो जनजन्मादिर्भीमो भीमपराक्रमः
115a	आधारनिलयो धाता पुष्पहासः प्रजागरः
115c	ऊर्ध्वगः सत्पथाचारः प्राणदः प्रणवः पणः
116a	प्रमाणं प्राणनिलयः प्राणकृत्प्राणजीवनः
116c	तत्त्वं तत्त्वविदेकात्मा जन्ममृत्युजरातिगः
117a	भूर्भुवः स्वस्तरुस्तारः सविता प्रपितामहः
117c	यज्ञो यज्ञपतिर्यज्वा यज्ञाङ्गो यज्ञवाहनः
118a	यज्ञभृद्यज्ञकृद्यज्ञी यज्ञभुग्यज्ञसाधनः
118c	यज्ञान्तकृद्यज्ञगुह्यमन्नमन्नाद एव च
119a	आत्मयोनिः स्वयञ्जातो वैखानः सामगायनः
119c	देवकीनन्दनः स्रष्टा क्षितीशः पापनाशनः
120a	शङ्खभृन्नन्दकी चक्री शार्ङ्गधन्वा गदाधरः
120c	रथाङ्गपाणिरक्षोभ्यः सर्वप्रहरणायुधः
121a	इतीदं कीर्तनीयस्य केशवस्य महात्मनः
121c	नाम्नां सहस्रं दिव्यानामशेषेण प्रकीर्तितम्
122a	य इदं शृणुयान्नित्यं यश्चापि परिकीर्तयेत्
122c	नाशुभं प्राप्नुयात्किञ्चित्सोऽमुत्रेह च मानवः
123a	वेदान्तगो ब्राह्मणः स्यात्क्षत्रियो विजयी भवेत्
123c	वैश्यो धनसमृद्धः स्याच्छूद्रः सुखमवाप्नुयात्
124a	धर्मार्थी प्राप्नुयाद्धर्ममर्थार्थी चार्थमाप्नुयात्
124c	कामानवाप्नुयात्कामी प्रजार्थी चाप्नुयात्प्रजाः
125a	भक्तिमान्यः सदोत्थाय शुचिस्तद्गतमानसः
125c	सहस्रं वासुदेवस्य नाम्नामेतत्प्रकीर्तयेत्
126a	यशः प्राप्नोति विपुलं ज्ञातिप्राधान्यमेव च
126c	अचलां श्रियमाप्नोति श्रेयश्चाप्नोत्यनुत्तमम्
127a	न भयं क्वचिदाप्नोति वीर्यं तेजश्च विन्दति
127c	भवत्यरोगो द्युतिमान्बलरूपगुणान्वितः
128a	रोगार्तो मुच्यते रोगाद्बद्धो मुच्येत बन्धनात्
128c	भयान्मुच्येत भीतश्च मुच्येतापन्न आपदः
129a	दुर्गाण्यतितरत्याशु पुरुषः पुरुषोत्तमम्
129c	स्तुवन्नामसहस्रेण नित्यं भक्तिसमन्वितः
130a	वासुदेवाश्रयो मर्त्यो वासुदेवपरायणः
130c	सर्वपापविशुद्धात्मा याति ब्रह्म सनातनम्
131a	न वासुदेवभक्तानामशुभं विद्यते क्वचित्
131c	जन्ममृत्युजराव्याधिभयं वाप्युपजायते
132a	इमं स्तवमधीयानः श्रद्धाभक्तिसमन्वितः
132c	युज्येतात्मसुखक्षान्तिश्रीधृतिस्मृतिकीर्तिभिः
133a	न क्रोधो न च मात्सर्यं न लोभो नाशुभा मतिः
133c	भवन्ति कृतपुण्यानां भक्तानां पुरुषोत्तमे
134a	द्यौः सचन्द्रार्कनक्षत्रा खं दिशो भूर्महोदधिः
134c	वासुदेवस्य वीर्येण विधृतानि महात्मनः
135a	ससुरासुरगन्धर्वं सयक्षोरगराक्षसम्
135c	जगद्वशे वर्ततेदं कृष्णस्य सचराचरम्
136a	इन्द्रियाणि मनो बुद्धिः सत्त्वं तेजो बलं धृतिः
136c	वासुदेवात्मकान्याहुः क्षेत्रं क्षेत्रज्ञ एव च
137a	सर्वागमानामाचारः प्रथमं परिकल्प्यते
137c	आचारप्रभवो धर्मो धर्मस्य प्रभुरच्युतः
138a	ऋषयः पितरो देवा महाभूतानि धातवः
138c	जङ्गमाजङ्गमं चेदं जगन्नारायणोद्भवम्
139a	योगो ज्ञानं तथा साङ्ख्यं विद्याः शिल्पानि कर्म च
139c	वेदाः शास्त्राणि विज्ञानमेतत्सर्वं जनार्दनात्
140a	एको विष्णुर्महद्भूतं पृथग्भूतान्यनेकशः
140c	त्रीँल्लोकान्व्याप्य भूतात्मा भुङ्क्ते विश्वभुगव्ययः
141a	इमं स्तवं भगवतो विष्णोर्व्यासेन कीर्तितम्
141c	पठेद्य इच्छेत्पुरुषः श्रेयः प्राप्तुं सुखानि च
142a	विश्वेश्वरमजं देवं जगतः प्रभवाप्ययम्
142c	भजन्ति ये पुष्कराक्षं न ते यान्ति पराभवम्
