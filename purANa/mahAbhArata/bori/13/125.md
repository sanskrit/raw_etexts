युधिष्ठिर उवाच	001  
साम्ना वापि प्रदाने वा ज्यायः किं भवतो मतम्	001a  
प्रब्रूहि भरतश्रेष्ठ यदत्र व्यतिरिच्यते	001c  
भीष्म उवाच	002  
साम्ना प्रसाद्यते कश्चिद्दानेन च तथापरः	002a  
पुरुषः प्रकृतिं ज्ञात्वा तयोरेकतरं भजेत्	002c  
गुणांस्तु शृणु मे राजन्सान्त्वस्य भरतर्षभ	003a  
दारुणान्यपि भूतानि सान्त्वेनाराधयेद्यथा	003c  
अत्राप्युदाहरन्तीममितिहासं पुरातनम्	004a  
गृहीत्वा रक्षसा मुक्तो द्विजातिः कानने यथा	004c  
कश्चित्तु बुद्धिसम्पन्नो ब्राह्मणो विजने वने	005a  
गृहीतः कृच्छ्रमापन्नो रक्षसा भक्षयिष्यता	005c  
स बुद्धिश्रुतसम्पन्नस्तं दृष्ट्वातीव भीषणम्	006a  
सामैवास्मिन्प्रयुयुजे न मुमोह न विव्यथे	006c  
रक्षस्तु वाचा सम्पूज्य प्रश्नं पप्रच्छ तं द्विजम्	007a  
मोक्ष्यसे ब्रूहि मे प्रश्नं केनास्मि हरिणः कृशः	007c  
मुहूर्तमथ सञ्चिन्त्य ब्राह्मणस्तस्य रक्षसः	008a  
आभिर्गाथाभिरव्यग्रः प्रश्नं प्रतिजगाद ह	008c  
विदेशस्थो विलोकस्थो विना नूनं सुहृज्जनैः	009a  
विषयानतुलान्भुङ्क्षे तेनासि हरिणः कृशः	009c  
नूनं मित्राणि ते रक्षः साधूपचरितान्यपि	010a  
स्वदोषादपरज्यन्ते तेनासि हरिणः कृशः	010c  
धनैश्वर्याधिकाः स्तब्धास्त्वद्गुणैः परमावराः	011a  
अवजानन्ति नूनं त्वां तेनासि हरिणः कृशः	011c  
गुणवान्विगुणानन्यान्नूनं पश्यसि सत्कृतान्	012a  
प्राज्ञोऽप्राज्ञान्विनीतात्मा तेनासि हरिणः कृशः	012c  
अवृत्त्या क्लिश्यमानोऽपि वृत्त्युपायान्विगर्हयन्	013a  
माहात्म्याद्व्यथसे नूनं तेनासि हरिणः कृशः	013c  
सम्पीड्यात्मानमार्यत्वात्त्वया कश्चिदुपस्कृतः	014a  
जितं त्वां मन्यते साधो तेनासि हरिणः कृशः	014c  
क्लिश्यमानान्विमार्गेषु कामक्रोधावृतात्मनः	015a  
मन्ये नु ध्यायसि जनांस्तेनासि हरिणः कृशः	015c  
प्राज्ञैः सम्भावितो नूनं नप्राज्ञैरुपसंहितः	016a  
ह्रीमानमर्षी दुर्वृत्तैस्तेनासि हरिणः कृशः	016c  
नूनं मित्रमुखः शत्रुः कश्चिदार्यवदाचरन्	017a  
वञ्चयित्वा गतस्त्वां वै तेनासि हरिणः कृशः	017c  
प्रकाशार्थगतिर्नूनं रहस्यकुशलः कृती	018a  
तज्ज्ञैर्न पूज्यसे नूनं तेनासि हरिणः कृशः	018c  
असत्स्वभिनिविष्टेषु ब्रुवतो मुक्तसंशयम्	019a  
गुणास्ते न विराजन्ते तेनासि हरिणः कृशः	019c  
धनबुद्धिश्रुतैर्हीनः केवलं तेजसान्वितः	020a  
महत्प्रार्थयसे नूनं तेनासि हरिणः कृशः	020c  
तपःप्रणिहितात्मानं मन्ये त्वारण्यकाङ्क्षिणम्	021a  
बन्धुवर्गो न गृह्णाति तेनासि हरिणः कृशः	021c  
नूनमर्थवतां मध्ये तव वाक्यमनुत्तमम्	022a  
न भाति कालेऽभिहितं तेनासि हरिणः कृशः	022c  
दृढपूर्वश्रुतं मूर्खं कुपितं हृदयप्रियम्	023a  
अनुनेतुं न शक्नोषि तेनासि हरिणः कृशः	023c  
नूनमासञ्जयित्वा ते कृत्ये कस्मिंश्चिदीप्सिते	024a  
कश्चिदर्थयतेऽत्यर्थं तेनासि हरिणः कृशः	024c  
नूनं त्वा स्वगुणापेक्षं पूजयानं सुहृद्ध्रुवम्	025a  
मयार्थ इति जानाति तेनासि हरिणः कृशः	025c  
अन्तर्गतमभिप्रायं न नूनं लज्जयेच्छसि	026a  
विवक्तुं प्राप्तिशैथिल्यात्तेनासि हरिणः कृशः	026c  
नानाबुद्धिरुचीँल्लोके मनुष्यान्नूनमिच्छसि	027a  
ग्रहीतुं स्वगुणैः सर्वांस्तेनासि हरिणः कृशः	027c  
अविद्वान्भीरुरल्पार्थो विद्याविक्रमदानजम्	028a  
यशः प्रार्थयसे नूनं तेनासि हरिणः कृशः	028c  
चिराभिलषितं किञ्चित्फलमप्राप्तमेव ते	029a  
कृतमन्यैरपहृतं तेनासि हरिणः कृशः	029c  
नूनमात्मकृतं दोषमपश्यन्किञ्चिदात्मनि	030a  
अकारणेऽभिशस्तोऽसि तेनासि हरिणः कृशः	030c  
सुहृदामप्रमत्तानामप्रमोक्ष्यार्थहानिजम्	031a  
दुःखमर्थगुणैर्हीनं तेनासि हरिणः कृशः	031c  
साधून्गृहस्थान्दृष्ट्वा च तथासाधून्वनेचरान्	032a  
मुक्तांश्चावसथे सक्तांस्तेनासि हरिणः कृशः	032c  
धर्म्यमर्थं च काले च देशे चाभिहितं वचः	033a  
न प्रतिष्ठति ते नूनं तेनासि हरिणः कृशः	033c  
दत्तानकुशलैरर्थान्मनीषी सञ्जिजीविषुः	034a  
प्राप्य वर्तयसे नूनं तेनासि हरिणः कृशः	034c  
पापान्विवर्धतो दृष्ट्वा कल्याणांश्चावसीदतः	035a  
ध्रुवं मृगयसे योग्यं तेनासि हरिणः कृशः	035c  
परस्परविरुद्धानां प्रियं नूनं चिकीर्षसि	036a  
सुहृदामविरोधेन तेनासि हरिणः कृशः	036c  
श्रोत्रियांश्च विकर्मस्थान्प्राज्ञांश्चाप्यजितेन्द्रियान्	037a  
मन्येऽनुध्यायसि जनांस्तेनासि हरिणः कृशः	037c  
एवं सम्पूजितं रक्षो विप्रं तं प्रत्यपूजयत्	038a  
सखायमकरोच्चैनं संयोज्यार्थैर्मुमोच ह	038c  
