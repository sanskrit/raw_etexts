001	युधिष्ठिर उवाच
001a	नाभागधेयः प्राप्नोति धनं सुबलवानपि
001c	भागधेयान्वितस्त्वर्थान्कृशो बालश्च विन्दति
002a	नालाभकाले लभते प्रयत्नेऽपि कृते सति
002c	लाभकालेऽप्रयत्नेन लभते विपुलं धनम्
002e	कृतयत्नाफलाश्चैव दृश्यन्ते शतशो नराः
003a	यदि यत्नो भवेन्मर्त्यः स सर्वं फलमाप्नुयात्
003c	नालभ्यं चोपलभ्येत नृणां भरतसत्तम
004a	यदा प्रयत्नं कृतवान्दृश्यते ह्यफलो नरः
004c	मार्गन्नयशतैरर्थानमार्गंश्चापरः सुखी
005a	अकार्यमसकृत्कृत्वा दृश्यन्ते ह्यधना नराः
005c	धनयुक्तास्त्वधर्मस्था दृश्यन्ते चापरे जनाः
006a	अधीत्य नीतिं यस्माच्च नीतियुक्तो न दृश्यते
006c	अनभिज्ञश्च साचिव्यं गमितः केन हेतुना
006e	विद्यायुक्तो ह्यविद्यश्च धनवान्दुर्गतस्तथा
007a	यदि विद्यामुपाश्रित्य नरः सुखमवाप्नुयात्
007c	न विद्वान्विद्यया हीनं वृत्त्यर्थमुपसंश्रयेत्
008a	यथा पिपासां जयति पुरुषः प्राप्य वै जलम्
008c	दृष्टार्थो विद्ययाप्येवमविद्यां प्रजहेन्नरः
009a	नाप्राप्तकालो म्रियते विद्धः शरशतैरपि
009c	तृणाग्रेणापि संस्पृष्टः प्राप्तकालो न जीवति
010	भीष्म उवाच
010a	ईहमानः समारम्भान्यदि नासादयेद्धनम्
010c	उग्रं तपः समारोहेन्न ह्यनुप्तं प्ररोहति
011a	दानेन भोगी भवति मेधावी वृद्धसेवया
011c	अहिंसया च दीर्घायुरिति प्राहुर्मनीषिणः
012a	तस्माद्दद्यान्न याचेत पूजयेद्धार्मिकानपि
012c	स्वाभाषी प्रियकृच्छुद्धः सर्वसत्त्वाविहिंसकः
013a	यदा प्रमाणप्रभवः स्वभावश्च सुखासुखे
013c	मशकीटपिपीलानां स्थिरो भव युधिष्ठिर
