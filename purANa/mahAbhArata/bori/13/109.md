युधिष्ठिर उवाच	001  
सर्वेषामेव वर्णानां म्लेच्छानां च पितामह	001a  
उपवासे मतिरियं कारणं च न विद्महे	001c  
ब्रह्मक्षत्रेण नियमाश्चर्तव्या इति नः श्रुतम्	002a  
उपवासे कथं तेषां कृत्यमस्ति पितामह	002c  
नियमं चोपवासानां सर्वेषां ब्रूहि पार्थिव	003a  
अवाप्नोति गतिं कां च उपवासपरायणः	003c  
उपवासः परं पुण्यमुपवासः परायणम्	004a  
उपोष्येह नरश्रेष्ठ किं फलं प्रतिपद्यते	004c  
अधर्मान्मुच्यते केन धर्ममाप्नोति वै कथम्	005a  
स्वर्गं पुण्यं च लभते कथं भरतसत्तम	005c  
उपोष्य चापि किं तेन प्रदेयं स्यान्नराधिप	006a  
धर्मेण च सुखानर्थाँल्लभेद्येन ब्रवीहि तम्	006c  
वैशम्पायन उवाच	007  
एवं ब्रुवाणं कौन्तेयं धर्मज्ञं धर्मतत्त्ववित्	007a  
धर्मपुत्रमिदं वाक्यं भीष्मः शान्तनवोऽब्रवीत्	007c  
इदं खलु महाराज श्रुतमासीत्पुरातनम्	008a  
उपवासविधौ श्रेष्ठा ये गुणा भरतर्षभ	008c  
प्राजापत्यं ह्यङ्गिरसं पृष्टवानस्मि भारत	009a  
यथा मां त्वं तथैवाहं पृष्टवांस्तं तपोधनम्	009c  
प्रश्नमेतं मया पृष्टो भगवानग्निसम्भवः	010a  
उपवासविधिं पुण्यमाचष्ट भरतर्षभ	010c  
अङ्गिरा उवाच	011  
ब्रह्मक्षत्रे त्रिरात्रं तु विहितं कुरुनन्दन	011a  
द्विस्त्रिरात्रमथैवात्र निर्दिष्टं पुरुषर्षभ	011c  
वैश्यशूद्रौ तु यौ मोहादुपवासं प्रकुर्वते	012a  
त्रिरात्रं द्विस्त्रिरात्रं वा तयोः पुष्टिर्न विद्यते	012c  
चतुर्थभक्तक्षपणं वैश्यशूद्रे विधीयते	013a  
त्रिरात्रं न तु धर्मज्ञैर्विहितं ब्रह्मवादिभिः	013c  
पञ्चम्यां चैव षष्ठ्यां च पौर्णमास्यां च भारत	014a  
क्षमावान्रूपसम्पन्नः श्रुतवांश्चैव जायते	014c  
नानपत्यो भवेत्प्राज्ञो दरिद्रो वा कदाचन	015a  
यजिष्णुः पञ्चमीं षष्ठीं क्षपेद्यो भोजयेद्द्विजान्	015c  
अष्टमीमथ कौन्तेय शुक्लपक्षे चतुर्दशीम्	016a  
उपोष्य व्याधिरहितो वीर्यवानभिजायते	016c  
मार्गशीर्षं तु यो मासमेकभक्तेन सङ्क्षिपेत्	017a  
भोजयेच्च द्विजान्भक्त्या स मुच्येद्व्याधिकिल्बिषैः	017c  
सर्वकल्याणसम्पूर्णः सर्वौषधिसमन्वितः	018a  
कृषिभागी बहुधनो बहुपुत्रश्च जायते	018c  
पौषमासं तु कौन्तेय भक्तेनैकेन यः क्षपेत्	019a  
सुभगो दर्शनीयश्च यशोभागी च जायते	019c  
पितृभक्तो माघमासमेकभक्तेन यः क्षपेत्	020a  
श्रीमत्कुले ज्ञातिमध्ये स महत्त्वं प्रपद्यते	020c  
भगदैवं तु यो मासमेकभक्तेन यः क्षपेत्	021a  
स्त्रीषु वल्लभतां याति वश्याश्चास्य भवन्ति ताः	021c  
चैत्रं तु नियतो मासमेकभक्तेन यः क्षपेत्	022a  
सुवर्णमणिमुक्ताढ्ये कुले महति जायते	022c  
निस्तरेदेकभक्तेन वैशाखं यो जितेन्द्रियः	023a  
नरो वा यदि वा नारी ज्ञातीनां श्रेष्ठतां व्रजेत्	023c  
ज्येष्ठामूलं तु यो मासमेकभक्तेन सङ्क्षपेत्	024a  
ऐश्वर्यमतुलं श्रेष्ठं पुमान्स्त्री वाभिजायते	024c  
आषाढमेकभक्तेन स्थित्वा मासमतन्द्रितः	025a  
बहुधान्यो बहुधनो बहुपुत्रश्च जायते	025c  
श्रावणं नियतो मासमेकभक्तेन यः क्षपेत्	026a  
यत्र तत्राभिषेकेण युज्यते ज्ञातिवर्धनः	026c  
प्रौष्ठपदं तु यो मासमेकाहारो भवेन्नरः	027a  
धनाढ्यं स्फीतमचलमैश्वर्यं प्रतिपद्यते	027c  
तथैवाश्वयुजं मासमेकभक्तेन यः क्षपेत्	028a  
प्रजावान्वाहनाढ्यश्च बहुपुत्रश्च जायते	028c  
कार्त्तिकं तु नरो मासं यः कुर्यादेकभोजनम्	029a  
शूरश्च बहुभार्यश्च कीर्तिमांश्चैव जायते	029c  
इति मासा नरव्याघ्र क्षपतां परिकीर्तिताः	030a  
तिथीनां नियमा ये तु शृणु तानपि पार्थिव	030c  
पक्षे पक्षे गते यस्तु भक्तमश्नाति भारत	031a  
गवाढ्यो बहुपुत्रश्च दीर्घायुश्च स जायते	031c  
मासि मासि त्रिरात्राणि कृत्वा वर्षाणि द्वादश	032a  
गणाधिपत्यं प्राप्नोति निःसपत्नमनाविलम्	032c  
एते तु नियमाः सर्वे कर्तव्याः शरदो दश	033a  
द्वे चान्ये भरतश्रेष्ठ प्रवृत्तिमनुवर्तता	033c  
यस्तु प्रातस्तथा सायं भुञ्जानो नान्तरा पिबेत्	034a  
अहिंसानिरतो नित्यं जुह्वानो जातवेदसम्	034c  
षड्भिः स वर्षैर्नृपते सिध्यते नात्र संशयः	035a  
अग्निष्टोमस्य यज्ञस्य फलं प्राप्नोति मानवः	035c  
अधिवासे सोऽप्सरसां नृत्यगीतविनादिते	036a  
तप्तकाञ्चनवर्णाभं विमानमधिरोहति	036c  
पूर्णं वर्षसहस्रं तु ब्रह्मलोके महीयते	037a  
तत्क्षयादिह चागम्य माहात्म्यं प्रतिपद्यते	037c  
यस्तु संवत्सरं पूर्णमेकाहारो भवेन्नरः	038a  
अतिरात्रस्य यज्ञस्य स फलं समुपाश्नुते	038c  
दशवर्षसहस्राणि स्वर्गे च स महीयते	039a  
तत्क्षयादिह चागम्य माहात्म्यं प्रतिपद्यते	039c  
यस्तु संवत्सरं पूर्णं चतुर्थं भक्तमश्नुते	040a  
अहिंसानिरतो नित्यं सत्यवाङ्नियतेन्द्रियः	040c  
वाजपेयस्य यज्ञस्य फलं वै समुपाश्नुते	041a  
त्रिंशद्वर्षसहस्राणि स्वर्गे च स महीयते	041c  
षष्ठे काले तु कौन्तेय नरः संवत्सरं क्षपेत्	042a  
अश्वमेधस्य यज्ञस्य फलं प्राप्नोति मानवः	042c  
चक्रवाकप्रयुक्तेन विमानेन स गच्छति	043a  
चत्वारिंशत्सहस्राणि वर्षाणां दिवि मोदते	043c  
अष्टमेन तु भक्तेन जीवन्संवत्सरं नृप	044a  
गवामयस्य यज्ञस्य फलं प्राप्नोति मानवः	044c  
हंससारसयुक्तेन विमानेन स गच्छति	045a  
पञ्चाशतं सहस्राणि वर्षाणां दिवि मोदते	045c  
पक्षे पक्षे गते राजन्योऽश्नीयाद्वर्षमेव तु	046a  
षण्मासानशनं तस्य भगवानङ्गिराब्रवीत्	046c  
षष्टिं वर्षसहस्राणि दिवमावसते च सः	046e  
वीणानां वल्लकीनां च वेणूनां च विशां पते	047a  
सुघोषैर्मधुरैः शब्दैः सुप्तः स प्रतिबोध्यते	047c  
संवत्सरमिहैकं तु मासि मासि पिबेत्पयः	048a  
फलं विश्वजितस्तात प्राप्नोति स नरो नृप	048c  
सिंहव्याघ्रप्रयुक्तेन विमानेन स गच्छति	049a  
सप्ततिं च सहस्राणि वर्षाणां दिवि मोदते	049c  
मासादूर्ध्वं नरव्याघ्र नोपवासो विधीयते	050a  
विधिं त्वनशनस्याहुः पार्थ धर्मविदो जनाः	050c  
अनार्तो व्याधिरहितो गच्छेदनशनं तु यः	051a  
पदे पदे यज्ञफलं स प्राप्नोति न संशयः	051c  
दिवं हंसप्रयुक्तेन विमानेन स गच्छति	052a  
शतं चाप्सरसः कन्या रमयन्त्यपि तं नरम्	052c  
आर्तो वा व्याधितो वापि गच्छेदनशनं तु यः	053a  
शतं वर्षसहस्राणां मोदते दिवि स प्रभो	053c  
काञ्चीनूपुरशब्देन सुप्तश्चैव प्रबोध्यते	053e  
सहस्रहंससंयुक्ते विमाने सोमवर्चसि	054a  
स गत्वा स्त्रीशताकीर्णे रमते भरतर्षभ	054c  
क्षीणस्याप्यायनं दृष्टं क्षतस्य क्षतरोहणम्	055a  
व्याधितस्यौषधग्रामः क्रुद्धस्य च प्रसादनम्	055c  
दुःखितस्यार्थमानाभ्यां द्रव्याणां प्रतिपादनम्	056a  
न चैते स्वर्गकामस्य रोचन्ते सुखमेधसः	056c  
अतः स कामसंयुक्तो विमाने हेमसन्निभे	057a  
रमते स्त्रीशताकीर्णे पुरुषोऽलङ्कृतः शुभे	057c  
स्वस्थः सफलसङ्कल्पः सुखी विगतकल्मषः	058a  
अनश्नन्देहमुत्सृज्य फलं प्राप्नोति मानवः	058c  
बालसूर्यप्रतीकाशे विमाने हेमवर्चसि	059a  
वैडूर्यमुक्ताखचिते वीणामुरजनादिते	059c  
पताकादीपिकाकीर्णे दिव्यघण्टानिनादिते	060a  
स्त्रीसहस्रानुचरिते स नरः सुखमेधते	060c  
यावन्ति रोमकूपाणि तस्य गात्रेषु पाण्डव	061a  
तावन्त्येव सहस्राणि वर्षाणां दिवि मोदते	061c  
नास्ति वेदात्परं शास्त्रं नास्ति मातृसमो गुरुः	062a  
न धर्मात्परमो लाभस्तपो नानशनात्परम्	062c  
ब्राह्मणेभ्यः परं नास्ति पावनं दिवि चेह च	063a  
उपवासैस्तथा तुल्यं तपःकर्म न विद्यते	063c  
उपोष्य विधिवद्देवास्त्रिदिवं प्रतिपेदिरे	064a  
ऋषयश्च परां सिद्धिमुपवासैरवाप्नुवन्	064c  
दिव्यं वर्षसहस्रं हि विश्वामित्रेण धीमता	065a  
क्षान्तमेकेन भक्तेन तेन विप्रत्वमागतः	065c  
च्यवनो जमदग्निश्च वसिष्ठो गौतमो भृगुः	066a  
सर्व एव दिवं प्राप्ताः क्षमावन्तो महर्षयः	066c  
इदमङ्गिरसा पूर्वं महर्षिभ्यः प्रदर्शितम्	067a  
यः प्रदर्शयते नित्यं न स दुःखमवाप्नुते	067c  
इमं तु कौन्तेय यथाक्रमं विधिं प्रवर्तितं ह्यङ्गिरसा महर्षिणा	068a  
पठेत यो वै शृणुयाच्च नित्यदा न विद्यते तस्य नरस्य किल्बिषम्	068c  
विमुच्यते चापि स सर्वसङ्करैर्न चास्य दोषैरभिभूयते मनः	069a  
वियोनिजानां च विजानते रुतं ध्रुवां च कीर्तिं लभते नरोत्तमः	069c  
