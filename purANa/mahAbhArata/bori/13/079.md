वसिष्ठ उवाच	001  
घृतक्षीरप्रदा गावो घृतयोन्यो घृतोद्भवाः	001a  
घृतनद्यो घृतावर्तास्ता मे सन्तु सदा गृहे	001c  
घृतं मे हृदये नित्यं घृतं नाभ्यां प्रतिष्ठितम्	002a  
घृतं सर्वेषु गात्रेषु घृतं मे मनसि स्थितम्	002c  
गावो ममाग्रतो नित्यं गावः पृष्ठत एव च	003a  
गावो मे सर्वतश्चैव गवां मध्ये वसाम्यहम्	003c  
इत्याचम्य जपेत्सायं प्रातश्च पुरुषः सदा	004a  
यदह्ना कुरुते पापं तस्मात्स परिमुच्यते	004c  
प्रासादा यत्र सौवर्णा वसोर्धारा च यत्र सा	005a  
गन्धर्वाप्सरसो यत्र तत्र यान्ति सहस्रदाः	005c  
नवनीतपङ्काः क्षीरोदा दधिशैवलसङ्कुलाः	006a  
वहन्ति यत्र नद्यो वै तत्र यान्ति सहस्रदाः	006c  
गवां शतसहस्रं तु यः प्रयच्छेद्यथाविधि	007a  
परामृद्धिमवाप्याथ स गोलोके महीयते	007c  
दश चोभयतः प्रेत्य मातापित्रोः पितामहान्	008a  
दधाति सुकृताँल्लोकान्पुनाति च कुलं नरः	008c  
धेन्वाः प्रमाणेन समप्रमाणां धेनुं तिलानामपि च प्रदाय	009a  
पानीयदाता च यमस्य लोके न यातनां काञ्चिदुपैति तत्र	009c  
पवित्रमग्र्यं जगतः प्रतिष्ठा दिवौकसां मातरोऽथाप्रमेयाः	010a  
अन्वालभेद्दक्षिणतो व्रजेच्च दद्याच्च पात्रे प्रसमीक्ष्य कालम्	010c  
धेनुं सवत्सां कपिलां भूरिशृङ्गां कांस्योपदोहां वसनोत्तरीयाम्	011a  
प्रदाय तां गाहति दुर्विगाह्यां याम्यां सभां वीतभयो मनुष्यः	011c  
सुरूपा बहुरूपाश्च विश्वरूपाश्च मातरः	012a  
गावो मामुपतिष्ठन्तामिति नित्यं प्रकीर्तयेत्	012c  
नातः पुण्यतरं दानं नातः पुण्यतरं फलम्	013a  
नातो विशिष्टं लोकेषु भूतं भवितुमर्हति	013c  
त्वचा लोम्नाथ शृङ्गैश्च वालैः क्षीरेण मेदसा	014a  
यज्ञं वहन्ति सम्भूय किमस्त्यभ्यधिकं ततः	014c  
यया सर्वमिदं व्याप्तं जगत्स्थावरजङ्गमम्	015a  
तां धेनुं शिरसा वन्दे भूतभव्यस्य मातरम्	015c  
गुणवचनसमुच्चयैकदेशो नृवर मयैष गवां प्रकीर्तितस्ते	016a  
न हि परमिह दानमस्ति गोभ्यो भवन्ति न चापि परायणं तथान्यत्	016c  
भीष्म उवाच	017  
परमिदमिति भूमिपो विचिन्त्य प्रवरमृषेर्वचनं ततो महात्मा	017a  
व्यसृजत नियतात्मवान्द्विजेभ्यः सुबहु च गोधनमाप्तवांश्च लोकान्	017c  
