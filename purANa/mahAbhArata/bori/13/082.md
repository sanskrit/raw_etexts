भीष्म उवाच	001  
ये च गाः सम्प्रयच्छन्ति हुतशिष्टाशिनश्च ये	001a  
तेषां सत्राणि यज्ञाश्च नित्यमेव युधिष्ठिर	001c  
ऋते दधिघृतेनेह न यज्ञः सम्प्रवर्तते	002a  
तेन यज्ञस्य यज्ञत्वमतोमूलं च लक्ष्यते	002c  
दानानामपि सर्वेषां गवां दानं प्रशस्यते	003a  
गावः श्रेष्ठाः पवित्राश्च पावनं ह्येतदुत्तमम्	003c  
पुष्ट्यर्थमेताः सेवेत शान्त्यर्थमपि चैव ह	004a  
पयो दधि घृतं यासां सर्वपापप्रमोचनम्	004c  
गावस्तेजः परं प्रोक्तमिह लोके परत्र च	005a  
न गोभ्यः परमं किञ्चित्पवित्रं पुरुषर्षभ	005c  
अत्राप्युदाहरन्तीममितिहासं पुरातनम्	006a  
पितामहस्य संवादमिन्द्रस्य च युधिष्ठिर	006c  
पराभूतेषु दैत्येषु शक्रे त्रिभुवनेश्वरे	007a  
प्रजाः समुदिताः सर्वाः सत्यधर्मपरायणाः	007c  
अथर्षयः सगन्धर्वाः किन्नरोरगराक्षसाः	008a  
देवासुरसुपर्णाश्च प्रजानां पतयस्तथा	008c  
पर्युपासन्त कौरव्य कदाचिद्वै पितामहम्	008e  
नारदः पर्वतश्चैव विश्वावसुहहाहुहू	009a  
दिव्यतानेषु गायन्तः पर्युपासन्त तं प्रभुम्	009c  
तत्र दिव्यानि पुष्पाणि प्रावहत्पवनस्तथा	010a  
आजह्रुरृतवश्चापि सुगन्धीनि पृथक्पृथक्	010c  
तस्मिन्देवसमावाये सर्वभूतसमागमे	011a  
दिव्यवादित्रसङ्घुष्टे दिव्यस्त्रीचारणावृते	011c  
इन्द्रः पप्रच्छ देवेशमभिवाद्य प्रणम्य च	011e  
देवानां भगवन्कस्माल्लोकेशानां पितामह	012a  
उपरिष्टाद्गवां लोक एतदिच्छामि वेदितुम्	012c  
किं तपो ब्रह्मचर्यं वा गोभिः कृतमिहेश्वर	013a  
देवानामुपरिष्टाद्यद्वसन्त्यरजसः सुखम्	013c  
ततः प्रोवाच तं ब्रह्मा शक्रं बलनिसूदनम्	014a  
अवज्ञातास्त्वया नित्यं गावो बलनिसूदन	014c  
तेन त्वमासां माहात्म्यं न वेत्थ शृणु तत्प्रभो	015a  
गवां प्रभावं परमं माहात्म्यं च सुरर्षभ	015c  
यज्ञाङ्गं कथिता गावो यज्ञ एव च वासव	016a  
एताभिश्चाप्यृते यज्ञो न प्रवर्तेत्कथञ्चन	016c  
धारयन्ति प्रजाश्चैव पयसा हविषा तथा	017a  
एतासां तनयाश्चापि कृषियोगमुपासते	017c  
जनयन्ति च धान्यानि बीजानि विविधानि च	018a  
ततो यज्ञाः प्रवर्तन्ते हव्यं कव्यं च सर्वशः	018c  
पयो दधि घृतं चैव पुण्याश्चैताः सुराधिप	019a  
वहन्ति विविधान्भारान्क्षुत्तृष्णापरिपीडिताः	019c  
मुनींश्च धारयन्तीह प्रजाश्चैवापि कर्मणा	020a  
वासवाकूटवाहिन्यः कर्मणा सुकृतेन च	020c  
उपरिष्टात्ततोऽस्माकं वसन्त्येताः सदैव हि	020e  
एतत्ते कारणं शक्र निवासकृतमद्य वै	021a  
गवां देवोपरिष्टाद्धि समाख्यातं शतक्रतो	021c  
एता हि वरदत्ताश्च वरदाश्चैव वासव	022a  
सौरभ्यः पुण्यकर्मिण्यः पावनाः शुभलक्षणाः	022c  
यदर्थं गा गताश्चैव सौरभ्यः सुरसत्तम	023a  
तच्च मे शृणु कार्त्स्न्येन वदतो बलसूदन	023c  
पुरा देवयुगे तात दैत्येन्द्रेषु महात्मसु	024a  
त्रीँल्लोकाननुशासत्सु विष्णौ गर्भत्वमागते	024c  
अदित्यास्तप्यमानायास्तपो घोरं सुदुश्चरम्	025a  
पुत्रार्थममरश्रेष्ठ पादेनैकेन नित्यदा	025c  
तां तु दृष्ट्वा महादेवीं तप्यमानां महत्तपः	026a  
दक्षस्य दुहिता देवी सुरभिर्नाम नामतः	026c  
अतप्यत तपो घोरं हृष्टा धर्मपरायणा	027a  
कैलासशिखरे रम्ये देवगन्धर्वसेविते	027c  
व्यतिष्ठदेकपादेन परमं योगमास्थिता	028a  
दश वर्षसहस्राणि दश वर्षशतानि च	028c  
सन्तप्तास्तपसा तस्या देवाः सर्षिमहोरगाः	029a  
तत्र गत्वा मया सार्धं पर्युपासन्त तां शुभाम्	029c  
अथाहमब्रुवं तत्र देवीं तां तपसान्विताम्	030a  
किमर्थं तप्यते देवि तपो घोरमनिन्दिते	030c  
प्रीतस्तेऽहं महाभागे तपसानेन शोभने	031a  
वरयस्व वरं देवि दातास्मीति पुरन्दर	031c  
सुरभ्युवाच	032  
वरेण भगवन्मह्यं कृतं लोकपितामह	032a  
एष एव वरो मेऽद्य यत्प्रीतोऽसि ममानघ	032c  
ब्रह्मोवाच	033  
तामेवं ब्रुवतीं देवीं सुरभीं त्रिदशेश्वर	033a  
प्रत्यब्रुवं यद्देवेन्द्र तन्निबोध शचीपते	033c  
अलोभकाम्यया देवि तपसा च शुभेन ते	034a  
प्रसन्नोऽहं वरं तस्मादमरत्वं ददानि ते	034c  
त्रयाणामपि लोकानामुपरिष्टान्निवत्स्यसि	035a  
मत्प्रसादाच्च विख्यातो गोलोकः स भविष्यति	035c  
मानुषेषु च कुर्वाणाः प्रजाः कर्म सुतास्तव	036a  
निवत्स्यन्ति महाभागे सर्वा दुहितरश्च ते	036c  
मनसा चिन्तिता भोगास्त्वया वै दिव्यमानुषाः	037a  
यच्च स्वर्गसुखं देवि तत्ते सम्पत्स्यते शुभे	037c  
तस्या लोकाः सहस्राक्ष सर्वकामसमन्विताः	038a  
न तत्र क्रमते मृत्युर्न जरा न च पावकः	038c  
न दैन्यं नाशुभं किञ्चिद्विद्यते तत्र वासव	038e  
तत्र दिव्यान्यरण्यानि दिव्यानि भवनानि च	039a  
विमानानि च युक्तानि कामगानि च वासव	039c  
व्रतैश्च विविधैः पुण्यैस्तथा तीर्थानुसेवनात्	040a  
तपसा महता चैव सुकृतेन च कर्मणा	040c  
शक्यः समासादयितुं गोलोकः पुष्करेक्षण	040e  
एतत्ते सर्वमाख्यातं मया शक्रानुपृच्छते	041a  
न ते परिभवः कार्यो गवामरिनिसूदन	041c  
भीष्म उवाच	042  
एतच्छ्रुत्वा सहस्राक्षः पूजयामास नित्यदा	042a  
गाश्चक्रे बहुमानं च तासु नित्यं युधिष्ठिर	042c  
एतत्ते सर्वमाख्यातं पावनं च महाद्युते	043a  
पवित्रं परमं चापि गवां माहात्म्यमुत्तमम्	043c  
कीर्तितं पुरुषव्याघ्र सर्वपापविनाशनम्	043e  
य इदं कथयेन्नित्यं ब्राह्मणेभ्यः समाहितः	044a  
हव्यकव्येषु यज्ञेषु पितृकार्येषु चैव ह	044c  
सार्वकामिकमक्षय्यं पितॄंस्तस्योपतिष्ठति	044e  
गोषु भक्तश्च लभते यद्यदिच्छति मानवः	045a  
स्त्रियोऽपि भक्ता या गोषु ताश्च कामानवाप्नुयुः	045c  
पुत्रार्थी लभते पुत्रं कन्या पतिमवाप्नुयात्	046a  
धनार्थी लभते वित्तं धर्मार्थी धर्ममाप्नुयात्	046c  
विद्यार्थी प्राप्नुयाद्विद्यां सुखार्थी प्राप्नुयात्सुखम्	047a  
न किञ्चिद्दुर्लभं चैव गवां भक्तस्य भारत	047c  
