युधिष्ठिर उवाच	001  
कां तु ब्राह्मणपूजायां व्युष्टिं दृष्ट्वा जनाधिप	001a  
कं वा कर्मोदयं मत्वा तानर्चसि महामते	001c  
भीष्म उवाच	002  
अत्राप्युदाहरन्तीममितिहासं पुरातनम्	002a  
पवनस्य च संवादमर्जुनस्य च भारत	002c  
सहस्रभुजभृच्छ्रीमान्कार्तवीर्योऽभवत्प्रभुः	003a  
अस्य लोकस्य सर्वस्य माहिष्मत्यां महाबलः	003c  
स तु रत्नाकरवतीं सद्वीपां सागराम्बराम्	004a  
शशास सर्वां पृथिवीं हैहयः सत्यविक्रमः	004c  
स्ववित्तं तेन दत्तं तु दत्तात्रेयाय कारणे	005a  
क्षत्रधर्मं पुरस्कृत्य विनयं श्रुतमेव च	005c  
आराधयामास च तं कृतवीर्यात्मजो मुनिम्	006a  
न्यमन्त्रयत संहृष्टः स द्विजश्च वरैस्त्रिभिः	006c  
स वरैश्छन्दितस्तेन नृपो वचनमब्रवीत्	007a  
सहस्रबाहुर्भूयां वै चमूमध्ये गृहेऽन्यथा	007c  
मम बाहुसहस्रं तु पश्यन्तां सैनिका रणे	008a  
विक्रमेण महीं कृत्स्नां जयेयं विपुलव्रत	008c  
तां च धर्मेण सम्प्राप्य पालयेयमतन्द्रितः	008e  
चतुर्थं तु वरं याचे त्वामहं द्विजसत्तम	009a  
तं ममानुग्रहकृते दातुमर्हस्यनिन्दित	009c  
अनुशासन्तु मां सन्तो मिथ्यावृत्तं तदाश्रयम्	009e  
इत्युक्तः स द्विजः प्राह तथास्त्विति नराधिपम्	010a  
एवं समभवंस्तस्य वरास्ते दीप्ततेजसः	010c  
ततः स रथमास्थाय ज्वलनार्कसमद्युतिः	011a  
अब्रवीद्वीर्यसम्मोहात्को न्वस्ति सदृशो मया	011c  
वीर्यधैर्ययशःशौचैर्विक्रमेणौजसापि वा	011e  
तद्वाक्यान्ते चान्तरिक्षे वागुवाचाशरीरिणी	012a  
न त्वं मूढ विजानीषे ब्राह्मणं क्षत्रियाद्वरम्	012c  
सहितो ब्राह्मणेनेह क्षत्रियो रक्षति प्रजाः	012e  
अर्जुन उवाच	013  
कुर्यां भूतानि तुष्टोऽहं क्रुद्धो नाशं तथा नये	013a  
कर्मणा मनसा वाचा न मत्तोऽस्ति वरो द्विजः	013c  
पूर्वो ब्रह्मोत्तरो वादो द्वितीयः क्षत्रियोत्तरः	014a  
त्वयोक्तौ यौ तु तौ हेतू विशेषस्त्वत्र दृश्यते	014c  
ब्राह्मणाः संश्रिताः क्षत्रं न क्षत्रं ब्राह्मणाश्रितम्	015a  
श्रितान्ब्रह्मोपधा विप्राः खादन्ति क्षत्रियान्भुवि	015c  
क्षत्रियेष्वाश्रितो धर्मः प्रजानां परिपालनम्	016a  
क्षत्राद्वृत्तिर्ब्राह्मणानां तैः कथं ब्राह्मणो वरः	016c  
सर्वभूतप्रधानांस्तान्भैक्षवृत्तीनहं सदा	017a  
आत्मसम्भावितान्विप्रान्स्थापयाम्यात्मनो वशे	017c  
कथितं ह्यनया सत्यं गायत्र्या कन्यया दिवि	018a  
विजेष्याम्यवशान्सर्वान्ब्राह्मणांश्चर्मवाससः	018c  
न च मां च्यावयेद्राष्ट्रात्त्रिषु लोकेषु कश्चन	019a  
देवो वा मानुषो वापि तस्माज्ज्येष्ठो द्विजादहम्	019c  
अद्य ब्रह्मोत्तरं लोकं करिष्ये क्षत्रियोत्तरम्	020a  
न हि मे संयुगे कश्चित्सोढुमुत्सहते बलम्	020c  
अर्जुनस्य वचः श्रुत्वा वित्रस्ताभून्निशाचरी	021a  
अथैनमन्तरिक्षस्थस्ततो वायुरभाषत	021c  
त्यजैनं कलुषं भावं ब्राह्मणेभ्यो नमस्कुरु	022a  
एतेषां कुर्वतः पापं राष्ट्रक्षोभो हि ते भवेत्	022c  
अथ वा त्वां महीपाल शमयिष्यन्ति वै द्विजाः	023a  
निरसिष्यन्ति वा राष्ट्राद्धतोत्साहं महाबलाः	023c  
तं राजा कस्त्वमित्याह ततस्तं प्राह मारुतः	024a  
वायुर्वै देवदूतोऽस्मि हितं त्वां प्रब्रवीम्यहम्	024c  
अर्जुन उवाच	025  
अहो त्वयाद्य विप्रेषु भक्तिरागः प्रदर्शितः	025a  
यादृशं पृथिवी भूतं तादृशं ब्रूहि वै द्विजम्	025c  
वायोर्वा सदृशं किञ्चिद्ब्रूहि त्वं ब्राह्मणोत्तमम्	026a  
अपां वै सदृशं ब्रूहि सूर्यस्य नभसोऽपि वा	026c  
