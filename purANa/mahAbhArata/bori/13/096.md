001	भीष्म उवाच
001a	अत्रैवोदाहरन्तीममितिहासं पुरातनम्
001c	यद्वृत्तं तीर्थयात्रायां शपथं प्रति तच्छृणु
002a	पुष्करार्थं कृतं स्तैन्यं पुरा भरतसत्तम
002c	राजर्षिभिर्महाराज तथैव च द्विजर्षिभिः
003a	ऋषयः समेताः पश्चिमे वै प्रभासे समागता मन्त्रममन्त्रयन्त
003c	चराम सर्वे पृथिवीं पुण्यतीर्थां तन्नः कार्यं हन्त गच्छाम सर्वे
004a	शुक्रोऽङ्गिराश्चैव कविश्च विद्वांस्तथागस्त्यो नारदपर्वतौ च
004c	भृगुर्वसिष्ठः कश्यपो गौतमश्च विश्वामित्रो जमदग्निश्च राजन्
005a	ऋषिस्तथा गालवोऽथाष्टकश्च भरद्वाजोऽरुन्धती वालखिल्याः
005c	शिबिर्दिलीपो नहुषोऽम्बरीषो राजा ययातिर्धुन्धुमारोऽथ पूरुः
006a	जग्मुः पुरस्कृत्य महानुभावं शतक्रतुं वृत्रहणं नरेन्द्र
006c	तीर्थानि सर्वाणि परिक्रमन्तो माघ्यां ययुः कौशिकीं पुण्यतीर्थाम्
007a	सर्वेषु तीर्थेष्वथ धूतपापा जग्मुस्ततो ब्रह्मसरः सुपुण्यम्
007c	देवस्य तीर्थे जलमग्निकल्पा विगाह्य ते भुक्तबिसप्रसूनाः
008a	केचिद्बिसान्यखनंस्तत्र राजन्नन्ये मृणालान्यखनंस्तत्र विप्राः
008c	अथापश्यन्पुष्करं ते ह्रियन्तं ह्रदादगस्त्येन समुद्धृतं वै
009a	तानाह सर्वानृषिमुख्यानगस्त्यः केनादत्तं पुष्करं मे सुजातम्
009c	युष्माञ्शङ्के दीयतां पुष्करं मे न वै भवन्तो हर्तुमर्हन्ति पद्मम्
010a	शृणोमि कालो हिंसते धर्मवीर्यं सेयं प्राप्ता वर्धते धर्मपीडा
010c	पुराधर्मो वर्धते नेह यावत्तावद्गच्छामि परलोकं चिराय
011a	पुरा वेदान्ब्राह्मणा ग्राममध्ये घुष्टस्वरा वृषलाञ्श्रावयन्ति
011c	पुरा राजा व्यवहारानधर्म्यान्पश्यत्यहं परलोकं व्रजामि
012a	पुरावरान्प्रत्यवरान्गरीयसो यावन्नरा नावमंस्यन्ति सर्वे
012c	तमोत्तरं यावदिदं न वर्तते तावद्व्रजामि परलोकं चिराय
013a	पुरा प्रपश्यामि परेण मर्त्यान्बलीयसा दुर्बलान्भुज्यमानान्
013c	तस्माद्यास्यामि परलोकं चिराय न ह्युत्सहे द्रष्टुमीदृङ्नृलोके
014a	तमाहुरार्ता ऋषयो महर्षिं न ते वयं पुष्करं चोरयामः
014c	मिथ्याभिषङ्गो भवता न कार्यः शपाम तीक्ष्णाञ्शपथान्महर्षे
015a	ते निश्चितास्तत्र महर्षयस्तु सम्मन्यन्तो धर्ममेवं नरेन्द्र
015c	ततोऽशपञ्शपथान्पर्ययेण सहैव ते पार्थिव पुत्रपौत्रैः
016	भृगुरुवाच
016a	प्रत्याक्रोशेदिहाक्रुष्टस्ताडितः प्रतिताडयेत्
016c	खादेच्च पृष्ठमांसानि यस्ते हरति पुष्करम्
017	वसिष्ठ उवाच
017a	अस्वाध्यायपरो लोके श्वानं च परिकर्षतु
017c	पुरे च भिक्षुर्भवतु यस्ते हरति पुष्करम्
018	कश्यप उवाच
018a	सर्वत्र सर्वं पणतु न्यासे लोभं करोतु च
018c	कूटसाक्षित्वमभ्येतु यस्ते हरति पुष्करम्
019	गौतम उवाच
019a	जीवत्वहङ्कृतो बुद्ध्या विपणत्वधमेन सः
019c	कर्षको मत्सरी चास्तु यस्ते हरति पुष्करम्
020	अङ्गिरा उवाच
020a	अशुचिर्ब्रह्मकूटोऽस्तु श्वानं च परिकर्षतु
020c	ब्रह्महानिकृतिश्चास्तु यस्ते हरति पुष्करम्
021	धुन्धुमार उवाच
021a	अकृतज्ञोऽस्तु मित्राणां शूद्रायां तु प्रजायतु
021c	एकः सम्पन्नमश्नातु यस्ते हरति पुष्करम्
022	पूरुरुवाच
022a	चिकित्सायां प्रचरतु भार्यया चैव पुष्यतु
022c	श्वशुरात्तस्य वृत्तिः स्याद्यस्ते हरति पुष्करम्
023	दिलीप उवाच
023a	उदपानप्लवे ग्रामे ब्राह्मणो वृषलीपतिः
023c	तस्य लोकान्स व्रजतु यस्ते हरति पुष्करम्
024	शुक्र उवाच
024a	पृष्ठमांसं समश्नातु दिवा गच्छतु मैथुनम्
024c	प्रेष्यो भवतु राज्ञश्च यस्ते हरति पुष्करम्
025	जमदग्निरुवाच
025a	अनध्यायेष्वधीयीत मित्रं श्राद्धे च भोजयेत्
025c	श्राद्धे शूद्रस्य चाश्नीयाद्यस्ते हरति पुष्करम्
026	शिबिरुवाच
026a	अनाहिताग्निर्म्रियतां यज्ञे विघ्नं करोतु च
026c	तपस्विभिर्विरुध्येत यस्ते हरति पुष्करम्
027	ययातिरुवाच
027a	अनृतौ जटी व्रतिन्यां वै भार्यायां सम्प्रजायतु
027c	निराकरोतु वेदांश्च यस्ते हरति पुष्करम्
028	नहुष उवाच
028a	अतिथिं गृहस्थो नुदतु कामवृत्तोऽस्तु दीक्षितः
028c	विद्यां प्रयच्छतु भृतो यस्ते हरति पुष्करम्
029	अम्बरीष उवाच
029a	नृशंसस्त्यक्तधर्मोऽस्तु स्त्रीषु ज्ञातिषु गोषु च
029c	ब्राह्मणं चापि जहतु यस्ते हरति पुष्करम्
030	नारद उवाच
030a	गूढोऽज्ञानी बहिः शास्त्रं पठतां विस्वरं पदम्
030c	गरीयसोऽवजानातु यस्ते हरति पुष्करम्
031	नाभाग उवाच
031a	अनृतं भाषतु सदा सद्भिश्चैव विरुध्यतु
031c	शुल्केन कन्यां ददतु यस्ते हरति पुष्करम्
032	कविरुवाच
032a	पदा स गां ताडयतु सूर्यं च प्रति मेहतु
032c	शरणागतं च त्यजतु यस्ते हरति पुष्करम्
033	विश्वामित्र उवाच
033a	करोतु भृतकोऽवर्षां राज्ञश्चास्तु पुरोहितः
033c	ऋत्विगस्तु ह्ययाज्यस्य यस्ते हरति पुष्करम्
034	पर्वत उवाच
034a	ग्रामे चाधिकृतः सोऽस्तु खरयानेन गच्छतु
034c	शुनः कर्षतु वृत्त्यर्थे यस्ते हरति पुष्करम्
035	भरद्वाज उवाच
035a	सर्वपापसमादानं नृशंसे चानृते च यत्
035c	तत्तस्यास्तु सदा पापं यस्ते हरति पुष्करम्
036	अष्टक उवाच
036a	स राजास्त्वकृतप्रज्ञः कामवृत्तिश्च पापकृत्
036c	अधर्मेणानुशास्तूर्वीं यस्ते हरति पुष्करम्
037	गालव उवाच
037a	पापिष्ठेभ्यस्त्वनर्घार्हः स नरोऽस्तु स्वपापकृत्
037c	दत्त्वा दानं कीर्तयतु यस्ते हरति पुष्करम्
038	अरुन्धत्युवाच
038a	श्वश्र्वापवादं वदतु भर्तुर्भवतु दुर्मनाः
038c	एका स्वादु समश्नातु या ते हरति पुष्करम्
039	वालखिल्या ऊचुः
039a	एकपादेन वृत्त्यर्थं ग्रामद्वारे स तिष्ठतु
039c	धर्मज्ञस्त्यक्तधर्मोऽस्तु यस्ते हरति पुष्करम्
040	पशुसख उवाच
040a	अग्निहोत्रमनादृत्य सुखं स्वपतु स द्विजः
040c	परिव्राट्कामवृत्तोऽस्तु यस्ते हरति पुष्करम्
041	सुरभ्युवाच
041a	बाल्वजेन निदानेन कांस्यं भवतु दोहनम्
041c	दुह्येत परवत्सेन या ते हरति पुष्करम्
042	भीष्म उवाच
042a	ततस्तु तैः शपथैः शप्यमानैर्नानाविधैर्बहुभिः कौरवेन्द्र
042c	सहस्राक्षो देवराट्सम्प्रहृष्टः समीक्ष्य तं कोपनं विप्रमुख्यम्
043a	अथाब्रवीन्मघवा प्रत्ययं स्वं समाभाष्य तमृषिं जातरोषम्
043c	ब्रह्मर्षिदेवर्षिनृपर्षिमध्ये यत्तन्निबोधेह ममाद्य राजन्
044	शक्र उवाच
044a	अध्वर्यवे दुहितरं ददातु च्छन्दोगे वा चरितब्रह्मचर्ये
044c	आथर्वणं वेदमधीत्य विप्रः स्नायीत यः पुष्करमाददाति
045a	सर्वान्वेदानधीयीत पुण्यशीलोऽस्तु धार्मिकः
045c	ब्रह्मणः सदनं यातु यस्ते हरति पुष्करम्
046	अगस्त्य उवाच
046a	आशीर्वादस्त्वया प्रोक्तः शपथो बलसूदन
046c	दीयतां पुष्करं मह्यमेष धर्मः सनातनः
047	इन्द्र उवाच
047a	न मया भगवँल्लोभाद्धृतं पुष्करमद्य वै
047c	धर्मं तु श्रोतुकामेन हृतं न क्रोद्धुमर्हसि
048a	धर्मः श्रुतिसमुत्कर्षो धर्मसेतुरनामयः
048c	आर्षो वै शाश्वतो नित्यमव्ययोऽयं मया श्रुतः
049a	तदिदं गृह्यतां विद्वन्पुष्करं मुनिसत्तम
049c	अतिक्रमं मे भगवन्क्षन्तुमर्हस्यनिन्दित
050a	इत्युक्तः स महेन्द्रेण तपस्वी कोपनो भृशम्
050c	जग्राह पुष्करं धीमान्प्रसन्नश्चाभवन्मुनिः
051a	प्रययुस्ते ततो भूयस्तीर्थानि वनगोचराः
051c	पुण्यतीर्थेषु च तथा गात्राण्याप्लावयन्ति ते
052a	आख्यानं य इदं युक्तः पठेत्पर्वणि पर्वणि
052c	न मूर्खं जनयेत्पुत्रं न भवेच्च निराकृतिः
053a	न तमापत्स्पृशेत्काचिन्न ज्वरो न रुजश्च ह
053c	विरजाः श्रेयसा युक्तः प्रेत्य स्वर्गमवाप्नुयात्
054a	यश्च शास्त्रमनुध्यायेदृषिभिः परिपालितम्
054c	स गच्छेद्ब्रह्मणो लोकमव्ययं च नरोत्तम
