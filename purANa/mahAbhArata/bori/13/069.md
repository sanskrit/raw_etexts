भीष्म उवाच	001  
अत्रैव कीर्त्यते सद्भिर्ब्राह्मणस्वाभिमर्शने	001a  
नृगेण सुमहत्कृच्छ्रं यदवाप्तं कुरूद्वह	001c  
निविशन्त्यां पुरा पार्थ द्वारवत्यामिति श्रुतिः	002a  
अदृश्यत महाकूपस्तृणवीरुत्समावृतः	002c  
प्रयत्नं तत्र कुर्वाणास्तस्मात्कूपाज्जलार्थिनः	003a  
श्रमेण महता युक्तास्तस्मिंस्तोये सुसंवृते	003c  
ददृशुस्ते महाकायं कृकलासमवस्थितम्	004a  
तस्य चोद्धरणे यत्नमकुर्वंस्ते सहस्रशः	004c  
प्रग्रहैश्चर्मपट्टैश्च तं बद्ध्वा पर्वतोपमम्	005a  
नाशक्नुवन्समुद्धर्तुं ततो जग्मुर्जनार्दनम्	005c  
खमावृत्योदपानस्य कृकलासः स्थितो महान्	006a  
तस्य नास्ति समुद्धर्तेत्यथ कृष्णे न्यवेदयन्	006c  
स वासुदेवेन समुद्धृतश्च पृष्टश्च कामान्निजगाद राजा	007a  
नृगस्तदात्मानमथो न्यवेदयत्पुरातनं यज्ञसहस्रयाजिनम्	007c  
तथा ब्रुवाणं तु तमाह माधवः शुभं त्वया कर्म कृतं न पापकम्	008a  
कथं भवान्दुर्गतिमीदृशीं गतो नरेन्द्र तद्ब्रूहि किमेतदीदृशम्	008c  
शतं सहस्राणि शतं गवां पुनः पुनः शतान्यष्ट शतायुतानि	009a  
त्वया पुरा दत्तमितीह शुश्रुम नृप द्विजेभ्यः क्व नु तद्गतं तव	009c  
नृगस्ततोऽब्रवीत्कृष्णं ब्राह्मणस्याग्निहोत्रिणः	010a  
प्रोषितस्य परिभ्रष्टा गौरेका मम गोधने	010c  
गवां सहस्रे सङ्ख्याता तदा सा पशुपैर्मम	011a  
सा ब्राह्मणाय मे दत्ता प्रेत्यार्थमभिकाङ्क्षता	011c  
अपश्यत्परिमार्गंश्च तां यां परगृहे द्विजः	012a  
ममेयमिति चोवाच ब्राह्मणो यस्य साभवत्	012c  
तावुभौ समनुप्राप्तौ विवदन्तौ भृशज्वरौ	013a  
भवान्दाता भवान्हर्तेत्यथ तौ मां तदोचतुः	013c  
शतेन शतसङ्ख्येन गवां विनिमयेन वै	014a  
याचे प्रतिग्रहीतारं स तु मामब्रवीदिदम्	014c  
देशकालोपसम्पन्ना दोग्ध्री क्षान्तातिवत्सला	015a  
स्वादुक्षीरप्रदा धन्या मम नित्यं निवेशने	015c  
कृशं च भरते या गौर्मम पुत्रमपस्तनम्	016a  
न सा शक्या मया हातुमित्युक्त्वा स जगाम ह	016c  
ततस्तमपरं विप्रं याचे विनिमयेन वै	017a  
गवां शतसहस्रं वै तत्कृते गृह्यतामिति	017c  
ब्राह्मण उवाच	018  
न राज्ञां प्रतिगृह्णामि शक्तोऽहं स्वस्य मार्गणे	018a  
सैव गौर्दीयतां शीघ्रं ममेति मधुसूदन	018c  
रुक्ममश्वांश्च ददतो रजतं स्यन्दनांस्तथा	019a  
न जग्राह ययौ चापि तदा स ब्राह्मणर्षभः	019c  
एतस्मिन्नेव काले तु चोदितः कालधर्मणा	020a  
पितृलोकमहं प्राप्य धर्मराजमुपागमम्	020c  
यमस्तु पूजयित्वा मां ततो वचनमब्रवीत्	021a  
नान्तः सङ्ख्यायते राजंस्तव पुण्यस्य कर्मणः	021c  
अस्ति चैव कृतं पापमज्ञानात्तदपि त्वया	022a  
चरस्व पापं पश्चाद्वा पूर्वं वा त्वं यथेच्छसि	022c  
रक्षितास्मीति चोक्तं ते प्रतिज्ञा चानृता तव	023a  
ब्राह्मणस्वस्य चादानं त्रिविधस्ते व्यतिक्रमः	023c  
पूर्वं कृच्छ्रं चरिष्येऽहं पश्चाच्छुभमिति प्रभो	024a  
धर्मराजं ब्रुवन्नेवं पतितोऽस्मि महीतले	024c  
अश्रौषं प्रच्युतश्चाहं यमस्योच्चैः प्रभाषतः	025a  
वासुदेवः समुद्धर्ता भविता ते जनार्दनः	025c  
पूर्णे वर्षसहस्रान्ते क्षीणे कर्मणि दुष्कृते	026a  
प्राप्स्यसे शाश्वताँल्लोकाञ्जितान्स्वेनैव कर्मणा	026c  
कूपेऽऽत्मानमधःशीर्षमपश्यं पतितं च ह	027a  
तिर्यग्योनिमनुप्राप्तं न तु मामजहात्स्मृतिः	027c  
त्वया तु तारितोऽस्म्यद्य किमन्यत्र तपोबलात्	028a  
अनुजानीहि मां कृष्ण गच्छेयं दिवमद्य वै	028c  
अनुज्ञातः स कृष्णेन नमस्कृत्य जनार्दनम्	029a  
विमानं दिव्यमास्थाय ययौ दिवमरिन्दम	029c  
ततस्तस्मिन्दिवं प्राप्ते नृगे भरतसत्तम	030a  
वासुदेव इमं श्लोकं जगाद कुरुनन्दन	030c  
ब्राह्मणस्वं न हर्तव्यं पुरुषेण विजानता	031a  
ब्राह्मणस्वं हृतं हन्ति नृगं ब्राह्मणगौरिव	031c  
सतां समागमः सद्भिर्नाफलः पार्थ विद्यते	032a  
विमुक्तं नरकात्पश्य नृगं साधुसमागमात्	032c  
प्रदानं फलवत्तत्र द्रोहस्तत्र तथाफलः	033a  
अपचारं गवां तस्माद्वर्जयेत युधिष्ठिर	033c  
