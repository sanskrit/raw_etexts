001	सञ्जय उवाच
001a	ततो युधिष्ठिरश्चैव भीमसेनश्च पाण्डवः
001c	द्रोणपुत्रं महाराज समन्तात्पर्यवारयन्
002a	ततो दुर्योधनो राजा भारद्वाजेन संवृतः
002c	अभ्ययात्पाण्डवान्सङ्ख्ये ततो युद्धमवर्तत
002e	घोररूपं महाराज भीरूणां भयवर्धनम्
003a	अम्बष्ठान्मालवान्वङ्गाञ्शिबींस्त्रैगर्तकानपि
003c	प्राहिणोन्मृत्युलोकाय गणान्क्रुद्धो युधिष्ठिरः
004a	अभीषाहाञ्शूरसेनान्क्षत्रियान्युद्धदुर्मदान्
004c	निकृत्य पृथिवीं चक्रे भीमः शोणितकर्दमाम्
005a	यौधेयारट्टराजन्यान्मद्रकांश्च गणान्युधि
005c	प्राहिणोन्मृत्युलोकाय किरीटी निशितैः शरैः
006a	प्रगाढमञ्जोगतिभिर्नाराचैरभिपीडिताः
006c	निपेतुर्द्विरदा भूमौ द्विशृङ्गा इव पर्वताः
007a	निकृत्तैर्हस्तिहस्तैश्च लुठमानैस्ततस्ततः
007c	रराज वसुधा कीर्णा विसर्पद्भिरिवोरगैः
008a	क्षिप्तैः कनकचित्रैश्च नृपच्छत्रैः क्षितिर्बभौ
008c	द्यौरिवादित्यचन्द्राद्यैर्ग्रहैः कीर्णा युगक्षये
009a	हत प्रहरताभीता विध्यत व्यवकृन्तत
009c	इत्यासीत्तुमुलः शब्दः शोणाश्वस्य रथं प्रति
010a	द्रोणस्तु परमक्रुद्धो वायव्यास्त्रेण संयुगे
010c	व्यधमत्तान्यथा वायुर्मेघानिव दुरत्ययः
011a	ते हन्यमाना द्रोणेन पाञ्चालाः प्राद्रवन्भयात्
011c	पश्यतो भीमसेनस्य पार्थस्य च महात्मनः
012a	ततः किरीटी भीमश्च सहसा संन्यवर्तताम्
012c	महता रथवंशेन परिगृह्य बलं तव
013a	बीभत्सुर्दक्षिणं पार्श्वमुत्तरं तु वृकोदरः
013c	भारद्वाजं शरौघाभ्यां महद्भ्यामभ्यवर्षताम्
014a	तौ तदा सृञ्जयाश्चैव पाञ्चालाश्च महारथाः
014c	अन्वगच्छन्महाराज मत्स्याश्च सह सोमकैः
015a	तथैव तव पुत्रस्य रथोदाराः प्रहारिणः
015c	महत्या सेनया सार्धं जग्मुर्द्रोणरथं प्रति
016a	ततः सा भारती सेना वध्यमाना किरीटिना
016c	तमसा निद्रया चैव पुनरेव व्यदीर्यत
017a	द्रोणेन वार्यमाणास्ते स्वयं तव सुतेन च
017c	न शक्यन्ते महाराज योधा वारयितुं तदा
018a	सा पाण्डुपुत्रस्य शरैर्दार्यमाणा महाचमूः
018c	तमसा संवृते लोके व्यद्रवत्सर्वतोमुखी
019a	उत्सृज्य शतशो वाहांस्तत्र केचिन्नराधिपाः
019c	प्राद्रवन्त महाराज भयाविष्टाः समन्ततः
