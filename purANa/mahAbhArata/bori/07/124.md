सञ्जय उवाच	001  
ततो युधिष्ठिरो राजा रथादाप्लुत्य भारत	001a  
पर्यष्वजत्तदा कृष्णावानन्दाश्रुपरिप्लुतः	001c  
प्रमृज्य वदनं शुभ्रं पुण्डरीकसमप्रभम्	002a  
अब्रवीद्वासुदेवं च पाण्डवं च धनञ्जयम्	002c  
दिष्ट्या पश्यामि सङ्ग्रामे तीर्णभारौ महारथौ	003a  
दिष्ट्या च निहतः पापः सैन्धवः पुरुषाधमः	003c  
कृष्ण दिष्ट्या मम प्रीतिर्महती प्रतिपादिता	004a  
दिष्ट्या शत्रुगणाश्चैव निमग्नाः शोकसागरे	004c  
न तेषां दुष्करं किञ्चित्त्रिषु लोकेषु विद्यते	005a  
सर्वलोकगुरुर्येषां त्वं नाथो मधुसूदन	005c  
तव प्रसादाद्गोविन्द वयं जेष्यामहे रिपून्	006a  
यथा पूर्वं प्रसादात्ते दानवान्पाकशासनः	006c  
पृथिवीविजयो वापि त्रैलोक्यविजयोऽपि वा	007a  
ध्रुवो हि तेषां वार्ष्णेय येषां तुष्टोऽसि माधव	007c  
न तेषां विद्यते पापं सङ्ग्रामे वा पराजयः	008a  
त्रिदशेश्वरनाथस्त्वं येषां तुष्टोऽसि माधव	008c  
त्वत्प्रसादाद्धृषीकेश शक्रः सुरगणेश्वरः	009a  
त्रैलोक्यविजयं श्रीमान्प्राप्तवान्रणमूर्धनि	009c  
तव चैव प्रसादेन त्रिदशास्त्रिदशेश्वर	010a  
अमरत्वं गताः कृष्ण लोकांश्चाश्नुवतेऽक्षयान्	010c  
त्वत्प्रसादसमुत्थेन विक्रमेणारिसूदन	011a  
सुरेशत्वं गतः शक्रो हत्वा दैत्यान्सहस्रशः	011c  
त्वत्प्रसादाद्धृषीकेश जगत्स्थावरजङ्गमम्	012a  
स्ववर्त्मनि स्थितं वीर जपहोमेषु वर्तते	012c  
एकार्णवमिदं पूर्वं सर्वमासीत्तमोमयम्	013a  
त्वत्प्रसादात्प्रकाशत्वं जगत्प्राप्तं नरोत्तम	013c  
स्रष्टारं सर्वलोकानां परमात्मानमच्युतम्	014a  
ये प्रपन्ना हृषीकेशं न ते मुह्यन्ति कर्हिचित्	014c  
अनादिनिधनं देवं लोककर्तारमव्ययम्	015a  
त्वां भक्ता ये हृषीकेश दुर्गाण्यतितरन्ति ते	015c  
परं पुराणं पुरुषं पुराणानां परं च यत्	016a  
प्रपद्यतस्तं परमं परा भूतिर्विधीयते	016c  
योऽगात चतुरो वेदान्यश्च वेदेषु गीयते	017a  
तं प्रपद्य महात्मानं भूतिमाप्नोत्यनुत्तमाम्	017c  
धनञ्जयसखा यश्च धनञ्जयहितश्च यः	018a  
तं धनञ्जयगोप्तारं प्रपद्य सुखमेधते	018c  
इत्युक्तौ तौ महात्मानावुभौ केशवपाण्डवौ	019a  
तावब्रूतां तदा हृष्टौ राजानं पृथिवीपतिम्	019c  
तव कोपाग्निना दग्धः पापो राजा जयद्रथः	020a  
उदीर्णं चापि सुमहद्धार्तराष्ट्रबलं रणे	020c  
हन्यते निहतं चैव विनङ्क्ष्यति च भारत	021a  
तव क्रोधहता ह्येते कौरवाः शत्रुसूदन	021c  
त्वां हि चक्षुर्हणं वीरं कोपयित्वा सुयोधनः	022a  
समित्रबन्धुः समरे प्राणांस्त्यक्ष्यति दुर्मतिः	022c  
तव क्रोधहतः पूर्वं देवैरपि सुदुर्जयः	023a  
शरतल्पगतः शेते भीष्मः कुरुपितामहः	023c  
दुर्लभो हि जयस्तेषां सङ्ग्रामे रिपुसूदन	024a  
याता मृत्युवशं ते वै येषां क्रुद्धोऽसि पाण्डव	024c  
राज्यं प्राणाः प्रियाः पुत्राः सौख्यानि विविधानि च	025a  
अचिरात्तस्य नश्यन्ति येषां क्रुद्धोऽसि मानद	025c  
विनष्टान्कौरवान्मन्ये सपुत्रपशुबान्धवान्	026a  
राजधर्मपरे नित्यं त्वयि क्रुद्धे युधिष्ठिर	026c  
ततो भीमो महाबाहुः सात्यकिश्च महारथः	027a  
अभिवाद्य गुरुं ज्येष्ठं मार्गणैः क्षतविक्षतौ	027c  
स्थितावास्तां महेष्वासौ पाञ्चाल्यैः परिवारितौ	027e  
तौ दृष्ट्व मुदितौ वीरौ प्राञ्जली चाग्रतः स्थितौ	028a  
अभ्यनन्दत कौन्तेयस्तावुभौ भीमसात्यकी	028c  
दिष्ट्या पश्यामि वां वीरौ विमुक्तौ सैन्यसागरात्	029a  
द्रोणग्राहाद्दुराधर्षाद्धार्दिक्यमकरालयात्	029c  
दिष्ट्या च निर्जिताः सङ्ख्ये पृथिव्यां सर्वपार्थिवाः	029e  
युवां विजयिनौ चापि दिष्ट्या पश्यामि संयुगे	030a  
दिष्ट्या द्रोणो जितः सङ्ख्ये हार्दिक्यश्च महाबलः	030c  
सैन्यार्णवं समुत्तीर्णौ दिष्ट्या पश्यामि चानघौ	031a  
समरश्लाघिनौ वीरौ समरेष्वपलायिनौ	031c  
मम प्राणसमौ चैव दिष्ट्या पश्यामि वामहम्	031e  
इत्युक्त्वा पाण्डवो राजा युयुधानवृकोदरौ	032a  
सस्वजे पुरुषव्याघ्रौ हर्षाद्बाष्पं मुमोच ह	032c  
ततः प्रमुदितं सर्वं बलमासीद्विशां पते	033a  
पाण्डवानां जयं दृष्ट्वा युद्धाय च मनो दधे	033c  
