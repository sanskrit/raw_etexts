001  धृतराष्ट्र उवाच
001a तस्मिन्नतिरथे द्रोणे निहते तत्र सञ्जय
001c मामकाः पाण्डवाश्चैव किमकुर्वन्नतः परम्
002  सञ्जय उवाच
002a तस्मिन्नतिरथे द्रोणे निहते पार्षतेन वै
002c कौरवेषु च भग्नेषु कुन्तीपुत्रो धनञ्जयः
003a दृष्ट्वा सुमहदाश्चर्यमात्मनो विजयावहम्
003c यदृच्छयागतं व्यासं पप्रच्छ भरतर्षभ
004a सङ्ग्रामे निघ्नतः शत्रूञ्शरौघैर्विमलैरहम्
004c अग्रतो लक्षये यान्तं पुरुषं पावकप्रभम्
005a ज्वलन्तं शूलमुद्यम्य यां दिशं प्रतिपद्यते
005c तस्यां दिशि विशीर्यन्ते शत्रवो मे महामुने
006a न पद्भ्यां स्पृशते भूमिं न च शूलं विमुञ्चति
006c शूलाच्छूलसहस्राणि निष्पेतुस्तस्य तेजसा
007a तेन भग्नानरीन्सर्वान्मद्भग्नान्मन्यते जनः
007c तेन दग्धानि सैन्यानि पृष्ठतोऽनुदहाम्यहम्
008a भगवंस्तन्ममाचक्ष्व को वै स पुरुषोत्तमः
008c शूलपाणिर्महान्कृष्ण तेजसा सूर्यसन्निभः
009  व्यास उवाच
009a प्रजापतीनां प्रथमं तैजसं पुरुषं विभुम्
009c भुवनं भूर्भुवं देवं सर्वलोकेश्वरं प्रभुम्
010a ईशानं वरदं पार्थ दृष्टवानसि शङ्करम्
010c तं गच्छ शरणं देवं सर्वादिं भुवनेश्वरम्
011a महादेवं महात्मानमीशानं जटिलं शिवम्
011c त्र्यक्षं महाभुजं रुद्रं शिखिनं चीरवाससम्
011e दातारं चैव भक्तानां प्रसादविहितान्वरान्
012a तस्य ते पार्षदा दिव्या रूपैर्नानाविधैः विभोः
012c वामना जटिला मुण्डा ह्रस्वग्रीवा महोदराः
013a महाकाया महोत्साहा महाकर्णास्तथापरे
013c आननैर्विकृतैः पादैः पार्थ वेषैश्च वैकृतैः
014a ईदृशैः स महादेवः पूज्यमानो महेश्वरः
014c स शिवस्तात तेजस्वी प्रसादाद्याति तेऽग्रतः
014e तस्मिन्घोरे तदा पार्थ सङ्ग्रामे लोमहर्षणे
015a द्रोणकर्णकृपैर्गुप्तां महेष्वासैः प्रहारिभिः
015c कस्तां सेनां तदा पार्थ मनसापि प्रधर्षयेत्
015e ऋते देवान्महेष्वासाद्बहुरूपान्महेश्वरात्
016a स्थातुमुत्सहते कश्चिन्न तस्मिन्नग्रतः स्थिते
016c न हि भूतं समं तेन त्रिषु लोकेषु विद्यते
017a गन्धेनापि हि सङ्ग्रामे तस्य क्रुद्धस्य शत्रवः
017c विसञ्ज्ञा हतभूयिष्ठा वेपन्ति च पतन्ति च
018a तस्मै नमस्तु कुर्वन्तो देवास्तिष्ठन्ति वै दिवि
018c ये चान्ये मानवा लोके ये च स्वर्गजितो नराः
019a ये भक्ता वरदं देवं शिवं रुद्रमुमापतिम्
019c इह लोके सुखं प्राप्य ते यान्ति परमां गतिम्
020a नमस्कुरुष्व कौन्तेय तस्मै शान्ताय वै सदा
020c रुद्राय शितिकण्ठाय कनिष्ठाय सुवर्चसे
021a कपर्दिने करालाय हर्यक्ष्णे वरदाय च
021c याम्यायाव्यक्तकेशाय सद्वृत्ते शङ्कराय च
022a काम्याय हरिनेत्राय स्थाणवे पुरुषाय च
022c हरिकेशाय मुण्डाय कृशायोत्तरणाय च
023a भास्कराय सुतीर्थाय देवदेवाय रंहसे
023c बहुरूपाय शर्वाय प्रियाय प्रियवाससे
024a उष्णीषिणे सुवक्त्राय सहस्राक्षाय मीढुषे
024c गिरिशाय प्रशान्ताय पतये चीरवाससे
025a हिरण्यबाहवे चैव उग्राय पतये दिशाम्
025c पर्जन्यपतये चैव भूतानां पतये नमः
026a वृक्षाणां पतये चैव अपां च पतये तथा
026c वृक्षैरावृतकायाय सेनान्ये मध्यमाय च
027a स्रुवहस्ताय देवाय धन्विने भार्गवाय च
027c बहुरूपाय विश्वस्य पतये चीरवाससे
028a सहस्रशिरसे चैव सहस्रनयनाय च
028c सहस्रबाहवे चैव सहस्रचरणाय च
029a शरणं प्राप्य कौन्तेय वरदं भुवनेश्वरम्
029c उमापतिं विरूपाक्षं दक्षयज्ञनिबर्हणम्
029e प्रजानां पतिमव्यग्रं भूतानां पतिमव्ययम्
030a कपर्दिनं वृषावर्तं वृषनाभं वृषध्वजम्
030c वृषदर्पं वृषपतिं वृषशृङ्गं वृषर्षभम्
031a वृषाङ्कं वृषभोदारं वृषभं वृषभेक्षणम्
031c वृषायुधं वृषशरं वृषभूतं महेश्वरम्
032a महोदरं महाकायं द्वीपिचर्मनिवासिनम्
032c लोकेशं वरदं मुण्डं ब्रह्मण्यं ब्राह्मणप्रियम्
033a त्रिशूलपाणिं वरदं खड्गचर्मधरं प्रभुम्
033c पिनाकिनं खण्डपरशुं लोकानां पतिमीश्वरम्
033e प्रपद्ये शरणं देवं शरण्यं चीरवाससम्
034a नमस्तस्मै सुरेशाय यस्य वैश्रवणः सखा
034c सुवाससे नमो नित्यं सुव्रताय सुधन्विने
035a स्रुवहस्ताय देवाय सुखधन्वाय धन्विने
035c धन्वन्तराय धनुषे धन्वाचार्याय धन्विने
036a उग्रायुधाय देवाय नमः सुरवराय च
036c नमोऽस्तु बहुरूपाय नमश्च बहुधन्विने
037a नमोऽस्तु स्थाणवे नित्यं सुव्रताय सुधन्विने
037c नमोऽस्तु त्रिपुरघ्नाय भगघ्नाय च वै नमः
038a वनस्पतीनां पतये नराणां पतये नमः
038c अपां च पतये नित्यं यज्ञानां पतये नमः
039a पूष्णो दन्तविनाशाय त्र्यक्षाय वरदाय च
039c नीलकण्ठाय पिङ्गाय स्वर्णकेशाय वै नमः
040a कर्माणि चैव दिव्यानि महादेवस्य धीमतः
040c तानि ते कीर्तयिष्यामि यथाप्रज्ञं यथाश्रुतम्
041a न सुरा नासुरा लोके न गन्धर्वा न राक्षसाः
041c सुखमेधन्ति कुपिते तस्मिन्नपि गुहागताः
042a विव्याध कुपितो यज्ञं निर्भयस्तु भवस्तदा
042c धनुषा बाणमुत्सृज्य सघोषं विननाद च
043a ते न शर्म कुतः शान्तिं लेभिरे स्म सुरास्तदा
043c विद्रुते सहसा यज्ञे कुपिते च महेश्वरे
044a तेन ज्यातलघोषेण सर्वे लोकाः समाकुलाः
044c बभूवुर्वशगाः पार्थ निपेतुश्च सुरासुराः
045a आपश्चुक्षुभिरे सर्वाश्चकम्पे च वसुन्धरा
045c पर्वताश्च व्यशीर्यन्त दिशो नागाश्च मोहिताः
046a अन्धाश्च तमसा लोका न प्रकाशन्त संवृताः
046c जघ्निवान्सह सूर्येण सर्वेषां ज्योतिषां प्रभाः
047a चुक्रुशुर्भयभीताश्च शान्तिं चक्रुस्तथैव च
047c ऋषयः सर्वभूतानामात्मनश्च सुखैषिणः
048a पूषाणमभ्यद्रवत शङ्करः प्रहसन्निव
048c पुरोडाशं भक्षयतो दशनान्वै व्यशातयत्
049a ततो निश्चक्रमुर्देवा वेपमाना नताः स्म तम्
049c पुनश्च सन्दधे दीप्तं देवानां निशितं शरम्
050a रुद्रस्य यज्ञभागं च विशिष्टं ते न्वकल्पयन्
050c भयेन त्रिदशा राजञ्शरणं च प्रपेदिरे
051a तेन चैवातिकोपेन स यज्ञः सन्धितस्तदा
051c यत्ताश्चापि सुरा आसन्यत्ताश्चाद्यापि तं प्रति
052a असुराणां पुराण्यासंस्त्रीणि वीर्यवतां दिवि
052c आयसं राजतं चैव सौवर्णमपरं महत्
053a आयसं तारकाक्षस्य कमलाक्षस्य राजतम्
053c सौवर्णं परमं ह्यासीद्विद्युन्मालिन एव च
054a न शक्तस्तानि मघवान्भेत्तुं सर्वायुधैरपि
054c अथ सर्वेऽमरा रुद्रं जग्मुः शरणमर्दिताः
055a ते तमूचुर्महात्मानं सर्वे देवाः सवासवाः
055c रुद्र रौद्रा भविष्यन्ति पशवः सर्वकर्मसु
055e निपातयिष्यसे चैनानसुरान्भुवनेश्वर
056a स तथोक्तस्तथेत्युक्त्वा देवानां हितकाम्यया
056c अतिष्ठत्स्थाणुभूतः स सहस्रं परिवत्सरान्
057a यदा त्रीणि समेतानि अन्तरिक्षे पुराणि वै
057c त्रिपर्वणा त्रिशल्येन तेन तानि बिभेद सः
058a पुराणि न च तं शेकुर्दानवाः प्रतिवीक्षितुम्
058c शरं कालाग्निसंयुक्तं विष्णुसोमसमायुतम्
059a बालमङ्कगतं कृत्वा स्वयं पञ्चशिखं पुनः
059c उमा जिज्ञासमाना वै कोऽयमित्यब्रवीत्सुरान्
060a बाहुं सवज्रं शक्रस्य क्रुद्धस्यास्तम्भयत्प्रभुः
060c स एष भगवान्देवः सर्वलोकेश्वरः प्रभुः
061a न सम्बुबुधिरे चैनं देवास्तं भुवनेश्वरम्
061c सप्रजापतयः सर्वे बालार्कसदृशप्रभम्
062a अथाभ्येत्य ततो ब्रह्मा दृष्ट्वा च स महेश्वरम्
062c अयं श्रेष्ठ इति ज्ञात्वा ववन्दे तं पितामहः
063a ततः प्रसादयामासुरुमां रुद्रं च ते सुराः
063c अभवच्च पुनर्बाहुर्यथाप्रकृति वज्रिणः
064a तेषां प्रसन्नो भगवान्सपत्नीको वृषध्वजः
064c देवानां त्रिदशश्रेष्ठो दक्षयज्ञविनाशनः
065a स वै रुद्रः स च शिवः सोऽग्निः शर्वः स सर्ववित्
065c स चेन्द्रश्चैव वायुश्च सोऽश्विनौ स च विद्युतः
066a स भवः स च पर्जन्यो महादेवः स चानघः
066c स चन्द्रमाः स चेशानः स सूर्यो वरुणश्च सः
067a स कालः सोऽन्तको मृत्युः स यमो रात्र्यहानि च
067c मासार्धमासा ऋतवः सन्ध्ये संवत्सरश्च सः
068a स च धाता विधाता च विश्वात्मा विश्वकर्मकृत्
068c सर्वासां देवतानां च धारयत्यवपुर्वपुः
069a सर्वैर्देवैः स्तुतो देवः सैकधा बहुधा च सः
069c शतधा सहस्रधा चैव तथा शतसहस्रधा
070a ईदृशः स महादेवो भूयश्च भगवानजः
070c न हि सर्वे मया शक्या वक्तुं भगवतो गुणाः
071a सर्वैर्ग्रहैर्गृहीतान्वै सर्वपापसमन्वितान्
071c स मोचयति सुप्रीतः शरण्यः शरणागतान्
072a आयुरारोग्यमैश्वर्यं वित्तं कामांश्च पुष्कलान्
072c स ददाति मनुष्येभ्यः स चैवाक्षिपते पुनः
073a सेन्द्रादिषु च देवेषु तस्य चैश्वर्यमुच्यते
073c स चैव व्याहृते लोके मनुष्याणां शुभाशुभे
074a ऐश्वर्याच्चैव कामानामीश्वरः पुनरुच्यते
074c महेश्वरश्च भूतानां महतामीश्वरश्च सः
075a बहुभिर्बहुधा रूपैर्विश्वं व्याप्नोति वै जगत्
075c अस्य देवस्य यद्वक्त्रं समुद्रे तदतिष्ठत
076a एष चैव श्मशानेषु देवो वसति नित्यशः
076c यजन्त्येनं जनास्तत्र वीरस्थान इतीश्वरम्
077a अस्य दीप्तानि रूपाणि घोराणि च बहूनि च
077c लोके यान्यस्य कुर्वन्ति मनुष्याः प्रवदन्ति च
078a नामधेयानि लोकेषु बहून्यत्र यथार्थवत्
078c निरुच्यन्ते महत्त्वाच्च विभुत्वात्कर्मभिस्तथा
079a वेदे चास्य समाम्नातं शतरुद्रीयमुत्तमम्
079c नाम्ना चानन्तरुद्रेति उपस्थानं महात्मनः
080a स कामानां प्रभुर्देवो ये दिव्या ये च मानुषाः
080c स विभुः स प्रभुर्देवो विश्वं व्याप्नुवते महत्
081a ज्येष्ठं भूतं वदन्त्येनं ब्राह्मणा मुनयस्तथा
081c प्रथमो ह्येष देवानां मुखादस्यानलोऽभवत्
082a सर्वथा यत्पशून्पाति तैश्च यद्रमते पुनः
082c तेषामधिपतिर्यच्च तस्मात्पशुपतिः स्मृतः
083a नित्येन ब्रह्मचर्येण लिङ्गमस्य यदा स्थितम्
083c महयन्ति च लोकाश्च महेश्वर इति स्मृतः
084a ऋषयश्चैव देवाश्च गन्धर्वाप्सरसस्तथा
084c लिङ्गमस्यार्चयन्ति स्म तच्चाप्यूर्ध्वं समास्थितम्
085a पूज्यमाने ततस्तस्मिन्मोदते स महेश्वरः
085c सुखी प्रीतश्च भवति प्रहृष्टश्चैव शङ्करः
086a यदस्य बहुधा रूपं भूतभव्यभवत्स्थितम्
086c स्थावरं जङ्गमं चैव बहुरूपस्ततः स्मृतः
087a एकाक्षो जाज्वलन्नास्ते सर्वतोक्षिमयोऽपि वा
087c क्रोधाद्यश्चाविशल्लोकांस्तस्माच्छर्व इति स्मृतः
088a धूम्रं रूपं च यत्तस्य धूर्जटिस्तेन उच्यते
088c विश्वे देवाश्च यत्तस्मिन्विश्वरूपस्ततः स्मृतः
089a तिस्रो देवीर्यदा चैव भजते भुवनेश्वरः
089c द्यामपः पृथिवीं चैव त्र्यम्बकश्च ततः स्मृतः
090a समेधयति यन्नित्यं सर्वार्थान्सर्वकर्मसु
090c शिवमिच्छन्मनुष्याणां तस्मादेष शिवः स्मृतः
091a सहस्राक्षोऽयुताक्षो वा सर्वतोक्षिमयोऽपि वा
091c यच्च विश्वं महत्पाति महादेवस्ततः स्मृतः
092a दहत्यूर्ध्वं स्थितो यच्च प्राणोत्पत्तिस्थितश्च यत्
092c स्थितलिङ्गश्च यन्नित्यं तस्मात्स्थाणुरिति स्मृतः
093a विषमस्थः शरीरेषु समश्च प्राणिनामिह
093c स वायुर्विषमस्थेषु प्राणापानशरीरिषु
094a पूजयेद्विग्रहं यस्तु लिङ्गं वापि समर्चयेत्
094c लिङ्गं पूजयिता नित्यं महतीं श्रियमश्नुते
095a ऊरुभ्यामर्धमाग्नेयं सोमार्धं च शिवा तनुः
095c आत्मनोऽर्धं च तस्याग्निः सोमोऽर्धं पुनरुच्यते
096a तैजसी महती दीप्ता देवेभ्यश्च शिवा तनुः
096c भास्वती मानुषेष्वस्य तनुर्घोराग्निरुच्यते
097a ब्रह्मचर्यं चरत्येष शिवा यास्य तनुस्तया
097c यास्य घोरतरा मूर्तिः सर्वानत्ति तयेश्वरः
098a यन्निर्दहति यत्तीक्ष्णो यदुग्रो यत्प्रतापवान्
098c मांसशोणितमज्जादो यत्ततो रुद्र उच्यते
099a एष देवो महादेवो योऽसौ पार्थ तवाग्रतः
099c सङ्ग्रामे शात्रवान्निघ्नंस्त्वया दृष्टः पिनाकधृक्
100a एष वै भगवान्देवः सङ्ग्रामे याति तेऽग्रतः
100c येन दत्तानि तेऽस्त्राणि यैस्त्वया दानवा हताः
101a धन्यं यशस्यमायुष्यं पुण्यं वेदैश्च सञ्ज्ञितम्
101c देवदेवस्य ते पार्थ व्याख्यातं शतरुद्रियम्
102a सर्वार्थसाधकं पुण्यं सर्वकिल्बिषनाशनम्
102c सर्वपापप्रशमनं सर्वदुःखभयापहम्
103a चतुर्विधमिदं स्तोत्रं यः शृणोति नरः सदा
103c विजित्य सर्वाञ्शत्रून्स रुद्रलोके महीयते
104a चरितं महात्मनो दिव्यं साङ्ग्रामिकमिदं शुभम्
104c पठन्वै शतरुद्रीयं शृण्वंश्च सततोत्थितः
105a भक्तो विश्वेश्वरं देवं मानुषेषु तु यः सदा
105c वरान्स कामाँल्लभते प्रसन्ने त्र्यम्बके नरः
106a गच्छ युध्यस्व कौन्तेय न तवास्ति पराजयः
106c यस्य मन्त्री च गोप्ता च पार्श्वतस्ते जनार्दनः
107  सञ्जय उवाच
107a एवमुक्त्वार्जुनं सङ्ख्ये पराशरसुतस्तदा
107c जगाम भरतश्रेष्ठ यथागतमरिन्दम
