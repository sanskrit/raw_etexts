001	धृतराष्ट्र उवाच
001a	यत्तदा प्राविशत्पाण्डूनाचार्यः कुपितो वशी
001c	उक्त्वा दुर्योधनं सम्यङ्मम शास्त्रातिगं सुतम्
002a	प्रविश्य विचरन्तं च रणे शूरमवस्थितम्
002c	कथं द्रोणं महेष्वासं पाण्डवाः पर्यवारयन्
003a	केऽरक्षन्दक्षिणं चक्रमाचार्यस्य महात्मनः
003c	के चोत्तरमरक्षन्त निघ्नतः शात्रवान्रणे
004a	नृत्यन्स रथमार्गेषु सर्वशस्त्रभृतां वरः
004c	धूमकेतुरिव क्रुद्धः कथं मृत्युमुपेयिवान्
005	सञ्जय उवाच
005a	सायाह्ने सैन्धवं हत्वा राज्ञा पार्थः समेत्य च
005c	सात्यकिश्च महेष्वासो द्रोणमेवाभ्यधावताम्
006a	तथा युधिष्ठिरस्तूर्णं भीमसेनश्च पाण्डवः
006c	पृथक्चमूभ्यां संसक्तौ द्रोणमेवाभ्यधावताम्
007a	तथैव नकुलो धीमान्सहदेवश्च दुर्जयः
007c	धृष्टद्युम्नः शतानीको विराटश्च सकेकयः
007e	मत्स्याः शाल्वेयसेनाश्च द्रोणमेव ययुर्युधि
008a	द्रुपदश्च तथा राजा पाञ्चालैरभिरक्षितः
008c	धृष्टद्युम्नपिता राजन्द्रोणमेवाभ्यवर्तत
009a	द्रौपदेया महेष्वासा राक्षसश्च घटोत्कचः
009c	ससेनास्तेऽभ्यवर्तन्त द्रोणमेव महाद्युतिम्
010a	प्रभद्रकाश्च पाञ्चालाः षट्सहस्राः प्रहारिणः
010c	द्रोणमेवाभ्यवर्तन्त पुरस्कृत्य शिखण्डिनम्
011a	तथेतरे नरव्याघ्राः पाण्डवानां महारथाः
011c	सहिताः संन्यवर्तन्त द्रोणमेव द्विजर्षभम्
012a	तेषु शूरेषु युद्धाय गतेषु भरतर्षभ
012c	बभूव रजनी घोरा भीरूणां भयवर्धिनी
013a	योधानामशिवा रौद्रा राजन्नन्तकगामिनी
013c	कुञ्जराश्वमनुष्याणां प्राणान्तकरणी तदा
014a	तस्यां रजन्यां घोरायां नदन्त्यः सर्वतः शिवाः
014c	न्यवेदयन्भयं घोरं सज्वालकवलैर्मुखैः
015a	उलूकाश्चाप्यदृश्यन्त शंसन्तो विपुलं भयम्
015c	विशेषतः कौरवाणां ध्वजिन्यामतिदारुणम्
016a	ततः सैन्येषु राजेन्द्र शब्दः समभवन्महान्
016c	भेरीशब्देन महता मृदङ्गानां स्वनेन च
017a	गजानां गर्जितैश्चापि तुरङ्गाणां च हेषितैः
017c	खुरशब्दनिपातैश्च तुमुलः सर्वतोऽभवत्
018a	ततः समभवद्युद्धं सन्ध्यायामतिदारुणम्
018c	द्रोणस्य च महाराज सृञ्जयानां च सर्वशः
019a	तमसा चावृते लोके न प्राज्ञायत किञ्चन
019c	सैन्येन रजसा चैव समन्तादुत्थितेन ह
020a	नरस्याश्वस्य नागस्य समसज्जत शोणितम्
020c	नापश्याम रजो भौमं कश्मलेनाभिसंवृताः
021a	रात्रौ वंशवनस्येव दह्यमानस्य पर्वते
021c	घोरश्चटचटाशब्दः शस्त्राणां पततामभूत्
022a	नैव स्वे न परे राजन्प्राज्ञायन्त तमोवृते
022c	उन्मत्तमिव तत्सर्वं बभूव रजनीमुखे
023a	भौमं रजोऽथ राजेन्द्र शोणितेन प्रशामितम्
023c	शातकौम्भैश्च कवचैर्भूषणैश्च तमोऽभ्यगात्
024a	ततः सा भारती सेना मणिहेमविभूषिता
024c	द्यौरिवासीत्सनक्षत्रा रजन्यां भरतर्षभ
025a	गोमायुबडसङ्घुष्टा शक्तिध्वजसमाकुला
025c	दारुणाभिरुता घोरा क्ष्वेडितोत्क्रुष्टनादिता
026a	ततोऽभवन्महाशब्दस्तुमुलो लोमहर्षणः
026c	समावृण्वन्दिशः सर्वा महेन्द्राशनिनिस्वनः
027a	सा निशीथे महाराज सेनादृश्यत भारती
027c	अङ्गदैः कुण्डलैर्निष्कैः शस्त्रैश्चैवावभासिता
028a	तत्र नागा रथाश्चैव जाम्बूनदविभूषिताः
028c	निशायां प्रत्यदृश्यन्त मेघा इव सविद्युतः
029a	ऋष्टिशक्तिगदाबाणमुसलप्रासपट्टिशाः
029c	सम्पतन्तो व्यदृश्यन्त भ्राजमाना इवाग्नयः
030a	दुर्योधनपुरोवातां रथनागबलाहकाम्
030c	वादित्रघोषस्तनितां चापविद्युद्ध्वजैर्वृताम्
031a	द्रोणपाण्डवपर्जन्यां खड्गशक्तिगदाशनिम्
031c	शरधारास्त्रपवनां भृशं शीतोष्णसङ्कुलाम्
032a	घोरां विस्मापनीमुग्रां जीवितच्छिदमप्लवाम्
032c	तां प्राविशन्नतिभयां सेनां युद्धचिकीर्षवः
033a	तस्मिन्रात्रिमुखे घोरे महाशब्दनिनादिते
033c	भीरूणां त्रासजनने शूराणां हर्षवर्धने
034a	रात्रियुद्धे तदा घोरे वर्तमाने सुदारुणे
034c	द्रोणमभ्यद्रवन्क्रुद्धाः सहिताः पाण्डुसृञ्जयाः
035a	ये ये प्रमुखतो राजन्न्यवर्तन्त महात्मनः
035c	तान्सर्वान्विमुखांश्चक्रे कांश्चिन्निन्ये यमक्षयम्
