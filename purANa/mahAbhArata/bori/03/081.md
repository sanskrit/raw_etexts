पुलस्त्य उवाच	001  
ततो गच्छेत राजेन्द्र कुरुक्षेत्रमभिष्टुतम्	001a  
पापेभ्यो विप्रमुच्यन्ते तद्गताः सर्वजन्तवः	001c  
कुरुक्षेत्रं गमिष्यामि कुरुक्षेत्रे वसाम्यहम्	002a  
य एवं सततं ब्रूयात्सोऽपि पापैः प्रमुच्यते	002c  
तत्र मासं वसेद्वीर सरस्वत्यां युधिष्ठिर	003a  
यत्र ब्रह्मादयो देवा ऋषयः सिद्धचारणाः	003c  
गन्धर्वाप्सरसो यक्षाः पन्नगाश्च महीपते	004a  
ब्रह्मक्षेत्रं महापुण्यमभिगच्छन्ति भारत	004c  
मनसाप्यभिकामस्य कुरुक्षेत्रं युधिष्ठिर	005a  
पापानि विप्रणश्यन्ति ब्रह्मलोकं च गच्छति	005c  
गत्वा हि श्रद्धया युक्तः कुरुक्षेत्रं कुरूद्वह	006a  
राजसूयाश्वमेधाभ्यां फलं प्राप्नोति मानवः	006c  
ततो मचक्रुकं राजन्द्वारपालं महाबलम्	007a  
यक्षं समभिवाद्यैव गोसहस्रफलं लभेत्	007c  
ततो गच्छेत धर्मज्ञ विष्णोः स्थानमनुत्तमम्	008a  
सततं नाम राजेन्द्र यत्र सन्निहितो हरिः	008c  
तत्र स्नात्वार्चयित्वा च त्रिलोकप्रभवं हरिम्	009a  
अश्वमेधमवाप्नोति विष्णुलोकं च गच्छति	009c  
ततः पारिप्लवं गच्छेत्तीर्थं त्रैलोक्यविश्रुतम्	010a  
अग्निष्टोमातिरात्राभ्यां फलं प्राप्नोति मानवः	010c  
पृथिव्यास्तीर्थमासाद्य गोसहस्रफलं लभेत्	011a  
ततः शालूकिनीं गत्वा तीर्थसेवी नराधिप	011c  
दशाश्वमेधिके स्नात्वा तदेव लभते फलम्	011e  
सर्पदर्वीं समासाद्य नागानां तीर्थमुत्तमम्	012a  
अग्निष्टोममवाप्नोति नागलोकं च विन्दति	012c  
ततो गच्छेत धर्मज्ञ द्वारपालं तरन्तुकम्	013a  
तत्रोष्य रजनीमेकां गोसहस्रफलं लभेत्	013c  
ततः पञ्चनदं गत्वा नियतो नियताशनः	014a  
कोटितीर्थमुपस्पृश्य हयमेधफलं लभेत्	014c  
अश्विनोस्तीर्थमासाद्य रूपवानभिजायते	014e  
ततो गच्छेत धर्मज्ञ वाराहं तीर्थमुत्तमम्	015a  
विष्णुर्वाराहरूपेण पूर्वं यत्र स्थितोऽभवत्	015c  
तत्र स्नात्वा नरव्याघ्र अग्निष्टोमफलं लभेत्	015e  
ततो जयन्त्या राजेन्द्र सोमतीर्थं समाविशेत्	016a  
स्नात्वा फलमवाप्नोति राजसूयस्य मानवः	016c  
एकहंसे नरः स्नात्वा गोसहस्रफलं लभेत्	017a  
कृतशौचं समासाद्य तीर्थसेवी कुरूद्वह	017c  
पुण्डरीकमवाप्नोति कृतशौचो भवेन्नरः	017e  
ततो मुञ्जवटं नाम महादेवस्य धीमतः	018a  
तत्रोष्य रजनीमेकां गाणपत्यमवाप्नुयात्	018c  
तत्रैव च महाराज यक्षी लोकपरिश्रुता	019a  
तां चाभिगम्य राजेन्द्र पुण्याँल्लोकानवाप्नुयात्	019c  
कुरुक्षेत्रस्य तद्द्वारं विश्रुतं भरतर्षभ	020a  
प्रदक्षिणमुपावृत्य तीर्थसेवी समाहितः	020c  
सम्मिते पुष्कराणां च स्नात्वार्च्य पितृदेवताः	021a  
जामदग्न्येन रामेण आहृते वै महात्मना	021c  
कृतकृत्यो भवेद्राजन्नश्वमेधं च विन्दति	021e  
ततो रामह्रदान्गच्छेत्तीर्थसेवी नराधिप	022a  
यत्र रामेण राजेन्द्र तरसा दीप्ततेजसा	022c  
क्षत्रमुत्साद्य वीर्येण ह्रदाः पञ्च निवेशिताः	022e  
पूरयित्वा नरव्याघ्र रुधिरेणेति नः श्रुतम्	023a  
पितरस्तर्पिताः सर्वे तथैव च पितामहाः	023c  
ततस्ते पितरः प्रीता राममूचुर्महीपते	023e  
राम राम महाभाग प्रीताः स्म तव भार्गव	024a  
अनया पितृभक्त्या च विक्रमेण च ते विभो	024c  
वरं वृणीष्व भद्रं ते किमिच्छसि महाद्युते	024e  
एवमुक्तः स राजेन्द्र रामः प्रहरतां वरः	025a  
अब्रवीत्प्राञ्जलिर्वाक्यं पितॄन्स गगने स्थितान्	025c  
भवन्तो यदि मे प्रीता यद्यनुग्राह्यता मयि	026a  
पितृप्रसादादिच्छेयं तपसाप्यायनं पुनः	026c  
यच्च रोषाभिभूतेन क्षत्रमुत्सादितं मया	027a  
ततश्च पापान्मुच्येयं युष्माकं तेजसा ह्यहम्	027c  
ह्रदाश्च तीर्थभूता मे भवेयुर्भुवि विश्रुताः	027e  
एतच्छ्रुत्वा शुभं वाक्यं रामस्य पितरस्तदा	028a  
प्रत्यूचुः परमप्रीता रामं हर्षसमन्विताः	028c  
तपस्ते वर्धतां भूयः पितृभक्त्या विशेषतः	029a  
यच्च रोषाभिभूतेन क्षत्रमुत्सादितं त्वया	029c  
ततश्च पापान्मुक्तस्त्वं कर्मभिस्ते च पातिताः	030a  
ह्रदाश्च तव तीर्थत्वं गमिष्यन्ति न संशयः	030c  
ह्रदेष्वेतेषु यः स्नात्वा पितॄन्सन्तर्पयिष्यति	031a  
पितरस्तस्य वै प्रीता दास्यन्ति भुवि दुर्लभम्	031c  
ईप्सितं मनसः कामं स्वर्गलोकं च शाश्वतम्	031e  
एवं दत्त्वा वरान्राजन्रामस्य पितरस्तदा	032a  
आमन्त्र्य भार्गवं प्रीतास्तत्रैवान्तर्दधुस्तदा	032c  
एवं रामह्रदाः पुण्या भार्गवस्य महात्मनः	033a  
स्नात्वा ह्रदेषु रामस्य ब्रह्मचारी शुभव्रतः	033c  
राममभ्यर्च्य राजेन्द्र लभेद्बहु सुवर्णकम्	033e  
वंशमूलकमासाद्य तीर्थसेवी कुरूद्वह	034a  
स्ववंशमुद्धरेद्राजन्स्नात्वा वै वंशमूलके	034c  
कायशोधनमासाद्य तीर्थं भरतसत्तम	035a  
शरीरशुद्धिः स्नातस्य तस्मिंस्तीर्थे न संशयः	035c  
शुद्धदेहश्च संयाति शुभाँल्लोकाननुत्तमान्	035e  
ततो गच्छेत राजेन्द्र तीर्थं त्रैलोक्यविश्रुतम्	036a  
लोका यत्रोद्धृताः पूर्वं विष्णुना प्रभविष्णुना	036c  
लोकोद्धारं समासाद्य तीर्थं त्रैलोक्यविश्रुतम्	037a  
स्नात्वा तीर्थवरे राजँल्लोकानुद्धरते स्वकान्	037c  
श्रीतीर्थं च समासाद्य विन्दते श्रियमुत्तमाम्	037e  
कपिलातीर्थमासाद्य ब्रह्मचारी समाहितः	038a  
तत्र स्नात्वार्चयित्वा च दैवतानि पितॄंस्तथा	038c  
कपिलानां सहस्रस्य फलं विन्दति मानवः	038e  
सूर्यतीर्थं समासाद्य स्नात्वा नियतमानसः	039a  
अर्चयित्वा पितॄन्देवानुपवासपरायणः	039c  
अग्निष्टोममवाप्नोति सूर्यलोकं च गच्छति	039e  
गवाम्भवनमासाद्य तीर्थसेवी यथाक्रमम्	040a  
तत्राभिषेकं कुर्वाणो गोसहस्रफलं लभेत्	040c  
शङ्खिनीं तत्र आसाद्य तीर्थसेवी कुरूद्वह	041a  
देव्यास्तीर्थे नरः स्नात्वा लभते रूपमुत्तमम्	041c  
ततो गच्छेत राजेन्द्र द्वारपालमरन्तुकम्	042a  
तस्य तीर्थं सरस्वत्यां यक्षेन्द्रस्य महात्मनः	042c  
तत्र स्नात्वा नरो राजन्नग्निष्टोमफलं लभेत्	042e  
ततो गच्छेत धर्मज्ञ ब्रह्मावर्तं नराधिप	043a  
ब्रह्मावर्ते नरः स्नात्वा ब्रह्मलोकमवाप्नुयात्	043c  
ततो गच्छेत धर्मज्ञ सुतीर्थकमनुत्तमम्	044a  
यत्र सन्निहिता नित्यं पितरो दैवतैः सह	044c  
तत्राभिषेकं कुर्वीत पितृदेवार्चने रतः	045a  
अश्वमेधमवाप्नोति पितृलोकं च गच्छति	045c  
ततोऽम्बुवश्यं धर्मज्ञ समासाद्य यथाक्रमम्	046a  
कोशेश्वरस्य तीर्थेषु स्नात्वा भरतसत्तम	046c  
सर्वव्याधिविनिर्मुक्तो ब्रह्मलोके महीयते	046e  
मातृतीर्थं च तत्रैव यत्र स्नातस्य भारत	047a  
प्रजा विवर्धते राजन्ननन्तां चाश्नुते श्रियम्	047c  
ततः शीतवनं गच्छेन्नियतो नियताशनः	048a  
तीर्थं तत्र महाराज महदन्यत्र दुर्लभम्	048c  
पुनाति दर्शनादेव दण्डेनैकं नराधिप	049a  
केशानभ्युक्ष्य वै तस्मिन्पूतो भवति भारत	049c  
तीर्थं तत्र महाराज श्वानलोमापहं स्मृतम्	050a  
यत्र विप्रा नरव्याघ्र विद्वांसस्तीर्थतत्पराः	050c  
श्वानलोमापनयने तीर्थे भरतसत्तम	051a  
प्राणायामैर्निर्हरन्ति श्वलोमानि द्विजोत्तमाः	051c  
पूतात्मानश्च राजेन्द्र प्रयान्ति परमां गतिम्	052a  
दशाश्वमेधिकं चैव तस्मिंस्तीर्थे महीपते	052c  
तत्र स्नात्वा नरव्याघ्र गच्छेत परमां गतिम्	052e  
ततो गच्छेत राजेन्द्र मानुषं लोकविश्रुतम्	053a  
यत्र कृष्णमृगा राजन्व्याधेन परिपीडिताः	053c  
अवगाह्य तस्मिन्सरसि मानुषत्वमुपागताः	053e  
तस्मिंस्तीर्थे नरः स्नात्वा ब्रह्मचारी जितेन्द्रियः	054a  
सर्वपापविशुद्धात्मा स्वर्गलोके महीयते	054c  
मानुषस्य तु पूर्वेण क्रोशमात्रे महीपते	055a  
आपगा नाम विख्याता नदी सिद्धनिषेविता	055c  
श्यामाकभोजनं तत्र यः प्रयच्छति मानवः	056a  
देवान्पितॄंश्च उद्दिश्य तस्य धर्मफलं महत्	056c  
एकस्मिन्भोजिते विप्रे कोटिर्भवति भोजिता	056e  
तत्र स्नात्वार्चयित्वा च दैवतानि पितॄंस्तथा	057a  
उषित्वा रजनीमेकामग्निष्टोमफलं लभेत्	057c  
ततो गच्छेत राजेन्द्र ब्रह्मणः स्थानमुत्तमम्	058a  
ब्रह्मोदुम्बरमित्येव प्रकाशं भुवि भारत	058c  
तत्र सप्तर्षिकुण्डेषु स्नातस्य कुरुपुङ्गव	059a  
केदारे चैव राजेन्द्र कपिष्ठलमहात्मनः	059c  
ब्रह्माणमभिगम्याथ शुचिः प्रयतमानसः	060a  
सर्वपापविशुद्धात्मा ब्रह्मलोकं प्रपद्यते	060c  
कपिष्ठलस्य केदारं समासाद्य सुदुर्लभम्	061a  
अन्तर्धानमवाप्नोति तपसा दग्धकिल्बिषः	061c  
ततो गच्छेत राजेन्द्र सरकं लोकविश्रुतम्	062a  
कृष्णपक्षे चतुर्दश्यामभिगम्य वृषध्वजम्	062c  
लभते सर्वकामान्हि स्वर्गलोकं च गच्छति	062e  
तिस्रः कोट्यस्तु तीर्थानां सरके कुरुनन्दन	063a  
रुद्रकोटिस्तथा कूपे ह्रदेषु च महीपते	063c  
इलास्पदं च तत्रैव तीर्थं भरतसत्तम	063e  
तत्र स्नात्वार्चयित्वा च पितॄन्देवांश्च भारत	064a  
न दुर्गतिमवाप्नोति वाजपेयं च विन्दति	064c  
किन्दाने च नरः स्नात्वा किञ्जप्ये च महीपते	065a  
अप्रमेयमवाप्नोति दानं जप्यं च भारत	065c  
कलश्यां चाप्युपस्पृश्य श्रद्दधानो जितेन्द्रियः	066a  
अग्निष्टोमस्य यज्ञस्य फलं प्राप्नोति मानवः	066c  
सरकस्य तु पूर्वेण नारदस्य महात्मनः	067a  
तीर्थं कुरुवरश्रेष्ठ अनाजन्मेति विश्रुतम्	067c  
तत्र तीर्थे नरः स्नात्वा प्राणांश्चोत्सृज्य भारत	068a  
नारदेनाभ्यनुज्ञातो लोकान्प्राप्नोति दुर्लभान्	068c  
शुक्लपक्षे दशम्यां तु पुण्डरीकं समाविशेत्	069a  
तत्र स्नात्वा नरो राजन्पुण्डरीकफलं लभेत्	069c  
ततस्त्रिविष्टपं गच्छेत्त्रिषु लोकेषु विश्रुतम्	070a  
तत्र वैतरणी पुण्या नदी पापप्रमोचनी	070c  
तत्र स्नात्वार्चयित्वा च शूलपाणिं वृषध्वजम्	071a  
सर्वपापविशुद्धात्मा गच्छेत परमां गतिम्	071c  
ततो गच्छेत राजेन्द्र फलकीवनमुत्तमम्	072a  
यत्र देवाः सदा राजन्फलकीवनमाश्रिताः	072c  
तपश्चरन्ति विपुलं बहुवर्षसहस्रकम्	072e  
दृषद्वत्यां नरः स्नात्वा तर्पयित्वा च देवताः	073a  
अग्निष्टोमातिरात्राभ्यां फलं विन्दति भारत	073c  
तीर्थे च सर्वदेवानां स्नात्वा भरतसत्तम	074a  
गोसहस्रस्य राजेन्द्र फलं प्राप्नोति मानवः	074c  
पाणिखाते नरः स्नात्वा तर्पयित्वा च देवताः	075a  
राजसूयमवाप्नोति ऋषिलोकं च गच्छति	075c  
ततो गच्छेत राजेन्द्र मिश्रकं तीर्थमुत्तमम्	076a  
तत्र तीर्थानि राजेन्द्र मिश्रितानि महात्मना	076c  
व्यासेन नृपशार्दूल द्विजार्थमिति नः श्रुतम्	077a  
सर्वतीर्थेषु स स्नाति मिश्रके स्नाति यो नरः	077c  
ततो व्यासवनं गच्छेन्नियतो नियताशनः	078a  
मनोजवे नरः स्नात्वा गोसहस्रफलं लभेत्	078c  
गत्वा मधुवटीं चापि देव्यास्तीर्थं नरः शुचिः	079a  
तत्र स्नात्वार्चयेद्देवान्पितॄंश्च प्रयतः शुचिः	079c  
स देव्या समनुज्ञातो गोसहस्रफलं लभेत्	079e  
कौशिक्याः सङ्गमे यस्तु दृषद्वत्याश्च भारत	080a  
स्नाति वै नियताहारः सर्वपापैः प्रमुच्यते	080c  
ततो व्यासस्थली नाम यत्र व्यासेन धीमता	081a  
पुत्रशोकाभितप्तेन देहत्यागार्थनिश्चयः	081c  
कृतो देवैश्च राजेन्द्र पुनरुत्थापितस्तदा	082a  
अभिगम्य स्थलीं तस्य गोसहस्रफलं लभेत्	082c  
किन्दत्तं कूपमासाद्य तिलप्रस्थं प्रदाय च	083a  
गच्छेत परमां सिद्धिमृणैर्मुक्तः कुरूद्वह	083c  
अहश्च सुदिनं चैव द्वे तीर्थे च सुदुर्लभे	084a  
तयोः स्नात्वा नरव्याघ्र सूर्यलोकमवाप्नुयात्	084c  
मृगधूमं ततो गच्छेत्त्रिषु लोकेषु विश्रुतम्	085a  
तत्र गङ्गाह्रदे स्नात्वा समभ्यर्च्य च मानवः	085c  
शूलपाणिं महादेवमश्वमेधफलं लभेत्	085e  
देवतीर्थे नरः स्नात्वा गोसहस्रफलं लभेत्	086a  
अथ वामनकं गच्छेत्त्रिषु लोकेषु विश्रुतम्	086c  
तत्र विष्णुपदे स्नात्वा अर्चयित्वा च वामनम्	087a  
सर्वपापविशुद्धात्मा विष्णुलोकमवाप्नुयात्	087c  
कुलम्पुने नरः स्नात्वा पुनाति स्वकुलं नरः	088a  
पवनस्य ह्रदं गत्वा मरुतां तीर्थमुत्तमम्	088c  
तत्र स्नात्वा नरव्याघ्र वायुलोके महीयते	088e  
अमराणां ह्रदे स्नात्वा अमरेषु नराधिप	089a  
अमराणां प्रभावेन स्वर्गलोके महीयते	089c  
शालिहोत्रस्य राजेन्द्र शालिशूर्पे यथाविधि	090a  
स्नात्वा नरवरश्रेष्ठ गोसहस्रफलं लभेत्	090c  
श्रीकुञ्जं च सरस्वत्यां तीर्थं भरतसत्तम	091a  
तत्र स्नात्वा नरो राजन्नग्निष्टोमफलं लभेत्	091c  
ततो नैमिषकुञ्जं च समासाद्य कुरूद्वह	092a  
ऋषयः किल राजेन्द्र नैमिषेयास्तपोधनाः	092c  
तीर्थयात्रां पुरस्कृत्य कुरुक्षेत्रं गताः पुरा	092e  
ततः कुञ्जः सरस्वत्यां कृतो भरतसत्तम	093a  
ऋषीणामवकाशः स्याद्यथा तुष्टिकरो महान्	093c  
तस्मिन्कुञ्जे नरः स्नात्वा गोसहस्रफलं लभेत्	094a  
कन्यातीर्थे नरः स्नात्वा अग्निष्टोमफलं लभेत्	094c  
ततो गच्छेन्नरव्याघ्र ब्रह्मणः स्थानमुत्तमम्	095a  
तत्र वर्णावरः स्नात्वा ब्राह्मण्यं लभते नरः	095c  
ब्राह्मणश्च विशुद्धात्मा गच्छेत परमां गतिम्	095e  
ततो गच्छेन्नरश्रेष्ठ सोमतीर्थमनुत्तमम्	096a  
तत्र स्नात्वा नरो राजन्सोमलोकमवाप्नुयात्	096c  
सप्तसारस्वतं तीर्थं ततो गच्छेन्नराधिप	097a  
यत्र मङ्कणकः सिद्धो महर्षिर्लोकविश्रुतः	097c  
पुरा मङ्कणको राजन्कुशाग्रेणेति नः श्रुतम्	098a  
क्षतः किल करे राजंस्तस्य शाकरसोऽस्रवत्	098c  
स वै शाकरसं दृष्ट्वा हर्षाविष्टो महातपाः	099a  
प्रनृत्तः किल विप्रर्षिर्विस्मयोत्फुल्ललोचनः	099c  
ततस्तस्मिन्प्रनृत्ते वै स्थावरं जङ्गमं च यत्	100a  
प्रनृत्तमुभयं वीर तेजसा तस्य मोहितम्	100c  
ब्रह्मादिभिः सुरै राजन्नृषिभिश्च तपोधनैः	101a  
विज्ञप्तो वै महादेव ऋषेरर्थे नराधिप	101c  
नायं नृत्येद्यथा देव तथा त्वं कर्तुमर्हसि	101e  
ततः प्रनृत्तमासाद्य हर्षाविष्टेन चेतसा	102a  
सुराणां हितकामार्थमृषिं देवोऽभ्यभाषत	102c  
अहो महर्षे धर्मज्ञ किमर्थं नृत्यते भवान्	103a  
हर्षस्थानं किमर्थं वा तवाद्य मुनिपुङ्गव	103c  
ऋषिरुवाच	104  
किं न पश्यसि मे देव कराच्छाकरसं स्रुतम्	104a  
यं दृष्ट्वाहं प्रनृत्तो वै हर्षेण महतान्वितः	104c  
पुलस्त्य उवाच	105  
तं प्रहस्याब्रवीद्देवो मुनिं रागेण मोहितम्	105a  
अहं वै विस्मयं विप्र न गच्छामीति पश्य माम्	105c  
एवमुक्त्वा नरश्रेष्ठ महादेवेन धीमता	106a  
अङ्गुल्यग्रेण राजेन्द्र स्वाङ्गुष्ठस्ताडितोऽनघ	106c  
ततो भस्म क्षताद्राजन्निर्गतं हिमसन्निभम्	107a  
तद्दृष्ट्वा व्रीडितो राजन्स मुनिः पादयोर्गतः	107c  
नान्यं देवमहं मन्ये रुद्रात्परतरं महत्	108a  
सुरासुरस्य जगतो गतिस्त्वमसि शूलधृक्	108c  
त्वया सृष्टमिदं विश्वं त्रैलोक्यं सचराचरम्	109a  
त्वामेव भगवन्सर्वे प्रविशन्ति युगक्षये	109c  
देवैरपि न शक्यस्त्वं परिज्ञातुं कुतो मया	110a  
त्वयि सर्वे च दृश्यन्ते सुरा ब्रह्मादयोऽनघ	110c  
सर्वस्त्वमसि लोकानां कर्ता कारयिता च ह	111a  
त्वत्प्रसादात्सुराः सर्वे मोदन्तीहाकुतोभयाः	111c  
एवं स्तुत्वा महादेवं स ऋषिः प्रणतोऽभवत्	111e  
ऋषिरुवाच	112  
त्वत्प्रसादान्महादेव तपो मे न क्षरेत वै	112a  
पुलस्त्य उवाच	113  
ततो देवः प्रहृष्टात्मा ब्रह्मर्षिमिदमब्रवीत्	113a  
तपस्ते वर्धतां विप्र मत्प्रसादात्सहस्रधा	113c  
आश्रमे चेह वत्स्यामि त्वया सार्धं महामुने	114a  
सप्तसारस्वते स्नात्वा अर्चयिष्यन्ति ये तु माम्	114c  
न तेषां दुर्लभं किञ्चिदिह लोके परत्र च	115a  
सारस्वतं च ते लोकं गमिष्यन्ति न संशयः	115c  
ततस्त्वौशनसं गच्छेत्त्रिषु लोकेषु विश्रुतम्	116a  
यत्र ब्रह्मादयो देवा ऋषयश्च तपोधनाः	116c  
कार्त्तिकेयश्च भगवांस्त्रिसन्ध्यं किल भारत	117a  
सान्निध्यमकरोत्तत्र भार्गवप्रियकाम्यया	117c  
कपालमोचनं तीर्थं सर्वपापप्रमोचनम्	118a  
तत्र स्नात्वा नरव्याघ्र सर्वपापैः प्रमुच्यते	118c  
अग्नितीर्थं ततो गच्छेत्तत्र स्नात्वा नरर्षभ	119a  
अग्निलोकमवाप्नोति कुलं चैव समुद्धरेत्	119c  
विश्वामित्रस्य तत्रैव तीर्थं भरतसत्तम	120a  
तत्र स्नात्वा महाराज ब्राह्मण्यमभिजायते	120c  
ब्रह्मयोनिं समासाद्य शुचिः प्रयतमानसः	121a  
तत्र स्नात्वा नरव्याघ्र ब्रह्मलोकं प्रपद्यते	121c  
पुनात्यासप्तमं चैव कुलं नास्त्यत्र संशयः	121e  
ततो गच्छेत राजेन्द्र तीर्थं त्रैलोक्यविश्रुतम्	122a  
पृथूदकमिति ख्यातं कार्त्तिकेयस्य वै नृप	122c  
तत्राभिषेकं कुर्वीत पितृदेवार्चने रतः	122e  
अज्ञानाज्ज्ञानतो वापि स्त्रिया वा पुरुषेण वा	123a  
यत्किञ्चिदशुभं कर्म कृतं मानुषबुद्धिना	123c  
तत्सर्वं नश्यते तस्य स्नातमात्रस्य भारत	124a  
अश्वमेधफलं चापि स्वर्गलोकं च गच्छति	124c  
पुण्यमाहुः कुरुक्षेत्रं कुरुक्षेत्रात्सरस्वतीम्	125a  
सरस्वत्याश्च तीर्थानि तीर्थेभ्यश्च पृथूदकम्	125c  
उत्तमे सर्वतीर्थानां यस्त्यजेदात्मनस्तनुम्	126a  
पृथूदके जप्यपरो नैनं श्वोमरणं तपेत्	126c  
गीतं सनत्कुमारेण व्यासेन च महात्मना	127a  
वेदे च नियतं राजनभिगच्छेत्पृथूदकम्	127c  
पृथूदकात्पुण्यतमं नान्यत्तीर्थं नरोत्तम	128a  
एतन्मेध्यं पवित्रं च पावनं च न संशयः	128c  
तत्र स्नात्वा दिवं यान्ति अपि पापकृतो जनाः	129a  
पृथूदके नरश्रेष्ठ प्राहुरेवं मनीषिणः	129c  
मधुस्रवं च तत्रैव तीर्थं भरतसत्तम	130a  
तत्र स्नात्वा नरो राजन्गोसहस्रफलं लभेत्	130c  
ततो गच्छेन्नरश्रेष्ठ तीर्थं देव्या यथाक्रमम्	131a  
सरस्वत्यारुणायाश्च सङ्गमं लोकविश्रुतम्	131c  
त्रिरात्रोपोषितः स्नात्वा मुच्यते ब्रह्महत्यया	132a  
अग्निष्टोमातिरात्राभ्यां फलं विन्दति मानवः	132c  
आसप्तमं कुलं चैव पुनाति भरतर्षभ	133a  
अवतीर्णं च तत्रैव तीर्थं कुरुकुलोद्वह	133c  
विप्राणामनुकम्पार्थं दर्भिणा निर्मितं पुरा	133e  
व्रतोपनयनाभ्यां वा उपवासेन वा द्विजः	134a  
क्रियामन्त्रैश्च संयुक्तो ब्राह्मणः स्यान्न संशयः	134c  
क्रियामन्त्रविहीनोऽपि तत्र स्नात्वा नरर्षभ	135a  
चीर्णव्रतो भवेद्विप्रो दृष्टमेतत्पुरातने	135c  
समुद्राश्चापि चत्वारः समानीताश्च दर्भिणा	136a  
येषु स्नातो नरव्याघ्र न दुर्गतिमवाप्नुयात्	136c  
फलानि गोसहस्राणां चतुर्णां विन्दते च सः	136e  
ततो गच्छेत राजेन्द्र तीर्थं शतसहस्रकम्	137a  
साहस्रकं च तत्रैव द्वे तीर्थे लोकविश्रुते	137c  
उभयोर्हि नरः स्नात्वा गोसहस्रफलं लभेत्	138a  
दानं वाप्युपवासो वा सहस्रगुणितं भवेत्	138c  
ततो गच्छेत राजेन्द्र रेणुकातीर्थमुत्तमम्	139a  
तत्राभिषेकं कुर्वीत पितृदेवार्चने रतः	139c  
सर्वपापविशुद्धात्मा अग्निष्टोमफलं लभेत्	139e  
विमोचनमुपस्पृश्य जितमन्युर्जितेन्द्रियः	140a  
प्रतिग्रहकृतैर्दोषैः सर्वैः स परिमुच्यते	140c  
ततः पञ्चवटं गत्वा ब्रह्मचारी जितेन्द्रियः	141a  
पुण्येन महता युक्तः सतां लोके महीयते	141c  
यत्र योगेश्वरः स्थाणुः स्वयमेव वृषध्वजः	142a  
तमर्चयित्वा देवेशं गमनादेव सिध्यति	142c  
औजसं वरुणं तीर्थं दीप्यते स्वेन तेजसा	143a  
यत्र ब्रह्मादिभिर्देवैरृषिभिश्च तपोधनैः	143c  
सेनापत्येन देवानामभिषिक्तो गुहस्तदा	143e  
औजसस्य तु पूर्वेण कुरुतीर्थं कुरूद्वह	144a  
कुरुतीर्थे नरः स्नात्वा ब्रह्मचारी जितेन्द्रियः	144c  
सर्वपापविशुद्धात्मा कुरुलोकं प्रपद्यते	144e  
स्वर्गद्वारं ततो गच्छेन्नियतो नियताशनः	145a  
स्वर्गलोकमवाप्नोति ब्रह्मलोकं च गच्छति	145c  
ततो गच्छेदनरकं तीर्थसेवी नराधिप	146a  
तत्र स्नात्वा नरो राजन्न दुर्गतिमवाप्नुयात्	146c  
तत्र ब्रह्मा स्वयं नित्यं देवैः सह महीपते	147a  
अन्वास्यते नरश्रेष्ठ नारायणपुरोगमैः	147c  
सान्निध्यं चैव राजेन्द्र रुद्रपत्न्याः कुरूद्वह	148a  
अभिगम्य च तां देवीं न दुर्गतिमवाप्नुयात्	148c  
तत्रैव च महाराज विश्वेश्वरमुमापतिम्	149a  
अभिगम्य महादेवं मुच्यते सर्वकिल्बिषैः	149c  
नारायणं चाभिगम्य पद्मनाभमरिन्दमम्	150a  
शोभमानो महाराज विष्णुलोकं प्रपद्यते	150c  
तीर्थे तु सर्वदेवानां स्नातः स पुरुषर्षभ	151a  
सर्वदुःखैः परित्यक्तो द्योतते शशिवत्सदा	151c  
ततः स्वस्तिपुरं गच्छेत्तीर्थसेवी नराधिप	152a  
पावनं तीर्थमासाद्य तर्पयेत्पितृदेवताः	152c  
अग्निष्टोमस्य यज्ञस्य फलं प्राप्नोति मानवः	152e  
गङ्गाह्रदश्च तत्रैव कूपश्च भरतर्षभ	153a  
तिस्रः कोट्यस्तु तीर्थानां तस्मिन्कूपे महीपते	153c  
तत्र स्नात्वा नरो राजन्स्वर्गलोकं प्रपद्यते	153e  
आपगायां नरः स्नात्वा अर्चयित्वा महेश्वरम्	154a  
गाणपत्यमवाप्नोति कुलं चोद्धरते स्वकम्	154c  
ततः स्थाणुवटं गच्छेत्त्रिषु लोकेषु विश्रुतम्	155a  
तत्र स्नात्वा स्थितो रात्रिं रुद्रलोकमवाप्नुयात्	155c  
बदरीपाचनं गच्छेद्वसिष्ठस्याश्रमं ततः	156a  
बदरं भक्षयेत्तत्र त्रिरात्रोपोषितो नरः	156c  
सम्यग्द्वादश वर्षाणि बदरान्भक्षयेत्तु यः	157a  
त्रिरात्रोपोषितश्चैव भवेत्तुल्यो नराधिप	157c  
इन्द्रमार्गं समासाद्य तीर्थसेवी नराधिप	158a  
अहोरात्रोपवासेन शक्रलोके महीयते	158c  
एकरात्रं समासाद्य एकरात्रोषितो नरः	159a  
नियतः सत्यवादी च ब्रह्मलोके महीयते	159c  
ततो गच्छेत धर्मज्ञ तीर्थं त्रैलोक्यविश्रुतम्	160a  
आदित्यस्याश्रमो यत्र तेजोराशेर्महात्मनः	160c  
तस्मिंस्तीर्थे नरः स्नात्वा पूजयित्वा विभावसुम्	161a  
आदित्यलोकं व्रजति कुलं चैव समुद्धरेत्	161c  
सोमतीर्थे नरः स्नात्वा तीर्थसेवी कुरूद्वह	162a  
सोमलोकमवाप्नोति नरो नास्त्यत्र संशयः	162c  
ततो गच्छेत धर्मज्ञ दधीचस्य महात्मनः	163a  
तीर्थं पुण्यतमं राजन्पावनं लोकविश्रुतम्	163c  
यत्र सारस्वतो राजन्सोऽङ्गिरास्तपसो निधिः	164a  
तस्मिंस्तीर्थे नरः स्नात्वा वाजपेयफलं लभेत्	164c  
सारस्वतीं गतिं चैव लभते नात्र संशयः	164e  
ततः कन्याश्रमं गच्छेन्नियतो ब्रह्मचर्यवान्	165a  
त्रिरात्रोपोषितो राजन्नुपवासपरायणः	165c  
लभेत्कन्याशतं दिव्यं ब्रह्मलोकं च गच्छति	165e  
ततो गच्छेत धर्मज्ञ तीर्थं सन्निहितीमपि	166a  
यत्र ब्रह्मादयो देवा ऋषयश्च तपोधनाः	166c  
मासि मासि समायान्ति पुण्येन महतान्विताः	166e  
सन्निहित्यामुपस्पृश्य राहुग्रस्ते दिवाकरे	167a  
अश्वमेधशतं तेन इष्टं भवति शाश्वतम्	167c  
पृथिव्यां यानि तीर्थानि अन्तरिक्षचराणि च	168a  
नद्यो नदास्तडागाश्च सर्वप्रस्रवणानि च	168c  
उदपानाश्च वप्राश्च पुण्यान्यायतनानि च	169a  
मासि मासि समायान्ति सन्निहित्यां न संशयः	169c  
यत्किञ्चिद्दुष्कृतं कर्म स्त्रिया वा पुरुषस्य वा	170a  
स्नातमात्रस्य तत्सर्वं नश्यते नात्र संशयः	170c  
पद्मवर्णेन यानेन ब्रह्मलोकं स गच्छति	170e  
अभिवाद्य ततो यक्षं द्वारपालमरन्तुकम्	171a  
कोटिरूपमुपस्पृश्य लभेद्बहु सुवर्णकम्	171c  
गङ्गाह्रदश्च तत्रैव तीर्थं भरतसत्तम	172a  
तत्र स्नातस्तु धर्मज्ञ ब्रह्मचारी समाहितः	172c  
राजसूयाश्वमेधाभ्यां फलं विन्दति शाश्वतम्	172e  
पृथिव्यां नैमिषं पुण्यमन्तरिक्षे च पुष्करम्	173a  
त्रयाणामपि लोकानां कुरुक्षेत्रं विशिष्यते	173c  
पांसवोऽपि कुरुक्षेत्रे वायुना समुदीरिताः	174a  
अपि दुष्कृतकर्माणं नयन्ति परमां गतिम्	174c  
दक्षिणेन सरस्वत्या उत्तरेण दृषद्वतीम्	175a  
ये वसन्ति कुरुक्षेत्रे ते वसन्ति त्रिविष्टपे	175c  
कुरुक्षेत्रं गमिष्यामि कुरुक्षेत्रे वसाम्यहम्	176a  
अप्येकां वाचमुत्सृज्य सर्वपापैः प्रमुच्यते	176c  
ब्रह्मवेदी कुरुक्षेत्रं पुण्यं ब्रह्मर्षिसेवितम्	177a  
तदावसन्ति ये राजन्न ते शोच्याः कथञ्चन	177c  
तरन्तुकारन्तुकयोर्यदन्तरं रामह्रदानां च मचक्रुकस्य	178a  
एतत्कुरुक्षेत्रसमन्तपञ्चकं पितामहस्योत्तरवेदिरुच्यते	178c  
