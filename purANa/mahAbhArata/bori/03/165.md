अर्जुन उवाच	001  
कृतास्त्रमभिविश्वस्तमथ मां हरिवाहनः	001a  
संस्पृश्य मूर्ध्नि पाणिभ्यामिदं वचनमब्रवीत्	001c  
न त्वमद्य युधा जेतुं शक्यः सुरगणैरपि	002a  
किं पुनर्मानुषे लोके मानुषैरकृतात्मभिः	002c  
अप्रमेयोऽप्रधृष्यश्च युद्धेष्वप्रतिमस्तथा	002e  
अथाब्रवीत्पुनर्देवः सम्प्रहृष्टतनूरुहः	003a  
अस्त्रयुद्धे समो वीर न ते कश्चिद्भविष्यति	003c  
अप्रमत्तः सदा दक्षः सत्यवादी जितेन्द्रियः	004a  
ब्रह्मण्यश्चास्त्रविच्चासि शूरश्चासि कुरूद्वह	004c  
अस्त्राणि समवाप्तानि त्वया दश च पञ्च च	005a  
पञ्चभिर्विधिभिः पार्थ न त्वया विद्यते समः	005c  
प्रयोगमुपसंहारमावृत्तिं च धनञ्जय	006a  
प्रायश्चित्तं च वेत्थ त्वं प्रतिघातं च सर्वशः	006c  
तव गुर्वर्थकालोऽयमुपपन्नः परन्तप	007a  
प्रतिजानीष्व तं कर्तुमतो वेत्स्याम्यहं परम्	007c  
ततोऽहमब्रुवं राजन्देवराजमिदं वचः	008a  
विषह्यं चेन्मया कर्तुं कृतमेव निबोध तत्	008c  
ततो मामब्रवीद्राजन्प्रहस्य बलवृत्रहा	009a  
नाविषह्यं तवाद्यास्ति त्रिषु लोकेषु किञ्चन	009c  
निवातकवचा नाम दानवा मम शत्रवः	010a  
समुद्रकुक्षिमाश्रित्य दुर्गे प्रतिवसन्त्युत	010c  
तिस्रः कोट्यः समाख्यातास्तुल्यरूपबलप्रभाः	011a  
तांस्तत्र जहि कौन्तेय गुर्वर्थस्ते भविष्यति	011c  
ततो मातलिसंयुक्तं मयूरसमरोमभिः	012a  
हयैरुपेतं प्रादान्मे रथं दिव्यं महाप्रभम्	012c  
बबन्ध चैव मे मूर्ध्नि किरीटमिदमुत्तमम्	013a  
स्वरूपसदृशं चैव प्रादादङ्गविभूषणम्	013c  
अभेद्यं कवचं चेदं स्पर्शरूपवदुत्तमम्	014a  
अजरां ज्यामिमां चापि गाण्डीवे समयोजयत्	014c  
ततः प्रायामहं तेन स्यन्दनेन विराजता	015a  
येनाजयद्देवपतिर्बलिं वैरोचनिं पुरा	015c  
ततो देवाः सर्व एव तेन घोषेण बोधितः	016a  
मन्वाना देवराजं मां समाजग्मुर्विशां पते	016c  
दृष्ट्वा च मामपृच्छन्त किं करिष्यसि फल्गुन	016e  
तानब्रुवं यथाभूतमिदं कर्तास्मि संयुगे	017a  
निवातकवचानां तु प्रस्थितं मां वधैषिणम्	017c  
निबोधत महाभागाः शिवं चाशास्त मेऽनघाः	017e  
तुष्टुवुर्मां प्रसन्नास्ते यथा देवं पुरन्दरम्	018a  
रथेनानेन मघवा जितवाञ्शम्बरं युधि	018c  
नमुचिं बलवृत्रौ च प्रह्लादनरकावपि	018e  
बहूनि च सहस्राणि प्रयुतान्यर्बुदानि च	019a  
रथेनानेन दैत्यानां जितवान्मघवान्युधि	019c  
त्वमप्येतेन कौन्तेय निवातकवचान्रणे	020a  
विजेता युधि विक्रम्य पुरेव मघवान्वशी	020c  
अयं च शङ्खप्रवरो येन जेतासि दानवान्	021a  
अनेन विजिता लोकाः शक्रेणापि महात्मना	021c  
प्रदीयमानं देवैस्तु देवदत्तं जलोद्भवम्	022a  
प्रत्यगृह्णं जयायैनं स्तूयमानस्तदामरैः	022c  
स शङ्खी कवची बाणी प्रगृहीतशरासनः	023a  
दानवालयमत्युग्रं प्रयातोऽस्मि युयुत्सया	023c  
