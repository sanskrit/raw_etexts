लोमश उवाच	001  
एतच्छ्रुत्वान्तरिक्षाच्च स राजा राजसत्तम	001a  
यथोक्तं तच्चकाराथ श्रद्दधद्भरतर्षभ	001c  
षष्टिः पुत्रसहस्राणि तस्याप्रतिमतेजसः	002a  
रुद्रप्रसादाद्राजर्षेः समजायन्त पार्थिव	002c  
ते घोराः क्रूरकर्माण आकाशपरिसर्पिणः	003a  
बहुत्वाच्चावजानन्तः सर्वाँल्लोकान्सहामरान्	003c  
त्रिदशांश्चाप्यबाधन्त तथा गन्धर्वराक्षसान्	004a  
सर्वाणि चैव भूतानि शूराः समरशालिनः	004c  
वध्यमानास्ततो लोकाः सागरैर्मन्दबुद्धिभिः	005a  
ब्रह्माणं शरणं जग्मुः सहिताः सर्वदैवतैः	005c  
तानुवाच महाभागः सर्वलोकपितामहः	006a  
गच्छध्वं त्रिदशाः सर्वे लोकैः सार्धं यथागतम्	006c  
नातिदीर्घेण कालेन सागराणां क्षयो महान्	007a  
भविष्यति महाघोरः स्वकृतैः कर्मभिः सुराः	007c  
एवमुक्तास्ततो देवा लोकाश्च मनुजेश्वर	008a  
पितामहमनुज्ञाप्य विप्रजग्मुर्यथागतम्	008c  
ततः काले बहुतिथे व्यतीते भरतर्षभ	009a  
दीक्षितः सगरो राजा हयमेधेन वीर्यवान्	009c  
तस्याश्वो व्यचरद्भूमिं पुत्रैः सुपरिरक्षितः	009e  
समुद्रं स समासाद्य निस्तोयं भीमदर्शनम्	010a  
रक्ष्यमाणः प्रयत्नेन तत्रैवान्तरधीयत	010c  
ततस्ते सागरास्तात हृतं मत्वा हयोत्तमम्	011a  
आगम्य पितुराचख्युरदृश्यं तुरगं हृतम्	011c  
तेनोक्ता दिक्षु सर्वासु सर्वे मार्गत वाजिनम्	011e  
ततस्ते पितुराज्ञाय दिक्षु सर्वासु तं हयम्	012a  
अमार्गन्त महाराज सर्वं च पृथिवीतलम्	012c  
ततस्ते सागराः सर्वे समुपेत्य परस्परम्	013a  
नाध्यगच्छन्त तुरगमश्वहर्तारमेव च	013c  
आगम्य पितरं चोचुस्ततः प्राञ्जलयोऽग्रतः	014a  
ससमुद्रवनद्वीपा सनदीनदकन्दरा	014c  
सपर्वतवनोद्देशा निखिलेन मही नृप	014e  
अस्माभिर्विचिता राजञ्शासनात्तव पार्थिव	015a  
न चाश्वमधिगच्छामो नाश्वहर्तारमेव च	015c  
श्रुत्वा तु वचनं तेषां स राजा क्रोधमूर्छितः	016a  
उवाच वचनं सर्वांस्तदा दैववशान्नृप	016c  
अनागमाय गच्छध्वं भूयो मार्गत वाजिनम्	017a  
यज्ञियं तं विना ह्यश्वं नागन्तव्यं हि पुत्रकाः	017c  
प्रतिगृह्य तु सन्देशं ततस्ते सगरात्मजाः	018a  
भूय एव महीं कृत्स्नां विचेतुमुपचक्रमुः	018c  
अथापश्यन्त ते वीराः पृथिवीमवदारिताम्	019a  
समासाद्य बिलं तच्च खनन्तः सगरात्मजाः	019c  
कुद्दालैर्ह्रेषुकैश्चैव समुद्रमखनंस्तदा	019e  
स खन्यमानः सहितैः सागरैर्वरुणालयः	020a  
अगच्छत्परमामार्तिं दार्यमाणः समन्ततः	020c  
असुरोरगरक्षांसि सत्त्वानि विविधानि च	021a  
आर्तनादमकुर्वन्त वध्यमानानि सागरैः	021c  
छिन्नशीर्षा विदेहाश्च भिन्नजान्वस्थिमस्तकाः	022a  
प्राणिनः समदृश्यन्त शतशोऽथ सहस्रशः	022c  
एवं हि खनतां तेषां समुद्रं मकरालयम्	023a  
व्यतीतः सुमहान्कालो न चाश्वः समदृश्यत	023c  
ततः पूर्वोत्तरे देशे समुद्रस्य महीपते	024a  
विदार्य पातालमथ सङ्क्रुद्धाः सगरात्मजाः	024c  
अपश्यन्त हयं तत्र विचरन्तं महीतले	024e  
कपिलं च महात्मानं तेजोराशिमनुत्तमम्	025a  
तपसा दीप्यमानं तं ज्वालाभिरिव पावकम्	025c  
