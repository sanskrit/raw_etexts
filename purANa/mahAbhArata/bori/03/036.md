भीमसेन उवाच	001  
सन्धिं कृत्वैव कालेन अन्तकेन पतत्रिणा	001a  
अनन्तेनाप्रमेयेन स्रोतसा सर्वहारिणा	001c  
प्रत्यक्षं मन्यसे कालं मर्त्यः सन्कालबन्धनः	002a  
फेनधर्मा महाराज फलधर्मा तथैव च	002c  
निमेषादपि कौन्तेय यस्यायुरपचीयते	003a  
सूच्येवाञ्जनचूर्णस्य किमिति प्रतिपालयेत्	003c  
यो नूनममितायुः स्यादथ वापि प्रमाणवित्	004a  
स कालं वै प्रतीक्षेत सर्वप्रत्यक्षदर्शिवान्	004c  
प्रतीक्षमाणान्कालो नः समा राजंस्त्रयोदश	005a  
आयुषोऽपचयं कृत्वा मरणायोपनेष्यति	005c  
शरीरिणां हि मरणं शरीरे नित्यमाश्रितम्	006a  
प्रागेव मरणात्तस्माद्राज्यायैव घटामहे	006c  
यो न याति प्रसङ्ख्यानमस्पष्टो भूमिवर्धनः	007a  
अयातयित्वा वैराणि सोऽवसीदति गौरिव	007c  
यो न यातयते वैरमल्पसत्त्वोद्यमः पुमान्	008a  
अफलं तस्य जन्माहं मन्ये दुर्जातजायिनः	008c  
हैरण्यौ भवतो बाहू श्रुतिर्भवति पार्थिव	009a  
हत्वा द्विषन्तं सङ्ग्रामे भुक्त्वा बाह्वर्जितं वसु	009c  
हत्वा चेत्पुरुषो राजन्निकर्तारमरिन्दम	010a  
अह्नाय नरकं गच्छेत्स्वर्गेणास्य स सम्मितः	010c  
अमर्षजो हि सन्तापः पावकाद्दीप्तिमत्तरः	011a  
येनाहमभिसन्तप्तो न नक्तं न दिवा शये	011c  
अयं च पार्थो बीभत्सुर्वरिष्ठो ज्याविकर्षणे	012a  
आस्ते परमसन्तप्तो नूनं सिंह इवाशये	012c  
योऽयमेकोऽभिमनुते सर्वाँल्लोके धनुर्भृतः	013a  
सोऽयमात्मजमूष्माणं महाहस्तीव यच्छति	013c  
नकुलः सहदेवश्च वृद्धा माता च वीरसूः	014a  
तवैव प्रियमिच्छन्त आसते जडमूकवत्	014c  
सर्वे ते प्रियमिच्छन्ति बान्धवाः सह सृञ्जयैः	015a  
अहमेकोऽभिसन्तप्तो माता च प्रतिविन्ध्यतः	015c  
प्रियमेव तु सर्वेषां यद्ब्रवीम्युत किञ्चन	016a  
सर्वे ही व्यसनं प्राप्ताः सर्वे युद्धाभिनन्दिनः	016c  
नेतः पापीयसी काचिदापद्राजन्भविष्यति	017a  
यन्नो नीचैरल्पबलै राज्यमाच्छिद्य भुज्यते	017c  
शीलदोषाद्घृणाविष्ट आनृशंस्यात्परन्तप	018a  
क्लेशांस्तितिक्षसे राजन्नान्यः कश्चित्प्रशंसति	018c  
घृणी ब्राह्मणरूपोऽसि कथं क्षत्रे अजायथाः	019a  
अस्यां हि योनौ जायन्ते प्रायशः क्रूरबुद्धयः	019c  
अश्रौषीस्त्वं राजधर्मान्यथा वै मनुरब्रवीत्	020a  
क्रूरान्निकृतिसंयुक्तान्विहितानशमात्मकान्	020c  
कर्तव्ये पुरुषव्याघ्र किमास्से पीठसर्पवत्	021a  
बुद्ध्या वीर्येण संयुक्तः श्रुतेनाभिजनेन च	021c  
तृणानां मुष्टिनैकेन हिमवन्तं तु पर्वतम्	022a  
छन्नमिच्छसि कौन्तेय योऽस्मान्संवर्तुमिच्छसि	022c  
अज्ञातचर्या गूढेन पृथिव्यां विश्रुतेन च	023a  
दिवीव पार्थ सूर्येण न शक्या चरितुं त्वया	023c  
बृहच्छाल इवानूपे शाखापुष्पपलाशवान्	024a  
हस्ती श्वेत इवाज्ञातः कथं जिष्णुश्चरिष्यति	024c  
इमौ च सिंहसङ्काशौ भ्रातरौ सहितौ शिशू	025a  
नकुलः सहदेवश्च कथं पार्थ चरिष्यतः	025c  
पुण्यकीर्ती राजपुत्री द्रौपदी वीरसूरियम्	026a  
विश्रुता कथमज्ञाता कृष्णा पार्थ चरिष्यति	026c  
मां चापि राजञ्जानन्ति आकुमारमिमाः प्रजाः	027a  
अज्ञातचर्यां पश्यामि मेरोरिव निगूहनम्	027c  
तथैव बहवोऽस्माभी राष्ट्रेभ्यो विप्रवासिताः	028a  
राजानो राजपुत्राश्च धृतराष्ट्रमनुव्रताः	028c  
न हि तेऽप्युपशाम्यन्ति निकृतानां निराकृताः	029a  
अवश्यं तैर्निकर्तव्यमस्माकं तत्प्रियैषिभिः	029c  
तेऽप्यस्मासु प्रयुञ्जीरन्प्रच्छन्नान्सुबहूञ्जनान्	030a  
आचक्षीरंश्च नो ज्ञात्वा तन्नः स्यात्सुमहद्भयम्	030c  
अस्माभिरुषिताः सम्यग्वने मासास्त्रयोदश	031a  
परिमाणेन तान्पश्य तावतः परिवत्सरान्	031c  
अस्ति मासः प्रतिनिधिर्यथा प्राहुर्मनीषिणः	032a  
पूतिकानिव सोमस्य तथेदं क्रियतामिति	032c  
अथ वानडुहे राजन्साधवे साधुवाहिने	033a  
सौहित्यदानादेकस्मादेनसः प्रतिमुच्यते	033c  
तस्माच्छत्रुवधे राजन्क्रियतां निश्चयस्त्वया	034a  
क्षत्रियस्य तु सर्वस्य नान्यो धर्मोऽस्ति संयुगात्	034c  
