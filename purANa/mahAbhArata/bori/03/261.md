युधिष्ठिर उवाच	001  
उक्तं भगवता जन्म रामादीनां पृथक्पृथक्	001a  
प्रस्थानकारणं ब्रह्मञ्श्रोतुमिच्छामि कथ्यताम्	001c  
कथं दाशरथी वीरौ भ्रातरौ रामलक्ष्मणौ	002a  
प्रस्थापितौ वनं ब्रह्म मैथिली च यशस्विनी	002c  
मार्कण्डेय उवाच	003  
जातपुत्रो दशरथः प्रीतिमानभवन्नृपः	003a  
क्रियारतिर्धर्मपरः सततं वृद्धसेविता	003c  
क्रमेण चास्य ते पुत्रा व्यवर्धन्त महौजसः	004a  
वेदेषु सरहस्येषु धनुर्वेदे च पारगाः	004c  
चरितब्रह्मचर्यास्ते कृतदाराश्च पार्थिव	005a  
यदा तदा दशरथः प्रीतिमानभवत्सुखी	005c  
ज्येष्ठो रामोऽभवत्तेषां रमयामास हि प्रजाः	006a  
मनोहरतया धीमान्पितुर्हृदयतोषणः	006c  
ततः स राजा मतिमान्मत्वात्मानं वयोऽधिकम्	007a  
मन्त्रयामास सचिवैर्धर्मज्ञैश्च पुरोहितैः	007c  
अभिषेकाय रामस्य यौवराज्येन भारत	008a  
प्राप्तकालं च ते सर्वे मेनिरे मन्त्रिसत्तमाः	008c  
लोहिताक्षं महाबाहुं मत्तमातङ्गगामिनम्	009a  
दीर्घबाहुं महोरस्कं नीलकुञ्चितमूर्धजम्	009c  
दीप्यमानं श्रिया वीरं शक्रादनवमं बले	010a  
पारगं सर्वधर्माणां बृहस्पतिसमं मतौ	010c  
सर्वानुरक्तप्रकृतिं सर्वविद्याविशारदम्	011a  
जितेन्द्रियममित्राणामपि दृष्टिमनोहरम्	011c  
नियन्तारमसाधूनां गोप्तारं धर्मचारिणाम्	012a  
धृतिमन्तमनाधृष्यं जेतारमपराजितम्	012c  
पुत्रं राजा दशरथः कौसल्यानन्दवर्धनम्	013a  
सन्दृश्य परमां प्रीतिमगच्छत्कुरुनन्दन	013c  
चिन्तयंश्च महातेजा गुणान्रामस्य वीर्यवान्	014a  
अभ्यभाषत भद्रं ते प्रीयमाणः पुरोहितम्	014c  
अद्य पुष्यो निशि ब्रह्मन्पुण्यं योगमुपैष्यति	015a  
सम्भाराः सम्भ्रियन्तां मे रामश्चोपनिमन्त्र्यताम्	015c  
इति तद्राजवचनं प्रतिश्रुत्याथ मन्थरा	016a  
कैकेयीमभिगम्येदं काले वचनमब्रवीत्	016c  
अद्य कैकेयि दौर्भाग्यं राज्ञा ते ख्यापितं महत्	017a  
आशीविषस्त्वां सङ्क्रुद्धश्चण्डो दशति दुर्भगे	017c  
सुभगा खलु कौसल्या यस्याः पुत्रोऽभिषेक्ष्यते	018a  
कुतो हि तव सौभाग्यं यस्याः पुत्रो न राज्यभाक्	018c  
सा तद्वचनमाज्ञाय सर्वाभरणभूषिता	019a  
वेदीविलग्नमध्येव बिभ्रती रूपमुत्तमम्	019c  
विविक्ते पतिमासाद्य हसन्तीव शुचिस्मिता	020a  
प्रणयं व्यञ्जयन्तीव मधुरं वाक्यमब्रवीत्	020c  
सत्यप्रतिज्ञ यन्मे त्वं काममेकं निसृष्टवान्	021a  
उपाकुरुष्व तद्राजंस्तस्मान्मुच्यस्व सङ्कटात्	021c  
राजोवाच	022  
वरं ददानि ते हन्त तद्गृहाण यदिच्छसि	022a  
अवध्यो वध्यतां कोऽद्य वध्यः कोऽद्य विमुच्यताम्	022c  
धनं ददानि कस्याद्य ह्रियतां कस्य वा पुनः	023a  
ब्राह्मणस्वादिहान्यत्र यत्किञ्चिद्वित्तमस्ति मे	023c  
मार्कण्डेय उवाच	024  
सा तद्वचनमाज्ञाय परिगृह्य नराधिपम्	024a  
आत्मनो बलमाज्ञाय तत एनमुवाच ह	024c  
आभिषेचनिकं यत्ते रामार्थमुपकल्पितम्	025a  
भरतस्तदवाप्नोतु वनं गच्छतु राघवः	025c  
स तद्राजा वचः श्रुत्वा विप्रियं दारुणोदयम्	026a  
दुःखार्तो भरतश्रेष्ठ न किञ्चिद्व्याजहार ह	026c  
ततस्तथोक्तं पितरं रामो विज्ञाय वीर्यवान्	027a  
वनं प्रतस्थे धर्मात्मा राजा सत्यो भवत्विति	027c  
तमन्वगच्छल्लक्ष्मीवान्धनुष्माँल्लक्ष्मणस्तदा	028a  
सीता च भार्या भद्रं ते वैदेही जनकात्मजा	028c  
ततो वनं गते रामे राजा दशरथस्तदा	029a  
समयुज्यत देहस्य कालपर्यायधर्मणा	029c  
रामं तु गतमाज्ञाय राजानं च तथागतम्	030a  
आनाय्य भरतं देवी कैकेयी वाक्यमब्रवीत्	030c  
गतो दशरथः स्वर्गं वनस्थौ रामलक्ष्मणौ	031a  
गृहाण राज्यं विपुलं क्षेमं निहतकण्टकम्	031c  
तामुवाच स धर्मात्मा नृशंसं बत ते कृतम्	032a  
पतिं हत्वा कुलं चेदमुत्साद्य धनलुब्धया	032c  
अयशः पातयित्वा मे मूर्ध्नि त्वं कुलपांसने	033a  
सकामा भव मे मातरित्युक्त्वा प्ररुरोद ह	033c  
स चारित्रं विशोध्याथ सर्वप्रकृतिसन्निधौ	034a  
अन्वयाद्भ्रातरं रामं विनिवर्तनलालसः	034c  
कौसल्यां च सुमित्रां च कैकेयीं च सुदुःखितः	035a  
अग्रे प्रस्थाप्य यानैः स शत्रुघ्नसहितो ययौ	035c  
वसिष्ठवामदेवाभ्यां विप्रैश्चान्यैः सहस्रशः	036a  
पौरजानपदैः सार्धं रामानयनकाङ्क्षया	036c  
ददर्श चित्रकूटस्थं स रामं सहलक्ष्मणम्	037a  
तापसानामलङ्कारं धारयन्तं धनुर्धरम्	037c  
विसर्जितः स रामेण पितुर्वचनकारिणा	038a  
नन्दिग्रामेऽकरोद्राज्यं पुरस्कृत्यास्य पादुके	038c  
रामस्तु पुनराशङ्क्य पौरजानपदागमम्	039a  
प्रविवेश महारण्यं शरभङ्गाश्रमं प्रति	039c  
सत्कृत्य शरभङ्गं स दण्डकारण्यमाश्रितः	040a  
नदीं गोदावरीं रम्यामाश्रित्य न्यवसत्तदा	040c  
वसतस्तस्य रामस्य ततः शूर्पणखाकृतम्	041a  
खरेणासीन्महद्वैरं जनस्थाननिवासिना	041c  
रक्षार्थं तापसानां च राघवो धर्मवत्सलः	042a  
चतुर्दश सहस्राणि जघान भुवि रक्षसाम्	042c  
दूषणं च खरं चैव निहत्य सुमहाबलौ	043a  
चक्रे क्षेमं पुनर्धीमान्धर्मारण्यं स राघवः	043c  
हतेषु तेषु रक्षःसु ततः शूर्पणखा पुनः	044a  
ययौ निकृत्तनासोष्ठी लङ्कां भ्रातुर्निवेशनम्	044c  
ततो रावणमभ्येत्य राक्षसी दुःखमूर्छिता	045a  
पपात पादयोर्भ्रातुः संशुष्करुधिरानना	045c  
तां तथा विकृतां दृष्ट्वा रावणः क्रोधमूर्छितः	046a  
उत्पपातासनात्क्रुद्धो दन्तैर्दन्तानुपस्पृशन्	046c  
स्वानमात्यान्विसृज्याथ विविक्ते तामुवाच सः	047a  
केनास्येवं कृता भद्रे मामचिन्त्यावमन्य च	047c  
कः शूलं तीक्ष्णमासाद्य सर्वगात्रैर्निषेवते	048a  
कः शिरस्यग्निमादाय विश्वस्तः स्वपते सुखम्	048c  
आशीविषं घोरतरं पादेन स्पृशतीह कः	049a  
सिंहं केसरिणं कश्च दंष्ट्रासु स्पृश्य तिष्ठति	049c  
इत्येवं ब्रुवतस्तस्य स्रोतोभ्यस्तेजसोऽर्चिषः	050a  
निश्चेरुर्दह्यतो रात्रौ वृक्षस्येव स्वरन्ध्रतः	050c  
तस्य तत्सर्वमाचख्यौ भगिनी रामविक्रमम्	051a  
खरदूषणसंयुक्तं राक्षसानां पराभवम्	051c  
स निश्चित्य ततः कृत्यं स्वसारमुपसान्त्व्य च	052a  
ऊर्ध्वमाचक्रमे राजा विधाय नगरे विधिम्	052c  
त्रिकूटं समतिक्रम्य कालपर्वतमेव च	053a  
ददर्श मकरावासं गम्भीरोदं महोदधिम्	053c  
तमतीत्याथ गोकर्णमभ्यगच्छद्दशाननः	054a  
दयितं स्थानमव्यग्रं शूलपाणेर्महात्मनः	054c  
तत्राभ्यगच्छन्मारीचं पूर्वामात्यं दशाननः	055a  
पुरा रामभयादेव तापस्यं समुपाश्रितम्	055c  
