BR0301005001	वैशम्पायन उवाच
BR0301005001a	वनं प्रविष्टेष्वथ पाण्डवेषु प्रज्ञाचक्षुस्तप्यमानोऽम्बिकेयः
BR0301005001c	धर्मात्मानं विदुरमगाधबुद्धिं सुखासीनो वाक्यमुवाच राजा
BR0301005002a	प्रज्ञा च ते भार्गवस्येव शुद्धा धर्मं च त्वं परमं वेत्थ सूक्ष्मम्
BR0301005002c	समश्च त्वं सम्मतः कौरवाणां पथ्यं चैषां मम चैव ब्रवीहि
BR0301005003a	एवं गते विदुर यदद्य कार्यं पौराश्चेमे कथमस्मान्भजेरन्
BR0301005003c	ते चाप्यस्मान्नोद्धरेयुः समूलान्न कामये तांश्च विनश्यमानान्
BR0301005004	विदुर उवाच
BR0301005004a	त्रिवर्गोऽयं धर्ममूलो नरेन्द्र राज्यं चेदं धर्ममूलं वदन्ति
BR0301005004c	धर्मे राजन्वर्तमानः स्वशक्त्या पुत्रान्सर्वान्पाहि कुन्तीसुतांश्च
BR0301005005a	स वै धर्मो विप्रलुप्तः सभायां पापात्मभिः सौबलेयप्रधानैः
BR0301005005c	आहूय कुन्तीसुतमक्षवत्यां पराजैषीत्सत्यसन्धं सुतस्ते
BR0301005006a	एतस्य ते दुष्प्रणीतस्य राजञ्शेषस्याहं परिपश्याम्युपायम्
BR0301005006c	यथा पुत्रस्तव कौरव्य पापान्मुक्तो लोके प्रतितिष्ठेत साधु
BR0301005007a	तद्वै सर्वं पाण्डुपुत्रा लभन्तां यत्तद्राजन्नतिसृष्टं त्वयासीत्
BR0301005007c	एष धर्मः परमो यत्स्वकेन राजा तुष्येन्न परस्वेषु गृध्येत्
BR0301005008a	एतत्कार्यं तव सर्वप्रधानं तेषां तुष्टिः शकुनेश्चावमानः
BR0301005008c	एवं शेषं यदि पुत्रेषु ते स्यादेतद्राजंस्त्वरमाणः कुरुष्व
BR0301005009a	अथैतदेवं न करोषि राजन्ध्रुवं कुरूणां भविता विनाशः
BR0301005009c	न हि क्रुद्धो भीमसेनोऽर्जुनो वा शेषं कुर्याच्छात्रवाणामनीके
BR0301005010a	येषां योद्धा सव्यसाची कृतास्त्रो धनुर्येषां गाण्डिवं लोकसारम्
BR0301005010c	येषां भीमो बाहुशाली च योद्धा तेषां लोके किं नु न प्राप्यमस्ति
BR0301005011a	उक्तं पूर्वं जातमात्रे सुते ते मया यत्ते हितमासीत्तदानीम्
BR0301005011c	पुत्रं त्यजेममहितं कुलस्येत्येतद्राजन्न च तत्त्वं चकर्थ
BR0301005011e	इदानीं ते हितमुक्तं न चेत्त्वं कर्तासि राजन्परितप्तासि पश्चात्
BR0301005012a	यद्येतदेवमनुमन्ता सुतस्ते सम्प्रीयमाणः पाण्डवैरेकराज्यम्
BR0301005012c	तापो न ते वै भविता प्रीतियोगात्त्वं चेन्न गृह्णासि सुतं सहायैः
BR0301005012e	अथापरो भवति हि तं निगृह्य पाण्डोः पुत्रं प्रकुरुष्वाधिपत्ये
BR0301005013a	अजातशत्रुर्हि विमुक्तरागो धर्मेणेमां पृथिवीं शास्तु राजन्
BR0301005013c	ततो राजन्पार्थिवाः सर्व एव वैश्या इवास्मानुपतिष्ठन्तु सद्यः
BR0301005014a	दुर्योधनः शकुनिः सूतपुत्रः प्रीत्या राजन्पाण्डुपुत्रान्भजन्ताम्
BR0301005014c	दुःशासनो याचतु भीमसेनं सभामध्ये द्रुपदस्यात्मजां च
BR0301005015a	युधिष्ठिरं त्वं परिसान्त्वयस्व राज्ये चैनं स्थापयस्वाभिपूज्य
BR0301005015c	त्वया पृष्टः किमहमन्यद्वदेयमेतत्कृत्वा कृतकृत्योऽसि राजन्
BR0301005016	धृतराष्ट्र उवाच
BR0301005016a	एतद्वाक्यं विदुर यत्ते सभायामिह प्रोक्तं पाण्डवान्प्राप्य मां च
BR0301005016c	हितं तेषामहितं मामकानामेतत्सर्वं मम नोपैति चेतः
BR0301005017a	इदं त्विदानीं कुत एव निश्चितं तेषामर्थे पाण्डवानां यदात्थ
BR0301005017c	तेनाद्य मन्ये नासि हितो ममेति कथं हि पुत्रं पाण्डवार्थे त्यजेयम्
BR0301005018a	असंशयं तेऽपि ममैव पुत्रा दुर्योधनस्तु मम देहात्प्रसूतः
BR0301005018c	स्वं वै देहं परहेतोस्त्यजेति को नु ब्रूयात्समतामन्ववेक्षन्
BR0301005019a	स मा जिह्मं विदुर सर्वं ब्रवीषि मानं च तेऽहमधिकं धारयामि
BR0301005019c	यथेच्छकं गच्छ वा तिष्ठ वा त्वं सुसान्त्व्यमानाप्यसती स्त्री जहाति
BR0301005020	वैशम्पायन उवाच
BR0301005020a	एतावदुक्त्वा धृतराष्ट्रोऽन्वपद्यदन्तर्वेश्म सहसोत्थाय राजन्
BR0301005020c	नेदमस्तीत्यथ विदुरो भाषमाणः सम्प्राद्रवद्यत्र पार्था बभूवुः
