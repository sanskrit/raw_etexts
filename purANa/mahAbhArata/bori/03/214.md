मार्कण्डेय उवाच	001  
शिवा भार्या त्वङ्गिरसः शीलरूपगुणान्विता	001a  
तस्याः सा प्रथमं रूपं कृत्वा देवी जनाधिप	001c  
जगाम पावकाभ्याशं तं चोवाच वराङ्गना	001e  
मामग्ने कामसन्तप्तां त्वं कामयितुमर्हसि	002a  
करिष्यसि न चेदेवं मृतां मामुपधारय	002c  
अहमङ्गिरसो भार्या शिवा नाम हुताशन	003a  
सखीभिः सहिता प्राप्ता मन्त्रयित्वा विनिश्चयम्	003c  
अग्निरुवाच	004  
कथं मां त्वं विजानीषे कामार्तमितराः कथम्	004a  
यास्त्वया कीर्तिताः सर्वाः सप्तर्षीणां प्रियाः स्त्रियः	004c  
शिवोवाच	005  
अस्माकं त्वं प्रियो नित्यं बिभीमस्तु वयं तव	005a  
त्वच्चित्तमिङ्गितैर्ज्ञात्वा प्रेषितास्मि तवान्तिकम्	005c  
मैथुनायेह सम्प्राप्ता कामं प्राप्तं द्रुतं चर	006a  
मातरो मां प्रतीक्षन्ते गमिष्यामि हुताशन	006c  
मार्कण्डेय उवाच	007  
ततोऽग्निरुपयेमे तां शिवां प्रीतिमुदायुतः	007a  
प्रीत्या देवी च संयुक्ता शुक्रं जग्राह पाणिना	007c  
अचिन्तयन्ममेदं ये रूपं द्रक्ष्यन्ति कानने	008a  
ते ब्राह्मणीनामनृतं दोषं वक्ष्यन्ति पावके	008c  
तस्मादेतद्रक्ष्यमाणा गरुडी सम्भवाम्यहम्	009a  
वनान्निर्गमनं चैव सुखं मम भविष्यति	009c  
सुपर्णी सा तदा भूत्वा निर्जगाम महावनात्	010a  
अपश्यत्पर्वतं श्वेतं शरस्तम्बैः सुसंवृतम्	010c  
दृष्टीविषैः सप्तशीर्षैर्गुप्तं भोगिभिरद्भुतैः	011a  
रक्षोभिश्च पिशाचैश्च रौद्रैर्भूतगणैस्तथा	011c  
राक्षसीभिश्च सम्पूर्णमनेकैश्च मृगद्विजैः	011e  
सा तत्र सहसा गत्वा शैलपृष्ठं सुदुर्गमम्	012a  
प्राक्षिपत्काञ्चने कुण्डे शुक्रं सा त्वरिता सती	012c  
शिष्टानामपि सा देवी सप्तर्षीणां महात्मनाम्	013a  
पत्नीसरूपतां कृत्वा कामयामास पावकम्	013c  
दिव्यरूपमरुन्धत्याः कर्तुं न शकितं तया	014a  
तस्यास्तपःप्रभावेण भर्तृशुश्रूषणेन च	014c  
षट्कृत्वस्तत्तु निक्षिप्तमग्ने रेतः कुरूत्तम	015a  
तस्मिन्कुण्डे प्रतिपदि कामिन्या स्वाहया तदा	015c  
तत्स्कन्नं तेजसा तत्र सम्भृतं जनयत्सुतम्	016a  
ऋषिभिः पूजितं स्कन्नमनयत्स्कन्दतां ततः	016c  
षट्शिरा द्विगुणश्रोत्रो द्वादशाक्षिभुजक्रमः	017a  
एकग्रीवस्त्वेककायः कुमारः समपद्यत	017c  
द्वितीयायामभिव्यक्तस्तृतीयायां शिशुर्बभौ	018a  
अङ्गप्रत्यङ्गसम्भूतश्चतुर्थ्यामभवद्गुहः	018c  
लोहिताभ्रेण महता संवृतः सह विद्युता	019a  
लोहिताभ्रे सुमहति भाति सूर्य इवोदितः	019c  
गृहीतं तु धनुस्तेन विपुलं लोमहर्षणम्	020a  
न्यस्तं यत्त्रिपुरघ्नेन सुरारिविनिकृन्तनम्	020c  
तद्गृहीत्वा धनुःश्रेष्ठं ननाद बलवांस्तदा	021a  
सम्मोहयन्निवेमान्स त्रीँल्लोकान्सचराचरान्	021c  
तस्य तं निनदं श्रुत्वा महामेघौघनिस्वनम्	022a  
उत्पेततुर्महानागौ चित्रश्चैरावतश्च ह	022c  
तावापतन्तौ सम्प्रेक्ष्य स बालार्कसमद्युतिः	023a  
द्वाभ्यां गृहीत्वा पाणिभ्यां शक्तिं चान्येन पाणिना	023c  
अपरेणाग्निदायादस्ताम्रचूडं भुजेन सः	023e  
महाकायमुपश्लिष्टं कुक्कुटं बलिनां वरम्	024a  
गृहीत्वा व्यनदद्भीमं चिक्रीड च महाबलः	024c  
द्वाभ्यां भुजाभ्यां बलवान्गृहीत्वा शङ्खमुत्तमम्	025a  
प्राध्मापयत भूतानां त्रासनं बलिनामपि	025c  
द्वाभ्यां भुजाभ्यामाकाशं बहुशो निजघान सः	026a  
क्रीडन्भाति महासेनस्त्रीँल्लोकान्वदनैः पिबन्	026c  
पर्वताग्रेऽप्रमेयात्मा रश्मिमानुदये यथा	026e  
स तस्य पर्वतस्याग्रे निषण्णोऽद्भुतविक्रमः	027a  
व्यलोकयदमेयात्मा मुखैर्नानाविधैर्दिशः	027c  
स पश्यन्विविधान्भावांश्चकार निनदं पुनः	027e  
तस्य तं निनदं श्रुत्वा न्यपतन्बहुधा जनाः	028a  
भीताश्चोद्विग्नमनसस्तमेव शरणं ययुः	028c  
ये तु तं संश्रिता देवं नानावर्णास्तदा जनाः	029a  
तानप्याहुः पारिषदान्ब्राह्मणाः सुमहाबलान्	029c  
स तूत्थाय महाबाहुरुपसान्त्व्य च ताञ्जनान्	030a  
धनुर्विकृष्य व्यसृजद्बाणाञ्श्वेते महागिरौ	030c  
बिभेद स शरैः शैलं क्रौञ्चं हिमवतः सुतम्	031a  
तेन हंसाश्च गृध्राश्च मेरुं गच्छन्ति पर्वतम्	031c  
स विशीर्णोऽपतच्छैलो भृशमार्तस्वरान्रुवन्	032a  
तस्मिन्निपतिते त्वन्ये नेदुः शैला भृशं भयात्	032c  
स तं नादं भृशार्तानां श्रुत्वापि बलिनां वरः	033a  
न प्राव्यथदमेयात्मा शक्तिमुद्यम्य चानदत्	033c  
सा तदा विपुला शक्तिः क्षिप्ता तेन महात्मना	034a  
बिभेद शिखरं घोरं श्वेतस्य तरसा गिरेः	034c  
स तेनाभिहतो दीनो गिरिः श्वेतोऽचलैः सह	035a  
उत्पपात महीं त्यक्त्वा भीतस्तस्मान्महात्मनः	035c  
ततः प्रव्यथिता भूमिर्व्यशीर्यत समन्ततः	036a  
आर्ता स्कन्दं समासाद्य पुनर्बलवती बभौ	036c  
पर्वताश्च नमस्कृत्य तमेव पृथिवीं गताः	037a  
अथायमभजल्लोकः स्कन्दं शुक्लस्य पञ्चमीम्	037c  
