001	वैशम्पायन उवाच
001a	तत्काननं प्राप्य नरेन्द्रपुत्राः सुखोचिता वासमुपेत्य कृच्छ्रम्
001c	विजह्रुरिन्द्रप्रतिमाः शिवेषु सरस्वतीशालवनेषु तेषु
002a	यतींश्च सर्वान्स मुनींश्च राजा तस्मिन्वने मूलफलैरुदग्रैः
002c	द्विजातिमुख्यानृषभः कुरूणां सन्तर्पयामास महानुभावः
003a	इष्टीश्च पित्र्याणि तथाग्रियाणि महावने वसतां पाण्डवानाम्
003c	पुरोहितः सर्वसमृद्धतेजाश्चकार धौम्यः पितृवत्कुरूणाम्
004a	अपेत्य राष्ट्राद्वसतां तु तेषामृषिः पुराणोऽतिथिराजगाम
004c	तमाश्रमं तीव्रसमृद्धतेजा मार्कण्डेयः श्रीमतां पाण्डवानाम्
005a	स सर्वविद्द्रौपदीं प्रेक्ष्य कृष्णां युधिष्ठिरं भीमसेनार्जुनौ च
005c	संस्मृत्य रामं मनसा महात्मा तपस्विमध्येऽस्मयतामितौजाः
006a	तं धर्मराजो विमना इवाब्रवीत्सर्वे ह्रिया सन्ति तपस्विनोऽमी
006c	भवानिदं किं स्मयतीव हृष्टस्तपस्विनां पश्यतां मामुदीक्ष्य
007	मार्कण्डेय उवाच
007a	न तात हृष्यामि न च स्मयामि प्रहर्षजो मां भजते न दर्पः
007c	तवापदं त्वद्य समीक्ष्य रामं सत्यव्रतं दाशरथिं स्मरामि
008a	स चापि राजा सह लक्ष्मणेन वने निवासं पितुरेव शासनात्
008c	धन्वी चरन्पार्थ पुरा मयैव दृष्टो गिरेरृष्यमूकस्य सानौ
009a	सहस्रनेत्रप्रतिमो महात्मा मयस्य जेत नमुचेश्च हन्ता
009c	पितुर्निदेशादनघः स्वधर्मं वने वासं दाशरथिश्चकार
010a	स चापि शक्रस्य समप्रभावो महानुभावः समरेष्वजेयः
010c	विहाय भोगानचरद्वनेषु नेशे बलस्येति चरेदधर्मम्
011a	नृपाश्च नाभागभगीरथादयो महीमिमां सागरान्तां विजित्य
011c	सत्येन तेऽप्यजयंस्तात लोकान्नेशे बलस्येति चरेदधर्मम्
012a	अलर्कमाहुर्नरवर्य सन्तं सत्यव्रतं काशिकरूषराजम्
012c	विहाय राष्ट्राणि वसूनि चैव नेशे बलस्येति चरेदधर्मम्
013a	धात्रा विधिर्यो विहितः पुराणस्तं पूजयन्तो नरवर्य सन्तः
013c	सप्तर्षयः पार्थ दिवि प्रभान्ति नेशे बलस्येति चरेदधर्मम्
014a	महाबलान्पर्वतकूटमात्रान्विषाणिनः पश्य गजान्नरेन्द्र
014c	स्थितान्निदेशे नरवर्य धातुर्नेशे बलस्येति चरेदधर्मम्
015a	सर्वाणि भूतानि नरेन्द्र पश्य यथा यथावद्विहितं विधात्रा
015c	स्वयोनितस्तत्कुरुते प्रभावान्नेशे बलस्येति चरेदधर्मम्
016a	सत्येन धर्मेण यथार्हवृत्त्या ह्रिया तथा सर्वभूतान्यतीत्य
016c	यशश्च तेजश्च तवापि दीप्तं विभावसोर्भास्करस्येव पार्थ
017a	यथाप्रतिज्ञं च महानुभाव कृच्छ्रं वने वासमिमं निरुष्य
017c	ततः श्रियं तेजसा स्वेन दीप्तामादास्यसे पार्थिव कौरवेभ्यः
018	वैशम्पायन उवाच
018a	तमेवमुक्त्वा वचनं महर्षिस्तपस्विमध्ये सहितं सुहृद्भिः
018c	आमन्त्र्य धौम्यं सहितांश्च पार्थांस्ततः प्रतस्थे दिशमुत्तरां सः
