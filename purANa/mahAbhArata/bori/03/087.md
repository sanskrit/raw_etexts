धौम्य उवाच	001  
अवन्तिषु प्रतीच्यां वै कीर्तयिष्यामि ते दिशि	001a  
यानि तत्र पवित्राणि पुण्यान्यायतनानि च	001c  
प्रियङ्ग्वाम्रवनोपेता वानीरवनमालिनी	002a  
प्रत्यक्स्रोता नदी पुण्या नर्मदा तत्र भारत	002c  
निकेतः ख्यायते पुण्यो यत्र विश्रवसो मुनेः	003a  
जज्ञे धनपतिर्यत्र कुबेरो नरवाहनः	003c  
वैडूर्यशिखरो नाम पुण्यो गिरिवरः शुभः	004a  
दिव्यपुष्पफलास्तत्र पादपा हरितच्छदाः	004c  
तस्य शैलस्य शिखरे सरस्तत्र च धीमतः	005a  
प्रफुल्लनलिनं राजन्देवगन्धर्वसेवितम्	005c  
बह्वाश्चर्यं महाराज दृश्यते तत्र पर्वते	006a  
पुण्ये स्वर्गोपमे दिव्ये नित्यं देवर्षिसेविते	006c  
ह्रदिनी पुण्यतीर्था च राजर्षेस्तत्र वै सरित्	007a  
विश्वामित्रनदी पारा पुण्या परपुरञ्जय	007c  
यस्यास्तीरे सतां मध्ये ययातिर्नहुषात्मजः	008a  
पपात स पुनर्लोकाँल्लेभे धर्मान्सनातनान्	008c  
तत्र पुण्यह्रदस्तात मैनाकश्चैव पर्वतः	009a  
बहुमूलफलो वीर असितो नाम पर्वतः	009c  
आश्रमः कक्षसेनस्य पुण्यस्तत्र युधिष्ठिर	010a  
च्यवनस्याश्रमश्चैव ख्यातः सर्वत्र पाण्डव	010c  
तत्राल्पेनैव सिध्यन्ति मानवास्तपसा विभो	010e  
जम्बूमार्गो महाराज ऋषीणां भावितात्मनाम्	011a  
आश्रमः शाम्यतां श्रेष्ठ मृगद्विजगणायुतः	011c  
ततः पुण्यतमा राजन्सततं तापसायुता	012a  
केतुमाला च मेध्या च गङ्गारण्यं च भूमिप	012c  
ख्यातं च सैन्धवारण्यं पुण्यं द्विजनिषेवितम्	012e  
पितामहसरः पुण्यं पुष्करं नाम भारत	013a  
वैखानसानां सिद्धानामृषीणामाश्रमः प्रियः	013c  
अप्यत्र संस्तवार्थाय प्रजापतिरथो जगौ	014a  
पुष्करेषु कुरुश्रेष्ठ गाथां सुकृतिनां वर	014c  
मनसाप्यभिकामस्य पुष्कराणि मनस्विनः	015a  
पापाणि विप्रणश्यन्ति नाकपृष्ठे च मोदते	015c  
