BR0303035001	युधिष्ठिर उवाच
BR0303035001a	असंशयं भारत सत्यमेतद्यन्मा तुदन्वाक्यशल्यैः क्षिणोषि
BR0303035001c	न त्वा विगर्हे प्रतिकूलमेतन्ममानयाद्धि व्यसनं व आगात्
BR0303035002a	अहं ह्यक्षानन्वपद्यं जिहीर्षन्राज्यं सराष्ट्रं धृतराष्ट्रस्य पुत्रात्
BR0303035002c	तन्मा शठः कितवः प्रत्यदेवीत्सुयोधनार्थं सुबलस्य पुत्रः
BR0303035003a	महामायः शकुनिः पार्वतीयः सदा सभायां प्रवपन्नक्षपूगान्
BR0303035003c	अमायिनं मायया प्रत्यदेवीत्ततोऽपश्यं वृजिनं भीमसेन
BR0303035004a	अक्षान्हि दृष्ट्वा शकुनेर्यथावत्कामानुलोमानयुजो युजश्च
BR0303035004c	शक्यं नियन्तुमभविष्यदात्मा मन्युस्तु हन्ति पुरुषस्य धैर्यम्
BR0303035005a	यन्तुं नात्मा शक्यते पौरुषेण मानेन वीर्येण च तात नद्धः
BR0303035005c	न ते वाचं भीमसेनाभ्यसूये मन्ये तथा तद्भवितव्यमासीत्
BR0303035006a	स नो राजा धृतराष्ट्रस्य पुत्रो न्यपातयद्व्यसने राज्यमिच्छन्
BR0303035006c	दास्यं च नोऽगमयद्भीमसेन यत्राभवच्छरणं द्रौपदी नः
BR0303035007a	त्वं चापि तद्वेत्थ धनञ्जयश्च पुनर्द्यूतायागतानां सभां नः
BR0303035007c	यन्माब्रवीद्धृतराष्ट्रस्य पुत्र एकग्लहार्थं भरतानां समक्षम्
BR0303035008a	वने समा द्वादश राजपुत्र यथाकामं विदितमजातशत्रो
BR0303035008c	अथापरं चाविदितं चरेथाः सर्वैः सह भ्रातृभिश्छद्मगूढः
BR0303035009a	त्वां चेच्छ्रुत्वा तात तथा चरन्तमवभोत्स्यन्ते भारतानां चराः स्म
BR0303035009c	अन्यांश्चरेथास्तावतोऽब्दांस्ततस्त्वं निश्चित्य तत्प्रतिजानीहि पार्थ
BR0303035010a	चरैश्चेन्नोऽविदितः कालमेतं युक्तो राजन्मोहयित्वा मदीयान्
BR0303035010c	ब्रवीमि सत्यं कुरुसंसदीह तवैव ता भारत पञ्च नद्यः
BR0303035011a	वयं चैवं भ्रातरः सर्व एव त्वया जिताः कालमपास्य भोगान्
BR0303035011c	वसेम इत्याह पुरा स राजा मध्ये कुरूणां स मयोक्तस्तथेति
BR0303035012a	तत्र द्यूतमभवन्नो जघन्यं तस्मिञ्जिताः प्रव्रजिताश्च सर्वे
BR0303035012c	इत्थं च देशाननुसञ्चरामो वनानि कृच्छ्राणि च कृच्छ्ररूपाः
BR0303035013a	सुयोधनश्चापि न शान्तिमिच्छन्भूयः स मन्योर्वशमन्वगच्छत्
BR0303035013c	उद्योजयामास कुरूंश्च सर्वान्ये चास्य केचिद्वशमन्वगच्छन्
BR0303035014a	तं सन्धिमास्थाय सतां सकाशे को नाम जह्यादिह राज्यहेतोः
BR0303035014c	आर्यस्य मन्ये मरणाद्गरीयो यद्धर्ममुत्क्रम्य महीं प्रशिष्यात्
BR0303035015a	तदैव चेद्वीरकर्माकरिष्यो यदा द्यूते परिघं पर्यमृक्षः
BR0303035015c	बाहू दिधक्षन्वारितः फल्गुनेन किं दुष्कृतं भीम तदाभविष्यत्
BR0303035016a	प्रागेव चैवं समयक्रियायाः किं नाब्रवीः पौरुषमाविदानः
BR0303035016c	प्राप्तं तु कालं त्वभिपद्य पश्चात्किं मामिदानीमतिवेलमात्थ
BR0303035017a	भूयोऽपि दुःखं मम भीमसेन दूये विषस्येव रसं विदित्वा
BR0303035017c	यद्याज्ञसेनीं परिकृष्यमाणां सन्दृश्य तत्क्षान्तमिति स्म भीम
BR0303035018a	न त्वद्य शक्यं भरतप्रवीर कृत्वा यदुक्तं कुरुवीरमध्ये
BR0303035018c	कालं प्रतीक्षस्व सुखोदयस्य पक्तिं फलानामिव बीजवापः
BR0303035019a	यदा हि पूर्वं निकृतो निकृत्या वैरं सपुष्पं सफलं विदित्वा
BR0303035019c	महागुणं हरति हि पौरुषेण तदा वीरो जीवति जीवलोके
BR0303035020a	श्रियं च लोके लभते समग्रां मन्ये चास्मै शत्रवः सन्नमन्ते
BR0303035020c	मित्राणि चैनमतिरागाद्भजन्ते देवा इवेन्द्रमनुजीवन्ति चैनम्
BR0303035021a	मम प्रतिज्ञां च निबोध सत्यां वृणे धर्मममृताज्जीविताच्च
BR0303035021c	राज्यं च पुत्राश्च यशो धनं च सर्वं न सत्यस्य कलामुपैति
