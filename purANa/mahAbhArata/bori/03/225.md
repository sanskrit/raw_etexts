BR-03-11-225-001	जनमेजय उवाच
BR-03-11-225-001a	एवं वने वर्तमाना नराग्र्याः शीतोष्णवातातपकर्शिताङ्गाः
BR-03-11-225-001c	सरस्तदासाद्य वनं च पुण्यं ततः परं किमकुर्वन्त पार्थाः
BR-03-11-225-002	वैशम्पायन उवाच
BR-03-11-225-002a	सरस्तदासाद्य तु पाण्डुपुत्रा जनं समुत्सृज्य विधाय चैषाम्
BR-03-11-225-002c	वनानि रम्याण्यथ पर्वतांश्च नदीप्रदेशांश्च तदा विचेरुः
BR-03-11-225-003a	तथा वने तान्वसतः प्रवीरान्स्वाध्यायवन्तश्च तपोधनाश्च
BR-03-11-225-003c	अभ्याययुर्वेदविदः पुराणास्तान्पूजयामासुरथो नराग्र्याः
BR-03-11-225-004a	ततः कदाचित्कुशलः कथासु विप्रोऽभ्यगच्छद्भुवि कौरवेयान्
BR-03-11-225-004c	स तैः समेत्याथ यदृच्छयैव वैचित्रवीर्यं नृपमभ्यगच्छत्
BR-03-11-225-005a	अथोपविष्टः प्रतिसत्कृतश्च वृद्धेन राज्ञा कुरुसत्तमेन
BR-03-11-225-005c	प्रचोदितः सन्कथयाम्बभूव धर्मानिलेन्द्रप्रभवान्यमौ च
BR-03-11-225-006a	कृशांश्च वातातपकर्शिताङ्गान्दुःखस्य चोग्रस्य मुखे प्रपन्नान्
BR-03-11-225-006c	तां चाप्यनाथामिव वीरनाथां कृष्णां परिक्लेशगुणेन युक्ताम्
BR-03-11-225-007a	ततः कथां तस्य निशम्य राजा वैचित्रवीर्यः कृपयाभितप्तः
BR-03-11-225-007c	वने स्थितान्पार्थिवपुत्रपौत्राञ्श्रुत्वा तदा दुःखनदीं प्रपन्नान्
BR-03-11-225-008a	प्रोवाच दैन्याभिहतान्तरात्मा निःश्वासबाष्पोपहतः स पार्थान्
BR-03-11-225-008c	वाचं कथञ्चित्स्थिरतामुपेत्य तत्सर्वमात्मप्रभवं विचिन्त्य
BR-03-11-225-009a	कथं नु सत्यः शुचिरार्यवृत्तो ज्येष्ठः सुतानां मम धर्मराजः
BR-03-11-225-009c	अजातशत्रुः पृथिवीतलस्थः शेते पुरा राङ्कवकूटशायी
BR-03-11-225-010a	प्रबोध्यते मागधसूतपूगैर्नित्यं स्तुवद्भिः स्वयमिन्द्रकल्पः
BR-03-11-225-010c	पतत्रिसङ्घैः स जघन्यरात्रे प्रबोध्यते नूनमिडातलस्थः
BR-03-11-225-011a	कथं नु वातातपकर्शिताङ्गो वृकोदरः कोपपरिप्लुताङ्गः
BR-03-11-225-011c	शेते पृथिव्यामतथोचिताङ्गः कृष्णासमक्षं वसुधातलस्थः
BR-03-11-225-012a	तथार्जुनः सुकुमारो मनस्वी वशे स्थितो धर्मसुतस्य राज्ञः
BR-03-11-225-012c	विदूयमानैरिव सर्वगात्रैर्ध्रुवं न शेते वसतीरमर्षात्
BR-03-11-225-013a	यमौ च कृष्णां च युधिष्ठिरं च भीमं च दृष्ट्वा सुखविप्रयुक्तान्
BR-03-11-225-013c	विनिःश्वसन्सर्प इवोग्रतेजा ध्रुवं न शेते वसतीरमर्षात्
BR-03-11-225-014a	तथा यमौ चाप्यसुखौ सुखार्हौ समृद्धरूपावमरौ दिवीव
BR-03-11-225-014c	प्रजागरस्थौ ध्रुवमप्रशान्तौ धर्मेण सत्येन च वार्यमाणौ
BR-03-11-225-015a	समीरणेनापि समो बलेन समीरणस्यैव सुतो बलीयान्
BR-03-11-225-015c	स धर्मपाशेन सितोग्रतेजा ध्रुवं विनिःश्वस्य सहत्यमर्षम्
BR-03-11-225-016a	स चापि भूमौ परिवर्तमानो वधं सुतानां मम काङ्क्षमाणः
BR-03-11-225-016c	सत्येन धर्मेण च वार्यमाणः कालं प्रतीक्षत्यधिको रणेऽन्यैः
BR-03-11-225-017a	अजातशत्रौ तु जिते निकृत्या दुःशासनो यत्परुषाण्यवोचत्
BR-03-11-225-017c	तानि प्रविष्टानि वृकोदराङ्गं दहन्ति मर्माग्निरिवेन्धनानि
BR-03-11-225-018a	न पापकं ध्यास्यति धर्मपुत्रो धनञ्जयश्चाप्यनुवर्तते तम्
BR-03-11-225-018c	अरण्यवासेन विवर्धते तु भीमस्य कोपोऽग्निरिवानिलेन
BR-03-11-225-019a	स तेन कोपेन विदीर्यमाणः करं करेणाभिनिपीड्य वीरः
BR-03-11-225-019c	विनिःश्वसत्युष्णमतीव घोरं दहन्निवेमान्मम पुत्रपौत्रान्
BR-03-11-225-020a	गाण्डीवधन्वा च वृकोदरश्च संरम्भिणावन्तककालकल्पौ
BR-03-11-225-020c	न शेषयेतां युधि शत्रुसेनां शरान्किरन्तावशनिप्रकाशान्
BR-03-11-225-021a	दुर्योधनः शकुनिः सूतपुत्रो दुःशासनश्चापि सुमन्दचेताः
BR-03-11-225-021c	मधु प्रपश्यन्ति न तु प्रपातं वृकोदरं चैव धनञ्जयं च
BR-03-11-225-022a	शुभाशुभं पुरुषः कर्म कृत्वा प्रतीक्षते तस्य फलं स्म कर्ता
BR-03-11-225-022c	स तेन युज्यत्यवशः फलेन मोक्षः कथं स्यात्पुरुषस्य तस्मात्
BR-03-11-225-023a	क्षेत्रे सुकृष्टे ह्युपिते च बीजे देवे च वर्षत्यृतुकालयुक्तम्
BR-03-11-225-023c	न स्यात्फलं तस्य कुतः प्रसिद्धिरन्यत्र दैवादिति चिन्तयामि
BR-03-11-225-024a	कृतं मताक्षेण यथा न साधु साधुप्रवृत्तेन च पाण्डवेन
BR-03-11-225-024c	मया च दुष्पुत्रवशानुगेन यथा कुरूणामयमन्तकालः
BR-03-11-225-025a	ध्रुवं प्रवास्यत्यसमीरितोऽपि ध्रुवं प्रजास्यत्युत गर्भिणी या
BR-03-11-225-025c	ध्रुवं दिनादौ रजनीप्रणाशस्तथा क्षपादौ च दिनप्रणाशः
BR-03-11-225-026a	क्रियेत कस्मान्न परे च कुर्युर्वित्तं न दद्युः पुरुषाः कथञ्चित्
BR-03-11-225-026c	प्राप्यार्थकालं च भवेदनर्थः कथं नु तत्स्यादिति तत्कुतः स्यात्
BR-03-11-225-027a	कथं न भिद्येत न च स्रवेत न च प्रसिच्येदिति रक्षितव्यम्
BR-03-11-225-027c	अरक्ष्यमाणः शतधा विशीर्येद्ध्रुवं न नाशोऽस्ति कृतस्य लोके
BR-03-11-225-028a	गतो ह्यरण्यादपि शक्रलोकं धनञ्जयः पश्यत वीर्यमस्य
BR-03-11-225-028c	अस्त्राणि दिव्यानि चतुर्विधानि ज्ञात्वा पुनर्लोकमिमं प्रपन्नः
BR-03-11-225-029a	स्वर्गं हि गत्वा सशरीर एव को मानुषः पुनरागन्तुमिच्छेत्
BR-03-11-225-029c	अन्यत्र कालोपहताननेकान्समीक्षमाणस्तु कुरून्मुमूर्षून्
BR-03-11-225-030a	धनुर्ग्राहश्चार्जुनः सव्यसाची धनुश्च तद्गाण्डिवं लोकसारम्
BR-03-11-225-030c	अस्त्राणि दिव्यानि च तानि तस्य त्रयस्य तेजः प्रसहेत को नु
BR-03-11-225-031a	निशम्य तद्वचनं पार्थिवस्य दुर्योधनो रहिते सौबलश्च
BR-03-11-225-031c	अबोधयत्कर्णमुपेत्य सर्वं स चाप्यहृष्टोऽभवदल्पचेताः
