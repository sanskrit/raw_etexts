बृहदश्व उवाच	001  
श्रुत्वा वचः सुदेवस्य ऋतुपर्णो नराधिपः	001a  
सान्त्वयञ्श्लक्ष्णया वाचा बाहुकं प्रत्यभाषत	001c  
विदर्भान्यातुमिच्छामि दमदन्त्याः स्वयंवरम्	002a  
एकाह्ना हयतत्त्वज्ञ मन्यसे यदि बाहुक	002c  
एवमुक्तस्य कौन्तेय तेन राज्ञा नलस्य ह	003a  
व्यदीर्यत मनो दुःखात्प्रदध्यौ च महामनाः	003c  
दमयन्ती भवेदेतत्कुर्याद्दुःखेन मोहिता	004a  
अस्मदर्थे भवेद्वायमुपायश्चिन्तितो महान्	004c  
नृशंसं बत वैदर्भी कर्तुकामा तपस्विनी	005a  
मया क्षुद्रेण निकृता पापेनाकृतबुद्धिना	005c  
स्त्रीस्वभावश्चलो लोके मम दोषश्च दारुणः	006a  
स्यादेवमपि कुर्यात्सा विवशा गतसौहृदा	006c  
मम शोकेन संविग्ना नैराश्यात्तनुमध्यमा	006e  
न चैवं कर्हिचित्कुर्यात्सापत्या च विशेषतः	007a  
यदत्र तथ्यं पथ्यं च गत्वा वेत्स्यामि निश्चयम्	007c  
ऋतुपर्णस्य वै काममात्मार्थं च करोम्यहम्	007e  
इति निश्चित्य मनसा बाहुको दीनमानसः	008a  
कृताञ्जलिरुवाचेदमृतुपर्णं नराधिपम्	008c  
प्रतिजानामि ते सत्यं गमिष्यसि नराधिप	009a  
एकाह्ना पुरुषव्याघ्र विदर्भनगरीं नृप	009c  
ततः परीक्षामश्वानां चक्रे राजन्स बाहुकः	010a  
अश्वशालामुपागम्य भाङ्गस्वरिनृपाज्ञया	010c  
स त्वर्यमाणो बहुश ऋतुपर्णेन बाहुकः	011a  
अध्यगच्छत्कृशानश्वान्समर्थानध्वनि क्षमान्	011c  
तेजोबलसमायुक्तान्कुलशीलसमन्वितान्	012a  
वर्जिताँल्लक्षणैर्हीनैः पृथुप्रोथान्महाहनून्	012c  
शुद्धान्दशभिरावर्तैः सिन्धुजान्वातरंहसः	012e  
दृष्ट्वा तानब्रवीद्राजा किञ्चित्कोपसमन्वितः	013a  
किमिदं प्रार्थितं कर्तुं प्रलब्धव्या हि ते वयम्	013c  
कथमल्पबलप्राणा वक्ष्यन्तीमे हया मम	014a  
महानध्वा च तुरगैर्गन्तव्यः कथमीदृशैः	014c  
बाहुक उवाच	015  
एते हया गमिष्यन्ति विदर्भान्नात्र संशयः	015a  
अथान्यान्मन्यसे राजन्ब्रूहि कान्योजयामि ते	015c  
ऋतुपर्ण उवाच	016  
त्वमेव हयतत्त्वज्ञः कुशलश्चासि बाहुक	016a  
यान्मन्यसे समर्थांस्त्वं क्षिप्रं तानेव योजय	016c  
बृहदश्व उवाच	017  
ततः सदश्वांश्चतुरः कुलशीलसमन्वितान्	017a  
योजयामास कुशलो जवयुक्तान्रथे नरः	017c  
ततो युक्तं रथं राजा समारोहत्त्वरान्वितः	018a  
अथ पर्यपतन्भूमौ जानुभिस्ते हयोत्तमाः	018c  
ततो नरवरः श्रीमान्नलो राजा विशां पते	019a  
सान्त्वयामास तानश्वांस्तेजोबलसमन्वितान्	019c  
रश्मिभिश्च समुद्यम्य नलो यातुमियेष सः	020a  
सूतमारोप्य वार्ष्णेयं जवमास्थाय वै परम्	020c  
ते चोद्यमाना विधिना बाहुकेन हयोत्तमाः	021a  
समुत्पेतुरिवाकाशं रथिनं मोहयन्निव	021c  
तथा तु दृष्ट्वा तानश्वान्वहतो वातरंहसः	022a  
अयोध्याधिपतिर्धीमान्विस्मयं परमं ययौ	022c  
रथघोषं तु तं श्रुत्वा हयसङ्ग्रहणं च तत्	023a  
वार्ष्णेयश्चिन्तयामास बाहुकस्य हयज्ञताम्	023c  
किं नु स्यान्मातलिरयं देवराजस्य सारथिः	024a  
तथा हि लक्षणं वीरे बाहुके दृश्यते महत्	024c  
शालिहोत्रोऽथ किं नु स्याद्धयानां कुलतत्त्ववित्	025a  
मानुषं समनुप्राप्तो वपुः परमशोभनम्	025c  
उताहो स्विद्भवेद्राजा नलः परपुरञ्जयः	026a  
सोऽयं नृपतिरायात इत्येवं समचिन्तयत्	026c  
अथ वा यां नलो वेद विद्यां तामेव बाहुकः	027a  
तुल्यं हि लक्षये ज्ञानं बाहुकस्य नलस्य च	027c  
अपि चेदं वयस्तुल्यमस्य मन्ये नलस्य च	028a  
नायं नलो महावीर्यस्तद्विद्यस्तु भविष्यति	028c  
प्रच्छन्ना हि महात्मानश्चरन्ति पृथिवीमिमाम्	029a  
दैवेन विधिना युक्ताः शास्त्रोक्तैश्च विरूपणैः	029c  
भवेत्तु मतिभेदो मे गात्रवैरूप्यतां प्रति	030a  
प्रमाणात्परिहीनस्तु भवेदिति हि मे मतिः	030c  
वयःप्रमाणं तत्तुल्यं रूपेण तु विपर्ययः	031a  
नलं सर्वगुणैर्युक्तं मन्ये बाहुकमन्ततः	031c  
एवं विचार्य बहुशो वार्ष्णेयः पर्यचिन्तयत्	032a  
हृदयेन महाराज पुण्यश्लोकस्य सारथिः	032c  
ऋतुपर्णस्तु राजेन्द्र बाहुकस्य हयज्ञताम्	033a  
चिन्तयन्मुमुदे राजा सहवार्ष्णेयसारथिः	033c  
बलं वीर्यं तथोत्साहं हयसङ्ग्रहणं च तत्	034a  
परं यत्नं च सम्प्रेक्ष्य परां मुदमवाप ह	034c  
