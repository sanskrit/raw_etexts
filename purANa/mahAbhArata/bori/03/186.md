वैशम्पायन उवाच	001  
ततः स पुनरेवाथ मार्कण्डेयं यशस्विनम्	001a  
पप्रच्छ विनयोपेतो धर्मराजो युधिष्ठिरः	001c  
नैके युगसहस्रान्तास्त्वया दृष्टा महामुने	002a  
न चापीह समः कश्चिदायुषा तव विद्यते	002c  
वर्जयित्वा महात्मानं ब्राह्मणं परमेष्ठिनम्	002e  
अनन्तरिक्षे लोकेऽस्मिन्देवदानववर्जिते	003a  
त्वमेव प्रलये विप्र ब्रह्माणमुपतिष्ठसि	003c  
प्रलये चापि निर्वृत्ते प्रबुद्धे च पितामहे	004a  
त्वमेव सृज्यमानानि भूतानीह प्रपश्यसि	004c  
चतुर्विधानि विप्रर्षे यथावत्परमेष्ठिना	005a  
वायुभूता दिशः कृत्वा विक्षिप्यापस्ततस्ततः	005c  
त्वया लोकगुरुः साक्षात्सर्वलोकपितामहः	006a  
आराधितो द्विजश्रेष्ठ तत्परेण समाधिना	006c  
तस्मात्सर्वान्तको मृत्युर्जरा वा देहनाशिनी	007a  
न त्वा विशति विप्रर्षे प्रसादात्परमेष्ठिनः	007c  
यदा नैव रविर्नाग्निर्न वायुर्न च चन्द्रमाः	008a  
नैवान्तरिक्षं नैवोर्वी शेषं भवति किञ्चन	008c  
तस्मिन्नेकार्णवे लोके नष्टे स्थावरजङ्गमे	009a  
नष्टे देवासुरगणे समुत्सन्नमहोरगे	009c  
शयानममितात्मानं पद्मे पद्मनिकेतनम्	010a  
त्वमेकः सर्वभूतेशं ब्रह्माणमुपतिष्ठसि	010c  
एतत्प्रत्यक्षतः सर्वं पूर्ववृत्तं द्विजोत्तम	011a  
तस्मादिच्छामहे श्रोतुं सर्वहेत्वात्मिकां कथाम्	011c  
अनुभूतं हि बहुशस्त्वयैकेन द्विजोत्तम	012a  
न तेऽस्त्यविदितं किञ्चित्सर्वलोकेषु नित्यदा	012c  
मार्कण्डेय उवाच	013  
हन्त ते कथयिष्यामि नमस्कृत्वा स्वयम्भुवे	013a  
पुरुषाय पुराणाय शाश्वतायाव्ययाय च	013c  
य एष पृथुदीर्घाक्षः पीतवासा जनार्दनः	014a  
एष कर्ता विकर्ता च सर्वभावनभूतकृत्	014c  
अचिन्त्यं महदाश्चर्यं पवित्रमपि चोत्तमम्	015a  
अनादिनिधनं भूतं विश्वमक्षयमव्ययम्	015c  
एष कर्ता न क्रियते कारणं चापि पौरुषे	016a  
यो ह्येनं पुरुषं वेत्ति देवा अपि न तं विदुः	016c  
सर्वमाश्चर्यमेवैतन्निर्वृत्तं राजसत्तम	017a  
आदितो मनुजव्याघ्र कृत्स्नस्य जगतः क्षये	017c  
चत्वार्याहुः सहस्राणि वर्षाणां तत्कृतं युगम्	018a  
तस्य तावच्छती सन्ध्या सन्ध्यांशश्च ततः परम्	018c  
त्रीणि वर्षसहस्राणि त्रेतायुगमिहोच्यते	019a  
तस्य तावच्छती सन्ध्या सन्ध्यांशश्च ततः परम्	019c  
तथा वर्षसहस्रे द्वे द्वापरं परिमाणतः	020a  
तस्यापि द्विशती सन्ध्या सन्ध्यांशश्च ततः परम्	020c  
सहस्रमेकं वर्षाणां ततः कलियुगं स्मृतम्	021a  
तस्य वर्षशतं सन्ध्या सन्ध्यांशश्च ततः परम्	021c  
सन्ध्यासन्ध्यांशयोस्तुल्यं प्रमाणमुपधारय	021e  
क्षीणे कलियुगे चैव प्रवर्तति कृतं युगम्	022a  
एषा द्वादशसाहस्री युगाख्या परिकीर्तिता	022c  
एतत्सहस्रपर्यन्तमहो ब्राह्ममुदाहृतम्	023a  
विश्वं हि ब्रह्मभवने सर्वशः परिवर्तते	023c  
लोकानां मनुजव्याघ्र प्रलयं तं विदुर्बुधाः	023e  
अल्पावशिष्टे तु तदा युगान्ते भरतर्षभ	024a  
सहस्रान्ते नराः सर्वे प्रायशोऽनृतवादिनः	024c  
यज्ञप्रतिनिधिः पार्थ दानप्रतिनिधिस्तथा	025a  
व्रतप्रतिनिधिश्चैव तस्मिन्काले प्रवर्तते	025c  
ब्राह्मणाः शूद्रकर्माणस्तथा शूद्रा धनार्जकाः	026a  
क्षत्रधर्मेण वाप्यत्र वर्तयन्ति गते युगे	026c  
निवृत्तयज्ञस्वाध्यायाः पिण्डोदकविवर्जिताः	027a  
ब्राह्मणाः सर्वभक्षाश्च भविष्यन्ति कलौ युगे	027c  
अजपा ब्राह्मणास्तात शूद्रा जपपरायणाः	028a  
विपरीते तदा लोके पूर्वरूपं क्षयस्य तत्	028c  
बहवो म्लेच्छराजानः पृथिव्यां मनुजाधिप	029a  
मिथ्यानुशासिनः पापा मृषावादपरायणाः	029c  
आन्ध्राः शकाः पुलिन्दाश्च यवनाश्च नराधिपाः	030a  
काम्बोजा और्णिकाः शूद्रास्तथाभीरा नरोत्तम	030c  
न तदा ब्राह्मणः कश्चित्स्वधर्ममुपजीवति	031a  
क्षत्रिया अपि वैश्याश्च विकर्मस्था नराधिप	031c  
अल्पायुषः स्वल्पबला अल्पतेजःपराक्रमाः	032a  
अल्पदेहाल्पसाराश्च तथा सत्याल्पभाषिणः	032c  
बहुशून्या जनपदा मृगव्यालावृता दिशः	033a  
युगान्ते समनुप्राप्ते वृथा च ब्रह्मचारिणः	033c  
भोवादिनस्तथा शूद्रा ब्राह्मणाश्चार्यवादिनः	033e  
युगान्ते मनुजव्याघ्र भवन्ति बहुजन्तवः	034a  
न तथा घ्राणयुक्ताश्च सर्वगन्धा विशां पते	034c  
रसाश्च मनुजव्याघ्र न तथा स्वादुयोगिनः	034e  
बहुप्रजा ह्रस्वदेहाः शीलाचारविवर्जिताः	035a  
मुखेभगाः स्त्रियो राजन्भविष्यन्ति युगक्षये	035c  
अट्टशूला जनपदाः शिवशूलाश्चतुष्पथाः	036a  
केशशूलाः स्त्रियो राजन्भविष्यन्ति युगक्षये	036c  
अल्पक्षीरास्तथा गावो भविष्यन्ति जनाधिप	037a  
अल्पपुष्पफलाश्चापि पादपा बहुवायसाः	037c  
ब्रह्मवध्यावलिप्तानां तथा मिथ्याभिशंसिनाम्	038a  
नृपाणां पृथिवीपाल प्रतिगृह्णन्ति वै द्विजाः	038c  
लोभमोहपरीताश्च मिथ्याधर्मध्वजावृताः	039a  
भिक्षार्थं पृथिवीपाल चञ्चूर्यन्ते द्विजैर्दिशः	039c  
करभारभयात्पुंसो गृहस्थाः परिमोषकाः	040a  
मुनिच्छद्माकृतिच्छन्ना वाणिज्यमुपजीवते	040c  
मिथ्या च नखरोमाणि धारयन्ति नरास्तदा	041a  
अर्थलोभान्नरव्याघ्र वृथा च ब्रह्मचारिणः	041c  
आश्रमेषु वृथाचाराः पानपा गुरुतल्पगाः	042a  
ऐहलौकिकमीहन्ते मांसशोणितवर्धनम्	042c  
बहुपाषण्डसङ्कीर्णाः परान्नगुणवादिनः	043a  
आश्रमा मनुजव्याघ्र न भवन्ति युगक्षये	043c  
यथर्तुवर्षी भगवान्न तथा पाकशासनः	044a  
न तदा सर्वबीजानि सम्यग्रोहन्ति भारत	044c  
अधर्मफलमत्यर्थं तदा भवति चानघ	044e  
तथा च पृथिवीपाल यो भवेद्धर्मसंयुतः	045a  
अल्पायुः स हि मन्तव्यो न हि धर्मोऽस्ति कश्चन	045c  
भूयिष्ठं कूटमानैश्च पण्यं विक्रीणते जनाः	046a  
वणिजश्च नरव्याघ्र बहुमाया भवन्त्युत	046c  
धर्मिष्ठाः परिहीयन्ते पापीयान्वर्धते जनः	047a  
धर्मस्य बलहानिः स्यादधर्मश्च बली तथा	047c  
अल्पायुषो दरिद्राश्च धर्मिष्ठा मानवास्तदा	048a  
दीर्घायुषः समृद्धाश्च विधर्माणो युगक्षये	048c  
अधर्मिष्ठैरुपायैश्च प्रजा व्यवहरन्त्युत	049a  
सञ्चयेनापि चाल्पेन भवन्त्याढ्या मदान्विताः	049c  
धनं विश्वासतो न्यस्तं मिथो भूयिष्ठशो नराः	050a  
हर्तुं व्यवसिता राजन्मायाचारसमन्विताः	050c  
पुरुषादानि सत्त्वानि पक्षिणोऽथ मृगास्तथा	051a  
नगराणां विहारेषु चैत्येष्वपि च शेरते	051c  
सप्तवर्षाष्टवर्षाश्च स्त्रियो गर्भधरा नृप	052a  
दशद्वादशवर्षाणां पुंसां पुत्रः प्रजायते	052c  
भवन्ति षोडशे वर्षे नराः पलितिनस्तथा	053a  
आयुःक्षयो मनुष्याणां क्षिप्रमेव प्रपद्यते	053c  
क्षीणे युगे महाराज तरुणा वृद्धशीलिनः	054a  
तरुणानां च यच्छीलं तद्वृद्धेषु प्रजायते	054c  
विपरीतास्तदा नार्यो वञ्चयित्वा रहः पतीन्	055a  
व्युच्चरन्त्यपि दुःशीला दासैः पशुभिरेव च	055c  
तस्मिन्युगसहस्रान्ते सम्प्राप्ते चायुषः क्षये	056a  
अनावृष्टिर्महाराज जायते बहुवार्षिकी	056c  
ततस्तान्यल्पसाराणि सत्त्वानि क्षुधितानि च	057a  
प्रलयं यान्ति भूयिष्ठं पृथिव्यां पृथिवीपते	057c  
ततो दिनकरैर्दीप्तैः सप्तभिर्मनुजाधिप	058a  
पीयते सलिलं सर्वं समुद्रेषु सरित्सु च	058c  
यच्च काष्ठं तृणं चापि शुष्कं चार्द्रं च भारत	059a  
सर्वं तद्भस्मसाद्भूतं दृश्यते भरतर्षभ	059c  
ततः संवर्तको वह्निर्वायुना सह भारत	060a  
लोकमाविशते पूर्वमादित्यैरुपशोषितम्	060c  
ततः स पृथिवीं भित्त्वा समाविश्य रसातलम्	061a  
देवदानवयक्षाणां भयं जनयते महत्	061c  
निर्दहन्नागलोकं च यच्च किञ्चित्क्षिताविह	062a  
अधस्तात्पृथिवीपाल सर्वं नाशयते क्षणात्	062c  
ततो योजनविंशानां सहस्राणि शतानि च	063a  
निर्दहत्यशिवो वायुः स च संवर्तकोऽनलः	063c  
सदेवासुरगन्धर्वं सयक्षोरगराक्षसम्	064a  
ततो दहति दीप्तः स सर्वमेव जगद्विभुः	064c  
ततो गजकुलप्रख्यास्तडिन्मालाविभूषिताः	065a  
उत्तिष्ठन्ति महामेघा नभस्यद्भुतदर्शनाः	065c  
केचिन्नीलोत्पलश्यामाः केचित्कुमुदसन्निभाः	066a  
केचित्किञ्जल्कसङ्काशाः केचित्पीताः पयोधराः	066c  
केचिद्धारिद्रसङ्काशाः काकाण्डकनिभास्तथा	067a  
केचित्कमलपत्राभाः केचिद्धिङ्गुलकप्रभाः	067c  
केचित्पुरवराकाराः केचिद्गजकुलोपमाः	068a  
केचिदञ्जनसङ्काशाः केचिन्मकरसंस्थिताः	068c  
विद्युन्मालापिनद्धाङ्गाः समुत्तिष्ठन्ति वै घनाः	068e  
घोररूपा महाराज घोरस्वननिनादिताः	069a  
ततो जलधराः सर्वे व्याप्नुवन्ति नभस्तलम्	069c  
तैरियं पृथिवी सर्वा सपर्वतवनाकरा	070a  
आपूर्यते महाराज सलिलौघपरिप्लुता	070c  
ततस्ते जलदा घोरा राविणः पुरुषर्षभ	071a  
सर्वतः प्लावयन्त्याशु चोदिताः परमेष्ठिना	071c  
वर्षमाणा महत्तोयं पूरयन्तो वसुन्धराम्	072a  
सुघोरमशिवं रौद्रं नाशयन्ति च पावकम्	072c  
ततो द्वादश वर्षाणि पयोदास्त उपप्लवे	073a  
धाराभिः पूरयन्तो वै चोद्यमाना महात्मना	073c  
ततः समुद्रः स्वां वेलामतिक्रामति भारत	074a  
पर्वताश्च विशीर्यन्ते मही चापि विशीर्यते	074c  
सर्वतः सहसा भ्रान्तास्ते पयोदा नभस्तलम्	075a  
संवेष्टयित्वा नश्यन्ति वायुवेगपराहताः	075c  
ततस्तं मारुतं घोरं स्वयम्भूर्मनुजाधिप	076a  
आदिपद्मालयो देवः पीत्वा स्वपिति भारत	076c  
तस्मिन्नेकार्णवे घोरे नष्टे स्थावरजङ्गमे	077a  
नष्टे देवासुरगणे यक्षराक्षसवर्जिते	077c  
निर्मनुष्ये महीपाल निःश्वापदमहीरुहे	078a  
अनन्तरिक्षे लोकेऽस्मिन्भ्रमाम्येकोऽहमादृतः	078c  
एकार्णवे जले घोरे विचरन्पार्थिवोत्तम	079a  
अपश्यन्सर्वभूतानि वैक्लव्यमगमं परम्	079c  
ततः सुदीर्घं गत्वा तु प्लवमानो नराधिप	080a  
श्रान्तः क्वचिन्न शरणं लभाम्यहमतन्द्रितः	080c  
ततः कदाचित्पश्यामि तस्मिन्सलिलसम्प्लवे	081a  
न्यग्रोधं सुमहान्तं वै विशालं पृथिवीपते	081c  
शाखायां तस्य वृक्षस्य विस्तीर्णायां नराधिप	082a  
पर्यङ्के पृथिवीपाल दिव्यास्तरणसंस्तृते	082c  
उपविष्टं महाराज पूर्णेन्दुसदृशाननम्	083a  
फुल्लपद्मविशालाक्षं बालं पश्यामि भारत	083c  
ततो मे पृथिवीपाल विस्मयः सुमहानभूत्	084a  
कथं त्वयं शिशुः शेते लोके नाशमुपागते	084c  
तपसा चिन्तयंश्चापि तं शिशुं नोपलक्षये	085a  
भूतं भव्यं भविष्यच्च जानन्नपि नराधिप	085c  
अतसीपुष्पवर्णाभः श्रीवत्सकृतलक्षणः	086a  
साक्षाल्लक्ष्म्या इवावासः स तदा प्रतिभाति मे	086c  
ततो मामब्रवीद्बालः स पद्मनिभलोचनः	087a  
श्रीवत्सधारी द्युतिमान्वाक्यं श्रुतिसुखावहम्	087c  
जानामि त्वा परिश्रान्तं तात विश्रामकाङ्क्षिणम्	088a  
मार्कण्डेय इहास्स्व त्वं यावदिच्छसि भार्गव	088c  
अभ्यन्तरं शरीरं मे प्रविश्य मुनिसत्तम	089a  
आस्स्व भो विहितो वासः प्रसादस्ते कृतो मया	089c  
ततो बालेन तेनैवमुक्तस्यासीत्तदा मम	090a  
निर्वेदो जीविते दीर्घे मनुष्यत्वे च भारत	090c  
ततो बालेन तेनास्यं सहसा विवृतं कृतम्	091a  
तस्याहमवशो वक्त्रं दैवयोगात्प्रवेशितः	091c  
ततः प्रविष्टस्तत्कुक्षिं सहसा मनुजाधिप	092a  
सराष्ट्रनगराकीर्णां कृत्स्नां पश्यामि मेदिनीम्	092c  
गङ्गां शतद्रुं सीतां च यमुनामथ कौशिकीम्	093a  
चर्मण्वतीं वेत्रवतीं चन्द्रभागां सरस्वतीम्	093c  
सिन्धुं चैव विपाशां च नदीं गोदावरीमपि	094a  
वस्वोकसारां नलिनीं नर्मदां चैव भारत	094c  
नदीं ताम्रां च वेण्णां च पुण्यतोयां शुभावहाम्	095a  
सुवेणां कृष्णवेणां च इरामां च महानदीम्	095c  
शोणं च पुरुषव्याघ्र विशल्यां कम्पुनामपि	095e  
एताश्चान्याश्च नद्योऽहं पृथिव्यां या नरोत्तम	096a  
परिक्रामन्प्रपश्यामि तस्य कुक्षौ महात्मनः	096c  
ततः समुद्रं पश्यामि यादोगणनिषेवितम्	097a  
रत्नाकरममित्रघ्न निधानं पयसो महत्	097c  
ततः पश्यामि गगनं चन्द्रसूर्यविराजितम्	098a  
जाज्वल्यमानं तेजोभिः पावकार्कसमप्रभैः	098c  
पश्यामि च महीं राजन्काननैरुपशोभिताम्	098e  
यजन्ते हि तदा राजन्ब्राह्मणा बहुभिः सवैः	099a  
क्षत्रियाश्च प्रवर्तन्ते सर्ववर्णानुरञ्जने	099c  
वैश्याः कृषिं यथान्यायं कारयन्ति नराधिप	100a  
शुश्रूषायां च निरता द्विजानां वृषलास्तथा	100c  
ततः परिपतन्राजंस्तस्य कुक्षौ महात्मनः	101a  
हिमवन्तं च पश्यामि हेमकूटं च पर्वतम्	101c  
निषधं चापि पश्यामि श्वेतं च रजताचितम्	102a  
पश्यामि च महीपाल पर्वतं गन्धमादनम्	102c  
मन्दरं मनुजव्याघ्र नीलं चापि महागिरिम्	103a  
पश्यामि च महाराज मेरुं कनकपर्वतम्	103c  
महेन्द्रं चैव पश्यामि विन्ध्यं च गिरिमुत्तमम्	104a  
मलयं चापि पश्यामि पारियात्रं च पर्वतम्	104c  
एते चान्ये च बहवो यावन्तः पृथिवीधराः	105a  
तस्योदरे मया दृष्टाः सर्वरत्नविभूषिताः	105c  
सिंहान्व्याघ्रान्वराहांश्च नागांश्च मनुजाधिप	106a  
पृथिव्यां यानि चान्यानि सत्त्वानि जगतीपते	106c  
तानि सर्वाण्यहं तत्र पश्यन्पर्यचरं तदा	106e  
कुक्षौ तस्य नरव्याघ्र प्रविष्टः सञ्चरन्दिशः	107a  
शक्रादींश्चापि पश्यामि कृत्स्नान्देवगणांस्तथा	107c  
गन्धर्वाप्सरसो यक्षानृषींश्चैव महीपते	108a  
दैत्यदानवसङ्घांश्च कालेयांश्च नराधिप	108c  
सिंहिकातनयांश्चापि ये चान्ये सुरशत्रवः	108e  
यच्च किञ्चिन्मया लोके दृष्टं स्थावरजङ्गमम्	109a  
तदपश्यमहं सर्वं तस्य कुक्षौ महात्मनः	109c  
फलाहारः प्रविचरन्कृत्स्नं जगदिदं तदा	109e  
अन्तः शरीरे तस्याहं वर्षाणामधिकं शतम्	110a  
न च पश्यामि तस्याहमन्तं देहस्य कुत्रचित्	110c  
सततं धावमानश्च चिन्तयानो विशां पते	111a  
आसादयामि नैवान्तं तस्य राजन्महात्मनः	111c  
ततस्तमेव शरणं गतोऽस्मि विधिवत्तदा	112a  
वरेण्यं वरदं देवं मनसा कर्मणैव च	112c  
ततोऽहं सहसा राजन्वायुवेगेन निःसृतः	113a  
महात्मनो मुखात्तस्य विवृतात्पुरुषोत्तम	113c  
ततस्तस्यैव शाखायां न्यग्रोधस्य विशां पते	114a  
आस्ते मनुजशार्दूल कृत्स्नमादाय वै जगत्	114c  
तेनैव बालवेषेण श्रीवत्सकृतलक्षणम्	115a  
आसीनं तं नरव्याघ्र पश्याम्यमिततेजसम्	115c  
ततो मामब्रवीद्वीर स बालः प्रहसन्निव	116a  
श्रीवत्सधारी द्युतिमान्पीतवासा महाद्युतिः	116c  
अपीदानीं शरीरेऽस्मिन्मामके मुनिसत्तम	117a  
उषितस्त्वं सुविश्रान्तो मार्कण्डेय ब्रवीहि मे	117c  
मुहूर्तादथ मे दृष्टिः प्रादुर्भूता पुनर्नवा	118a  
यया निर्मुक्तमात्मानमपश्यं लब्धचेतसम्	118c  
तस्य ताम्रतलौ तात चरणौ सुप्रतिष्ठितौ	119a  
सुजातौ मृदुरक्ताभिरङ्गुलीभिरलङ्कृतौ	119c  
प्रयतेन मया मूर्ध्ना गृहीत्वा ह्यभिवन्दितौ	120a  
दृष्ट्वापरिमितं तस्य प्रभावममितौजसः	120c  
विनयेनाञ्जलिं कृत्वा प्रयत्नेनोपगम्य च	121a  
दृष्टो मया स भूतात्मा देवः कमललोचनः	121c  
तमहं प्राञ्जलिर्भूत्वा नमस्कृत्येदमब्रुवम्	122a  
ज्ञातुमिच्छामि देव त्वां मायां चेमां तवोत्तमाम्	122c  
आस्येनानुप्रविष्टोऽहं शरीरं भगवंस्तव	123a  
दृष्टवानखिलाँल्लोकान्समस्ताञ्जठरे तव	123c  
तव देव शरीरस्था देवदानवराक्षसाः	124a  
यक्षगन्धर्वनागाश्च जगत्स्थावरजङ्गमम्	124c  
त्वत्प्रसादाच्च मे देव स्मृतिर्न परिहीयते	125a  
द्रुतमन्तः शरीरे ते सततं परिधावतः	125c  
इच्छामि पुण्डरीकाक्ष ज्ञातुं त्वाहमनिन्दित	126a  
इह भूत्वा शिशुः साक्षात्किं भवानवतिष्ठते	126c  
पीत्वा जगदिदं विश्वमेतदाख्यातुमर्हसि	126e  
किमर्थं च जगत्सर्वं शरीरस्थं तवानघ	127a  
कियन्तं च त्वया कालमिह स्थेयमरिन्दम	127c  
एतदिच्छामि देवेश श्रोतुं ब्राह्मणकाम्यया	128a  
त्वत्तः कमलपत्राक्ष विस्तरेण यथातथम्	128c  
महद्ध्येतदचिन्त्यं च यदहं दृष्टवान्प्रभो	128e  
इत्युक्तः स मया श्रीमान्देवदेवो महाद्युतिः	129a  
सान्त्वयन्मामिदं वाक्यमुवाच वदतां वरः	129c  
