वैशम्पायन उवाच	001  
स ददर्श हतान्भ्रातॄँल्लोकपालानिव च्युतान्	001a  
युगान्ते समनुप्राप्ते शक्रप्रतिमगौरवान्	001c  
विप्रकीर्णधनुर्बाणं दृष्ट्वा निहतमर्जुनम्	002a  
भीमसेनं यमौ चोभौ निर्विचेष्टान्गतायुषः	002c  
स दीर्घमुष्णं निःश्वस्य शोकबाष्पपरिप्लुतः	003a  
बुद्ध्या विचिन्तयामास वीराः केन निपातिताः	003c  
नैषां शस्त्रप्रहारोऽस्ति पदं नेहास्ति कस्यचित्	004a  
भूतं महदिदं मन्ये भ्रातरो येन मे हताः	004c  
एकाग्रं चिन्तयिष्यामि पीत्वा वेत्स्यामि वा जलम्	004e  
स्यात्तु दुर्योधनेनेदमुपांशुविहितं कृतम्	005a  
गान्धारराजरचितं सततं जिह्मबुद्धिना	005c  
यस्य कार्यमकार्यं वा सममेव भवत्युत	006a  
कस्तस्य विश्वसेद्वीरो दुर्मतेरकृतात्मनः	006c  
अथ वा पुरुषैर्गूढैः प्रयोगोऽयं दुरात्मनः	007a  
भवेदिति महाबाहुर्बहुधा समचिन्तयत्	007c  
तस्यासीन्न विषेणेदमुदकं दूषितं यथा	008a  
मुखवर्णाः प्रसन्ना मे भ्रातॄणामित्यचिन्तयत्	008c  
एकैकशश्चौघबलानिमान्पुरुषसत्तमान्	009a  
कोऽन्यः प्रतिसमासेत कालान्तकयमादृते	009c  
एतेनाध्यवसायेन तत्तोयमवगाढवान्	010a  
गाहमानश्च तत्तोयमन्तरिक्षात्स शुश्रुवे	010c  
यक्ष उवाच	011  
अहं बकः शैवलमत्स्यभक्षो मया नीताः प्रेतवशं तवानुजाः	011a  
त्वं पञ्चमो भविता राजपुत्र न चेत्प्रश्नान्पृच्छतो व्याकरोषि	011c  
मा तात साहसं कार्षीर्मम पूर्वपरिग्रहः	012a  
प्रश्नानुक्त्वा तु कौन्तेय ततः पिब हरस्व च	012c  
युधिष्ठिर उवाच	013  
रुद्राणां वा वसूनां वा मरुतां वा प्रधानभाक्	013a  
पृच्छामि को भवान्देवो नैतच्छकुनिना कृतम्	013c  
हिमवान्पारियात्रश्च विन्ध्यो मलय एव च	014a  
चत्वारः पर्वताः केन पातिता भुवि तेजसा	014c  
अतीव ते महत्कर्म कृतं बलवतां वर	015a  
यन्न देवा न गन्धर्वा नासुरा न च राक्षसाः	015c  
विषहेरन्महायुद्धे कृतं ते तन्महाद्भुतम्	015e  
न ते जानामि यत्कार्यं नाभिजानामि काङ्क्षितम्	016a  
कौतूहलं महज्जातं साध्वसं चागतं मम	016c  
येनास्म्युद्विग्नहृदयः समुत्पन्नशिरोज्वरः	017a  
पृच्छामि भगवंस्तस्मात्को भवानिह तिष्ठति	017c  
यक्ष उवाच	018  
यक्षोऽहमस्मि भद्रं ते नास्मि पक्षी जलेचरः	018a  
मयैते निहताः सर्वे भ्रातरस्ते महौजसः	018c  
वैशम्पायन उवाच	019  
ततस्तामशिवां श्रुत्वा वाचं स परुषाक्षराम्	019a  
यक्षस्य ब्रुवतो राजन्नुपक्रम्य तदा स्थितः	019c  
विरूपाक्षं महाकायं यक्षं तालसमुच्छ्रयम्	020a  
ज्वलनार्कप्रतीकाशमधृष्यं पर्वतोपमम्	020c  
सेतुमाश्रित्य तिष्ठन्तं ददर्श भरतर्षभः	021a  
मेघगम्भीरया वाचा तर्जयन्तं महाबलम्	021c  
यक्ष उवाच	022  
इमे ते भ्रातरो राजन्वार्यमाणा मयासकृत्	022a  
बलात्तोयं जिहीर्षन्तस्ततो वै सूदिता मया	022c  
न पेयमुदकं राजन्प्राणानिह परीप्सता	023a  
पार्थ मा साहसं कार्षीर्मम पूर्वपरिग्रहः	023c  
प्रश्नानुक्त्वा तु कौन्तेय ततः पिब हरस्व च	023e  
युधिष्ठिर उवाच	024  
नैवाहं कामये यक्ष तव पूर्वपरिग्रहम्	024a  
कामं नैतत्प्रशंसन्ति सन्तो हि पुरुषाः सदा	024c  
यदात्मना स्वमात्मानं प्रशंसेत्पुरुषः प्रभो	025a  
यथाप्रज्ञं तु ते प्रश्नान्प्रतिवक्ष्यामि पृच्छ माम्	025c  
यक्ष उवाच	026  
किं स्विदादित्यमुन्नयति के च तस्याभितश्चराः	026a  
कश्चैनमस्तं नयति कस्मिंश्च प्रतितिष्ठति	026c  
युधिष्ठिर उवाच	027  
ब्रह्मादित्यमुन्नयति देवास्तस्याभितश्चराः	027a  
धर्मश्चास्तं नयति च सत्ये च प्रतितिष्ठति	027c  
यक्ष उवाच	028  
केन स्विच्छ्रोत्रियो भवति केन स्विद्विन्दते महत्	028a  
केन द्वितीयवान्भवति राजन्केन च बुद्धिमान्	028c  
युधिष्ठिर उवाच	029  
श्रुतेन श्रोत्रियो भवति तपसा विन्दते महत्	029a  
धृत्या द्वितीयवान्भवति बुद्धिमान्वृद्धसेवया	029c  
यक्ष उवाच	030  
किं ब्राह्मणानां देवत्वं कश्च धर्मः सतामिव	030a  
कश्चैषां मानुषो भावः किमेषामसतामिव	030c  
युधिष्ठिर उवाच	031  
स्वाध्याय एषां देवत्वं तप एषां सतामिव	031a  
मरणं मानुषो भावः परिवादोऽसतामिव	031c  
यक्ष उवाच	032  
किं क्षत्रियाणां देवत्वं कश्च धर्मः सतामिव	032a  
कश्चैषां मानुषो भावः किमेषामसतामिव	032c  
युधिष्ठिर उवाच	033  
इष्वस्त्रमेषां देवत्वं यज्ञ एषां सतामिव	033a  
भयं वै मानुषो भावः परित्यागोऽसतामिव	033c  
यक्ष उवाच	034  
किमेकं यज्ञियं साम किमेकं यज्ञियं यजुः	034a  
का चैका वृश्चते यज्ञं कां यज्ञो नातिवर्तते	034c  
युधिष्ठिर उवाच	035  
प्राणो वै यज्ञियं साम मनो वै यज्ञियं यजुः	035a  
वागेका वृश्चते यज्ञं तां यज्ञो नातिवर्तते	035c  
यक्ष उवाच	036  
किं स्विदापततां श्रेष्ठं किं स्विन्निपततां वरम्	036a  
किं स्वित्प्रतिष्ठमानानां किं स्वित्प्रवदतां वरम्	036c  
युधिष्ठिर उवाच	037  
वर्षमापततां श्रेष्ठं बीजं निपततां वरम्	037a  
गावः प्रतिष्ठमानानां पुत्रः प्रवदतां वरः	037c  
यक्ष उवाच	038  
इन्द्रियार्थाननुभवन्बुद्धिमाँल्लोकपूजितः	038a  
सम्मतः सर्वभूतानामुच्छ्वसन्को न जीवति	038c  
युधिष्ठिर उवाच	039  
देवतातिथिभृत्यानां पितॄणामात्मनश्च यः	039a  
न निर्वपति पञ्चानामुच्छ्वसन्न स जीवति	039c  
यक्ष उवाच	040  
किं स्विद्गुरुतरं भूमेः किं स्विदुच्चतरं च खात्	040a  
किं स्विच्छीघ्रतरं वायोः किं स्विद्बहुतरं नृणाम्	040c  
युधिष्ठिर उवाच	041  
माता गुरुतरा भूमेः पिता उच्चतरश्च खात्	041a  
मनः शीघ्रतरं वायोश्चिन्ता बहुतरी नृणाम्	041c  
यक्ष उवाच	042  
किं स्वित्सुप्तं न निमिषति किं स्विज्जातं न चोपति	042a  
कस्य स्विद्धृदयं नास्ति किं स्विद्वेगेन वर्धते	042c  
युधिष्ठिर उवाच	043  
मत्स्यः सुप्तो न निमिषत्यण्डं जातं न चोपति	043a  
अश्मनो हृदयं नास्ति नदी वेगेन वर्धते	043c  
यक्ष उवाच	044  
किं स्वित्प्रवसतो मित्रं किं स्विन्मित्रं गृहे सतः	044a  
आतुरस्य च किं मित्रं किं स्विन्मित्रं मरिष्यतः	044c  
युधिष्ठिर उवाच	045  
सार्थः प्रवसतो मित्रं भार्या मित्रं गृहे सतः	045a  
आतुरस्य भिषङ्मित्रं दानं मित्रं मरिष्यतः	045c  
यक्ष उवाच	046  
किं स्विदेको विचरति जातः को जायते पुनः	046a  
किं स्विद्धिमस्य भैषज्यं किं स्विदावपनं महत्	046c  
युधिष्ठिर उवाच	047  
सूर्य एको विचरति चन्द्रमा जायते पुनः	047a  
अग्निर्हिमस्य भैषज्यं भूमिरावपनं महत्	047c  
यक्ष उवाच	048  
किं स्विदेकपदं धर्म्यं किं स्विदेकपदं यशः	048a  
किं स्विदेकपदं स्वर्ग्यं किं स्विदेकपदं सुखम्	048c  
युधिष्ठिर उवाच	049  
दाक्ष्यमेकपदं धर्म्यं दानमेकपदं यशः	049a  
सत्यमेकपदं स्वर्ग्यं शीलमेकपदं सुखम्	049c  
यक्ष उवाच	050  
किं स्विदात्मा मनुष्यस्य किं स्विद्दैवकृतः सखा	050a  
उपजीवनं किं स्विदस्य किं स्विदस्य परायणम्	050c  
युधिष्ठिर उवाच	051  
पुत्र आत्मा मनुष्यस्य भार्या दैवकृतः सखा	051a  
उपजीवनं च पर्जन्यो दानमस्य परायणम्	051c  
यक्ष उवाच	052  
धन्यानामुत्तमं किं स्विद्धनानां किं स्विदुत्तमम्	052a  
लाभानामुत्तमं किं स्वित्किं सुखानां तथोत्तमम्	052c  
युधिष्ठिर उवाच	053  
धन्यानामुत्तमं दाक्ष्यं धनानामुत्तमं श्रुतम्	053a  
लाभानां श्रेष्ठमारोग्यं सुखानां तुष्टिरुत्तमा	053c  
यक्ष उवाच	054  
कश्च धर्मः परो लोके कश्च धर्मः सदाफलः	054a  
किं नियम्य न शोचन्ति कैश्च सन्धिर्न जीर्यते	054c  
युधिष्ठिर उवाच	055  
आनृशंस्यं परो धर्मस्त्रयीधर्मः सदाफलः	055a  
मनो यम्य न शोचन्ति सद्भिः सन्धिर्न जीर्यते	055c  
यक्ष उवाच	056  
किं नु हित्वा प्रियो भवति किं नु हित्वा न शोचति	056a  
किं नु हित्वार्थवान्भवति किं नु हित्वा सुखी भवेत्	056c  
युधिष्ठिर उवाच	057  
मानं हित्वा प्रियो भवति क्रोधं हित्वा न शोचति	057a  
कामं हित्वार्थवान्भवति लोभं हित्वा सुखी भवेत्	057c  
यक्ष उवाच	058  
मृतः कथं स्यात्पुरुषः कथं राष्ट्रं मृतं भवेत्	058a  
श्राद्धं मृतं कथं च स्यात्कथं यज्ञो मृतो भवेत्	058c  
युधिष्ठिर उवाच	059  
मृतो दरिद्रः पुरुषो मृतं राष्ट्रमराजकम्	059a  
मृतमश्रोत्रियं श्राद्धं मृतो यज्ञस्त्वदक्षिणः	059c  
यक्ष उवाच	060  
का दिक्किमुदकं प्रोक्तं किमन्नं पार्थ किं विषम्	060a  
श्राद्धस्य कालमाख्याहि ततः पिब हरस्व च	060c  
युधिष्ठिर उवाच	061  
सन्तो दिग्जलमाकाशं गौरन्नं प्रार्थना विषम्	061a  
श्राद्धस्य ब्राह्मणः कालः कथं वा यक्ष मन्यसे	061c  
यक्ष उवाच	062  
व्याख्याता मे त्वया प्रश्ना याथातथ्यं परन्तप	062a  
पुरुषं त्विदानीमाख्याहि यश्च सर्वधनी नरः	062c  
युधिष्ठिर उवाच	063  
दिवं स्पृशति भूमिं च शब्दः पुण्यस्य कर्मणः	063a  
यावत्स शब्दो भवति तावत्पुरुष उच्यते	063c  
तुल्ये प्रियाप्रिये यस्य सुखदुःखे तथैव च	064a  
अतीतानागते चोभे स वै सर्वधनी नरः	064c  
यक्ष उवाच	065  
व्याख्यातः पुरुषो राजन्यश्च सर्वधनी नरः	065a  
तस्मात्तवैको भ्रातॄणां यमिच्छसि स जीवतु	065c  
युधिष्ठिर उवाच	066  
श्यामो य एष रक्ताक्षो बृहच्छाल इवोद्गतः	066a  
व्यूढोरस्को महाबाहुर्नकुलो यक्ष जीवतु	066c  
यक्ष उवाच	067  
प्रियस्ते भीमसेनोऽयमर्जुनो वः परायणम्	067a  
स कस्मान्नकुलं राजन्सापत्नं जीवमिच्छसि	067c  
यस्य नागसहस्रेण दशसङ्ख्येन वै बलम्	068a  
तुल्यं तं भीममुत्सृज्य नकुलं जीवमिच्छसि	068c  
तथैनं मनुजाः प्राहुर्भीमसेनं प्रियं तव	069a  
अथ केनानुभावेन सापत्नं जीवमिच्छसि	069c  
यस्य बाहुबलं सर्वे पाण्डवाः समुपाश्रिताः	070a  
अर्जुनं तमपाहाय नकुलं जीवमिच्छसि	070c  
युधिष्ठिर उवाच	071  
आनृशंस्यं परो धर्मः परमार्थाच्च मे मतम्	071a  
आनृशंस्यं चिकीर्षामि नकुलो यक्ष जीवतु	071c  
धर्मशीलः सदा राजा इति मां मानवा विदुः	072a  
स्वधर्मान्न चलिष्यामि नकुलो यक्ष जीवतु	072c  
यथा कुन्ती तथा माद्री विशेषो नास्ति मे तयोः	073a  
मातृभ्यां सममिच्छामि नकुलो यक्ष जीवतु	073c  
यक्ष उवाच	074  
यस्य तेऽर्थाच्च कामाच्च आनृशंस्यं परं मतम्	074a  
तस्मात्ते भ्रातरः सर्वे जीवन्तु भरतर्षभ	074c  
