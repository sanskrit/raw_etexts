धृतराष्ट्र उवाच	001  
विदितं भवतामेतद्यथा वृत्तः कुरुक्षयः	001a  
ममापराधात्तत्सर्वमिति ज्ञेयं तु कौरवाः	001c  
योऽहं दुष्टमतिं मूढं ज्ञातीनां भयवर्धनम्	002a  
दुर्योधनं कौरवाणामाधिपत्येऽभ्यषेचयम्	002c  
यच्चाहं वासुदेवस्य वाक्यं नाश्रौषमर्थवत्	003a  
वध्यतां साध्वयं पापः सामात्य इति दुर्मतिः	003c  
पुत्रस्नेहाभिभूतश्च हितमुक्तो मनीषिभिः	004a  
विदुरेणाथ भीष्मेण द्रोणेन च कृपेण च	004c  
पदे पदे भगवता व्यासेन च महात्मना	005a  
सञ्जयेनाथ गान्धार्या तदिदं तप्यतेऽद्य माम्	005c  
यच्चाहं पाण्डुपुत्रेण गुणवत्सु महात्मसु	006a  
न दत्तवाञ्श्रियं दीप्तां पितृपैतामहीमिमाम्	006c  
विनाशं पश्यमानो हि सर्वराज्ञां गदाग्रजः	007a  
एतच्छ्रेयः स परमममन्यत जनार्दनः	007c  
सोऽहमेतान्यलीकानि निवृत्तान्यात्मनः सदा	008a  
हृदये शल्यभूतानि धारयामि सहस्रशः	008c  
विशेषतस्तु दह्यामि वर्षं पञ्चदशं हि वै	009a  
अस्य पापस्य शुद्ध्यर्थं नियतोऽस्मि सुदुर्मतिः	009c  
चतुर्थे नियते काले कदाचिदपि चाष्टमे	010a  
तृष्णाविनयनं भुञ्जे गान्धारी वेद तन्मम	010c  
करोत्याहारमिति मां सर्वः परिजनः सदा	011a  
युधिष्ठिरभयाद्वेत्ति भृशं तप्यति पाण्डवः	011c  
भूमौ शये जप्यपरो दर्भेष्वजिनसंवृतः	012a  
नियमव्यपदेशेन गान्धारी च यशस्विनी	012c  
हतं पुत्रशतं शूरं सङ्ग्रामेष्वपलायिनम्	013a  
नानुतप्यामि तच्चाहं क्षत्रधर्मं हि तं विदुः	013c  
इत्युक्त्वा धर्मराजानमभ्यभाषत कौरवः	013e  
भद्रं ते यादवीमातर्वाक्यं चेदं निबोध मे	014a  
सुखमस्म्युषितः पुत्र त्वया सुपरिपालितः	014c  
महादानानि दत्तानि श्राद्धानि च पुनः पुनः	015a  
प्रकृष्टं मे वयः पुत्र पुण्यं चीर्णं यथाबलम्	015c  
गान्धारी हतपुत्रेयं धैर्येणोदीक्षते च माम्	015e  
द्रौपद्या ह्यपकर्तारस्तव चैश्वर्यहारिणः	016a  
समतीता नृशंसास्ते धर्मेण निहता युधि	016c  
न तेषु प्रतिकर्तव्यं पश्यामि कुरुनन्दन	017a  
सर्वे शस्त्रजिताँल्लोकान्गतास्तेऽभिमुखं हताः	017c  
आत्मनस्तु हितं मुख्यं प्रतिकर्तव्यमद्य मे	018a  
गान्धार्याश्चैव राजेन्द्र तदनुज्ञातुमर्हसि	018c  
त्वं हि धर्मभृतां श्रेष्ठः सततं धर्मवत्सलः	019a  
राजा गुरुः प्राणभृतां तस्मादेतद्ब्रवीम्यहम्	019c  
अनुज्ञातस्त्वया वीर संश्रयेयं वनान्यहम्	020a  
चीरवल्कलभृद्राजन्गान्धार्या सहितोऽनया	020c  
तवाशिषः प्रयुञ्जानो भविष्यामि वनेचरः	020e  
उचितं नः कुले तात सर्वेषां भरतर्षभ	021a  
पुत्रेष्वैश्वर्यमाधाय वयसोऽन्ते वनं नृप	021c  
तत्राहं वायुभक्षो वा निराहारोऽपि वा वसन्	022a  
पत्न्या सहानया वीर चरिष्यामि तपः परम्	022c  
त्वं चापि फलभाक्तात तपसः पार्थिवो ह्यसि	023a  
फलभाजो हि राजानः कल्याणस्येतरस्य वा	023c  
