दुर्योधन उवाच	001  
दायं तु तस्मै विविधं शृणु मे गदतोऽनघ	001a  
यज्ञार्थं राजभिर्दत्तं महान्तं धनसञ्चयम्	001c  
मेरुमन्दरयोर्मध्ये शैलोदामभितो नदीम्	002a  
ये ते कीचकवेणूनां छायां रम्यामुपासते	002c  
खशा एकाशनाज्योहाः प्रदरा दीर्घवेणवः	003a  
पशुपाश्च कुणिन्दाश्च तङ्गणाः परतङ्गणाः	003c  
ते वै पिपीलिकं नाम वरदत्तं पिपीलिकैः	004a  
जातरूपं द्रोणमेयमहार्षुः पुञ्जशो नृपाः	004c  
कृष्णाँल्ललामांश्चमराञ्शुक्लांश्चान्याञ्शशिप्रभान्	005a  
हिमवत्पुष्पजं चैव स्वादु क्षौद्रं तथा बहु	005c  
उत्तरेभ्यः कुरुभ्यश्चाप्यपोढं माल्यमम्बुभिः	006a  
उत्तरादपि कैलासादोषधीः सुमहाबलाः	006c  
पार्वतीया बलिं चान्यमाहृत्य प्रणताः स्थिताः	007a  
अजातशत्रोर्नृपतेर्द्वारि तिष्ठन्ति वारिताः	007c  
ये परार्धे हिमवतः सूर्योदयगिरौ नृपाः	008a  
वारिषेणसमुद्रान्ते लोहित्यमभितश्च ये	008c  
फलमूलाशना ये च किराताश्चर्मवाससः	008e  
चन्दनागुरुकाष्ठानां भारान्कालीयकस्य च	009a  
चर्मरत्नसुवर्णानां गन्धानां चैव राशयः	009c  
कैरातिकानामयुतं दासीनां च विशां पते	010a  
आहृत्य रमणीयार्थान्दूरजान्मृगपक्षिणः	010c  
निचितं पर्वतेभ्यश्च हिरण्यं भूरिवर्चसम्	011a  
बलिं च कृत्स्नमादाय द्वारि तिष्ठन्ति वारिताः	011c  
कायव्या दरदा दार्वाः शूरा वैयमकास्तथा	012a  
औदुम्बरा दुर्विभागाः पारदा बाह्लिकैः सह	012c  
काश्मीराः कुन्दमानाश्च पौरका हंसकायनाः	013a  
शिबित्रिगर्तयौधेया राजन्या मद्रकेकयाः	013c  
अम्बष्ठाः कौकुरास्तार्क्ष्या वस्त्रपाः पह्लवैः सह	014a  
वसातयः समौलेयाः सह क्षुद्रकमालवैः	014c  
शौण्डिकाः कुक्कुराश्चैव शकाश्चैव विशां पते	015a  
अङ्गा वङ्गाश्च पुण्ड्राश्च शानवत्या गयास्तथा	015c  
सुजातयः श्रेणिमन्तः श्रेयांसः शस्त्रपाणयः	016a  
आहार्षुः क्षत्रिया वित्तं शतशोऽजातशत्रवे	016c  
वङ्गाः कलिङ्गपतयस्ताम्रलिप्ताः सपुण्ड्रकाः	017a  
दुकूलं कौशिकं चैव पत्रोर्णं प्रावरानपि	017c  
तत्र स्म द्वारपालैस्ते प्रोच्यन्ते राजशासनात्	018a  
कृतकाराः सुबलयस्ततो द्वारमवाप्स्यथ	018c  
ईषादन्तान्हेमकक्षान्पद्मवर्णान्कुथावृतान्	019a  
शैलाभान्नित्यमत्तांश्च अभितः काम्यकं सरः	019c  
दत्त्वैकैको दशशतान्कुञ्जरान्कवचावृतान्	020a  
क्षमावतः कुलीनांश्च द्वारेण प्राविशंस्ततः	020c  
एते चान्ये च बहवो गणा दिग्भ्यः समागताः	021a  
अन्यैश्चोपाहृतान्यत्र रत्नानीह महात्मभिः	021c  
राजा चित्ररथो नाम गन्धर्वो वासवानुगः	022a  
शतानि चत्वार्यददद्धयानां वातरंहसाम्	022c  
तुम्बुरुस्तु प्रमुदितो गन्धर्वो वाजिनां शतम्	023a  
आम्रपत्रसवर्णानामददद्धेममालिनाम्	023c  
कृती तु राजा कौरव्य शूकराणां विशां पते	024a  
अददद्गजरत्नानां शतानि सुबहून्यपि	024c  
विराटेन तु मत्स्येन बल्यर्थं हेममालिनाम्	025a  
कुञ्जराणां सहस्रे द्वे मत्तानां समुपाहृते	025c  
पांशुराष्ट्राद्वसुदानो राजा षड्विंशतिं गजान्	026a  
अश्वानां च सहस्रे द्वे राजन्काञ्चनमालिनाम्	026c  
जवसत्त्वोपपन्नानां वयःस्थानां नराधिप	027a  
बलिं च कृत्स्नमादाय पाण्डवेभ्यो न्यवेदयत्	027c  
यज्ञसेनेन दासीनां सहस्राणि चतुर्दश	028a  
दासानामयुतं चैव सदाराणां विशां पते	028c  
गजयुक्ता महाराज रथाः षड्विंशतिस्तथा	029a  
राज्यं च कृत्स्नं पार्थेभ्यो यज्ञार्थं वै निवेदितम्	029c  
समुद्रसारं वैडूर्यं मुक्ताः शङ्खांस्तथैव च	030a  
शतशश्च कुथांस्तत्र सिंहलाः समुपाहरन्	030c  
संवृता मणिचीरैस्तु श्यामास्ताम्रान्तलोचनाः	031a  
तान्गृहीत्वा नरास्तत्र द्वारि तिष्ठन्ति वारिताः	031c  
प्रीत्यर्थं ब्राह्मणाश्चैव क्षत्रियाश्च विनिर्जिताः	032a  
उपाजह्रुर्विशश्चैव शूद्राः शुश्रूषवोऽपि च	032c  
प्रीत्या च बहुमानाच्च अभ्यगच्छन्युधिष्ठिरम्	032e  
सर्वे म्लेच्छाः सर्ववर्णा आदिमध्यान्तजास्तथा	033a  
नानादेशसमुत्थैश्च नानाजातिभिरागतैः	033c  
पर्यस्त इव लोकोऽयं युधिष्ठिरनिवेशने	033e  
उच्चावचानुपग्राहान्राजभिः प्रहितान्बहून्	034a  
शत्रूणां पश्यतो दुःखान्मुमूर्षा मेऽद्य जायते	034c  
भृत्यास्तु ये पाण्डवानां तांस्ते वक्ष्यामि भारत	035a  
येषामामं च पक्वं च संविधत्ते युधिष्ठिरः	035c  
अयुतं त्रीणि पद्मानि गजारोहाः ससादिनः	036a  
रथानामर्बुदं चापि पादाता बहवस्तथा	036c  
प्रमीयमाणमारब्धं पच्यमानं तथैव च	037a  
विसृज्यमानं चान्यत्र पुण्याहस्वन एव च	037c  
नाभुक्तवन्तं नाहृष्टं नासुभिक्षं कथञ्चन	038a  
अपश्यं सर्ववर्णानां युधिष्ठिरनिवेशने	038c  
अष्टाशीतिसहस्राणि स्नातका गृहमेधिनः	039a  
त्रिंशद्दासीक एकैको यान्बिभर्ति युधिष्ठिरः	039c  
सुप्रीताः परितुष्टाश्च तेऽप्याशंसन्त्यरिक्षयम्	039e  
दशान्यानि सहस्राणि यतीनामूर्ध्वरेतसाम्	040a  
भुञ्जते रुक्मपात्रीषु युधिष्ठिरनिवेशने	040c  
भुक्ताभुक्तं कृताकृतं सर्वमाकुब्जवामनम्	041a  
अभुञ्जाना याज्ञसेनी प्रत्यवैक्षद्विशां पते	041c  
द्वौ करं न प्रयच्छेतां कुन्तीपुत्राय भारत	042a  
वैवाहिकेन पाञ्चालाः सख्येनान्धकवृष्णयः	042c  
