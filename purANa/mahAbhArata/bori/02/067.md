वैशम्पायन उवाच	001  
ततो व्यध्वगतं पार्थं प्रातिकामी युधिष्ठिरम्	001a  
उवाच वचनाद्राज्ञो धृतराष्ट्रस्य धीमतः	001c  
उपस्तीर्णा सभा राजन्नक्षानुप्त्वा युधिष्ठिर	002a  
एहि पाण्डव दीव्येति पिता त्वामाह भारत	002c  
युधिष्ठिर उवाच	003  
धातुर्नियोगाद्भूतानि प्राप्नुवन्ति शुभाशुभम्	003a  
न निवृत्तिस्तयोरस्ति देवितव्यं पुनर्यदि	003c  
अक्षद्यूते समाह्वानं नियोगात्स्थविरस्य च	004a  
जानन्नपि क्षयकरं नातिक्रमितुमुत्सहे	004c  
वैशम्पायन उवाच	005  
इति ब्रुवन्निववृते भ्रातृभिः सह पाण्डवः	005a  
जानंश्च शकुनेर्मायां पार्थो द्यूतमियात्पुनः	005c  
विविशुस्ते सभां तां तु पुनरेव महारथाः	006a  
व्यथयन्ति स्म चेतांसि सुहृदां भरतर्षभाः	006c  
ययोपजोषमासीनाः पुनर्द्यूतप्रवृत्तये	007a  
सर्वलोकविनाशाय दैवेनोपनिपीडिताः	007c  
शकुनिरुवाच	008  
अमुञ्चत्स्थविरो यद्वो धनं पूजितमेव तत्	008a  
महाधनं ग्लहं त्वेकं शृणु मे भरतर्षभ	008c  
वयं द्वादश वर्षाणि युष्माभिर्द्यूतनिर्जिताः	009a  
प्रविशेम महारण्यं रौरवाजिनवाससः	009c  
त्रयोदशं च सजने अज्ञाताः परिवत्सरम्	010a  
ज्ञाताश्च पुनरन्यानि वने वर्षाणि द्वादश	010c  
अस्माभिर्वा जिता यूयं वने वर्षाणि द्वादश	011a  
वसध्वं कृष्णया सार्धमजिनैः प्रतिवासिताः	011c  
त्रयोदशे च निर्वृत्ते पुनरेव यथोचितम्	012a  
स्वराज्यं प्रतिपत्तव्यमितरैरथ वेतरैः	012c  
अनेन व्यवसायेन सहास्माभिर्युधिष्ठिर	013a  
अक्षानुप्त्वा पुनर्द्यूतमेहि दीव्यस्व भारत	013c  
सभासद ऊचुः	014  
अहो धिग्बान्धवा नैनं बोधयन्ति महद्भयम्	014a  
बुद्ध्या बोध्यं न बुध्यन्ते स्वयं च भरतर्षभाः	014c  
वैशम्पायन उवाच	015  
जनप्रवादान्सुबहूनिति शृण्वन्नराधिपः	015a  
ह्रिया च धर्मसङ्गाच्च पार्थो द्यूतमियात्पुनः	015c  
जानन्नपि महाबुद्धिः पुनर्द्यूतमवर्तयत्	016a  
अप्ययं न विनाशः स्यात्कुरूणामिति चिन्तयन्	016c  
युधिष्ठिर उवाच	017  
कथं वै मद्विधो राजा स्वधर्ममनुपालयन्	017a  
आहूतो विनिवर्तेत दीव्यामि शकुने त्वया	017c  
शकुनिरुवाच	018  
गवाश्वं बहुधेनूकमपर्यन्तमजाविकम्	018a  
गजाः कोशो हिरण्यं च दासीदासं च सर्वशः	018c  
एष नो ग्लह एवैको वनवासाय पाण्डवाः	019a  
यूयं वयं वा विजिता वसेम वनमाश्रिताः	019c  
अनेन व्यवसायेन दीव्याम भरतर्षभ	020a  
समुत्क्षेपेण चैकेन वनवासाय भारत	020c  
वैशम्पायन उवाच	021  
प्रतिजग्राह तं पार्थो ग्लहं जग्राह सौबलः	021a  
जितमित्येव शकुनिर्युधिष्ठिरमभाषत	021c  
