कर्ण उवाच	001  
या नः श्रुता मनुष्येषु स्त्रियो रूपेण सम्मताः	001a  
तासामेतादृशं कर्म न कस्याञ्चन शुश्रुमः	001c  
क्रोधाविष्टेषु पार्थेषु धार्तराष्ट्रेषु चाप्यति	002a  
द्रौपदी पाण्डुपुत्राणां कृष्णा शान्तिरिहाभवत्	002c  
अप्लवेऽम्भसि मग्नानामप्रतिष्ठे निमज्जताम्	003a  
पाञ्चाली पाण्डुपुत्राणां नौरेषा पारगाभवत्	003c  
वैशम्पायन उवाच	004  
तद्वै श्रुत्वा भीमसेनः कुरुमध्येऽत्यमर्षणः	004a  
स्त्री गतिः पाण्डुपुत्राणामित्युवाच सुदुर्मनाः	004c  
त्रीणि ज्योतींषि पुरुष इति वै देवलोऽब्रवीत्	005a  
अपत्यं कर्म विद्या च यतः सृष्टाः प्रजास्ततः	005c  
अमेध्ये वै गतप्राणे शून्ये ज्ञातिभिरुज्झिते	006a  
देहे त्रितयमेवैतत्पुरुषस्योपजायते	006c  
तन्नो ज्योतिरभिहतं दाराणामभिमर्शनात्	007a  
धनञ्जय कथं स्वित्स्यादपत्यमभिमृष्टजम्	007c  
अर्जुन उवाच	008  
न चैवोक्ता न चानुक्ता हीनतः परुषा गिरः	008a  
भारताः प्रतिजल्पन्ति सदा तूत्तमपूरुषाः	008c  
स्मरन्ति सुकृतान्येव न वैराणि कृतानि च	009a  
सन्तः प्रतिविजानन्तो लब्ध्वा प्रत्ययमात्मनः	009c  
भीम उवाच	010  
इहैवैतांस्तुरा सर्वान्हन्मि शत्रून्समागतान्	010a  
अथ निष्क्रम्य राजेन्द्र समूलान्कृन्धि भारत	010c  
किं नो विवदितेनेह किं नः क्लेशेन भारत	011a  
अद्यैवैतान्निहन्मीह प्रशाधि वसुधामिमाम्	011c  
वैशम्पायन उवाच	012  
इत्युक्त्वा भीमसेनस्तु कनिष्ठैर्भ्रातृभिर्वृतः	012a  
मृगमध्ये यथा सिंहो मुहुः परिघमैक्षत	012c  
सान्त्व्यमानो वीज्यमानः पार्थेनाक्लिष्टकर्मणा	013a  
स्विद्यते च महाबाहुरन्तर्दाहेन वीर्यवान्	013c  
क्रुद्धस्य तस्य स्रोतोभ्यः कर्णादिभ्यो नराधिप	014a  
सधूमः सस्फुलिङ्गार्चिः पावकः समजायत	014c  
भ्रुकुटीपुटदुष्प्रेक्ष्यमभवत्तस्य तन्मुखम्	015a  
युगान्तकाले सम्प्राप्ते कृतान्तस्येव रूपिणः	015c  
युधिष्ठिरस्तमावार्य बाहुना बाहुशालिनम्	016a  
मैवमित्यब्रवीच्चैनं जोषमास्स्वेति भारत	016c  
निवार्य तं महाबाहुं कोपसंरक्तलोचनम्	017a  
पितरं समुपातिष्ठद्धृतराष्ट्रं कृताञ्जलिः	017c  
