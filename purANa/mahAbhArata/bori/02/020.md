जरासन्ध उवाच	001  
न स्मरेयं कदा वैरं कृतं युष्माभिरित्युत	001a  
चिन्तयंश्च न पश्यामि भवतां प्रति वैकृतम्	001c  
वैकृते चासति कथं मन्यध्वं मामनागसम्	002a  
अरिं विब्रूत तद्विप्राः सतां समय एष हि	002c  
अथ धर्मोपघाताद्धि मनः समुपतप्यते	003a  
योऽनागसि प्रसृजति क्षत्रियोऽपि न संशयः	003c  
अतोऽन्यथाचरँल्लोके धर्मज्ञः सन्महाव्रतः	004a  
वृजिनां गतिमाप्नोति श्रेयसोऽप्युपहन्ति च	004c  
त्रैलोक्ये क्षत्रधर्माद्धि श्रेयांसं साधुचारिणाम्	005a  
अनागसं प्रजानानाः प्रमादादिव जल्पथ	005c  
006    वासुदेव उवाच
कुलकार्यं महाराज कश्चिदेकः कुलोद्वहः	006a  
वहते तन्नियोगाद्वै वयमभ्युत्थितास्त्रयः	006c  
त्वया चोपहृता राजन्क्षत्रिया लोकवासिनः	007a  
तदागः क्रूरमुत्पाद्य मन्यसे किं त्वनागसम्	007c  
राजा राज्ञः कथं साधून्हिंस्यान्नृपतिसत्तम	008a  
तद्राज्ञः सन्निगृह्य त्वं रुद्रायोपजिहीर्षसि	008c  
अस्मांस्तदेनो गच्छेत त्वया बार्हद्रथे कृतम्	009a  
वयं हि शक्ता धर्मस्य रक्षणे धर्मचारिणः	009c  
मनुष्याणां समालम्भो न च दृष्टः कदाचन	010a  
स कथं मानुषैर्देवं यष्टुमिच्छसि शङ्करम्	010c  
सवर्णो हि सवर्णानां पशुसञ्ज्ञां करिष्यति	011a  
कोऽन्य एवं यथा हि त्वं जरासन्ध वृथामतिः	011c  
ते त्वां ज्ञातिक्षयकरं वयमार्तानुसारिणः	012a  
ज्ञातिवृद्धिनिमित्तार्थं विनियन्तुमिहागताः	012c  
नास्ति लोके पुमानन्यः क्षत्रियेष्विति चैव यत्	013a  
मन्यसे स च ते राजन्सुमहान्बुद्धिविप्लवः	013c  
को हि जानन्नभिजनमात्मनः क्षत्रियो नृप	014a  
नाविशेत्स्वर्गमतुलं रणानन्तरमव्ययम्	014c  
स्वर्गं ह्येव समास्थाय रणयज्ञेषु दीक्षिताः	015a  
यजन्ते क्षत्रिया लोकांस्तद्विद्धि मगधाधिप	015c  
स्वर्गयोनिर्जयो राजन्स्वर्गयोनिर्महद्यशः	016a  
स्वर्गयोनिस्तपो युद्धे मार्गः सोऽव्यभिचारवान्	016c  
एष ह्यैन्द्रो वैजयन्तो गुणो नित्यं समाहितः	017a  
येनासुरान्पराजित्य जगत्पाति शतक्रतुः	017c  
स्वर्गमास्थाय कस्य स्याद्विग्रहित्वं यथा तव	018a  
मागधैर्विपुलैः सैन्यैर्बाहुल्यबलदर्पितैः	018c  
मावमंस्थाः परान्राजन्नास्ति वीर्यं नरे नरे	019a  
समं तेजस्त्वया चैव केवलं मनुजेश्वर	019c  
यावदेव न सम्बुद्धं तावदेव भवेत्तव	020a  
विषह्यमेतदस्माकमतो राजन्ब्रवीमि ते	020c  
जहि त्वं सदृशेष्वेव मानं दर्पं च मागध	021a  
मा गमः ससुतामात्यः सबलश्च यमक्षयम्	021c  
दम्भोद्भवः कार्तवीर्य उत्तरश्च बृहद्रथः	022a  
श्रेयसो ह्यवमन्येह विनेशुः सबला नृपाः	022c  
मुमुक्षमाणास्त्वत्तश्च न वयं ब्राह्मणब्रुवाः	023a  
शौरिरस्मि हृषीकेशो नृवीरौ पाण्डवाविमौ	023c  
त्वामाह्वयामहे राजन्स्थिरो युध्यस्व मागध	024a  
मुञ्च वा नृपतीन्सर्वान्मा गमस्त्वं यमक्षयम्	024c  
025    जरासन्ध उवाच
नाजितान्वै नरपतीनहमादद्मि कांश्चन	025a  
जितः कः पर्यवस्थाता कोऽत्र यो न मया जितः	025c  
क्षत्रियस्यैतदेवाहुर्धर्म्यं कृष्णोपजीवनम्	026a  
विक्रम्य वशमानीय कामतो यत्समाचरेत्	026c  
देवतार्थमुपाकृत्य राज्ञः कृष्ण कथं भयात्	027a  
अहमद्य विमुञ्चेयं क्षात्रं व्रतमनुस्मरन्	027c  
सैन्यं सैन्येन व्यूढेन एक एकेन वा पुनः	028a  
द्वाभ्यां त्रिभिर्वा योत्स्येऽहं युगपत्पृथगेव वा	028c  
029    वैशम्पायन उवाच
एवमुक्त्वा जरासन्धः सहदेवाभिषेचनम्	029a  
आज्ञापयत्तदा राजा युयुत्सुर्भीमकर्मभिः	029c  
स तु सेनापती राजा सस्मार भरतर्षभ	030a  
कौशिकं चित्रसेनं च तस्मिन्युद्ध उपस्थिते	030c  
ययोस्ते नामनी लोके हंसेति डिभकेति च	031a  
पूर्वं सङ्कथिते पुम्भिर्नृलोके लोकसत्कृते	031c  
तं तु राजन्विभुः शौरी राजानं बलिनां वरम्	032a  
स्मृत्वा पुरुषशार्दूल शार्दूलसमविक्रमम्	032c  
सत्यसन्धो जरासन्धं भुवि भीमपराक्रमम्	033a  
भागमन्यस्य निर्दिष्टं वध्यं भूमिभृदच्युतः	033c  
नात्मनात्मवतां मुख्य इयेष मधुसूदनः	034a  
ब्रह्मणोऽऽज्ञां पुरस्कृत्य हन्तुं हलधरानुजः	034c  
