001	वैशम्पायन उवाच
001a	पितामहं गुरुं चैव प्रत्युद्गम्य युधिष्ठिरः
001c	अभिवाद्य ततो राजन्निदं वचनमब्रवीत्
001e	भीष्मं द्रोणं कृपं द्रौणिं दुर्योधनविविंशती
002a	अस्मिन्यज्ञे भवन्तो मामनुगृह्णन्तु सर्वशः
002c	इदं वः स्वमहं चैव यदिहास्ति धनं मम
002e	प्रीणयन्तु भवन्तो मां यथेष्टमनियन्त्रिताः
003a	एवमुक्त्वा स तान्सर्वान्दीक्षितः पाण्डवाग्रजः
003c	युयोज ह यथायोगमधिकारेष्वनन्तरम्
004a	भक्ष्यभोज्याधिकारेषु दुःशासनमयोजयत्
004c	परिग्रहे ब्राह्मणानामश्वत्थामानमुक्तवान्
005a	राज्ञां तु प्रतिपूजार्थं सञ्जयं सन्न्ययोजयत्
005c	कृताकृतपरिज्ञाने भीष्मद्रोणौ महामती
006a	हिरण्यस्य सुवर्णस्य रत्नानां चान्ववेक्षणे
006c	दक्षिणानां च वै दाने कृपं राजा न्ययोजयत्
006e	तथान्यान्पुरुषव्याघ्रांस्तस्मिंस्तस्मिन्न्ययोजयत्
007a	बाह्लिको धृतराष्ट्रश्च सोमदत्तो जयद्रथः
007c	नकुलेन समानीताः स्वामिवत्तत्र रेमिरे
008a	क्षत्ता व्ययकरस्त्वासीद्विदुरः सर्वधर्मवित्
008c	दुर्योधनस्त्वर्हणानि प्रतिजग्राह सर्वशः
009a	सर्वलोकः समावृत्तः पिप्रीषुः फलमुत्तमम्
009c	द्रष्टुकामः सभां चैव धर्मराजं च पाण्डवम्
010a	न कश्चिदाहरत्तत्र सहस्रावरमर्हणम्
010c	रत्नैश्च बहुभिस्तत्र धर्मराजमवर्धयन्
011a	कथं नु मम कौरव्यो रत्नदानैः समाप्नुयात्
011c	यज्ञमित्येव राजानः स्पर्धमाना ददुर्धनम्
012a	भवनैः सविमानाग्रैः सोदर्कैर्बलसंवृतैः
012c	लोकराजविमानैश्च ब्राह्मणावसथैः सह
013a	कृतैरावसथैर्दिव्यैर्विमानप्रतिमैस्तथा
013c	विचित्रै रत्नवद्भिश्च ऋद्ध्या परमया युतैः
014a	राजभिश्च समावृत्तैरतीवश्रीसमृद्धिभिः
014c	अशोभत सदो राजन्कौन्तेयस्य महात्मनः
015a	ऋद्ध्या च वरुणं देवं स्पर्धमानो युधिष्ठिरः
015c	षडग्निनाथ यज्ञेन सोऽयजद्दक्षिणावता
015e	सर्वाञ्जनान्सर्वकामैः समृद्धैः समतर्पयत्
016a	अन्नवान्बहुभक्ष्यश्च भुक्तवज्जनसंवृतः
016c	रत्नोपहारकर्मण्यो बभूव स समागमः
017a	इडाज्यहोमाहुतिभिर्मन्त्रशिक्षासमन्वितैः
017c	तस्मिन्हि ततृपुर्देवास्तते यज्ञे महर्षिभिः
018a	यथा देवास्तथा विप्रा दक्षिणान्नमहाधनैः
018c	ततृपुः सर्ववर्णाश्च तस्मिन्यज्ञे मुदान्विताः
