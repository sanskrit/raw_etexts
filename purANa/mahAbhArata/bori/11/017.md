001  वैशम्पायन उवाच
001a ततो दुर्योधनं दृष्ट्वा गान्धारी शोककर्शिता
001c सहसा न्यपतद्भूमौ छिन्नेव कदली वने
002a सा तु लब्ध्वा पुनः सञ्ज्ञां विक्रुश्य च पुनः पुनः
002c दुर्योधनमभिप्रेक्ष्य शयानं रुधिरोक्षितम्
003a परिष्वज्य च गान्धारी कृपणं पर्यदेवयत्
003c हा हा पुत्रेति शोकार्ता विललापाकुलेन्द्रिया
004a सुगूढजत्रु विपुलं हारनिष्कनिषेवितम्
004c वारिणा नेत्रजेनोरः सिञ्चन्ती शोकतापिता
004e समीपस्थं हृषीकेशमिदं वचनमब्रवीत्
005a उपस्थितेऽस्मिन्सङ्ग्रामे ज्ञातीनां सङ्क्षये विभो
005c मामयं प्राह वार्ष्णेय प्राञ्जलिर्नृपसत्तमः
005e अस्मिञ्ज्ञातिसमुद्धर्षे जयमम्बा ब्रवीतु मे
006a इत्युक्ते जानती सर्वमहं स्वं व्यसनागमम्
006c अब्रुवं पुरुषव्याघ्र यतो धर्मस्ततो जयः
007a यथा न युध्यमानस्त्वं सम्प्रमुह्यसि पुत्रक
007c ध्रुवं शस्त्रजिताँल्लोकान्प्राप्तास्यमरवद्विभो
008a इत्येवमब्रुवं पूर्वं नैनं शोचामि वै प्रभो
008c धृतराष्ट्रं तु शोचामि कृपणं हतबान्धवम्
009a अमर्षणं युधां श्रेष्ठं कृतास्त्रं युद्धदुर्मदम्
009c शयानं वीरशयने पश्य माधव मे सुतम्
010a योऽयं मूर्धावसिक्तानामग्रे याति परन्तपः
010c सोऽयं पांसुषु शेतेऽद्य पश्य कालस्य पर्ययम्
011a ध्रुवं दुर्योधनो वीरो गतिं नसुलभां गतः
011c तथा ह्यभिमुखः शेते शयने वीरसेविते
012a यं पुरा पर्युपासीना रमयन्ति महीक्षितः
012c महीतलस्थं निहतं गृध्रास्तं पर्युपासते
013a यं पुरा व्यजनैरग्र्यैरुपवीजन्ति योषितः
013c तमद्य पक्षव्यजनैरुपवीजन्ति पक्षिणः
014a एष शेते महाबाहुर्बलवान्सत्यविक्रमः
014c सिंहेनेव द्विपः सङ्ख्ये भीमसेनेन पातितः
015a पश्य दुर्योधनं कृष्ण शयानं रुधिरोक्षितम्
015c निहतं भीमसेनेन गदामुद्यम्य भारत
016a अक्षौहिणीर्महाबाहुर्दश चैकां च केशव
016c अनयद्यः पुरा सङ्ख्ये सोऽनयान्निधनं गतः
017a एष दुर्योधनः शेते महेष्वासो महारथः
017c शार्दूल इव सिंहेन भीमसेनेन पातितः
018a विदुरं ह्यवमन्यैष पितरं चैव मन्दभाक्
018c बालो वृद्धावमानेन मन्दो मृत्युवशं गतः
019a निःसपत्ना मही यस्य त्रयोदश समाः स्थिता
019c स शेते निहतो भूमौ पुत्रो मे पृथिवीपतिः
020a अपश्यं कृष्ण पृथिवीं धार्तराष्ट्रानुशासनात्
020c पूर्णां हस्तिगवाश्वस्य वार्ष्णेय न तु तच्चिरम्
021a तामेवाद्य महाबाहो पश्याम्यन्यानुशासनात्
021c हीनां हस्तिगवाश्वेन किं नु जीवामि माधव
022a इदं कृच्छ्रतरं पश्य पुत्रस्यापि वधान्मम
022c यदिमाः पर्युपासन्ते हताञ्शूरान्रणे स्त्रियः
023a प्रकीर्णकेशां सुश्रोणीं दुर्योधनभुजाङ्कगाम्
023c रुक्मवेदीनिभां पश्य कृष्ण लक्ष्मणमातरम्
024a नूनमेषा पुरा बाला जीवमाने महाभुजे
024c भुजावाश्रित्य रमते सुभुजस्य मनस्विनी
025a कथं तु शतधा नेदं हृदयं मम दीर्यते
025c पश्यन्त्या निहतं पुत्रं पुत्रेण सहितं रणे
026a पुत्रं रुधिरसंसिक्तमुपजिघ्रत्यनिन्दिता
026c दुर्योधनं तु वामोरूः पाणिना परिमार्जति
027a किं नु शोचति भर्तारं पुत्रं चैषा मनस्विनी
027c तथा ह्यवस्थिता भाति पुत्रं चाप्यभिवीक्ष्य सा
028a स्वशिरः पञ्चशाखाभ्यामभिहत्यायतेक्षणा
028c पतत्युरसि वीरस्य कुरुराजस्य माधव
029a पुण्डरीकनिभा भाति पुण्डरीकान्तरप्रभा
029c मुखं विमृज्य पुत्रस्य भर्तुश्चैव तपस्विनी
030a यदि चाप्यागमाः सन्ति यदि वा श्रुतयस्तथा
030c ध्रुवं लोकानवाप्तोऽयं नृपो बाहुबलार्जितान्
