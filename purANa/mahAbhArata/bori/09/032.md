BR-09-03-032-001	सञ्जय उवाच
BR-09-03-032-001a	एवं दुर्योधने राजन्गर्जमाने मुहुर्मुहुः
BR-09-03-032-001c	युधिष्ठिरस्य सङ्क्रुद्धो वासुदेवोऽब्रवीदिदम्
BR-09-03-032-002a	यदि नाम ह्ययं युद्धे वरयेत्त्वां युधिष्ठिर
BR-09-03-032-002c	अर्जुनं नकुलं वापि सहदेवमथापि वा
BR-09-03-032-003a	किमिदं साहसं राजंस्त्वया व्याहृतमीदृशम्
BR-09-03-032-003c	एकमेव निहत्याजौ भव राजा कुरुष्विति
BR-09-03-032-004a	एतेन हि कृता योग्या वर्षाणीह त्रयोदश
BR-09-03-032-004c	आयसे पुरुषे राजन्भीमसेनजिघांसया
BR-09-03-032-005a	कथं नाम भवेत्कार्यमस्माभिर्भरतर्षभ
BR-09-03-032-005c	साहसं कृतवांस्त्वं तु ह्यनुक्रोशान्नृपोत्तम
BR-09-03-032-006a	नान्यमस्यानुपश्यामि प्रतियोद्धारमाहवे
BR-09-03-032-006c	ऋते वृकोदरात्पार्थात्स च नातिकृतश्रमः
BR-09-03-032-007a	तदिदं द्यूतमारब्धं पुनरेव यथा पुरा
BR-09-03-032-007c	विषमं शकुनेश्चैव तव चैव विशां पते
BR-09-03-032-008a	बली भीमः समर्थश्च कृती राजा सुयोधनः
BR-09-03-032-008c	बलवान्वा कृती वेति कृती राजन्विशिष्यते
BR-09-03-032-009a	सोऽयं राजंस्त्वया शत्रुः समे पथि निवेशितः
BR-09-03-032-009c	न्यस्तश्चात्मा सुविषमे कृच्छ्रमापादिता वयम्
BR-09-03-032-010a	को नु सर्वान्विनिर्जित्य शत्रूनेकेन वैरिणा
BR-09-03-032-010c	पणित्वा चैकपाणेन रोचयेदेवमाहवम्
BR-09-03-032-011a	न हि पश्यामि तं लोके गदाहस्तं नरोत्तमम्
BR-09-03-032-011c	युध्येद्दुर्योधनं सङ्ख्ये कृतित्वाद्धि विशेषयेत्
BR-09-03-032-012a	फल्गुनं वा भवन्तं वा माद्रीपुत्रावथापि वा
BR-09-03-032-012c	न समर्थानहं मन्ये गदाहस्तस्य संयुगे
BR-09-03-032-013a	स कथं वदसे शत्रुं युध्यस्व गदयेति ह
BR-09-03-032-013c	एकं च नो निहत्याजौ भव राजेति भारत
BR-09-03-032-014a	वृकोदरं समासाद्य संशयो विजये हि नः
BR-09-03-032-014c	न्यायतो युध्यमानानां कृती ह्येष महाबलः
BR-09-03-032-015	भीम उवाच
BR-09-03-032-015a	मधुसूदन मा कार्षीर्विषादं यदुनन्दन
BR-09-03-032-015c	अद्य पारं गमिष्यामि वैरस्य भृशदुर्गमम्
BR-09-03-032-016a	अहं सुयोधनं सङ्ख्ये हनिष्यामि न संशयः
BR-09-03-032-016c	विजयो वै ध्रुवं कृष्ण धर्मराजस्य दृश्यते
BR-09-03-032-017a	अध्यर्धेन गुणेनेयं गदा गुरुतरी मम
BR-09-03-032-017c	न तथा धार्तराष्ट्रस्य मा कार्षीर्माधव व्यथाम्
BR-09-03-032-018a	सामरानपि लोकांस्त्रीन्नानाशस्त्रधरान्युधि
BR-09-03-032-018c	योधयेयं रणे हृष्टः किमुताद्य सुयोधनम्
BR-09-03-032-019	सञ्जय उवाच
BR-09-03-032-019a	तथा सम्भाषमाणं तु वासुदेवो वृकोदरम्
BR-09-03-032-019c	हृष्टः सम्पूजयामास वचनं चेदमब्रवीत्
BR-09-03-032-020a	त्वामाश्रित्य महाबाहो धर्मराजो युधिष्ठिरः
BR-09-03-032-020c	निहतारिः स्वकां दीप्तां श्रियं प्राप्तो न संशयः
BR-09-03-032-021a	त्वया विनिहताः सर्वे धृतराष्ट्रसुता रणे
BR-09-03-032-021c	राजानो राजपुत्राश्च नागाश्च विनिपातिताः
BR-09-03-032-022a	कलिङ्गा मागधाः प्राच्या गान्धाराः कुरवस्तथा
BR-09-03-032-022c	त्वामासाद्य महायुद्धे निहताः पाण्डुनन्दन
BR-09-03-032-023a	हत्वा दुर्योधनं चापि प्रयच्छोर्वीं ससागराम्
BR-09-03-032-023c	धर्मराजाय कौन्तेय यथा विष्णुः शचीपतेः
BR-09-03-032-024a	त्वां च प्राप्य रणे पापो धार्तराष्ट्रो विनङ्क्ष्यति
BR-09-03-032-024c	त्वमस्य सक्थिनी भङ्क्त्वा प्रतिज्ञां पारयिष्यसि
BR-09-03-032-025a	यत्नेन तु सदा पार्थ योद्धव्यो धृतराष्ट्रजः
BR-09-03-032-025c	कृती च बलवांश्चैव युद्धशौण्डश्च नित्यदा
BR-09-03-032-026a	ततस्तु सात्यकी राजन्पूजयामास पाण्डवम्
BR-09-03-032-026c	विविधाभिश्च तां वाग्भिः पूजयामास माधवः
BR-09-03-032-027a	पाञ्चालाः पाण्डवेयाश्च धर्मराजपुरोगमाः
BR-09-03-032-027c	तद्वचो भीमसेनस्य सर्व एवाभ्यपूजयन्
BR-09-03-032-028a	ततो भीमबलो भीमो युधिष्ठिरमथाब्रवीत्
BR-09-03-032-028c	सृञ्जयैः सह तिष्ठन्तं तपन्तमिव भास्करम्
BR-09-03-032-029a	अहमेतेन सङ्गम्य संयुगे योद्धुमुत्सहे
BR-09-03-032-029c	न हि शक्तो रणे जेतुं मामेष पुरुषाधमः
BR-09-03-032-030a	अद्य क्रोधं विमोक्ष्यामि निहितं हृदये भृशम्
BR-09-03-032-030c	सुयोधने धार्तराष्ट्रे खाण्डवेऽग्निमिवार्जुनः
BR-09-03-032-031a	शल्यमद्योद्धरिष्यामि तव पाण्डव हृच्छयम्
BR-09-03-032-031c	निहत्य गदया पापमद्य राजन्सुखी भव
BR-09-03-032-032a	अद्य कीर्तिमयीं मालां प्रतिमोक्ष्ये तवानघ
BR-09-03-032-032c	प्राणाञ्श्रियं च राज्यं च मोक्ष्यतेऽद्य सुयोधनः
BR-09-03-032-033a	राजा च धृतराष्ट्रोऽद्य श्रुत्वा पुत्रं मया हतम्
BR-09-03-032-033c	स्मरिष्यत्यशुभं कर्म यत्तच्छकुनिबुद्धिजम्
BR-09-03-032-034a	इत्युक्त्वा भरतश्रेष्ठो गदामुद्यम्य वीर्यवान्
BR-09-03-032-034c	उदतिष्ठत युद्धाय शक्रो वृत्रमिवाह्वयन्
BR-09-03-032-035a	तमेकाकिनमासाद्य धार्तराष्ट्रं महाबलम्
BR-09-03-032-035c	निर्यूथमिव मातङ्गं समहृष्यन्त पाण्डवाः
BR-09-03-032-036a	तमुद्यतगदं दृष्ट्वा कैलासमिव शृङ्गिणम्
BR-09-03-032-036c	भीमसेनस्तदा राजन्दुर्योधनमथाब्रवीत्
BR-09-03-032-037a	राज्ञापि धृतराष्ट्रेण त्वया चास्मासु यत्कृतम्
BR-09-03-032-037c	स्मर तद्दुष्कृतं कर्म यद्वृत्तं वारणावते
BR-09-03-032-038a	द्रौपदी च परिक्लिष्टा सभामध्ये रजस्वला
BR-09-03-032-038c	द्यूते यद्विजितो राजा शकुनेर्बुद्धिनिश्चयात्
BR-09-03-032-039a	यानि चान्यानि दुष्टात्मन्पापानि कृतवानसि
BR-09-03-032-039c	अनागःसु च पार्थेषु तस्य पश्य महत्फलम्
BR-09-03-032-040a	त्वत्कृते निहतः शेते शरतल्पे महायशाः
BR-09-03-032-040c	गाङ्गेयो भरतश्रेष्ठः सर्वेषां नः पितामहः
BR-09-03-032-041a	हतो द्रोणश्च कर्णश्च हतः शल्यः प्रतापवान्
BR-09-03-032-041c	वैरस्य चादिकर्तासौ शकुनिर्निहतो युधि
BR-09-03-032-042a	भ्रातरस्ते हताः शूराः पुत्राश्च सहसैनिकाः
BR-09-03-032-042c	राजानश्च हताः शूराः समरेष्वनिवर्तिनः
BR-09-03-032-043a	एते चान्ये च निहता बहवः क्षत्रियर्षभाः
BR-09-03-032-043c	प्रातिकामी तथा पापो द्रौपद्याः क्लेशकृद्धतः
BR-09-03-032-044a	अवशिष्टस्त्वमेवैकः कुलघ्नोऽधमपूरुषः
BR-09-03-032-044c	त्वामप्यद्य हनिष्यामि गदया नात्र संशयः
BR-09-03-032-045a	अद्य तेऽहं रणे दर्पं सर्वं नाशयिता नृप
BR-09-03-032-045c	राज्याशां विपुलां राजन्पाण्डवेषु च दुष्कृतम्
BR-09-03-032-046	दुर्योधन उवाच
BR-09-03-032-046a	किं कत्थितेन बहुधा युध्यस्वाद्य मया सह
BR-09-03-032-046c	अद्य तेऽहं विनेष्यामि युद्धश्रद्धां वृकोदर
BR-09-03-032-047a	किं न पश्यसि मां पाप गदायुद्धे व्यवस्थितम्
BR-09-03-032-047c	हिमवच्छिखराकारां प्रगृह्य महतीं गदाम्
BR-09-03-032-048a	गदिनं कोऽद्य मां पाप जेतुमुत्सहते रिपुः
BR-09-03-032-048c	न्यायतो युध्यमानस्य देवेष्वपि पुरन्दरः
BR-09-03-032-049a	मा वृथा गर्ज कौन्तेय शारदाभ्रमिवाजलम्
BR-09-03-032-049c	दर्शयस्व बलं युद्धे यावत्तत्तेऽद्य विद्यते
BR-09-03-032-050a	तस्य तद्वचनं श्रुत्वा पाञ्चालाः सहसृञ्जयाः
BR-09-03-032-050c	सर्वे सम्पूजयामासुस्तद्वचो विजिगीषवः
BR-09-03-032-051a	तं मत्तमिव मातङ्गं तलशब्देन मानवाः
BR-09-03-032-051c	भूयः संहर्षयामासू राजन्दुर्योधनं नृपम्
BR-09-03-032-052a	बृंहन्ति कुञ्जरास्तत्र हया हेषन्ति चासकृत्
BR-09-03-032-052c	शस्त्राणि सम्प्रदीप्यन्ते पाण्डवानां जयैषिणाम्

