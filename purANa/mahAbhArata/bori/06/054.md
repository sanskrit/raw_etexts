001  सञ्जय उवाच
001a ततस्ते पार्थिवाः क्रुद्धाः फल्गुनं वीक्ष्य संयुगे
001c रथैरनेकसाहस्रैः समन्तात्पर्यवारयन्
002a अथैनं रथवृन्देन कोष्टकीकृत्य भारत
002c शरैः सुबहुसाहस्रैः समन्तादभ्यवारयन्
003a शक्तीश्च विमलास्तीक्ष्णा गदाश्च परिघैः सह
003c प्रासान्परश्वधांश्चैव मुद्गरान्मुसलानपि
003e चिक्षिपुः समरे क्रुद्धाः फल्गुनस्य रथं प्रति
004a शस्त्राणामथ तां वृष्टिं शलभानामिवायतिम्
004c रुरोध सर्वतः पार्थः शरैः कनकभूषणैः
005a तत्र तल्लाघवं दृष्ट्वा बीभत्सोरतिमानुषम्
005c देवदानवगन्धर्वाः पिशाचोरगराक्षसाः
005e साधु साध्विति राजेन्द्र फल्गुनं प्रत्यपूजयन्
006a सात्यकिं चाभिमन्युं च महत्या सेनया सह
006c गान्धाराः समरे शूरा रुरुधुः सहसौबलाः
007a तत्र सौबलकाः क्रुद्धा वार्ष्णेयस्य रथोत्तमम्
007c तिलशश्चिच्छिदुः क्रोधाच्छस्त्रैर्नानाविधैर्युधि
008a सात्यकिस्तु रथं त्यक्त्वा वर्तमाने महाभये
008c अभिमन्यो रथं तूर्णमारुरोह परन्तपः
009a तावेकरथसंयुक्तौ सौबलेयस्य वाहिनीम्
009c व्यधमेतां शितैस्तूर्णं शरैः सन्नतपर्वभिः
010a द्रोणभीष्मौ रणे यत्तौ धर्मराजस्य वाहिनीम्
010c नाशयेतां शरैस्तीक्ष्णैः कङ्कपत्रपरिच्छदैः
011a ततो धर्मसुतो राजा माद्रीपुत्रौ च पाण्डवौ
011c मिषतां सर्वसैन्यानां द्रोणानीकमुपाद्रवन्
012a तत्रासीत्सुमहद्युद्धं तुमुलं लोमहर्षणम्
012c यथा देवासुरं युद्धं पूर्वमासीत्सुदारुणम्
013a कुर्वाणौ तु महत्कर्म भीमसेनघटोत्कचौ
013c दुर्योधनस्ततोऽभ्येत्य तावुभावभ्यवारयत्
014a तत्राद्भुतमपश्याम हैडिम्बस्य पराक्रमम्
014c अतीत्य पितरं युद्धे यदयुध्यत भारत
015a भीमसेनस्तु सङ्क्रुद्धो दुर्योधनममर्षणम्
015c हृद्यविध्यत्पृषत्केन प्रहसन्निव पाण्डवः
016a ततो दुर्योधनो राजा प्रहारवरमोहितः
016c निषसाद रथोपस्थे कश्मलं च जगाम ह
017a तं विसञ्ज्ञमथो ज्ञात्वा त्वरमाणोऽस्य सारथिः
017c अपोवाह रणाद्राजंस्ततः सैन्यमभिद्यत
018a ततस्तां कौरवीं सेनां द्रवमाणां समन्ततः
018c निघ्नन्भीमः शरैस्तीक्ष्णैरनुवव्राज पृष्ठतः
019a पार्षतश्च रथश्रेष्ठो धर्मपुत्रश्च पाण्डवः
019c द्रोणस्य पश्यतः सैन्यं गाङ्गेयस्य च पश्यतः
019e जघ्नतुर्विशिखैस्तीक्ष्णैः परानीकविशातनैः
020a द्रवमाणं तु तत्सैन्यं तव पुत्रस्य संयुगे
020c नाशक्नुतां वारयितुं भीष्मद्रोणौ महारथौ
021a वार्यमाणं हि भीष्मेण द्रोणेन च विशाम्पते
021c विद्रवत्येव तत्सैन्यं पश्यतोर्द्रोणभीष्मयोः
022a ततो रथसहस्रेषु विद्रवत्सु ततस्ततः
022c तावास्थितावेकरथं सौभद्रशिनिपुङ्गवौ
022e सौबलीं समरे सेनां शातयेतां समन्ततः
023a शुशुभाते तदा तौ तु शैनेयकुरुपुङ्गवौ
023c अमावास्यां गतौ यद्वत्सोमसूर्यौ नभस्तले
024a अर्जुनस्तु ततः क्रुद्धस्तव सैन्यं विशाम्पते
024c ववर्ष शरवर्षेण धाराभिरिव तोयदः
025a वध्यमानं ततस्तत्तु शरैः पार्थस्य संयुगे
025c दुद्राव कौरवं सैन्यं विषादभयकम्पितम्
026a द्रवतस्तान्समालोक्य भीष्मद्रोणौ महारथौ
026c न्यवारयेतां संरब्धौ दुर्योधनहितैषिणौ
027a ततो दुर्योधनो राजा समाश्वस्य विशाम्पते
027c न्यवर्तयत तत्सैन्यं द्रवमाणं समन्ततः
028a यत्र यत्र सुतं तुभ्यं यो यः पश्यति भारत
028c तत्र तत्र न्यवर्तन्त क्षत्रियाणां महारथाः
029a तान्निवृत्तान्समीक्ष्यैव ततोऽन्येऽपीतरे जनाः
029c अन्योन्यस्पर्धया राजँल्लज्जयान्येऽवतस्थिरे
030a पुनरावर्ततां तेषां वेग आसीद्विशाम्पते
030c पूर्यतः सागरस्येव चन्द्रस्योदयनं प्रति
031a सन्निवृत्तांस्ततस्तांस्तु दृष्ट्वा राजा सुयोधनः
031c अब्रवीत्त्वरितो गत्वा भीष्मं शान्तनवं वचः
032a पितामह निबोधेदं यत्त्वा वक्ष्यामि भारत
032c नानुरूपमहं मन्ये त्वयि जीवति कौरव
033a द्रोणे चास्त्रविदां श्रेष्ठे सपुत्रे ससुहृज्जने
033c कृपे चैव महेष्वासे द्रवतीयं वरूथिनी
034a न पाण्डवाः प्रतिबलास्तव राजन्कथञ्चन
034c तथा द्रोणस्य सङ्ग्रामे द्रौणेश्चैव कृपस्य च
035a अनुग्राह्याः पाण्डुसुता नूनं तव पितामह
035c यथेमां क्षमसे वीर वध्यमानां वरूथिनीम्
036a सोऽस्मि वाच्यस्त्वया राजन्पूर्वमेव समागमे
036c न योत्स्ये पाण्डवान्सङ्ख्ये नापि पार्षतसात्यकी
037a श्रुत्वा तु वचनं तुभ्यमाचार्यस्य कृपस्य च
037c कर्णेन सहितः कृत्यं चिन्तयानस्तदैव हि
038a यदि नाहं परित्याज्यो युवाभ्यामिह संयुगे
038c विक्रमेणानुरूपेण युध्येतां पुरुषर्षभौ
039a एतच्छ्रुत्वा वचो भीष्मः प्रहसन्वै मुहुर्मुहुः
039c अब्रवीत्तनयं तुभ्यं क्रोधादुद्वृत्य चक्षुषी
040a बहुशो हि मया राजंस्तथ्यमुक्तं हितं वचः
040c अजेयाः पाण्डवा युद्धे देवैरपि सवासवैः
041a यत्तु शक्यं मया कर्तुं वृद्धेनाद्य नृपोत्तम
041c करिष्यामि यथाशक्ति प्रेक्षेदानीं सबान्धवः
042a अद्य पाण्डुसुतान्सर्वान्ससैन्यान्सह बन्धुभिः
042c मिषतो वारयिष्यामि सर्वलोकस्य पश्यतः
043a एवमुक्ते तु भीष्मेण पुत्रास्तव जनेश्वर
043c दध्मुः शङ्खान्मुदा युक्ता भेरीश्च जघ्निरे भृशम्
044a पाण्डवापि ततो राजञ्श्रुत्वा तं निनदं महत्
044c दध्मुः शङ्खांश्च भेरीश्च मुरजांश्च व्यनादयन्

