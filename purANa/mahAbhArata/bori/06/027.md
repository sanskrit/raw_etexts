001	अर्जुन उवाच
001a	सन्न्यासं कर्मणां कृष्ण पुनर्योगं च शंससि
001c	यच्छ्रेय एतयोरेकं तन्मे ब्रूहि सुनिश्चितम्
002	श्रीभगवानुवाच
002a	सन्न्यासः कर्मयोगश्च निःश्रेयसकरावुभौ
002c	तयोस्तु कर्मसन्न्यासात्कर्मयोगो विशिष्यते
003a	ज्ञेयः स नित्यसन्न्यासी यो न द्वेष्टि न काङ्क्षति
003c	निर्द्वन्द्वो हि महाबाहो सुखं बन्धात्प्रमुच्यते
004a	साङ्ख्ययोगौ पृथग्बालाः प्रवदन्ति न पण्डिताः
004c	एकमप्यास्थितः सम्यगुभयोर्विन्दते फलम्
005a	यत्साङ्ख्यैः प्राप्यते स्थानं तद्योगैरपि गम्यते
005c	एकं साङ्ख्यं च योगं च यः पश्यति स पश्यति
006a	सन्न्यासस्तु महाबाहो दुःखमाप्तुमयोगतः
006c	योगयुक्तो मुनिर्ब्रह्म नचिरेणाधिगच्छति
007a	योगयुक्तो विशुद्धात्मा विजितात्मा जितेन्द्रियः
007c	सर्वभूतात्मभूतात्मा कुर्वन्नपि न लिप्यते
008a	नैव किञ्चित्करोमीति युक्तो मन्येत तत्त्ववित्
008c	पश्यञ्शृण्वन्स्पृशञ्जिघ्रन्नश्नन्गच्छन्स्वपञ्श्वसन्
009a	प्रलपन्विसृजन्गृह्णन्नुन्मिषन्निमिषन्नपि
009c	इन्द्रियाणीन्द्रियार्थेषु वर्तन्त इति धारयन्
010a	ब्रह्मण्याधाय कर्माणि सङ्गं त्यक्त्वा करोति यः
010c	लिप्यते न स पापेन पद्मपत्रमिवाम्भसा
011a	कायेन मनसा बुद्ध्या केवलैरिन्द्रियैरपि
011c	योगिनः कर्म कुर्वन्ति सङ्गं त्यक्त्वात्मशुद्धये
012a	युक्तः कर्मफलं त्यक्त्वा शान्तिमाप्नोति नैष्ठिकीम्
012c	अयुक्तः कामकारेण फले सक्तो निबध्यते
013a	सर्वकर्माणि मनसा सन्न्यस्यास्ते सुखं वशी
013c	नवद्वारे पुरे देही नैव कुर्वन्न कारयन्
014a	न कर्तृत्वं न कर्माणि लोकस्य सृजति प्रभुः
014c	न कर्मफलसंयोगं स्वभावस्तु प्रवर्तते
015a	नादत्ते कस्यचित्पापं न चैव सुकृतं विभुः
015c	अज्ञानेनावृतं ज्ञानं तेन मुह्यन्ति जन्तवः
016a	ज्ञानेन तु तदज्ञानं येषां नाशितमात्मनः
016c	तेषामादित्यवज्ज्ञानं प्रकाशयति तत्परम्
017a	तद्बुद्धयस्तदात्मानस्तन्निष्ठास्तत्परायणाः
017c	गच्छन्त्यपुनरावृत्तिं ज्ञाननिर्धूतकल्मषाः
018a	विद्याविनयसम्पन्ने ब्राह्मणे गवि हस्तिनि
018c	शुनि चैव श्वपाके च पण्डिताः समदर्शिनः
019a	इहैव तैर्जितः सर्गो येषां साम्ये स्थितं मनः
019c	निर्दोषं हि समं ब्रह्म तस्माद्ब्रह्मणि ते स्थिताः
020a	न प्रहृष्येत्प्रियं प्राप्य नोद्विजेत्प्राप्य चाप्रियम्
020c	स्थिरबुद्धिरसम्मूढो ब्रह्मविद्ब्रह्मणि स्थितः
021a	बाह्यस्पर्शेष्वसक्तात्मा विन्दत्यात्मनि यत्सुखम्
021c	स ब्रह्मयोगयुक्तात्मा सुखमक्षयमश्नुते
022a	ये हि संस्पर्शजा भोगा दुःखयोनय एव ते
022c	आद्यन्तवन्तः कौन्तेय न तेषु रमते बुधः
023a	शक्नोतीहैव यः सोढुं प्राक्शरीरविमोक्षणात्
023c	कामक्रोधोद्भवं वेगं स युक्तः स सुखी नरः
024a	योऽन्तःसुखोऽन्तरारामस्तथान्तर्ज्योतिरेव यः
024c	स योगी ब्रह्मनिर्वाणं ब्रह्मभूतोऽधिगच्छति
025a	लभन्ते ब्रह्मनिर्वाणमृषयः क्षीणकल्मषाः
025c	छिन्नद्वैधा यतात्मानः सर्वभूतहिते रताः
026a	कामक्रोधवियुक्तानां यतीनां यतचेतसाम्
026c	अभितो ब्रह्मनिर्वाणं वर्तते विदितात्मनाम्
027a	स्पर्शान्कृत्वा बहिर्बाह्यांश्चक्षुश्चैवान्तरे भ्रुवोः
027c	प्राणापानौ समौ कृत्वा नासाभ्यन्तरचारिणौ
028a	यतेन्द्रियमनोबुद्धिर्मुनिर्मोक्षपरायणः
028c	विगतेच्छाभयक्रोधो यः सदा मुक्त एव सः
029a	भोक्तारं यज्ञतपसां सर्वलोकमहेश्वरम्
029c	सुहृदं सर्वभूतानां ज्ञात्वा मां शान्तिमृच्छति
