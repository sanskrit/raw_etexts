001	अर्जुन उवाच
001a	मदनुग्रहाय परमं गुह्यमध्यात्मसंज्ञितम्
001c	यत्त्वयोक्तं वचस्तेन मोहोऽयं विगतो मम
002a	भवाप्ययौ हि भूतानां श्रुतौ विस्तरशो मया
002c	त्वत्तः कमलपत्राक्ष माहात्म्यमपि चाव्ययम्
003a	एवमेतद्यथात्थ त्वमात्मानं परमेश्वर
003c	द्रष्टुमिच्छामि ते रूपमैश्वरं पुरुषोत्तम
004a	मन्यसे यदि तच्छक्यं मया द्रष्टुमिति प्रभो
004c	योगेश्वर ततो मे त्वं दर्शयात्मानमव्ययम्
005	श्रीभगवानुवाच
005a	पश्य मे पार्थ रूपाणि शतशोऽथ सहस्रशः
005c	नानाविधानि दिव्यानि नानावर्णाकृतीनि च
006a	पश्यादित्यान्वसून्रुद्रानश्विनौ मरुतस्तथा
006c	बहून्यदृष्टपूर्वाणि पश्याश्चर्याणि भारत
007a	इहैकस्थं जगत्कृत्स्नं पश्याद्य सचराचरम्
007c	मम देहे गुडाकेश यच्चान्यद्द्रष्टुमिच्छसि
008a	न तु मां शक्यसे द्रष्टुमनेनैव स्वचक्षुषा
008c	दिव्यं ददामि ते चक्षुः पश्य मे योगमैश्वरम्
009	सञ्जय उवाच
009a	एवमुक्त्वा ततो राजन्महायोगेश्वरो हरिः
009c	दर्शयामास पार्थाय परमं रूपमैश्वरम्
010a	अनेकवक्त्रनयनमनेकाद्भुतदर्शनम्
010c	अनेकदिव्याभरणं दिव्यानेकोद्यतायुधम्
011a	दिव्यमाल्याम्बरधरं दिव्यगन्धानुलेपनम्
011c	सर्वाश्चर्यमयं देवमनन्तं विश्वतोमुखम्
012a	दिवि सूर्यसहस्रस्य भवेद्युगपदुत्थिता
012c	यदि भाः सदृशी सा स्याद्भासस्तस्य महात्मनः
013a	तत्रैकस्थं जगत्कृत्स्नं प्रविभक्तमनेकधा
013c	अपश्यद्देवदेवस्य शरीरे पाण्डवस्तदा
014a	ततः स विस्मयाविष्टो हृष्टरोमा धनञ्जयः
014c	प्रणम्य शिरसा देवं कृताञ्जलिरभाषत
015	अर्जुन उवाच
015a	पश्यामि देवांस्तव देव देहे सर्वांस्तथा भूतविशेषसङ्घान्
015c	ब्रह्माणमीशं कमलासनस्थमृषींश्च सर्वानुरगांश्च दिव्यान्
016a	अनेकबाहूदरवक्त्रनेत्रं पश्यामि त्वा सर्वतोऽनन्तरूपम्
016c	नान्तं न मध्यं न पुनस्तवादिं पश्यामि विश्वेश्वर विश्वरूप
017a	किरीटिनं गदिनं चक्रिणं च तेजोराशिं सर्वतो दीप्तिमन्तम्
017c	पश्यामि त्वां दुर्निरीक्ष्यं समन्ताद्दीप्तानलार्कद्युतिमप्रमेयम्
018a	त्वमक्षरं परमं वेदितव्यं त्वमस्य विश्वस्य परं निधानम्
018c	त्वमव्ययः शाश्वतधर्मगोप्ता सनातनस्त्वं पुरुषो मतो मे
019a	अनादिमध्यान्तमनन्तवीर्यमनन्तबाहुं शशिसूर्यनेत्रम्
019c	पश्यामि त्वां दीप्तहुताशवक्त्रं स्वतेजसा विश्वमिदं तपन्तम्
020a	द्यावापृथिव्योरिदमन्तरं हि व्याप्तं त्वयैकेन दिशश्च सर्वाः
020c	दृष्ट्वाद्भुतं रूपमिदं तवोग्रं लोकत्रयं प्रव्यथितं महात्मन्
021a	अमी हि त्वा सुरसङ्घा विशन्ति केचिद्भीताः प्राञ्जलयो गृणन्ति
021c	स्वस्तीत्युक्त्वा महर्षिसिद्धसङ्घाः स्तुवन्ति त्वां स्तुतिभिः पुष्कलाभिः
022a	रुद्रादित्या वसवो ये च साध्या विश्वेऽश्विनौ मरुतश्चोष्मपाश्च
022c	गन्धर्वयक्षासुरसिद्धसङ्घा वीक्षन्ते त्वा विस्मिताश्चैव सर्वे
023a	रूपं महत्ते बहुवक्त्रनेत्रं महाबाहो बहुबाहूरुपादम्
023c	बहूदरं बहुदंष्ट्राकरालं दृष्ट्वा लोकाः प्रव्यथितास्तथाहम्
024a	नभःस्पृशं दीप्तमनेकवर्णं व्यात्ताननं दीप्तविशालनेत्रम्
024c	दृष्ट्वा हि त्वां प्रव्यथितान्तरात्मा धृतिं न विन्दामि शमं च विष्णो
025a	दंष्ट्राकरालानि च ते मुखानि दृष्ट्वैव कालानलसन्निभानि
025c	दिशो न जाने न लभे च शर्म प्रसीद देवेश जगन्निवास
026a	अमी च त्वां धृतराष्ट्रस्य पुत्राः सर्वे सहैवावनिपालसङ्घैः
026c	भीष्मो द्रोणः सूतपुत्रस्तथासौ सहास्मदीयैरपि योधमुख्यैः
027a	वक्त्राणि ते त्वरमाणा विशन्ति दंष्ट्राकरालानि भयानकानि
027c	केचिद्विलग्ना दशनान्तरेषु सन्दृश्यन्ते चूर्णितैरुत्तमाङ्गैः
028a	यथा नदीनां बहवोऽम्बुवेगाः समुद्रमेवाभिमुखा द्रवन्ति
028c	तथा तवामी नरलोकवीरा विशन्ति वक्त्राण्यभिविज्वलन्ति
029a	यथा प्रदीप्तं ज्वलनं पतङ्गा विशन्ति नाशाय समृद्धवेगाः
029c	तथैव नाशाय विशन्ति लोकास्तवापि वक्त्राणि समृद्धवेगाः
030a	लेलिह्यसे ग्रसमानः समन्ताल्लोकान्समग्रान्वदनैर्ज्वलद्भिः
030c	तेजोभिरापूर्य जगत्समग्रं भासस्तवोग्राः प्रतपन्ति विष्णो
031a	आख्याहि मे को भवानुग्ररूपो नमोऽस्तु ते देववर प्रसीद
031c	विज्ञातुमिच्छामि भवन्तमाद्यं न हि प्रजानामि तव प्रवृत्तिम्
032	श्रीभगवानुवाच
032a	कालोऽस्मि लोकक्षयकृत्प्रवृद्धो लोकान्समाहर्तुमिह प्रवृत्तः
032c	ऋतेऽपि त्वा न भविष्यन्ति सर्वे येऽवस्थिताः प्रत्यनीकेषु योधाः
033a	तस्मात्त्वमुत्तिष्ठ यशो लभस्व जित्वा शत्रून्भुङ्क्ष्व राज्यं समृद्धम्
033c	मयैवैते निहताः पूर्वमेव निमित्तमात्रं भव सव्यसाचिन्
034a	द्रोणं च भीष्मं च जयद्रथं च कर्णं तथान्यानपि योधवीरान्
034c	मया हतांस्त्वं जहि मा व्यथिष्ठा युध्यस्व जेतासि रणे सपत्नान्
035	सञ्जय उवाच
035a	एतच्छ्रुत्वा वचनं केशवस्य कृताञ्जलिर्वेपमानः किरीटी
035c	नमस्कृत्वा भूय एवाह कृष्णं सगद्गदं भीतभीतः प्रणम्य
036	अर्जुन उवाच
036a	स्थाने हृषीकेश तव प्रकीर्त्या जगत्प्रहृष्यत्यनुरज्यते च
036c	रक्षांसि भीतानि दिशो द्रवन्ति सर्वे नमस्यन्ति च सिद्धसङ्घाः
037a	कस्माच्च ते न नमेरन्महात्मन्गरीयसे ब्रह्मणोऽप्यादिकर्त्रे
037c	अनन्त देवेश जगन्निवास त्वमक्षरं सदसत्तत्परं यत्
038a	त्वमादिदेवः पुरुषः पुराणस्त्वमस्य विश्वस्य परं निधानम्
038c	वेत्तासि वेद्यं च परं च धाम त्वया ततं विश्वमनन्तरूप
039a	वायुर्यमोऽग्निर्वरुणः शशाङ्कः प्रजापतिस्त्वं प्रपितामहश्च
039c	नमो नमस्तेऽस्तु सहस्रकृत्वः पुनश्च भूयोऽपि नमो नमस्ते
040a	नमः पुरस्तादथ पृष्ठतस्ते नमोऽस्तु ते सर्वत एव सर्व
040c	अनन्तवीर्यामितविक्रमस्त्वं सर्वं समाप्नोषि ततोऽसि सर्वः
041a	सखेति मत्वा प्रसभं यदुक्तं हे कृष्ण हे यादव हे सखेति
041c	अजानता महिमानं तवेदं मया प्रमादात्प्रणयेन वापि
042a	यच्चावहासार्थमसत्कृतोऽसि विहारशय्यासनभोजनेषु
042c	एकोऽथ वाप्यच्युत तत्समक्षं तत्क्षामये त्वामहमप्रमेयम्
043a	पितासि लोकस्य चराचरस्य त्वमस्य पूज्यश्च गुरुर्गरीयान्
043c	न त्वत्समोऽस्त्यभ्यधिकः कुतोऽन्यो लोकत्रयेऽप्यप्रतिमप्रभाव
044a	तस्मात्प्रणम्य प्रणिधाय कायं प्रसादये त्वामहमीशमीड्यम्
044c	पितेव पुत्रस्य सखेव सख्युः प्रियः प्रियायार्हसि देव सोढुम्
045a	अदृष्टपूर्वं हृषितोऽस्मि दृष्ट्वा भयेन च प्रव्यथितं मनो मे
045c	तदेव मे दर्शय देव रूपं प्रसीद देवेश जगन्निवास
046a	किरीटिनं गदिनं चक्रहस्तमिच्छामि त्वां द्रष्टुमहं तथैव
046c	तेनैव रूपेण चतुर्भुजेन सहस्रबाहो भव विश्वमूर्ते
047	श्रीभगवानुवाच
047a	मया प्रसन्नेन तवार्जुनेदं रूपं परं दर्शितमात्मयोगात्
047c	तेजोमयं विश्वमनन्तमाद्यं यन्मे त्वदन्येन न दृष्टपूर्वम्
048a	न वेदयज्ञाध्ययनैर्न दानैर्न च क्रियाभिर्न तपोभिरुग्रैः
048c	एवंरूपः शक्य अहं नृलोके द्रष्टुं त्वदन्येन कुरुप्रवीर
049a	मा ते व्यथा मा च विमूढभावो दृष्ट्वा रूपं घोरमीदृङ्ममेदम्
049c	व्यपेतभीः प्रीतमनाः पुनस्त्वं तदेव मे रूपमिदं प्रपश्य
050	सञ्जय उवाच
050a	इत्यर्जुनं वासुदेवस्तथोक्त्वा स्वकं रूपं दर्शयामास भूयः
050c	आश्वासयामास च भीतमेनं भूत्वा पुनः सौम्यवपुर्महात्मा
051	अर्जुन उवाच
051a	दृष्ट्वेदं मानुषं रूपं तव सौम्यं जनार्दन
051c	इदानीमस्मि संवृत्तः सचेताः प्रकृतिं गतः
052	श्रीभगवानुवाच
052a	सुदुर्दर्शमिदं रूपं दृष्टवानसि यन्मम
052c	देवा अप्यस्य रूपस्य नित्यं दर्शनकाङ्क्षिणः
053a	नाहं वेदैर्न तपसा न दानेन न चेज्यया
053c	शक्य एवंविधो द्रष्टुं दृष्टवानसि मां यथा
054a	भक्त्या त्वनन्यया शक्य अहमेवंविधोऽर्जुन
054c	ज्ञातुं द्रष्टुं च तत्त्वेन प्रवेष्टुं च परन्तप
055a	मत्कर्मकृन्मत्परमो मद्भक्तः सङ्गवर्जितः
055c	निर्वैरः सर्वभूतेषु यः स मामेति पाण्डव
