श्रीभगवानुवाच	001  
अनाश्रितः कर्मफलं कार्यं कर्म करोति यः	001a  
स सन्न्यासी च योगी च न निरग्निर्न चाक्रियः	001c  
यं सन्न्यासमिति प्राहुर्योगं तं विद्धि पाण्डव	002a  
न ह्यसन्न्यस्तसङ्कल्पो योगी भवति कश्चन	002c  
आरुरुक्षोर्मुनेर्योगं कर्म कारणमुच्यते	003a  
योगारूढस्य तस्यैव शमः कारणमुच्यते	003c  
यदा हि नेन्द्रियार्थेषु न कर्मस्वनुषज्जते	004a  
सर्वसङ्कल्पसन्न्यासी योगारूढस्तदोच्यते	004c  
उद्धरेदात्मनात्मानं नात्मानमवसादयेत्	005a  
आत्मैव ह्यात्मनो बन्धुरात्मैव रिपुरात्मनः	005c  
बन्धुरात्मात्मनस्तस्य येनात्मैवात्मना जितः	006a  
अनात्मनस्तु शत्रुत्वे वर्तेतात्मैव शत्रुवत्	006c  
जितात्मनः प्रशान्तस्य परमात्मा समाहितः	007a  
शीतोष्णसुखदुःखेषु तथा मानावमानयोः	007c  
ज्ञानविज्ञानतृप्तात्मा कूटस्थो विजितेन्द्रियः	008a  
युक्त इत्युच्यते योगी समलोष्टाश्मकाञ्चनः	008c  
सुहृन्मित्रार्युदासीनमध्यस्थद्वेष्यबन्धुषु	009a  
साधुष्वपि च पापेषु समबुद्धिर्विशिष्यते	009c  
योगी युञ्जीत सततमात्मानं रहसि स्थितः	010a  
एकाकी यतचित्तात्मा निराशीरपरिग्रहः	010c  
शुचौ देशे प्रतिष्ठाप्य स्थिरमासनमात्मनः	011a  
नात्युच्छ्रितं नातिनीचं चैलाजिनकुशोत्तरम्	011c  
तत्रैकाग्रं मनः कृत्वा यतचित्तेन्द्रियक्रियः	012a  
उपविश्यासने युञ्ज्याद्योगमात्मविशुद्धये	012c  
समं कायशिरोग्रीवं धारयन्नचलं स्थिरः	013a  
सम्प्रेक्ष्य नासिकाग्रं स्वं दिशश्चानवलोकयन्	013c  
प्रशान्तात्मा विगतभीर्ब्रह्मचारिव्रते स्थितः	014a  
मनः संयम्य मच्चित्तो युक्त आसीत मत्परः	014c  
युञ्जन्नेवं सदात्मानं योगी नियतमानसः	015a  
शान्तिं निर्वाणपरमां मत्संस्थामधिगच्छति	015c  
नात्यश्नतस्तु योगोऽस्ति न चैकान्तमनश्नतः	016a  
न चातिस्वप्नशीलस्य जाग्रतो नैव चार्जुन	016c  
युक्ताहारविहारस्य युक्तचेष्टस्य कर्मसु	017a  
युक्तस्वप्नावबोधस्य योगो भवति दुःखहा	017c  
यदा विनियतं चित्तमात्मन्येवावतिष्ठते	018a  
निःस्पृहः सर्वकामेभ्यो युक्त इत्युच्यते तदा	018c  
यथा दीपो निवातस्थो नेङ्गते सोपमा स्मृता	019a  
योगिनो यतचित्तस्य युञ्जतो योगमात्मनः	019c  
यत्रोपरमते चित्तं निरुद्धं योगसेवया	020a  
यत्र चैवात्मनात्मानं पश्यन्नात्मनि तुष्यति	020c  
सुखमात्यन्तिकं यत्तद्बुद्धिग्राह्यमतीन्द्रियम्	021a  
वेत्ति यत्र न चैवायं स्थितश्चलति तत्त्वतः	021c  
यं लब्ध्वा चापरं लाभं मन्यते नाधिकं ततः	022a  
यस्मिन्स्थितो न दुःखेन गुरुणापि विचाल्यते	022c  
तं विद्याद्दुःखसंयोगवियोगं योगसञ्ज्ञितम्	023a  
स निश्चयेन योक्तव्यो योगोऽनिर्विण्णचेतसा	023c  
सङ्कल्पप्रभवान्कामांस्त्यक्त्वा सर्वानशेषतः	024a  
मनसैवेन्द्रियग्रामं विनियम्य समन्ततः	024c  
शनैः शनैरुपरमेद्बुद्ध्या धृतिगृहीतया	025a  
आत्मसंस्थं मनः कृत्वा न किञ्चिदपि चिन्तयेत्	025c  
यतो यतो निश्चरति मनश्चञ्चलमस्थिरम्	026a  
ततस्ततो नियम्यैतदात्मन्येव वशं नयेत्	026c  
प्रशान्तमनसं ह्येनं योगिनं सुखमुत्तमम्	027a  
उपैति शान्तरजसं ब्रह्मभूतमकल्मषम्	027c  
युञ्जन्नेवं सदात्मानं योगी विगतकल्मषः	028a  
सुखेन ब्रह्मसंस्पर्शमत्यन्तं सुखमश्नुते	028c  
सर्वभूतस्थमात्मानं सर्वभूतानि चात्मनि	029a  
ईक्षते योगयुक्तात्मा सर्वत्र समदर्शनः	029c  
यो मां पश्यति सर्वत्र सर्वं च मयि पश्यति	030a  
तस्याहं न प्रणश्यामि स च मे न प्रणश्यति	030c  
सर्वभूतस्थितं यो मां भजत्येकत्वमास्थितः	031a  
सर्वथा वर्तमानोऽपि स योगी मयि वर्तते	031c  
आत्मौपम्येन सर्वत्र समं पश्यति योऽर्जुन	032a  
सुखं वा यदि वा दुःखं स योगी परमो मतः	032c  
अर्जुन उवाच	033  
योऽयं योगस्त्वया प्रोक्तः साम्येन मधुसूदन	033a  
एतस्याहं न पश्यामि चञ्चलत्वात्स्थितिं स्थिराम्	033c  
चञ्चलं हि मनः कृष्ण प्रमाथि बलवद्दृढम्	034a  
तस्याहं निग्रहं मन्ये वायोरिव सुदुष्करम्	034c  
श्रीभगवानुवाच	035  
असंशयं महाबाहो मनो दुर्निग्रहं चलम्	035a  
अभ्यासेन तु कौन्तेय वैराग्येण च गृह्यते	035c  
असंयतात्मना योगो दुष्प्राप इति मे मतिः	036a  
वश्यात्मना तु यतता शक्योऽवाप्तुमुपायतः	036c  
अर्जुन उवाच	037  
अयतिः श्रद्धयोपेतो योगाच्चलितमानसः	037a  
अप्राप्य योगसंसिद्धिं कां गतिं कृष्ण गच्छति	037c  
कच्चिन्नोभयविभ्रष्टश्छिन्नाभ्रमिव नश्यति	038a  
अप्रतिष्ठो महाबाहो विमूढो ब्रह्मणः पथि	038c  
एतन्मे संशयं कृष्ण छेत्तुमर्हस्यशेषतः	039a  
त्वदन्यः संशयस्यास्य छेत्ता न ह्युपपद्यते	039c  
श्रीभगवानुवाच	040  
पार्थ नैवेह नामुत्र विनाशस्तस्य विद्यते	040a  
न हि कल्याणकृत्कश्चिद्दुर्गतिं तात गच्छति	040c  
प्राप्य पुण्यकृताँल्लोकानुषित्वा शाश्वतीः समाः	041a  
शुचीनां श्रीमतां गेहे योगभ्रष्टोऽभिजायते	041c  
अथ वा योगिनामेव कुले भवति धीमताम्	042a  
एतद्धि दुर्लभतरं लोके जन्म यदीदृशम्	042c  
तत्र तं बुद्धिसंयोगं लभते पौर्वदेहिकम्	043a  
यतते च ततो भूयः संसिद्धौ कुरुनन्दन	043c  
पूर्वाभ्यासेन तेनैव ह्रियते ह्यवशोऽपि सः	044a  
जिज्ञासुरपि योगस्य शब्दब्रह्मातिवर्तते	044c  
प्रयत्नाद्यतमानस्तु योगी संशुद्धकिल्बिषः	045a  
अनेकजन्मसंसिद्धस्ततो याति परां गतिम्	045c  
तपस्विभ्योऽधिको योगी ज्ञानिभ्योऽपि मतोऽधिकः	046a  
कर्मिभ्यश्चाधिको योगी तस्माद्योगी भवार्जुन	046c  
योगिनामपि सर्वेषां मद्गतेनान्तरात्मना	047a  
श्रद्धावान्भजते यो मां स मे युक्ततमो मतः	047c  
