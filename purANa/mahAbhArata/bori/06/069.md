001  सञ्जय उवाच
001a विराटोऽथ त्रिभिर्बाणैर्भीष्ममार्छन्महारथम्
001c विव्याध तुरगांश्चास्य त्रिभिर्बाणैर्महारथः
002a तम् प्रत्यविध्यद्दशभिर्भीष्मः शान्तनवः शरैः
002c रुक्मपुङ्खैर्महेष्वासः कृतहस्तो महाबलः
003a द्रौणिर्गाण्डीवधन्वानं भीमधन्वा महारथः
003c अविध्यदिषुभिः षड्भिर्दृढहस्तः स्तनान्तरे
004a कार्मुकं तस्य चिच्छेद फल्गुनः परवीरहा
004c अविध्यच्च भृशं तीक्ष्णैः पत्रिभिः शत्रुकर्शनः
005a सोऽन्यत्कार्मुकमादाय वेगवत्क्रोधमूर्छितः
005c अमृष्यमाणः पार्थेन कार्मुकच्छेदमाहवे
006a अविध्यत्फल्गुनं राजन्नवत्या निशितैः शरैः
006c वासुदेवं च सप्तत्या विव्याध परमेषुभिः
007a ततः क्रोधाभिताम्राक्षः सह कृष्णेन फल्गुनः
007c दीर्घमुष्णं च निःश्वस्य चिन्तयित्वा मुहुर्मुहुः
008a धनुः प्रपीड्य वामेन करेणामित्रकर्शनः
008c गाण्डीवधन्वा सङ्क्रुद्धः शितान्सन्नतपर्वणः
008e जीवितान्तकरान्घोरान्समादत्त शिलीमुखान्
009a तैस्तूर्णं समरेऽविध्यद्द्रौणिं बलवतां वरम्
009c तस्य ते कवचं भित्त्वा पपुः शोणितमाहवे
010a न विव्यथे च निर्भिन्नो द्रौणिर्गाण्डीवधन्वना
010c तथैव शरवर्षाणि प्रतिमुञ्चन्नविह्वलः
010e तस्थौ स समरे राजंस्त्रातुमिच्छन्महाव्रतम्
011a तस्य तत्सुमहत्कर्म शशंसुः पुरुषर्षभाः
011c यत्कृष्णाभ्यां समेताभ्यां नापत्रपत संयुगे
012a स हि नित्यमनीकेषु युध्यतेऽभयमास्थितः
012c अस्त्रग्रामं ससंहारं द्रोणात्प्राप्य सुदुर्लभम्
013a ममायमाचार्यसुतो द्रोणस्यातिप्रियः सुतः
013c ब्राह्मणश्च विशेषेण माननीयो ममेति च
014a समास्थाय मतिं वीरो बीभत्सुः शत्रुतापनः
014c कृपाञ्चक्रे रथश्रेष्ठो भारद्वाजसुतम्प्रति
015a द्रौणिं त्यक्त्वा ततो युद्धे कौन्तेयः शत्रुतापनः
015c युयुधे तावकान्निघ्नंस्त्वरमाणः पराक्रमी
016a दुर्योधनस्तु दशभिर्गार्ध्रपत्रैः शिलाशितैः
016c भीमसेनं महेष्वासं रुक्मपुङ्खैः समर्पयत्
017a भीमसेनस्तु सङ्क्रुद्धः परासुकरणं दृढम्
017c चित्रं कार्मुकमादत्त शरांश्च निशितान्दश
018a आकर्णप्रहितैस्तीक्ष्णैर्वेगितैस्तिग्मतेजनैः
018c अविध्यत्तूर्णमव्यग्रः कुरुराजं महोरसि
019a तस्य काञ्चनसूत्रस्तु शरैः परिवृतो मणिः
019c रराजोरसि वै सूर्यो ग्रहैरिव समावृतः
020a पुत्रस्तु तव तेजस्वी भीमसेनेन ताडितः
020c नामृष्यत यथा नागस्तलशब्दं समीरितम्
021a ततः शरैर्महाराज रुक्मपुङ्खैः शिलाशितैः
021c भीमं विव्याध सङ्क्रुद्धस्त्रासयानो वरूथिनीम्
022a तौ युध्यमानौ समरे भृशमन्योन्यविक्षतौ
022c पुत्रौ ते देवसङ्काशौ व्यरोचेतां महाबलौ
023a चित्रसेनं नरव्याघ्रं सौभद्रः परवीरहा
023c अविध्यद्दशभिर्बाणैः पुरुमित्रञ्च सप्तभिः
024a सत्यव्रतञ् च सप्तत्या विद्ध्वा शक्रसमो युधि
024c नृत्यन्निव रणे वीर आर्तिं नः समजीजनत्
025a तम् प्रत्यविद्यद्दशभिश्चित्रसेनः शिलीमुखैः
025c सत्यव्रतश्च नवभिः पुरुमित्रश्च सप्तभिः
026a स विद्धो विक्षरन्रक्तं शत्रुसंवारणम्महत्
026c चिच्छेद चित्रसेनस्य चित्रं कार्मुकमार्जुनिः
026e भित्त्वा चास्य तनुत्राणं शरेणोरस्यताडयत्
027a ततस्ते तावका वीरा राजपुत्रा महारथाः
027c समेत्य युधि संरब्धा विव्यधुर्निशितैः शरैः
027e तांश्च सर्वाञ्शरैस्तीक्ष्णैर्जघान परमास्त्रवित्
028a तस्य दृष्ट्वा तु तत्कर्म परिवव्रुः सुतास्तव
028c दहन्तं समरे सैन्यं तव कक्षं यथोल्बणम्
029a अपेतशिशिरे काले समिद्धमिव पावकः
029c अत्यरोचत सौभद्रस्तव सैन्यानि शातयन्
030a तत्तस्य चरितं दृष्ट्वा पौत्रस्तव विशाम्पते
030c लक्ष्मणोऽभ्यपतत्तूर्णं सात्वतीपुत्रमाहवे
031a अभिमन्युस्तु सङ्क्रुद्धो लक्ष्मणं शुभलक्षणम्
031c विव्याध विशिखैः षड्भिः सारथिञ्च त्रिभिः शरैः
032a तथैव लक्ष्मणो राजन्सौभद्रं निशितैः शरैः
032c अविध्यत महाराज तदद्भुतमिवाभवत्
033a तस्याश्वांश्चतुरो हत्वा सारथिञ्च महाबलः
033c अभ्यद्रवत सौभद्रो लक्ष्मणं निशितैः शरैः
034a हताश्वे तु रथे तिष्ठँल्लक्ष्मणः परवीरहा
034c शक्तिं चिक्षेप सङ्क्रुद्धः सौभद्रस्य रथं प्रति
035a तामापतन्तीं सहसा घोररूपां दुरासदाम्
035c अभिमन्युः शरैस्तीक्ष्णैश्चिच्छेद भुजगोपमाम्
036a ततः स्वरथमारोप्य लक्ष्मणं गौतमस्तदा
036c अपोवाह रथेनाजौ सर्वसैन्यस्य पश्यतः
037a ततः समाकुले तस्मिन्वर्तमाने महाभये
037c अभ्यद्रवञ्जिघांसन्तः परस्परवधैषिणः
038a तावकाश्च महेष्वासाः पाण्डवाश्च महारथाः
038c जुह्वन्तः समरे प्राणान्निजघ्नुरितरेतरम्
039a मुक्तकेशा विकवचा विरथाश्छिन्नकार्मुकाः
039c बाहुभिः समयुध्यन्त सृञ्जयाः कुरुभिः सह
040a ततो भीष्मो महाबाहुः पाण्डवानां महात्मनाम्
040c सेनां जघान सङ्क्रुद्धो दिव्यैरस्त्रैर्महाबलः
041a हतेश्वरैर्गजैस्तत्र नरैरश्वैश्च पातितैः
041c रथिभिः सादिभिश्चैव समास्तीर्यत मेदिनी
