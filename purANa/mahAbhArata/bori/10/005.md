कृप उवाच	001  
शुश्रूषुरपि दुर्मेधाः पुरुषोऽनियतेन्द्रियः	001a  
नालं वेदयितुं कृत्स्नौ धर्मार्थाविति मे मतिः	001c  
तथैव तावन्मेधावी विनयं यो न शिक्षति	002a  
न च किञ्चन जानाति सोऽपि धर्मार्थनिश्चयम्	002c  
शुश्रूषुस्त्वेव मेधावी पुरुषो नियतेन्द्रियः	003a  
जानीयादागमान्सर्वान्ग्राह्यं च न विरोधयेत्	003c  
अनेयस्त्ववमानी यो दुरात्मा पापपूरुषः	004a  
दिष्टमुत्सृज्य कल्याणं करोति बहुपापकम्	004c  
नाथवन्तं तु सुहृदः प्रतिषेधन्ति पातकात्	005a  
निवर्तते तु लक्ष्मीवान्नालक्ष्मीवान्निवर्तते	005c  
यथा ह्युच्चावचैर्वाक्यैः क्षिप्तचित्तो नियम्यते	006a  
तथैव सुहृदा शक्यो नशक्यस्त्ववसीदति	006c  
तथैव सुहृदं प्राज्ञं कुर्वाणं कर्म पापकम्	007a  
प्राज्ञाः सम्प्रतिषेधन्ते यथाशक्ति पुनः पुनः	007c  
स कल्याणे मतिं कृत्वा नियम्यात्मानमात्मना	008a  
कुरु मे वचनं तात येन पश्चान्न तप्यसे	008c  
न वधः पूज्यते लोके सुप्तानामिह धर्मतः	009a  
तथैव न्यस्तशस्त्राणां विमुक्तरथवाजिनाम्	009c  
ये च ब्रूयुस्तवास्मीति ये च स्युः शरणागताः	010a  
विमुक्तमूर्धजा ये च ये चापि हतवाहनाः	010c  
अद्य स्वप्स्यन्ति पाञ्चाला विमुक्तकवचा विभो	011a  
विश्वस्ता रजनीं सर्वे प्रेता इव विचेतसः	011c  
यस्तेषां तदवस्थानां द्रुह्येत पुरुषोऽनृजुः	012a  
व्यक्तं स नरके मज्जेदगाधे विपुलेऽप्लवे	012c  
सर्वास्त्रविदुषां लोके श्रेष्ठस्त्वमसि विश्रुतः	013a  
न च ते जातु लोकेऽस्मिन्सुसूक्ष्ममपि किल्बिषम्	013c  
त्वं पुनः सूर्यसङ्काशः श्वोभूत उदिते रवौ	014a  
प्रकाशे सर्वभूतानां विजेता युधि शात्रवान्	014c  
असम्भावितरूपं हि त्वयि कर्म विगर्हितम्	015a  
शुक्ले रक्तमिव न्यस्तं भवेदिति मतिर्मम	015c  
अश्वत्थामोवाच	016  
एवमेतद्यथात्थ त्वमनुशास्मीह मातुल	016a  
तैस्तु पूर्वमयं सेतुः शतधा विदलीकृतः	016c  
प्रत्यक्षं भूमिपालानां भवतां चापि सन्निधौ	017a  
न्यस्तशस्त्रो मम पिता धृष्टद्युम्नेन पातितः	017c  
कर्णश्च पतिते चक्रे रथस्य रथिनां वरः	018a  
उत्तमे व्यसने सन्नो हतो गाण्डीवधन्वना	018c  
तथा शान्तनवो भीष्मो न्यस्तशस्त्रो निरायुधः	019a  
शिखण्डिनं पुरस्कृत्य हतो गाण्डीवधन्वना	019c  
भूरिश्रवा महेष्वासस्तथा प्रायगतो रणे	020a  
क्रोशतां भूमिपालानां युयुधानेन पातितः	020c  
दुर्योधनश्च भीमेन समेत्य गदया मृधे	021a  
पश्यतां भूमिपालानामधर्मेण निपातितः	021c  
एकाकी बहुभिस्तत्र परिवार्य महारथैः	022a  
अधर्मेण नरव्याघ्रो भीमसेनेन पातितः	022c  
विलापो भग्नसक्थस्य यो मे राज्ञः परिश्रुतः	023a  
वार्त्तिकानां कथयतां स मे मर्माणि कृन्तति	023c  
एवमधार्मिकाः पापाः पाञ्चाला भिन्नसेतवः	024a  
तानेवं भिन्नमर्यादान्किं भवान्न विगर्हति	024c  
पितृहन्तॄनहं हत्वा पाञ्चालान्निशि सौप्तिके	025a  
कामं कीटः पतङ्गो वा जन्म प्राप्य भवामि वै	025c  
त्वरे चाहमनेनाद्य यदिदं मे चिकीर्षितम्	026a  
तस्य मे त्वरमाणस्य कुतो निद्रा कुतः सुखम्	026c  
न स जातः पुमाँल्लोके कश्चिन्न च भविष्यति	027a  
यो मे व्यावर्तयेदेतां वधे तेषां कृतां मतिम्	027c  
सञ्जय उवाच	028  
एवमुक्त्वा महाराज द्रोणपुत्रः प्रतापवान्	028a  
एकान्ते योजयित्वाश्वान्प्रायादभिमुखः परान्	028c  
तमब्रूतां महात्मानौ भोजशारद्वतावुभौ	029a  
किमयं स्यन्दनो युक्तः किं च कार्यं चिकीर्षितम्	029c  
एकसार्थं प्रयातौ स्वस्त्वया सह नरर्षभ	030a  
समदुःखसुखौ चैव नावां शङ्कितुमर्हसि	030c  
अश्वत्थामा तु सङ्क्रुद्धः पितुर्वधमनुस्मरन्	031a  
ताभ्यां तथ्यं तदाचख्यौ यदस्यात्मचिकीर्षितम्	031c  
हत्वा शतसहस्राणि योधानां निशितैः शरैः	032a  
न्यस्तशस्त्रो मम पिता धृष्टद्युम्नेन पातितः	032c  
तं तथैव हनिष्यामि न्यस्तवर्माणमद्य वै	033a  
पुत्रं पाञ्चालराजस्य पापं पापेन कर्मणा	033c  
कथं च निहतः पापः पाञ्चालः पशुवन्मया	034a  
शस्त्राहवजितां लोकान्प्राप्नुयादिति मे मतिः	034c  
क्षिप्रं सन्नद्धकवचौ सखड्गावात्तकार्मुकौ	035a  
समास्थाय प्रतीक्षेतां रथवर्यौ परन्तपौ	035c  
इत्युक्त्वा रथमास्थाय प्रायादभिमुखः परान्	036a  
तमन्वगात्कृपो राजन्कृतवर्मा च सात्वतः	036c  
ते प्रयाता व्यरोचन्त परानभिमुखास्त्रयः	037a  
हूयमाना यथा यज्ञे समिद्धा हव्यवाहनाः	037c  
ययुश्च शिबिरं तेषां सम्प्रसुप्तजनं विभो	038a  
द्वारदेशं तु सम्प्राप्य द्रौणिस्तस्थौ रथोत्तमे	038c  
