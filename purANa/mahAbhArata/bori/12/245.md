001  	व्यास उवाच
001a	शरीराद्विप्रमुक्तं हि सूक्ष्मभूतं शरीरिणम्
001c	कर्मभिः परिपश्यन्ति शास्त्रोक्तैः शास्त्रचेतसः
002a	यथा मरीच्यः सहिताश्चरन्ति गच्छन्ति तिष्ठन्ति च दृश्यमानाः
002c	देहैर्विमुक्ता विचरन्ति लोकांस्तथैव सत्त्वान्यतिमानुषाणि
003a	प्रतिरूपं यथैवाप्सु तापः सूर्यस्य लक्ष्यते
003c	सत्त्ववांस्तु तथा सत्त्वं प्रतिरूपं प्रपश्यति
004a	तानि सूक्ष्माणि सत्त्वस्था विमुक्तानि शरीरतः
004c	स्वेन तत्त्वेन तत्त्वज्ञाः पश्यन्ति नियतेन्द्रियाः
005a	स्वपतां जाग्रतां चैव सर्वेषामात्मचिन्तितम्
005c	प्रधानद्वैधयुक्तानां जहतां कर्मजं रजः
006a	यथाहनि तथा रात्रौ यथा रात्रौ तथाहनि
006c	वशे तिष्ठति सत्त्वात्मा सततं योगयोगिनाम्
007a	तेषां नित्यं सदानित्यो भूतात्मा सततं गुणैः
007c	सप्तभिस्त्वन्वितः सूक्ष्मैश्चरिष्णुरजरामरः
008a	मनोबुद्धिपराभूतः स्वदेहपरदेहवित्
008c	स्वप्नेष्वपि भवत्येष विज्ञाता सुखदुःखयोः
009a	तत्रापि लभते दुःखं तत्रापि लभते सुखम्
009c	क्रोधलोभौ तु तत्रापि कृत्वा व्यसनमर्छति
010a	प्रीणितश्चापि भवति महतोऽर्थानवाप्य च
010c	करोति पुण्यं तत्रापि जाग्रन्निव च पश्यति
011a	तमेवमतितेजोंशं भूतात्मानं हृदि स्थितम्
011c	तमोरजोभ्यामाविष्टा नानुपश्यन्ति मूर्तिषु
012a	शास्त्रयोगपरा भूत्वा स्वमात्मानं परीप्सवः
012c	अनुच्छ्वासान्यमूर्तीनि यानि वज्रोपमान्यपि
013a	पृथग्भूतेषु सृष्टेषु चतुर्ष्वाश्रमकर्मसु
013c	समाधौ योगमेवैतच्छाण्डिल्यः शममब्रवीत्
014a	विदित्वा सप्त सूक्ष्माणि षडङ्गं च महेश्वरम्
014c	प्रधानविनियोगस्थः परं ब्रह्माधिगच्छति

