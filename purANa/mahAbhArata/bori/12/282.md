पराशर उवाच	001  
वृत्तिः सकाशाद्वर्णेभ्यस्त्रिभ्यो हीनस्य शोभना	001a  
प्रीत्योपनीता निर्दिष्टा धर्मिष्ठान्कुरुते सदा	001c  
वृत्तिश्चेन्नास्ति शूद्रस्य पितृपैतामही ध्रुवा	002a  
न वृत्तिं परतो मार्गेच्छुश्रूषां तु प्रयोजयेत्	002c  
सद्भिस्तु सह संसर्गः शोभते धर्मदर्शिभिः	003a  
नित्यं सर्वास्ववस्थासु नासद्भिरिति मे मतिः	003c  
यथोदयगिरौ द्रव्यं सन्निकर्षेण दीप्यते	004a  
तथा सत्सन्निकर्षेण हीनवर्णोऽपि दीप्यते	004c  
यादृशेन हि वर्णेन भाव्यते शुक्लमम्बरम्	005a  
तादृशं कुरुते रूपमेतदेवमवैहि मे	005c  
तस्माद्गुणेषु रज्येथा मा दोषेषु कदाचन	006a  
अनित्यमिह मर्त्यानां जीवितं हि चलाचलम्	006c  
सुखे वा यदि वा दुःखे वर्तमानो विचक्षणः	007a  
यश्चिनोति शुभान्येव स भद्राणीह पश्यति	007c  
धर्मादपेतं यत्कर्म यद्यपि स्यान्महाफलम्	008a  
न तत्सेवेत मेधावी न तद्धितमिहोच्यते	008c  
यो हृत्वा गोसहस्राणि नृपो दद्यादरक्षिता	009a  
स शब्दमात्रफलभाग्राजा भवति तस्करः	009c  
स्वयम्भूरसृजच्चाग्रे धातारं लोकपूजितम्	010a  
धातासृजत्पुत्रमेकं प्रजानां धारणे रतम्	010c  
तमर्चयित्वा वैश्यस्तु कुर्यादत्यर्थमृद्धिमत्	011a  
रक्षितव्यं तु राजन्यैरुपयोज्यं द्विजातिभिः	011c  
अजिह्मैरशठक्रोधैर्हव्यकव्यप्रयोक्तृभिः	012a  
शूद्रैर्निर्मार्जनं कार्यमेवं धर्मो न नश्यति	012c  
अप्रनष्टे ततो धर्मे भवन्ति सुखिताः प्रजाः	013a  
सुखेन तासां राजेन्द्र मोदन्ते दिवि देवताः	013c  
तस्माद्यो रक्षति नृपः स धर्मेणाभिपूज्यते	014a  
अधीते चापि यो विप्रो वैश्यो यश्चार्जने रतः	014c  
यश्च शुश्रूषते शूद्रः सततं नियतेन्द्रियः	015a  
अतोऽन्यथा मनुष्येन्द्र स्वधर्मात्परिहीयते	015c  
प्राणसन्तापनिर्दिष्टाः काकिण्योऽपि महाफलाः	016a  
न्यायेनोपार्जिता दत्ताः किमुतान्याः सहस्रशः	016c  
सत्कृत्य तु द्विजातिभ्यो यो ददाति नराधिप	017a  
यादृशं तादृशं नित्यमश्नाति फलमूर्जितम्	017c  
अभिगम्य दत्तं तुष्ट्या यद्धन्यमाहुरभिष्टुतम्	018a  
याचितेन तु यद्दत्तं तदाहुर्मध्यमं बुधाः	018c  
अवज्ञया दीयते यत्तथैवाश्रद्धयापि च	019a  
तदाहुरधमं दानं मुनयः सत्यवादिनः	019c  
अतिक्रमे मज्जमानो विविधेन नरः सदा	020a  
तथा प्रयत्नं कुर्वीत यथा मुच्येत संशयात्	020c  
दमेन शोभते विप्रः क्षत्रियो विजयेन तु	021a  
धनेन वैश्यः शूद्रस्तु नित्यं दाक्ष्येण शोभते	021c  

