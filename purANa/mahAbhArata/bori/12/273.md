भीष्म उवाच	12273001  
वृत्रस्य तु महाराज ज्वराविष्टस्य सर्वशः	12273001a  
अभवन्यानि लिङ्गानि शरीरे तानि मे शृणु	12273001c  
ज्वलितास्योऽभवद्घोरो वैवर्ण्यं चागमत्परम्	12273002a  
गात्रकम्पश्च सुमहाञ्श्वासश्चाप्यभवन्महान्	12273002c  
रोमहर्षश्च तीव्रोऽभून्निःश्वासश्च महान्नृप	12273002e  
शिवा चाशिवसङ्काशा तस्य वक्त्रात्सुदारुणा	12273003a  
निष्पपात महाघोरा स्मृतिः सा तस्य भारत	12273003c  
उल्काश्च ज्वलितास्तस्य दीप्ताः पार्श्वे प्रपेदिरे	12273003e  
गृध्रकङ्कवडाश्चैव वाचोऽमुञ्चन्सुदारुणाः	12273004a  
वृत्रस्योपरि संहृष्टाश्चक्रवत्परिबभ्रमुः	12273004c  
ततस्तं रथमास्थाय देवाप्यायितमाहवे	12273005a  
वज्रोद्यतकरः शक्रस्तं दैत्यं प्रत्यवैक्षत	12273005c  
अमानुषमथो नादं स मुमोच महासुरः	12273006a  
व्यजृम्भत च राजेन्द्र तीव्रज्वरसमन्वितः	12273006c  
अथास्य जृम्भतः शक्रस्ततो वज्रमवासृजत्	12273006e  
स वज्रः सुमहातेजाः कालाग्निसदृशोपमः	12273007a  
क्षिप्रमेव महाकायं वृत्रं दैत्यमपातयत्	12273007c  
ततो नादः समभवत्पुनरेव समन्ततः	12273008a  
वृत्रं विनिहतं दृष्ट्वा देवानां भरतर्षभ	12273008c  
वृत्रं तु हत्वा भगवान्दानवारिर्महायशाः	12273009a  
वज्रेण विष्णुयुक्तेन दिवमेव समाविशत्	12273009c  
अथ वृत्रस्य कौरव्य शरीरादभिनिःसृता	12273010a  
ब्रह्महत्या महाघोरा रौद्रा लोकभयावहा	12273010c  
करालदशना भीमा विकृता कृष्णपिङ्गला	12273011a  
प्रकीर्णमूर्धजा चैव घोरनेत्रा च भारत	12273011c  
कपालमालिनी चैव कृशा च भरतर्षभ	12273012a  
रुधिरार्द्रा च धर्मज्ञ चीरवस्त्रनिवासिनी	12273012c  
साभिनिष्क्रम्य राजेन्द्र तादृग्रूपा भयावहा	12273013a  
वज्रिणं मृगयामास तदा भरतसत्तम	12273013c  
कस्यचित्त्वथ कालस्य वृत्रहा कुरुनन्दन	12273014a  
स्वर्गायाभिमुखः प्रायाल्लोकानां हितकाम्यया	12273014c  
बिसान्निःसरमाणं तु दृष्ट्वा शक्रं महौजसम्	12273015a  
कण्ठे जग्राह देवेन्द्रं सुलग्ना चाभवत्तदा	12273015c  
स हि तस्मिन्समुत्पन्ने ब्रह्महत्याकृते भये	12273016a  
नलिन्यां बिसमध्यस्थो बभूवाब्दगणान्बहून्	12273016c  
अनुसृत्य तु यत्नात्स तया वै ब्रह्महत्यया	12273017a  
तदा गृहीतः कौरव्य निश्चेष्टः समपद्यत	12273017c  
तस्या व्यपोहने शक्रः परं यत्नं चकार ह	12273018a  
न चाशकत्तां देवेन्द्रो ब्रह्महत्यां व्यपोहितुम्	12273018c  
गृहीत एव तु तया देवेन्द्रो भरतर्षभ	12273019a  
पितामहमुपागम्य शिरसा प्रत्यपूजयत्	12273019c  
ज्ञात्वा गृहीतं शक्रं तु द्विजप्रवरहत्यया	12273020a  
ब्रह्मा सञ्चिन्तयामास तदा भरतसत्तम	12273020c  
तामुवाच महाबाहो ब्रह्महत्यां पितामहः	12273021a  
स्वरेण मधुरेणाथ सान्त्वयन्निव भारत	12273021c  
मुच्यतां त्रिदशेन्द्रोऽयं मत्प्रियं कुरु भामिनि	12273022a  
ब्रूहि किं ते करोम्यद्य कामं कं त्वमिहेच्छसि	12273022c  
ब्रह्महत्योवाच	12273023  
त्रिलोकपूजिते देवे प्रीते त्रैलोक्यकर्तरि	12273023a  
कृतमेवेह मन्येऽहं निवासं तु विधत्स्व मे	12273023c  
त्वया कृतेयं मर्यादा लोकसंरक्षणार्थिना	12273024a  
स्थापना वै सुमहती त्वया देव प्रवर्तिता	12273024c  
प्रीते तु त्वयि धर्मज्ञ सर्वलोकेश्वरे प्रभो	12273025a  
शक्रादपगमिष्यामि निवासं तु विधत्स्व मे	12273025c  
भीष्म उवाच	12273026  
तथेति तां प्राह तदा ब्रह्महत्यां पितामहः	12273026a  
उपायतः स शक्रस्य ब्रह्महत्यां व्यपोहत	12273026c  
ततः स्वयम्भुवा ध्यातस्तत्र वह्निर्महात्मना	12273027a  
ब्रह्माणमुपसङ्गम्य ततो वचनमब्रवीत्	12273027c  
प्राप्तोऽस्मि भगवन्देव त्वत्सकाशमरिन्दम	12273028a  
यत्कर्तव्यं मया देव तद्भवान्वक्तुमर्हति	12273028c  
ब्रह्मोवाच	12273029  
बहुधा विभजिष्यामि ब्रह्महत्यामिमामहम्	12273029a  
शक्रस्याद्य विमोक्षार्थं चतुर्भागं प्रतीच्छ मे	12273029c  
अग्निरुवाच	12273030  
मम मोक्षस्य कोऽन्तो वै ब्रह्मन्ध्यायस्व वै प्रभो	12273030a  
एतदिच्छामि विज्ञातुं तत्त्वतो लोकपूजित	12273030c  
ब्रह्मोवाच	12273031  
यस्त्वां ज्वलन्तमासाद्य स्वयं वै मानवः क्वचित्	12273031a  
बीजौषधिरसैर्वह्ने न यक्ष्यति तमोवृतः	12273031c  
तमेषा यास्यति क्षिप्रं तत्रैव च निवत्स्यति	12273032a  
ब्रह्महत्या हव्यवाह व्येतु ते मानसो ज्वरः	12273032c  
भीष्म उवाच	12273033  
इत्युक्तः प्रतिजग्राह तद्वचो हव्यकव्यभुक्	12273033a  
पितामहस्य भगवांस्तथा च तदभूत्प्रभो	12273033c  
ततो वृक्षौषधितृणं समाहूय पितामहः	12273034a  
इममर्थं महाराज वक्तुं समुपचक्रमे	12273034c  
ततो वृक्षौषधितृणं तथैवोक्तं यथातथम्	12273035a  
व्यथितं वह्निवद्राजन्ब्रह्माणमिदमब्रवीत्	12273035c  
अस्माकं ब्रह्महत्यातो कोऽन्तो लोकपितामह	12273036a  
स्वभावनिहतानस्मान्न पुनर्हन्तुमर्हसि	12273036c  
वयमग्निं तथा शीतं वर्षं च पवनेरितम्	12273037a  
सहामः सततं देव तथा छेदनभेदनम्	12273037c  
ब्रह्महत्यामिमामद्य भवतः शासनाद्वयम्	12273038a  
ग्रहीष्यामस्त्रिलोकेश मोक्षं चिन्तयतां भवान्	12273038c  
ब्रह्मोवाच	12273039  
पर्वकाले तु सम्प्राप्ते यो वै छेदनभेदनम्	12273039a  
करिष्यति नरो मोहात्तमेषानुगमिष्यति	12273039c  
भीष्म उवाच	12273040  
ततो वृक्षौषधितृणमेवमुक्तं महात्मना	12273040a  
ब्रह्माणमभिसम्पूज्य जगामाशु यथागतम्	12273040c  
आहूयाप्सरसो देवस्ततो लोकपितामहः	12273041a  
वाचा मधुरया प्राह सान्त्वयन्निव भारत	12273041c  
इयमिन्द्रादनुप्राप्ता ब्रह्महत्या वराङ्गनाः	12273042a  
चतुर्थमस्या भागं हि मयोक्ताः सम्प्रतीच्छत	12273042c  
अप्सरस ऊचुः	12273043  
ग्रहणे कृतबुद्धीनां देवेश तव शासनात्	12273043a  
मोक्षं समयतोऽस्माकं चिन्तयस्व पितामह	12273043c  
ब्रह्मोवाच	12273044  
रजस्वलासु नारीषु यो वै मैथुनमाचरेत्	12273044a  
तमेषा यास्यति क्षिप्रं व्येतु वो मानसो ज्वरः	12273044c  
भीष्म उवाच	12273045  
तथेति हृष्टमनस उक्त्वाथाप्सरसां गणाः	12273045a  
स्वानि स्थानानि सम्प्राप्य रेमिरे भरतर्षभ	12273045c  
ततस्त्रिलोककृद्देवः पुनरेव महातपाः	12273046a  
अपः सञ्चिन्तयामास ध्यातास्ताश्चाप्यथागमन्	12273046c  
तास्तु सर्वाः समागम्य ब्रह्माणममितौजसम्	12273047a  
इदमूचुर्वचो राजन्प्रणिपत्य पितामहम्	12273047c  
इमाः स्म देव सम्प्राप्तास्त्वत्सकाशमरिन्दम	12273048a  
शासनात्तव देवेश समाज्ञापय नो विभो	12273048c  
ब्रह्मोवाच	12273049  
इयं वृत्रादनुप्राप्ता पुरुहूतं महाभया	12273049a  
ब्रह्महत्या चतुर्थांशमस्या यूयं प्रतीच्छत	12273049c  
आप ऊचुः	12273050  
एवं भवतु लोकेश यथा वदसि नः प्रभो	12273050a  
मोक्षं समयतोऽस्माकं सञ्चिन्तयितुमर्हसि	12273050c  
त्वं हि देवेश सर्वस्य जगतः परमो गुरुः	12273051a  
कोऽन्यः प्रसादो हि भवेद्यः कृच्छ्रान्नः समुद्धरेत्	12273051c  
ब्रह्मोवाच	12273052  
अल्पा इति मतिं कृत्वा यो नरो बुद्धिमोहितः	12273052a  
श्लेष्ममूत्रपुरीषाणि युष्मासु प्रतिमोक्ष्यति	12273052c  
तमेषा यास्यति क्षिप्रं तत्रैव च निवत्स्यति	12273053a  
तथा वो भविता मोक्ष इति सत्यं ब्रवीमि वः	12273053c  
भीष्म उवाच	12273054  
ततो विमुच्य देवेन्द्रं ब्रह्महत्या युधिष्ठिर	12273054a  
यथानिसृष्टं तं देशमगच्छद्देवशासनात्	12273054c  
एवं शक्रेण सम्प्राप्ता ब्रह्महत्या जनाधिप	12273055a  
पितामहमनुज्ञाप्य सोऽश्वमेधमकल्पयत्	12273055c  
श्रूयते हि महाराज सम्प्राप्ता वासवेन वै	12273056a  
ब्रह्महत्या ततः शुद्धिं हयमेधेन लब्धवान्	12273056c  
समवाप्य श्रियं देवो हत्वारींश्च सहस्रशः	12273057a  
प्रहर्षमतुलं लेभे वासवः पृथिवीपते	12273057c  
वृत्रस्य रुधिराच्चैव खुखुण्डाः पार्थ जज्ञिरे	12273058a  
द्विजातिभिरभक्ष्यास्ते दीक्षितैश्च तपोधनैः	12273058c  
सर्वावस्थं त्वमप्येषां द्विजातीनां प्रियं कुरु	12273059a  
इमे हि भूतले देवाः प्रथिताः कुरुनन्दन	12273059c  
एवं शक्रेण कौरव्य बुद्धिसौक्ष्म्यान्महासुरः	12273060a  
उपायपूर्वं निहतो वृत्रोऽथामिततेजसा	12273060c  
एवं त्वमपि कौरव्य पृथिव्यामपराजितः	12273061a  
भविष्यसि यथा देवः शतक्रतुरमित्रहा	12273061c  
ये तु शक्रकथां दिव्यामिमां पर्वसु पर्वसु	12273062a  
विप्रमध्ये पठिष्यन्ति न ते प्राप्स्यन्ति किल्बिषम्	12273062c  
इत्येतद्वृत्रमाश्रित्य शक्रस्यात्यद्भुतं महत्	12273063a  
कथितं कर्म ते तात किं भूयः श्रोतुमिच्छसि	12273063c  

