जनमेजय उवाच	001    
श्रुतं भगवतस्तस्य माहात्म्यं परमात्मनः	001a  
जन्म धर्मगृहे चैव नरनारायणात्मकम्	001c  
महावराहसृष्टा च पिण्डोत्पत्तिः पुरातनी	001e   
प्रवृत्तौ च निवृत्तौ च यो यथा परिकल्पितः	002a  
स तथा नः श्रुतो ब्रह्मन्कथ्यमानस्त्वयानघ	002c  
यच्च तत्कथितं पूर्वं त्वया हयशिरो महत्	003a  
हव्यकव्यभुजो विष्णोरुदक्पूर्वे महोदधौ	003c  
तच्च दृष्टं भगवता ब्रह्मणा परमेष्ठिना	003e   
किं तदुत्पादितं पूर्वं हरिणा लोकधारिणा	004a  
रूपं प्रभावमहतामपूर्वं धीमतां वर	004c  
दृष्ट्वा हि विबुधश्रेष्ठमपूर्वममितौजसम्	005a  
तदश्वशिरसं पुण्यं ब्रह्मा किमकरोन्मुने	005c  
एतन्नः संशयं ब्रह्मन्पुराणज्ञानसम्भवम्	006a  
कथयस्वोत्तममते महापुरुषनिर्मितम्	006c  
पाविताः स्म त्वया ब्रह्मन्पुण्यां कथयता कथाम्	006e   
वैशम्पायन उवाच	007    
कथयिष्यामि ते सर्वं पुराणं वेदसम्मितम्	007a  
जगौ यद्भगवान्व्यासो राज्ञो धर्मसुतस्य वै	007c  
श्रुत्वाश्वशिरसो मूर्तिं देवस्य हरिमेधसः	008a  
उत्पन्नसंशयो राजा तमेव समचोदयत्	008c  
युधिष्ठिर उवाच	009    
यत्तद्दर्शितवान्ब्रह्मा देवं हयशिरोधरम्	009a  
किमर्थं तत्समभवद्वपुर्देवोपकल्पितम्	009c  
व्यास उवाच	010    
यत्किञ्चिदिह लोके वै देहबद्धं विशां पते	010a  
सर्वं पञ्चभिराविष्टं भूतैरीश्वरबुद्धिजैः	010c  
ईश्वरो हि जगत्स्रष्टा प्रभुर्नारायणो विराट्	011a  
भूतान्तरात्मा वरदः सगुणो निर्गुणोऽपि च	011c  
भूतप्रलयमव्यक्तं शृणुष्व नृपसत्तम	011e   
धरण्यामथ लीनायामप्सु चैकार्णवे पुरा	012a  
ज्योतिर्भूते जले चापि लीने ज्योतिषि चानिले	012c  
वायौ चाकाशसंलीने आकाशे च मनोनुगे	013a  
व्यक्ते मनसि संलीने व्यक्ते चाव्यक्ततां गते	013c  
अव्यक्ते पुरुषं याते पुंसि सर्वगतेऽपि च	014a  
तम एवाभवत्सर्वं न प्राज्ञायत किञ्चन	014c  
तमसो ब्रह्म सम्भूतं तमोमूलमृतात्मकम्	015a  
तद्विश्वभावसञ्ज्ञान्तं पौरुषीं तनुमास्थितम्	015c  
सोऽनिरुद्ध इति प्रोक्तस्तत्प्रधानं प्रचक्षते	016a  
तदव्यक्तमिति ज्ञेयं त्रिगुणं नृपसत्तम	016c  
विद्यासहायवान्देवो विष्वक्सेनो हरिः प्रभुः	017a  
अप्स्वेव शयनं चक्रे निद्रायोगमुपागतः	017c  
जगतश्चिन्तयन्सृष्टिं चित्रां बहुगुणोद्भवाम्	017e   
तस्य चिन्तयतः सृष्टिं महानात्मगुणः स्मृतः	018a  
अहङ्कारस्ततो जातो ब्रह्मा शुभचतुर्मुखः	018c  
हिरण्यगर्भो भगवान्सर्वलोकपितामहः	018e   
पद्मेऽनिरुद्धात्सम्भूतस्तदा पद्मनिभेक्षणः	019a  
सहस्रपत्रे द्युतिमानुपविष्टः सनातनः	019c  
ददृशेऽद्भुतसङ्काशे लोकानापोमयान्प्रभुः	020a  
सत्त्वस्थः परमेष्ठी स ततो भूतगणान्सृजत्	020c  
पूर्वमेव च पद्मस्य पत्रे सूर्यांशुसप्रभे	021a  
नारायणकृतौ बिन्दू अपामास्तां गुणोत्तरौ	021c  
तावपश्यत्स भगवाननादिनिधनोऽच्युतः	022a  
एकस्तत्राभवद्बिन्दुर्मध्वाभो रुचिरप्रभः	022c  
स तामसो मधुर्जातस्तदा नारायणाज्ञया	023a  
कठिनस्त्वपरो बिन्दुः कैटभो राजसस्तु सः	023c  
तावभ्यधावतां श्रेष्ठौ तमोरजगुणान्वितौ	024a  
बलवन्तौ गदाहस्तौ पद्मनालानुसारिणौ	024c  
ददृशातेऽरविन्दस्थं ब्रह्माणममितप्रभम्	025a  
सृजन्तं प्रथमं वेदांश्चतुरश्चारुविग्रहान्	025c  
ततो विग्रहवन्तौ तौ वेदान्दृष्ट्वासुरोत्तमौ	026a  
सहसा जगृहतुर्वेदान्ब्रह्मणः पश्यतस्तदा	026c  
अथ तौ दानवश्रेष्ठौ वेदान्गृह्य सनातनान्	027a  
रसां विविशतुस्तूर्णमुदक्पूर्वे महोदधौ	027c  
ततो हृतेषु वेदेषु ब्रह्मा कश्मलमाविशत्	028a  
ततो वचनमीशानं प्राह वेदैर्विनाकृतः	028c  
वेदा मे परमं चक्षुर्वेदा मे परमं बलम्	029a  
वेदा मे परमं धाम वेदा मे ब्रह्म चोत्तमम्	029c  
मम वेदा हृताः सर्वे दानवाभ्यां बलादितः	030a  
अन्धकारा हि मे लोका जाता वेदैर्विनाकृताः	030c  
वेदानृते हि किं कुर्यां लोकान्वै स्रष्टुमुद्यतः	030e   
अहो बत महद्दुःखं वेदनाशनजं मम	031a  
प्राप्तं दुनोति हृदयं तीव्रशोकाय रन्धयन्	031c  
को हि शोकार्णवे मग्नं मामितोऽद्य समुद्धरेत्	032a  
वेदांस्तानानयेन्नष्टान्कस्य चाहं प्रियो भवे	032c  
इत्येवं भाषमाणस्य ब्रह्मणो नृपसत्तम	033a  
हरेः स्तोत्रार्थमुद्भूता बुद्धिर्बुद्धिमतां वर	033c  
ततो जगौ परं जप्यं साञ्जलिप्रग्रहः प्रभुः	033e   
नमस्ते ब्रह्महृदय नमस्ते मम पूर्वज	034a  
लोकाद्य भुवनश्रेष्ठ साङ्ख्ययोगनिधे विभो	034c  
व्यक्ताव्यक्तकराचिन्त्य क्षेमं पन्थानमास्थित	035a  
विश्वभुक्सर्वभूतानामन्तरात्मन्नयोनिज	035c  
अहं प्रसादजस्तुभ्यं लोकधाम्ने स्वयम्भुवे	036a  
त्वत्तो मे मानसं जन्म प्रथमं द्विजपूजितम्	036c  
चाक्षुषं वै द्वितीयं मे जन्म चासीत्पुरातनम्	037a  
त्वत्प्रसादाच्च मे जन्म तृतीयं वाचिकं महत्	037c  
त्वत्तः श्रवणजं चापि चतुर्थं जन्म मे विभो	038a  
नासिक्यं चापि मे जन्म त्वत्तः पञ्चममुच्यते	038c  
अण्डजं चापि मे जन्म त्वत्तः षष्ठं विनिर्मितम्	039a  
इदं च सप्तमं जन्म पद्मजं मेऽमितप्रभ	039c  
सर्गे सर्गे ह्यहं पुत्रस्तव त्रिगुणवर्जितः	040a  
प्रथितः पुण्डरीकाक्ष प्रधानगुणकल्पितः	040c  
त्वमीश्वरस्वभावश्च स्वयम्भूः पुरुषोत्तमः	041a  
त्वया विनिर्मितोऽहं वै वेदचक्षुर्वयोतिगः	041c  
ते मे वेदा हृताश्चक्षुरन्धो जातोऽस्मि जागृहि	042a  
ददस्व चक्षुषी मह्यं प्रियोऽहं ते प्रियोऽसि मे	042c  
एवं स्तुतः स भगवान्पुरुषः सर्वतोमुखः	043a  
जहौ निद्रामथ तदा वेदकार्यार्थमुद्यतः	043c  
ऐश्वरेण प्रयोगेण द्वितीयां तनुमास्थितः	043e   
सुनासिकेन कायेन भूत्वा चन्द्रप्रभस्तदा	044a  
कृत्वा हयशिरः शुभ्रं वेदानामालयं प्रभुः	044c  
तस्य मूर्धा समभवद्द्यौः सनक्षत्रतारका	045a  
केशाश्चास्याभवन्दीर्घा रवेरंशुसमप्रभाः	045c  
कर्णावाकाशपाताले ललाटं भूतधारिणी	046a  
गङ्गा सरस्वती पुण्या भ्रुवावास्तां महानदी	046c  
चक्षुषी सोमसूर्यौ ते नासा सन्ध्या पुनः स्मृता	047a  
ओङ्कारस्त्वथ संस्कारो विद्युज्जिह्वा च निर्मिता	047c  
दन्ताश्च पितरो राजन्सोमपा इति विश्रुताः	048a  
गोलोको ब्रह्मलोकश्च ओष्ठावास्तां महात्मनः	048c  
ग्रीवा चास्याभवद्राजन्कालरात्रिर्गुणोत्तरा	048e   
एतद्धयशिरः कृत्वा नानामूर्तिभिरावृतम्	049a  
अन्तर्दधे स विश्वेशो विवेश च रसां प्रभुः	049c  
रसां पुनः प्रविष्टश्च योगं परममास्थितः	050a  
शैक्षं स्वरं समास्थाय ओमिति प्रासृजत्स्वरम्	050c  
स स्वरः सानुनादी च सर्वगः स्निग्ध एव च	051a  
बभूवान्तर्महीभूतः सर्वभूतगुणोदितः	051c  
ततस्तावसुरौ कृत्वा वेदान्समयबन्धनान्	052a  
रसातले विनिक्षिप्य यतः शब्दस्ततो द्रुतौ	052c  
एतस्मिन्नन्तरे राजन्देवो हयशिरोधरः	053a  
जग्राह वेदानखिलान्रसातलगतान्हरिः	053c  
प्रादाच्च ब्रह्मणे भूयस्ततः स्वां प्रकृतिं गतः	053e   
स्थापयित्वा हयशिर उदक्पूर्वे महोदधौ	054a  
वेदानामालयश्चापि बभूवाश्वशिरास्ततः	054c  
अथ किञ्चिदपश्यन्तौ दानवौ मधुकैटभौ	055a  
पुनराजग्मतुस्तत्र वेगितौ पश्यतां च तौ	055c  
यत्र वेदा विनिक्षिप्तास्तत्स्थानं शून्यमेव च	055e   
तत उत्तममास्थाय वेगं बलवतां वरौ	056a  
पुनरुत्तस्थतुः शीघ्रं रसानामालयात्तदा	056c  
ददृशाते च पुरुषं तमेवादिकरं प्रभुम्	056e   
श्वेतं चन्द्रविशुद्धाभमनिरुद्धतनौ स्थितम्	057a  
भूयोऽप्यमितविक्रान्तं निद्रायोगमुपागतम्	057c  
आत्मप्रमाणरचिते अपामुपरि कल्पिते	058a  
शयने नागभोगाढ्ये ज्वालामालासमावृते	058c  
निष्कल्मषेण सत्त्वेन सम्पन्नं रुचिरप्रभम्	059a  
तं दृष्ट्वा दानवेन्द्रौ तौ महाहासममुञ्चताम्	059c  
ऊचतुश्च समाविष्टौ रजसा तमसा च तौ	060a  
अयं स पुरुषः श्वेतः शेते निद्रामुपागतः	060c  
अनेन नूनं वेदानां कृतमाहरणं रसात्	061a  
कस्यैष को नु खल्वेष किं च स्वपिति भोगवान्	061c  
इत्युच्चारितवाक्यौ तौ बोधयामासतुर्हरिम्	062a  
युद्धार्थिनौ तु विज्ञाय विबुद्धः पुरुषोत्तमः	062c  
निरीक्ष्य चासुरेन्द्रौ तौ ततो युद्धे मनो दधे	063a  
अथ युद्धं समभवत्तयोर्नारायणस्य च	063c  
रजस्तमोविष्टतनू तावुभौ मधुकैटभौ	064a  
ब्रह्मणोपचितिं कुर्वञ्जघान मधुसूदनः	064c  
ततस्तयोर्वधेनाशु वेदापहरणेन च	065a  
शोकापनयनं चक्रे ब्रह्मणः पुरुषोत्तमः	065c  
ततः परिवृतो ब्रह्मा हतारिर्वेदसत्कृतः	066a  
निर्ममे स तदा लोकान्कृत्स्नान्स्थावरजङ्गमान्	066c  
दत्त्वा पितामहायाग्र्यां बुद्धिं लोकविसर्गिकीम्	067a  
तत्रैवान्तर्दधे देवो यत एवागतो हरिः	067c  
तौ दानवौ हरिर्हत्वा कृत्वा हयशिरस्तनुम्	068a  
पुनः प्रवृत्तिधर्मार्थं तामेव विदधे तनुम्	068c  
एवमेष महाभागो बभूवाश्वशिरा हरिः	069a  
पौराणमेतदाख्यातं रूपं वरदमैश्वरम्	069c  
यो ह्येतद्ब्राह्मणो नित्यं शृणुयाद्धारयेत वा	070a  
न तस्याध्ययनं नाशमुपगच्छेत्कदाचन	070c  
आराध्य तपसोग्रेण देवं हयशिरोधरम्	071a  
पाञ्चालेन क्रमः प्राप्तो रामेण पथि देशिते	071c  
एतद्धयशिरो राजन्नाख्यानं तव कीर्तितम्	072a  
पुराणं वेदसमितं यन्मां त्वं परिपृच्छसि	072c  
यां यामिच्छेत्तनुं देवः कर्तुं कार्यविधौ क्वचित्	073a  
तां तां कुर्याद्विकुर्वाणः स्वयमात्मानमात्मना	073c  
एष वेदनिधिः श्रीमानेष वै तपसो निधिः	074a  
एष योगश्च साङ्ख्यं च ब्रह्म चाग्र्यं हरिर्विभुः	074c  
नारायणपरा वेदा यज्ञा नारायणात्मकाः	075a  
तपो नारायणपरं नारायणपरा गतिः	075c  
नारायणपरं सत्यमृतं नारायणात्मकम्	076a  
नारायणपरो धर्मः पुनरावृत्तिदुर्लभः	076c  
प्रवृत्तिलक्षणश्चैव धर्मो नारायणात्मकः	077a  
नारायणात्मको गन्धो भूमौ श्रेष्ठतमः स्मृतः	077c  
अपां चैव गुणो राजन्रसो नारायणात्मकः	078a  
ज्योतिषां च गुणो रूपं स्मृतं नारायणात्मकम्	078c  
नारायणात्मकश्चापि स्पर्शो वायुगुणः स्मृतः	079a  
नारायणात्मकश्चापि शब्द आकाशसम्भवः	079c  
मनश्चापि ततो भूतमव्यक्तगुणलक्षणम्	080a  
नारायणपरः कालो ज्योतिषामयनं च यत्	080c  
नारायणपरा कीर्तिः श्रीश्च लक्ष्मीश्च देवताः	081a  
नारायणपरं साङ्ख्यं योगो नारायणात्मकः	081c  
कारणं पुरुषो येषां प्रधानं चापि कारणम्	082a  
स्वभावश्चैव कर्माणि दैवं येषां च कारणम्	082c  
पञ्चकारणसङ्ख्यातो निष्ठा सर्वत्र वै हरिः	083a  
तत्त्वं जिज्ञासमानानां हेतुभिः सर्वतोमुखैः	083c  
तत्त्वमेको महायोगी हरिर्नारायणः प्रभुः	084a  
सब्रह्मकानां लोकानामृषीणां च महात्मनाम्	084c  
साङ्ख्यानां योगिनां चापि यतीनामात्मवेदिनाम्	085a  
मनीषितं विजानाति केशवो न तु तस्य ते	085c  
ये केचित्सर्वलोकेषु दैवं पित्र्यं च कुर्वते	086a  
दानानि च प्रयच्छन्ति तप्यन्ति च तपो महत्	086c  
सर्वेषामाश्रयो विष्णुरैश्वरं विधिमास्थितः	087a  
सर्वभूतकृतावासो वासुदेवेति चोच्यते	087c  
अयं हि नित्यः परमो महर्षिर्महाविभूतिर्गुणवान्निर्गुणाख्यः	088a  
गुणैश्च संयोगमुपैति शीघ्रं कालो यथर्तावृतुसम्प्रयुक्तः	088c  
नैवास्य विन्दन्ति गतिं महात्मनो न चागतिं कश्चिदिहानुपश्यति	089a  
ज्ञानात्मकाः संयमिनो महर्षयः पश्यन्ति नित्यं पुरुषं गुणाधिकम्	089c  

