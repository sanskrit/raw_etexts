001  वैशम्पायन उवाच
001a ततो राजा पाण्डुसुतो नारदं प्रत्यभाषत
001c भगवञ्श्रोतुमिच्छामि सुवर्णष्ठीविसम्भवम्
002a एवमुक्तः स च मुनिर्धर्मराजेन नारदः
002c आचचक्षे यथा वृत्तं सुवर्णष्ठीविनं प्रति
003a एवमेतन्महाराज यथायं केशवोऽब्रवीत्
003c कार्यस्यास्य तु यच्छेषं तत्ते वक्ष्यामि पृच्छतः
004a अहं च पर्वतश्चैव स्वस्रीयो मे महामुनिः
004c वस्तुकामावभिगतौ सृञ्जयं जयतां वरम्
005a तत्र सम्पूजितौ तेन विधिदृष्टेन कर्मणा
005c सर्वकामैः सुविहितौ निवसावोऽस्य वेश्मनि
006a व्यतिक्रान्तासु वर्षासु समये गमनस्य च
006c पर्वतो मामुवाचेदं काले वचनमर्थवत्
007a आवामस्य नरेन्द्रस्य गृहे परमपूजितौ
007c उषितौ समये ब्रह्मंश्चिन्त्यतामत्र साम्प्रतम्
008a ततोऽहमब्रुवं राजन्पर्वतं शुभदर्शनम्
008c सर्वमेतत्त्वयि विभो भागिनेयोपपद्यते
009a वरेण छन्द्यतां राजा लभतां यद्यदिच्छति
009c आवयोस्तपसा सिद्धिं प्राप्नोतु यदि मन्यसे
010a तत आहूय राजानं सृञ्जयं शुभदर्शनम्
010c पर्वतोऽनुमतं वाक्यमुवाच मुनिपुङ्गवः
011a प्रीतौ स्वो नृप सत्कारैस्तव ह्यार्जवसम्भृतैः
011c आवाभ्यामभ्यनुज्ञातो वरं नृवर चिन्तय
012a देवानामविहिंसायां यद्भवेन्मानुषक्षमम्
012c तद्गृहाण महाराज पूजार्हो नौ मतो भवान्
013  सृञ्जय उवाच
013a प्रीतौ भवन्तौ यदि मे कृतमेतावता मम
013c एष एव परो लाभो निर्वृत्तो मे महाफलः
014  नारद उवाच
014a तमेवंवादिनं भूयः पर्वतः प्रत्यभाषत
014c वृणीष्व राजन्सङ्कल्पो यस्ते हृदि चिरं स्थितः
015  सृञ्जय उवाच
015a अभीप्सामि सुतं वीरं वीर्यवन्तं दृढव्रतम्
015c आयुष्मन्तं महाभागं देवराजसमद्युतिम्
016  पर्वत उवाच
016a भविष्यत्येष ते कामो न त्वायुष्मान्भविष्यति
016c देवराजाभिभूत्यर्थं सङ्कल्पो ह्येष ते हृदि
017a सुवर्णष्ठीवनाच्चैव स्वर्णष्ठीवी भविष्यति
017c रक्ष्यश्च देवराजात्स देवराजसमद्युतिः
018  नारद उवाच
018a तच्छ्रुत्वा सृञ्जयो वाक्यं पर्वतस्य महात्मनः
018c प्रसादयामास तदा नैतदेवं भवेदिति
019a आयुष्मान्मे भवेत्पुत्रो भवतस्तपसा मुने
019c न च तं पर्वतः किञ्चिदुवाचेन्द्रव्यपेक्षया
020a तमहं नृपतिं दीनमब्रुवं पुनरेव तु
020c स्मर्तव्योऽहं महाराज दर्शयिष्यामि ते स्मृतः
021a अहं ते दयितं पुत्रं प्रेतराजवशं गतम्
021c पुनर्दास्यामि तद्रूपं मा शुचः पृथिवीपते
022a एवमुक्त्वा तु नृपतिं प्रयातौ स्वो यथेप्सितम्
022c सृञ्जयश्च यथाकामं प्रविवेश स्वमन्दिरम्
023a सृञ्जयस्याथ राजर्षेः कस्मिंश्चित्कालपर्यये
023c जज्ञे पुत्रो महावीर्यस्तेजसा प्रज्वलन्निव
024a ववृधे स यथाकालं सरसीव महोत्पलम्
024c बभूव काञ्चनष्ठीवी यथार्थं नाम तस्य तत्
025a तदद्भुततमं लोके पप्रथे कुरुसत्तम
025c बुबुधे तच्च देवेन्द्रो वरदानं महात्मनोः
026a ततस्त्वभिभवाद्भीतो बृहस्पतिमते स्थितः
026c कुमारस्यान्तरप्रेक्षी बभूव बलवृत्रहा
027a चोदयामास वज्रं स दिव्यास्त्रं मूर्तिसंस्थितम्
027c व्याघ्रो भूत्वा जहीमं त्वं राजपुत्रमिति प्रभो
028a विवृद्धः किल वीर्येण मामेषोऽभिभविष्यति
028c सृञ्जयस्य सुतो वज्र यथैनं पर्वतो ददौ
029a एवमुक्तस्तु शक्रेण वज्रः परपुरञ्जयः
029c कुमारस्यान्तरप्रेक्षी नित्यमेवान्वपद्यत
030a सृञ्जयोऽपि सुतं प्राप्य देवराजसमद्युतिम्
030c हृष्टः सान्तःपुरो राजा वननित्योऽभवत्तदा
031a ततो भागीरथीतीरे कदाचिद्वननिर्झरे
031c धात्रीद्वितीयो बालः स क्रीडार्थं पर्यधावत
032a पञ्चवर्षकदेशीयो बालो नागेन्द्रविक्रमः
032c सहसोत्पतितं व्याघ्रमाससाद महाबलः
033a तेन चैव विनिष्पिष्टो वेपमानो नृपात्मजः
033c व्यसुः पपात मेदिन्यां ततो धात्री विचुक्रुशे
034a हत्वा तु राजपुत्रं स तत्रैवान्तरधीयत
034c शार्दूलो देवराजस्य माययान्तर्हितस्तदा
035a धात्र्यास्तु निनदं श्रुत्वा रुदत्याः परमार्तवत्
035c अभ्यधावत तं देशं स्वयमेव महीपतिः
036a स ददर्श गतासुं तं शयानं पीतशोणितम्
036c कुमारं विगतानन्दं निशाकरमिव च्युतम्
037a स तमुत्सङ्गमारोप्य परिपीडितवक्षसम्
037c पुत्रं रुधिरसंसिक्तं पर्यदेवयदातुरः
038a ततस्ता मातरस्तस्य रुदन्त्यः शोककर्शिताः
038c अभ्यधावन्त तं देशं यत्र राजा स सृञ्जयः
039a ततः स राजा सस्मार मामन्तर्गतमानसः
039c तच्चाहं चिन्तितं ज्ञात्वा गतवांस्तस्य दर्शनम्
040a स मयैतानि वाक्यानि श्रावितः शोकलालसः
040c यानि ते यदुवीरेण कथितानि महीपते
041a सञ्जीवितश्चापि मया वासवानुमते तदा
041c भवितव्यं तथा तच्च न तच्छक्यमतोऽन्यथा
042a अत ऊर्ध्वं कुमारः स स्वर्णष्ठीवी महायशाः
042c चित्तं प्रसादयामास पितुर्मातुश्च वीर्यवान्
043a कारयामास राज्यं स पितरि स्वर्गते विभुः
043c वर्षाणामेकशतवत्सहस्रं भीमविक्रमः
044a तत इष्ट्वा महायज्ञैर्बहुभिर्भूरिदक्षिणैः
044c तर्पयामास देवांश्च पितॄंश्चैव महाद्युतिः
045a उत्पाद्य च बहून्पुत्रान्कुलसन्तानकारिणः
045c कालेन महता राजन्कालधर्ममुपेयिवान्
046a स त्वं राजेन्द्र सञ्जातं शोकमेतन्निवर्तय
046c यथा त्वां केशवः प्राह व्यासश्च सुमहातपाः
047a पितृपैतामहं राज्यमास्थाय दुरमुद्वह
047c इष्ट्वा पुण्यैर्महायज्ञैरिष्टाँल्लोकानवाप्स्यसि

