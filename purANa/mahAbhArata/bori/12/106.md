001  मुनिरुवाच
001a अथ चेत्पौरुषं किञ्चित्क्षत्रियात्मनि पश्यसि
001c ब्रवीमि हन्त ते नीतिं राज्यस्य प्रतिपत्तये
002a तां चेच्छक्ष्यस्यनुष्ठातुं कर्म चैव करिष्यसि
002c शृणु सर्वमशेषेण यत्त्वां वक्ष्यामि तत्त्वतः
003a आचरिष्यसि चेत्कर्म महतोऽर्थानवाप्स्यसि
003c राज्यं राज्यस्य मन्त्रं वा महतीं वा पुनः श्रियम्
003e यद्येतद्रोचते राजन्पुनर्ब्रूहि ब्रवीमि ते
004  राजपुत्र उवाच
004a ब्रवीतु भगवान्नीतिमुपपन्नोऽस्म्यहं प्रभो
004c अमोघमिदमद्यास्तु त्वया सह समागतम्
005  मुनिरुवाच
005a हित्वा स्तम्भं च मानं च क्रोधहर्षौ भयं तथा
005c प्रत्यमित्रं निषेवस्व प्रणिपत्य कृताञ्जलिः
006a तमुत्तमेन शौचेन कर्मणा चाभिराधय
006c दातुमर्हति ते वृत्तिं वैदेहः सत्यसङ्गरः
007a प्रमाणं सर्वभूतेषु प्रग्रहं च गमिष्यसि
007c ततः सहायान्सोत्साहाँल्लप्स्यसेऽव्यसनाञ्शुचीन्
008a वर्तमानः स्वशास्त्रे वै संयतात्मा जितेन्द्रियः
008c अभ्युद्धरति चात्मानं प्रसादयति च प्रजाः
009a तेनैव त्वं धृतिमता श्रीमता चाभिसत्कृतः
009c प्रमाणं सर्वभूतेषु गत्वा प्रग्रहणं महत्
010a ततः सुहृद्बलं लब्ध्वा मन्त्रयित्वा सुमन्त्रितम्
010c अन्तरैर्भेदयित्वारीन्बिल्वं बिल्वेन शातय
010e परैर्वा संविदं कृत्वा बलमप्यस्य घातय
011a अलभ्या ये शुभा भावाः स्त्रियश्चाच्छादनानि च
011c शय्यासनानि यानानि महार्हाणि गृहाणि च
012a पक्षिणो मृगजातानि रसा गन्धाः फलानि च
012c तेष्वेव सज्जयेथास्त्वं यथा नश्येत्स्वयं परः
013a यद्येव प्रतिषेद्धव्यो यद्युपेक्षणमर्हति
013c न जातु विवृतः कार्यः शत्रुर्विनयमिच्छता
014a वसस्व परमामित्रविषये प्राज्ञसम्मते
014c भजस्व श्वेतकाकीयैर्मित्राधममनर्थकैः
015a आरम्भांश्चास्य महतो दुष्करांस्त्वं प्रयोजय
015c नदीबन्धविरोधांश्च बलवद्भिर्विरुध्यताम्
016a उद्यानानि महार्हाणि शयनान्यासनानि च
016c प्रतिभोगसुखेनैव कोशमस्य विरेचय
017a यज्ञदानप्रशंसास्मै ब्राह्मणेष्वनुवर्ण्यताम्
017c ते त्वत्प्रियं करिष्यन्ति तं चेष्यन्ति वृका इव
018a असंशयं पुण्यशीलः प्राप्नोति परमां गतिम्
018c त्रिविष्टपे पुण्यतमं स्थानं प्राप्नोति पार्थिवः
018e कोशक्षये त्वमित्राणां वशं कौसल्य गच्छति
019a उभयत्र प्रसक्तस्य धर्मे चाधर्म एव च
019c बलार्थमूलं व्युच्छिद्येत्तेन नन्दन्ति शत्रवः
020a निन्द्यास्य मानुषं कर्म दैवमस्योपवर्णय
020c असंशयं दैवपरः क्षिप्रमेव विनश्यति
021a याजयैनं विश्वजिता सर्वस्वेन वियुज्यताम्
021c ततो गच्छत्वसिद्धार्थः पीड्यमानो महाजनम्
022a त्यागधर्मविदं मुण्डं कञ्चिदस्योपवर्णय
022c अपि त्यागं बुभूषेत कच्चिद्गच्छेदनामयम्
023a सिद्धेनौषधयोगेन सर्वशत्रुविनाशिना
023c नागानश्वान्मनुष्यांश्च कृतकैरुपघातय
024a एते चान्ये च बहवो दम्भयोगाः सुनिश्चिताः
024c शक्या विषहता कर्तुं न क्लीबेन नृपात्मज

