जनमेजय उवाच	001    
ब्रह्मन्सुमहदाख्यानं भवता परिकीर्तितम्	001a  
यच्छ्रुत्वा मुनयः सर्वे विस्मयं परमं गताः	001c  
इदं शतसहस्राद्धि भारताख्यानविस्तरात्	002a  
आमथ्य मतिमन्थेन ज्ञानोदधिमनुत्तमम्	002c  
नवनीतं यथा दध्नो मलयाच्चन्दनं यथा	003a  
आरण्यकं च वेदेभ्य ओषधिभ्योऽमृतं यथा	003c  
समुद्धृतमिदं ब्रह्मन्कथामृतमनुत्तमम्	004a  
तपोनिधे त्वयोक्तं हि नारायणकथाश्रयम्	004c  
स हीशो भगवान्देवः सर्वभूतात्मभावनः	005a  
अहो नारायणं तेजो दुर्दर्शं द्विजसत्तम	005c  
यत्राविशन्ति कल्पान्ते सर्वे ब्रह्मादयः सुराः	006a  
ऋषयश्च सगन्धर्वा यच्च किञ्चिच्चराचरम्	006c  
न ततोऽस्ति परं मन्ये पावनं दिवि चेह च	006e   
सर्वाश्रमाभिगमनं सर्वतीर्थावगाहनम्	007a  
न तथा फलदं चापि नारायणकथा यथा	007c  
सर्वथा पाविताः स्मेह श्रुत्वेमामादितः कथाम्	008a  
हरेर्विश्वेश्वरस्येह सर्वपापप्रणाशनीम्	008c  
न चित्रं कृतवांस्तत्र यदार्यो मे धनञ्जयः	009a  
वासुदेवसहायो यः प्राप्तवाञ्जयमुत्तमम्	009c  
न चास्य किञ्चिदप्राप्यं मन्ये लोकेष्वपि त्रिषु	010a  
त्रैलोक्यनाथो विष्णुः स यस्यासीत्साह्यकृत्सखा	010c  
धन्याश्च सर्व एवासन्ब्रह्मंस्ते मम पूर्वकाः	011a  
हिताय श्रेयसे चैव येषामासीज्जनार्दनः	011c  
तपसापि न दृश्यो हि भगवाँल्लोकपूजितः	012a  
यं दृष्टवन्तस्ते साक्षाच्छ्रीवत्साङ्कविभूषणम्	012c  
तेभ्यो धन्यतरश्चैव नारदः परमेष्ठिजः	013a  
न चाल्पतेजसमृषिं वेद्मि नारदमव्ययम्	013c  
श्वेतद्वीपं समासाद्य येन दृष्टः स्वयं हरिः	013e   
देवप्रसादानुगतं व्यक्तं तत्तस्य दर्शनम्	014a  
यद्दृष्टवांस्तदा देवमनिरुद्धतनौ स्थितम्	014c  
बदरीमाश्रमं यत्तु नारदः प्राद्रवत्पुनः	015a  
नरनारायणौ द्रष्टुं किं नु तत्कारणं मुने	015c  
श्वेतद्वीपान्निवृत्तश्च नारदः परमेष्ठिजः	016a  
बदरीमाश्रमं प्राप्य समागम्य च तावृषी	016c  
कियन्तं कालमवसत्काः कथाः पृष्टवांश्च सः	017a  
श्वेतद्वीपादुपावृत्ते तस्मिन्वा सुमहात्मनि	017c  
किमब्रूतां महात्मानौ नरनारायणावृषी	018a  
तदेतन्मे यथातत्त्वं सर्वमाख्यातुमर्हसि	018c  
वैशम्पायन उवाच	019    
नमो भगवते तस्मै व्यासायामिततेजसे	019a  
यस्य प्रसादाद्वक्ष्यामि नारायणकथामिमाम्	019c  
प्राप्य श्वेतं महाद्वीपं दृष्ट्वा च हरिमव्ययम्	020a  
निवृत्तो नारदो राजंस्तरसा मेरुमागमत्	020c  
हृदयेनोद्वहन्भारं यदुक्तं परमात्मना	020e   
पश्चादस्याभवद्राजन्नात्मनः साध्वसं महत्	021a  
यद्गत्वा दूरमध्वानं क्षेमी पुनरिहागतः	021c  
ततो मेरोः प्रचक्राम पर्वतं गन्धमादनम्	022a  
निपपात च खात्तूर्णं विशालां बदरीमनु	022c  
ततः स ददृशे देवौ पुराणावृषिसत्तमौ	023a  
तपश्चरन्तौ सुमहदात्मनिष्ठौ महाव्रतौ	023c  
तेजसाभ्यधिकौ सूर्यात्सर्वलोकविरोचनात्	024a  
श्रीवत्सलक्षणौ पूज्यौ जटामण्डलधारिणौ	024c  
जालपादभुजौ तौ तु पादयोश्चक्रलक्षणौ	025a  
व्यूढोरस्कौ दीर्घभुजौ तथा मुष्कचतुष्किणौ	025c  
षष्टिदन्तावष्टदंष्ट्रौ मेघौघसदृशस्वनौ	026a  
स्वास्यौ पृथुललाटौ च सुहनू सुभ्रुनासिकौ	026c  
आतपत्रेण सदृशे शिरसी देवयोस्तयोः	027a  
एवं लक्षणसम्पन्नौ महापुरुषसञ्ज्ञितौ	027c  
तौ दृष्ट्वा नारदो हृष्टस्ताभ्यां च प्रतिपूजितः	028a  
स्वागतेनाभिभाष्याथ पृष्टश्चानामयं तदा	028c  
बभूवान्तर्गतमतिर्निरीक्ष्य पुरुषोत्तमौ	029a  
सदोगतास्तत्र ये वै सर्वभूतनमस्कृताः	029c  
श्वेतद्वीपे मया दृष्टास्तादृशावृषिसत्तमौ	030a  
इति सञ्चिन्त्य मनसा कृत्वा चाभिप्रदक्षिणम्	030c  
उपोपविविशे तत्र पीठे कुशमये शुभे	030e   
ततस्तौ तपसां वासौ यशसां तेजसामपि	031a  
ऋषी शमदमोपेतौ कृत्वा पूर्वाह्णिकं विधिम्	031c  
पश्चान्नारदमव्यग्रौ पाद्यार्घ्याभ्यां प्रपूज्य च	032a  
पीठयोश्चोपविष्टौ तौ कृतातिथ्याह्निकौ नृप	032c  
तेषु तत्रोपविष्टेषु स देशोऽभिव्यराजत	033a  
आज्याहुतिमहाज्वालैर्यज्ञवाटोऽग्निभिर्यथा	033c  
अथ नारायणस्तत्र नारदं वाक्यमब्रवीत्	034a  
सुखोपविष्टं विश्रान्तं कृतातिथ्यं सुखस्थितम्	034c  
अपीदानीं स भगवान्परमात्मा सनातनः	035a  
श्वेतद्वीपे त्वया दृष्ट आवयोः प्रकृतिः परा	035c  
नारद उवाच	036    
दृष्टो मे पुरुषः श्रीमान्विश्वरूपधरोऽव्ययः	036a  
सर्वे हि लोकास्तत्रस्थास्तथा देवाः सहर्षिभिः	036c  
अद्यापि चैनं पश्यामि युवां पश्यन्सनातनौ	036e   
यैर्लक्षणैरुपेतः स हरिरव्यक्तरूपधृक्	037a  
तैर्लक्षणैरुपेतौ हि व्यक्तरूपधरौ युवाम्	037c  
दृष्टौ मया युवां तत्र तस्य देवस्य पार्श्वतः	038a  
इह चैवागतोऽस्म्यद्य विसृष्टः परमात्मना	038c  
को हि नाम भवेत्तस्य तेजसा यशसा श्रिया	039a  
सदृशस्त्रिषु लोकेषु ऋते धर्मात्मजौ युवाम्	039c  
तेन मे कथितं पूर्वं नाम क्षेत्रज्ञसञ्ज्ञितम्	040a  
प्रादुर्भावाश्च कथिता भविष्यन्ति हि ये यथा	040c  
तत्र ये पुरुषाः श्वेताः पञ्चेन्द्रियविवर्जिताः	041a  
प्रतिबुद्धाश्च ते सर्वे भक्ताश्च पुरुषोत्तमम्	041c  
तेऽर्चयन्ति सदा देवं तैः सार्धं रमते च सः	042a  
प्रियभक्तो हि भगवान्परमात्मा द्विजप्रियः	042c  
रमते सोऽर्च्यमानो हि सदा भागवतप्रियः	043a  
विश्वभुक्सर्वगो देवो बान्धवो भक्तवत्सलः	043c  
स कर्ता कारणं चैव कार्यं चातिबलद्युतिः	043e   
तपसा योज्य सोऽऽत्मानं श्वेतद्वीपात्परं हि यत्	044a  
तेज इत्यभिविख्यातं स्वयम्भासावभासितम्	044c  
शान्तिः सा त्रिषु लोकेषु सिद्धानां भावितात्मनाम्	045a  
एतया शुभया बुद्ध्या नैष्ठिकं व्रतमास्थितः	045c  
न तत्र सूर्यस्तपति न सोमोऽभिविराजते	046a  
न वायुर्वाति देवेशे तपश्चरति दुश्चरम्	046c  
वेदीमष्टतलोत्सेधां भूमावास्थाय विश्वभुक्	047a  
एकपादस्थितो देव ऊर्ध्वबाहुरुदङ्मुखः	047c  
साङ्गानावर्तयन्वेदांस्तपस्तेपे सुदुश्चरम्	047e   
यद्ब्रह्मा ऋषयश्चैव स्वयं पशुपतिश्च यत्	048a  
शेषाश्च विबुधश्रेष्ठा दैत्यदानवराक्षसाः	048c  
नागाः सुपर्णा गन्धर्वाः सिद्धा राजर्षयश्च ये	049a  
हव्यं कव्यं च सततं विधिपूर्वं प्रयुञ्जते	049c  
कृत्स्नं तत्तस्य देवस्य चरणावुपतिष्ठति	049e   
याः क्रियाः सम्प्रयुक्तास्तु एकान्तगतबुद्धिभिः	050a  
ताः सर्वाः शिरसा देवः प्रतिगृह्णाति वै स्वयम्	050c  
न तस्यान्यः प्रियतरः प्रतिबुद्धैर्महात्मभिः	051a  
विद्यते त्रिषु लोकेषु ततोऽस्म्यैकान्तिकं गतः	051c  
इह चैवागतस्तेन विसृष्टः परमात्मना	051e   
एवं मे भगवान्देवः स्वयमाख्यातवान्हरिः	052a  
आसिष्ये तत्परो भूत्वा युवाभ्यां सह नित्यशः	052c  

