अर्जुन उवाच	001    
अग्नीषोमौ कथं पूर्वमेकयोनी प्रवर्तितौ	001a  
एष मे संशयो जातस्तं छिन्धि मधुसूदन	001c  
श्रीभगवानुवाच	002    
हन्त ते वर्तयिष्यामि पुराणं पाण्डुनन्दन	002a  
आत्मतेजोद्भवं पार्थ शृणुष्वैकमना मम	002c  
सम्प्रक्षालनकालेऽतिक्रान्ते चतुर्थे युगसहस्रान्ते	003A  
अव्यक्ते सर्वभूतप्रलये स्थावरजङ्गमे	003B   
ज्योतिर्धरणिवायुरहितेऽन्धे तमसि जलैकार्णवे लोके	003C  
तम इत्येवाभिभूतेऽसञ्ज्ञकेऽद्वितीये प्रतिष्ठिते	003D   
नैव रात्र्यां न दिवसे न सति नासति न व्यक्ते नाव्यक्ते व्यवस्थिते	003E   
एतस्यामवस्थायां नारायणगुणाश्रयादक्षयादजरादनिन्द्रियादग्राह्यादसम्भवात्सत्यादहिंस्राल्ललामाद्विविधप्रवृत्तिविशेषात्	003F   
अक्षयादजरामरादमूर्तितः सर्वव्यापिनः सर्वकर्तुः शाश्वतात्तमसः पुरुषः प्रादुर्भूतो हरिरव्ययः	003G   
निदर्शनमपि ह्यत्र भवति	004A  
नासीदहो न रात्रिरासीत्	004B   
न सदासीन्नासदासीत्	004C  
तम एव पुरस्तादभवद्विश्वरूपम्	004D   
सा विश्वस्य जननीत्येवमस्यार्थोऽनुभाष्यते	004E   
तस्येदानीं तमःसम्भवस्य पुरुषस्य पद्मयोनेर्ब्रह्मणः प्रादुर्भावे स पुरुषः प्रजाः सिसृक्षमाणो नेत्राभ्यामग्नीषोमौ ससर्ज	005A  
ततो भूतसर्गे प्रवृत्ते प्रजाक्रमवशाद्ब्रह्मक्षत्रमुपातिष्ठत्	005B   
यः सोमस्तद्ब्रह्म यद्ब्रह्म ते ब्राह्मणाः	005C  
योऽग्निस्तत्क्षत्रं क्षत्राद्ब्रह्म बलवत्तरम्	005D   
कस्मादिति लोकप्रत्यक्षगुणमेतत्तद्यथा	005E   
ब्राह्मणेभ्यः परं भूतं नोत्पन्नपूर्वम्	005F   
दीप्यमानेऽग्नौ जुहोतीति कृत्वा ब्रवीमि	005G   
भूतसर्गः कृतो ब्रह्मणा भूतानि च प्रतिष्ठाप्य त्रैलोक्यं धार्यत इति	005H   
मन्त्रवादोऽपि हि भवति	006A  
त्वमग्ने यज्ञानां होता विश्वेषाम्	006B   
हितो देवेभिर्मानुषे जने इति	006C  
निदर्शनं चात्र भवति	006D   
विश्वेषामग्ने यज्ञानां होतेति	006E   
हितो देवैर्मानुषैर्जगत इति	006F   
अग्निर्हि यज्ञानां होता कर्ता	006G   
स चाग्निर्ब्रह्म	006H   
न ह्यृते मन्त्राद्धवनमस्ति	007A  
न विना पुरुषं तपः सम्भवति	007B   
हविर्मन्त्राणां सम्पूजा विद्यते देवमनुष्याणामनेन त्वं होतेति नियुक्तः	007C  
ये च मानुषा होत्राधिकारास्ते च	007D   
ब्राह्मणस्य हि याजनं विधीयते न क्षत्रवैश्ययोर्द्विजात्योः	007E   
तस्माद्ब्राह्मणा ह्यग्निभूता यज्ञानुद्वहन्ति	007F   
यज्ञा देवांस्तर्पयन्ति देवाः पृथिवीं भावयन्ति	007G   
शतपथे हि ब्राह्मणं भवति	008A  
अग्नौ समिद्धे स जुहोति यो विद्वान्ब्राह्मणमुखे दानाहुतिं जुहोति	008B   
एवमप्यग्निभूता ब्राह्मणा विद्वांसोऽग्निं भावयन्ति	008C  
अग्निर्विष्णुः सर्वभूतान्यनुप्रविश्य प्राणान्धारयति	008D   
अपि चात्र सनत्कुमारगीताः श्लोका भवन्ति	008E   
विश्वं ब्रह्मासृजत्पूर्वं सर्वादिर्निरवस्करम्	009a  
ब्रह्मघोषैर्दिवं तिष्ठन्त्यमरा ब्रह्मयोनयः	009c  
ब्राह्मणानां मतिर्वाक्यं कर्म श्रद्धा तपांसि च	010a  
धारयन्ति महीं द्यां च शैत्याद्वार्यमृतं यथा	010c  
नास्ति सत्यात्परो धर्मो नास्ति मातृसमो गुरुः	011a  
ब्राह्मणेभ्यः परं नास्ति प्रेत्य चेह च भूतये	011c  
नैषामुक्षा वर्धते नोत वाहा न गर्गरो मथ्यते सम्प्रदाने	012a  
अपध्वस्ता दस्युभूता भवन्ति येषां राष्ट्रे ब्राह्मणा वृत्तिहीनाः	012c  
वेदपुराणेतिहासप्रामाण्यान्नारायणमुखोद्गताः सर्वात्मानः सर्वकर्तारः सर्वभावनाश्च ब्राह्मणाः	013A  
वाक्समकालं हि तस्य देवस्य वरप्रदस्य ब्राह्मणाः प्रथमं प्रादुर्भूता ब्राह्मणेभ्यश्च शेषा वर्णाः प्रादुर्भूताः	013B   
इत्थं च सुरासुरविशिष्टा ब्राह्मणा यदा मया ब्रह्मभूतेन पुरा स्वयमेवोत्पादिताः सुरासुरमहर्षयो भूतविशेषाः स्थापिता निगृहीताश्च	013C  
अहल्याधर्षणनिमित्तं हि गौतमाद्धरिश्मश्रुतामिन्द्रः प्राप्तः	014A  
कौशिकनिमित्तं चेन्द्रो मुष्कवियोगं मेषवृषणत्वं चावाप	014B   
अश्विनोर्ग्रहप्रतिषेधोद्यतवज्रस्य पुरन्दरस्य च्यवनेन स्तम्भितो बाहुः	014C  
क्रतुवधप्राप्तमन्युना च दक्षेण भूयस्तपसा चात्मानं संयोज्य नेत्राकृतिरन्या ललाटे रुद्रस्योत्पादिता	014D   
त्रिपुरवधार्थं दीक्षामभ्युपगतस्य रुद्रस्योशनसा शिरसो जटा उत्कृत्य प्रयुक्ताः	015A  
ततः प्रादुर्भूता भुजगाः	015B   
तैरस्य भुजगैः पीड्यमानः कण्ठो नीलतामुपनीतः	015c  
पूर्वे च मन्वन्तरे स्वायम्भुवे नारायणहस्तबन्धग्रहणान्नीलकण्ठत्वमेव वा	015D   
अमृतोत्पादने पुरश्चरणतामुपगतस्याङ्गिरसो बृहस्पतेरुपस्पृशतो न प्रसादं गतवत्यः किलापः	016A  
अथ बृहस्पतिरपां चुक्रोध	016B   
यस्मान्ममोपस्पृशतः कलुषीभूता न प्रसादमुपगतास्तस्मादद्यप्रभृति झषमकरमत्स्यकच्छपजन्तुसङ्कीर्णाः कलुषीभवतेति	016C  
तदाप्रभृत्यापो यादोभिः सङ्कीर्णाः संवृत्ताः	016D   
विश्वरूपो वै त्वाष्ट्रः पुरोहितो देवानामासीत्स्वस्रीयोऽसुराणाम्	017A  
स प्रत्यक्षं देवेभ्यो भागमददत्परोक्षमसुरेभ्यः	017B   
अथ हिरण्यकशिपुं पुरस्कृत्य विश्वरूपमातरं स्वसारमसुरा वरमयाचन्त	018A  
हे स्वसरयं ते पुत्रस्त्वाष्ट्रो विश्वरूपस्त्रिशिरा देवानां पुरोहितः प्रत्यक्षं देवेभ्यो भागमददत्परोक्षमस्माकम्	018B   
ततो देवा वर्धन्ते वयं क्षीयामः	018C  
तदेनं त्वं वारयितुमर्हसि तथा यथास्मान्भजेदिति	018D   
अथ विश्वरूपं नन्दनवनमुपगतं मातोवाच	019A  
पुत्र किं परपक्षवर्धनस्त्वं मातुलपक्षं नाशयसि	019B   
नार्हस्येवं कर्तुमिति	019C  
स विश्वरूपो मातुर्वाक्यमनतिक्रमणीयमिति मत्वा सम्पूज्य हिरण्यकशिपुमगात्	019D   
हैरण्यगर्भाच्च वसिष्ठाद्धिरण्यकशिपुः शापं प्राप्तवान्	020A  
यस्मात्त्वयान्यो वृतो होता तस्मादसमाप्तयज्ञस्त्वमपूर्वात्सत्त्वजाताद्वधं प्राप्स्यसीति	020B   
तच्छापदानाद्धिरण्यकशिपुः प्राप्तवान्वधम्	020C  
विश्वरूपो मातृपक्षवर्धनोऽत्यर्थं तपस्यभवत्	021A  
तस्य व्रतभङ्गार्थमिन्द्रो बह्वीः श्रीमत्योऽप्सरसो नियुयोज	021B   
ताश्च दृष्ट्वा मनः क्षुभितं तस्याभवत्तासु चाप्सरःसु नचिरादेव सक्तोऽभवत्	021C  
सक्तं चैनं ज्ञात्वाप्सरस ऊचुर्गच्छामहे वयं यथागतमिति	021D   
तास्त्वाष्ट्र उवाच	022A  
क्व गमिष्यथ आस्यतां तावन्मया सह श्रेयो भविष्यतीति	022B   
तास्तमब्रुवन्	022C  
वयं देवस्त्रियोऽप्सरस इन्द्रं वरदं पुरा प्रभविष्णुं वृणीमह इति	022D   
अथ ता विश्वरूपोऽब्रवीदद्यैव सेन्द्रा देवा न भविष्यन्तीति	023A  
ततो मन्त्राञ्जजाप	023B   
तैर्मन्त्रैः प्रावर्धत त्रिशिराः	023C  
एकेनास्येन सर्वलोकेषु द्विजैः क्रियावद्भिर्यज्ञेषु सुहुतं सोमं पपावेकेनाप एकेन सेन्द्रान्देवान्	023D   
अथेन्द्रस्तं विवर्धमानं सोमपानाप्यायितसर्वगात्रं दृष्ट्वा चिन्तामापेदे	023E   
देवाश्च ते सहेन्द्रेण ब्रह्माणमभिजग्मुरूचुश्च	024A  
विश्वरूपेण सर्वयज्ञेषु सुहुतः सोमः पीयते	024B   
वयमभागाः संवृत्ताः	024C  
असुरपक्षो वर्धते वयं क्षीयामः	024D   
तदर्हसि नो विधातुं श्रेयो यदनन्तरमिति	024E   
तान्ब्रह्मोवाच ऋषिर्भार्गवस्तपस्तप्यते दधीचः	025A  
स याच्यतां वरं यथा कलेवरं जह्यात्	025B   
तस्यास्थिभिर्वज्रं क्रियतामिति	025C  
देवास्तत्रागच्छन्यत्र दधीचो भगवानृषिस्तपस्तेपे	026A  
सेन्द्रा देवास्तमभिगम्योचुर्भगवंस्तपसः कुशलमविघ्नं चेति	026B   
तान्दधीच उवाच स्वागतं भवद्भ्यः किं क्रियताम्	026C  
यद्वक्ष्यथ तत्करिष्यामीति	026D   
ते तमब्रुवञ्शरीरपरित्यागं लोकहितार्थं भगवान्कर्तुमर्हतीति	026E   
अथ दधीचस्तथैवाविमनाः सुखदुःखसमो महायोगी आत्मानं समाधाय शरीरपरित्यागं चकार	026F   
तस्य परमात्मन्यवसृते तान्यस्थीनि धाता सङ्गृह्य वज्रमकरोत्	027A  
तेन वज्रेणाभेद्येनाप्रधृष्येण ब्रह्मास्थिसम्भूतेन विष्णुप्रविष्टेनेन्द्रो विश्वरूपं जघान	027B   
शिरसां चास्य छेदनमकरोत्	027C  
तस्मादनन्तरं विश्वरूपगात्रमथनसम्भवं त्वष्ट्रोत्पादितमेवारिं वृत्रमिन्द्रो जघान	027D   
तस्यां द्वैधीभूतायां ब्रह्मवध्यायां भयादिन्द्रो देवराज्यं परित्यज्य अप्सु सम्भवां शीतलां मानससरोगतां नलिनीं प्रपेदे	028A  
तत्र चैश्वर्ययोगादणुमात्रो भूत्वा बिसग्रन्थिं प्रविवेश	028B   
अथ ब्रह्मवध्याभयप्रनष्टे त्रैलोक्यनाथे शचीपतौ जगदनीश्वरं बभूव	029A  
देवान्रजस्तमश्चाविवेश	029B   
मन्त्रा न प्रावर्तन्त महर्षीणाम्	029C  
रक्षांसि प्रादुरभवन्	029D   
ब्रह्म चोत्सादनं जगाम	029E   
अनिन्द्राश्चाबला लोकाः सुप्रधृष्या बभूवुः	029F   
अथ देवा ऋषयश्चायुषः पुत्रं नहुषं नाम देवराजत्वेऽभिषिषिचुः	030A  
नहुषः पञ्चभिः शतैर्ज्योतिषां ललाटे ज्वलद्भिः सर्वतेजोहरैस्त्रिविष्टपं पालयां बभूव	030B   
अथ लोकाः प्रकृतिमापेदिरे स्वस्थाश्च बभूवुः	030C  
अथोवाच नहुषः	031A  
सर्वं मां शक्रोपभुक्तमुपस्थितमृते शचीमिति	031B   
स एवमुक्त्वा शचीसमीपमगमदुवाच चैनाम्	031C  
सुभगेऽहमिन्द्रो देवानां भजस्व मामिति	031D   
तं शची प्रत्युवाच	031E   
प्रकृत्या त्वं धर्मवत्सलः सोमवंशोद्भवश्च	031F   
नार्हसि परपत्नीधर्षणं कर्तुमिति	031G   
तामथोवाच नहुषः	032A  
ऐन्द्रं पदमध्यास्यते मया	032B   
अहमिन्द्रस्य राज्यरत्नहरो नात्राधर्मः कश्चित्त्वमिन्द्रभुक्तेति	032C  
सा तमुवाच	032D   
अस्ति मम किञ्चिद्व्रतमपर्यवसितम्	032E   
तस्यावभृथे त्वामुपगमिष्यामि कैश्चिदेवाहोभिरिति	032F   
स शच्यैवमभिहितो नहुषो जगाम	032G   
अथ शची दुःखशोकार्ता भर्तृदर्शनलालसा नहुषभयगृहीता बृहस्पतिमुपागच्छत्	033A  
स च तामभिगतां दृष्ट्वैव ध्यानं प्रविश्य भर्तृकार्यतत्परां ज्ञात्वा बृहस्पतिरुवाच	033B   
अनेनैव व्रतेन तपसा चान्विता देवीं वरदामुपश्रुतिमाह्वय	033c  
सा तवेन्द्रं दर्शयिष्यतीति	033D   
साथ महानियममास्थिता देवीं वरदामुपश्रुतिं मन्त्रैराह्वयत्	034A  
सोपश्रुतिः शचीसमीपमगात्	034B   
उवाच चैनामियमस्मि त्वयोपहूतोपस्थिता	034C  
किं ते प्रियं करवाणीति	034D   
तां मूर्ध्ना प्रणम्योवाच शची भगवत्यर्हसि मे भर्तारं दर्शयितुं त्वं सत्या मता चेति	034E   
सैनां मानसं सरोऽनयत्	034F   
तत्रेन्द्रं बिसग्रन्थिगतमदर्शयत्	034G   
तामिन्द्रः पत्नीं कृशां ग्लानां च दृष्ट्वा चिन्तयां बभूव	035A  
अहो मम महद्दुःखमिदमद्योपगतम्	035B   
नष्टं हि मामियमन्विष्योपागमद्दुःखार्तेति	035c  
तामिन्द्र उवाच कथं वर्तयसीति	035D   
सा तमुवाच	035E   
नहुषो मामाह्वयति	035F   
कालश्चास्य मया कृत इति	035G   
तामिन्द्र उवाच	036A  
गच्छ	036B   
नहुषस्त्वया वाच्योऽपूर्वेण मामृषियुक्तेन यानेन त्वमधिरूढ उद्वहस्व	036C  
इन्द्रस्य हि महान्ति वाहनानि मनसः प्रियाण्यधिरूढानि मया	036D   
त्वमन्येनोपयातुमर्हसीति	036E   
सैवमुक्ता हृष्टा जगाम	036F   
इन्द्रोऽपि बिसग्रन्थिमेवाविवेश भूयः	036G   
अथेन्द्राणीमभ्यागतां दृष्ट्वोवाच नहुषः पूर्णः स काल इति	037A  
तं शच्यब्रवीच्छक्रेण यथोक्तम्	037B   
स महर्षियुक्तं वाहनमधिरूढः शचीसमीपमुपागच्छत्	037C  
अथ मैत्रावरुणिः कुम्भयोनिरगस्त्यो महर्षीन्विक्रियमाणांस्तान्नहुषेणापश्यत्	038A  
पद्भ्यां च तेनास्पृश्यत	038B   
ततः स नहुषमब्रवीदकार्यप्रवृत्त पाप पतस्व महीम्	038C  
सर्पो भव यावद्भूमिर्गिरयश्च तिष्ठेयुस्तावदिति	038D   
स महर्षिवाक्यसमकालमेव तस्माद्यानादवापतत्	038E   
अथानिन्द्रं पुनस्त्रैलोक्यमभवत्	039A  
ततो देवा ऋषयश्च भगवन्तं विष्णुं शरणमिन्द्रार्थेऽभिजग्मुः	039B   
ऊचुश्चैनं भगवन्निन्द्रं ब्रह्मवध्याभिभूतं त्रातुमर्हसीति	039C  
ततः स वरदस्तानब्रवीदश्वमेधं यज्ञं वैष्णवं शक्रोऽभियजतु	039D   
ततः स्वं स्थानं प्राप्स्यतीति	039E   
ततो देवा ऋषयश्चेन्द्रं नापश्यन्यदा तदा शचीमूचुर्गच्छ सुभगे इन्द्रमानयस्वेति	040A  
सा पुनस्तत्सरः समभ्यगच्छत्	040B   
इन्द्रश्च तस्मात्सरसः समुत्थाय बृहस्पतिमभिजगाम	040C  
बृहस्पतिश्चाश्वमेधं महाक्रतुं शक्रायाहरत्	040D   
ततः कृष्णसारङ्गं मेध्यमश्वमुत्सृज्य वाहनं तमेव कृत्वा इन्द्रं मरुत्पतिं बृहस्पतिः स्वस्थानं प्रापयामास	040E   
ततः स देवराड्देवैर्ॠषिभिः स्तूयमानस्त्रिविष्टपस्थो निष्कल्मषो बभूव	041A  
ब्रह्मवध्यां चतुर्षु स्थानेषु वनिताग्निवनस्पतिगोषु व्यभजत्	041B   
एवमिन्द्रो ब्रह्मतेजःप्रभावोपबृंहितः शत्रुवधं कृत्वा स्वस्थानं प्रापितः	041C  
आकाशगङ्गागतश्च पुरा भरद्वाजो महर्षिरुपास्पृशंस्त्रीन्क्रमान्क्रमता विष्णुनाभ्यासादितः	042A  
स भरद्वाजेन ससलिलेन पाणिनोरसि ताडितः सलक्षणोरस्कः संवृत्तः	042B   
भृगुणा महर्षिणा शप्तोऽग्निः सर्वभक्षत्वमुपनीतः	043AB  
अदितिर्वै देवानामन्नमपचदेतद्भुक्त्वासुरान्हनिष्यन्तीति	044A  
तत्र बुधो व्रतचर्यासमाप्तावागच्छत्	044B   
अदितिं चावोचद्भिक्षां देहीति	044C  
तत्र देवैः पूर्वमेतत्प्राश्यं नान्येनेत्यदितिर्भिक्षां नादात्	044D   
अथ भिक्षाप्रत्याख्यानरुषितेन बुधेन ब्रह्मभूतेन विवस्वतो द्वितीये जन्मन्यण्डसञ्ज्ञितस्याण्डं मारितमदित्याः	044E   
स मार्तण्डो विवस्वानभवच्छ्राद्धदेवः	044F   
दक्षस्य वै दुहितरः षष्टिरासन्	045A  
ताभ्यः कश्यपाय त्रयोदश प्रादाद्दश धर्माय दश मनवे सप्तविंशतिमिन्दवे	045B   
तासु तुल्यासु नक्षत्राख्यां गतासु सोमो रोहिण्यामभ्यधिकां प्रीतिमकरोत्	045C  
ततस्ताः शेषाः पत्न्य ईर्ष्यावत्यः पितुः समीपं गत्वेममर्थं शशंसुः	045D   
भगवन्नस्मासु तुल्यप्रभावासु सोमो रोहिणीमधिकं भजतीति	045E   
सोऽब्रवीद्यक्ष्मैनमावेक्ष्यतीति	045F   
दक्षशापात्सोमं राजानं यक्ष्माविवेश	046A  
स यक्ष्मणाविष्टो दक्षमगमत्	046B   
दक्षश्चैनमब्रवीन्न समं वर्तस इति	046C  
तत्रर्षयः सोममब्रुवन्क्षीयसे यक्ष्मणा	046D   
पश्चिमस्यां दिशि समुद्रे हिरण्यसरस्तीर्थम्	046E   
तत्र गत्वात्मानमभिषेचयस्वेति	046F   
अथागच्छत्सोमस्तत्र हिरण्यसरस्तीर्थम्	046G   
गत्वा चात्मनः स्नपनमकरोत्	046H   
स्नात्वा चात्मानं पाप्मनो मोक्षयामास	046I   
तत्र चावभासितस्तीर्थे यदा सोमस्तदाप्रभृति तीर्थं तत्प्रभासमिति नाम्ना ख्यातं बभूव	046J   
तच्छापादद्यापि क्षीयते सोमोऽमावास्यान्तरस्थः	046K   
पौर्णमासीमात्रेऽधिष्ठितो मेघलेखाप्रतिच्छन्नं वपुर्दर्शयति	046L   
मेघसदृशं वर्णमगमत्तदस्य शशलक्ष्म विमलमभवत्	046M   
स्थूलशिरा महर्षिर्मेरोः प्रागुत्तरे दिग्भागे तपस्तेपे	047A  
तस्य तपस्तप्यमानस्य सर्वगन्धवहः शुचिर्वायुर्विवायमानः शरीरमस्पृशत्	047B   
स तपसा तापितशरीरः कृशो वायुनोपवीज्यमानो हृदयपरितोषमगमत्	047C  
तत्र तस्यानिलव्यजनकृतपरितोषस्य सद्यो वनस्पतयः पुष्पशोभां न दर्शितवन्त इति स एताञ्शशाप न सर्वकालं पुष्पवन्तो भविष्यथेति	047D   
नारायणो लोकहितार्थं वडवामुखो नाम महर्षिः पुराभवत्	048A  
तस्य मेरौ तपस्तप्यतः समुद्र आहूतो नागतः	048B   
तेनामर्षितेनात्मगात्रोष्मणा समुद्रः स्तिमितजलः कृतः	048C  
स्वेदप्रस्यन्दनसदृशश्चास्य लवणभावो जनितः	048D   
उक्तश्चापेयो भविष्यसि	048E   
एतच्च ते तोयं वडवामुखसञ्ज्ञितेन पीयमानं मधुरं भविष्यति	048F   
तदेतदद्यापि वडवामुखसञ्ज्ञितेनानुवर्तिना तोयं सामुद्रं पीयते	048G   
हिमवतो गिरेर्दुहितरमुमां रुद्रश्चकमे	049A  
भृगुरपि च महर्षिर्हिमवन्तमागम्याब्रवीत्कन्यामुमां मे देहीति	049B   
तमब्रवीद्धिमवानभिलषितो वरो रुद्र इति	049C  
तमब्रवीद्भृगुर्यस्मात्त्वयाहं कन्यावरणकृतभावः प्रत्याख्यातस्तस्मान्न रत्नानां भवान्भाजनं भविष्यतीति	049D   
अद्यप्रभृत्येतदवस्थितमृषिवचनम्	049E   
तदेवंविधं माहात्म्यं ब्राह्मणानाम्	050A  
क्षत्रमपि शाश्वतीमव्ययां पृथिवीं पत्नीमभिगम्य बुभुजे	050B   
तदेतद्ब्रह्माग्नीषोमीयम्	050C  
तेन जगद्धार्यते	050D   

