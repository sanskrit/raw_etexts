भीष्म उवाच	001    
इत्येवमुक्त्वा वचनं ब्रह्मर्षिः सुमहातपाः	001a  
प्रातिष्ठत शुकः सिद्धिं हित्वा लोकांश्चतुर्विधान्	001c  
तमो ह्यष्टविधं हित्वा जहौ पञ्चविधं रजः	002a  
ततः सत्त्वं जहौ धीमांस्तदद्भुतमिवाभवत्	002c  
ततस्तस्मिन्पदे नित्ये निर्गुणे लिङ्गवर्जिते	003a  
ब्रह्मणि प्रत्यतिष्ठत्स विधूमोऽग्निरिव ज्वलन्	003c  
उल्कापाता दिशां दाहा भूमिकम्पास्तथैव च	004a  
प्रादुर्भूताः क्षणे तस्मिंस्तदद्भुतमिवाभवत्	004c  
द्रुमाः शाखाश्च मुमुचुः शिखराणि च पर्वताः	005a  
निर्घातशब्दैश्च गिरिर्हिमवान्दीर्यतीव ह	005c  
न बभासे सहस्रांशुर्न जज्वाल च पावकः	006a  
ह्रदाश्च सरितश्चैव चुक्षुभुः सागरास्तथा	006c  
ववर्ष वासवस्तोयं रसवच्च सुगन्धि च	007a  
ववौ समीरणश्चापि दिव्यगन्धवहः शुचिः	007c  
स शृङ्गेऽप्रतिमे दिव्ये हिमवन्मेरुसम्भवे	008a  
संश्लिष्टे श्वेतपीते द्वे रुक्मरूप्यमये शुभे	008c  
शतयोजनविस्तारे तिर्यगूर्ध्वं च भारत	009a  
उदीचीं दिशमाश्रित्य रुचिरे सन्ददर्श ह	009c  
सोऽविशङ्केन मनसा तथैवाभ्यपतच्छुकः	010a  
ततः पर्वतशृङ्गे द्वे सहसैव द्विधाकृते	010c  
अदृश्येतां महाराज तदद्भुतमिवाभवत्	010e   
ततः पर्वतशृङ्गाभ्यां सहसैव विनिःसृतः	011a  
न च प्रतिजघानास्य स गतिं पर्वतोत्तमः	011c  
ततो महानभूच्छब्दो दिवि सर्वदिवौकसाम्	012a  
गन्धर्वाणामृषीणां च ये च शैलनिवासिनः	012c  
दृष्ट्वा शुकमतिक्रान्तं पर्वतं च द्विधाकृतम्	013a  
साधु साध्विति तत्रासीन्नादः सर्वत्र भारत	013c  
स पूज्यमानो देवैश्च गन्धर्वैर्ॠषिभिस्तथा	014a  
यक्षराक्षससङ्घैश्च विद्याधरगणैस्तथा	014c  
दिव्यैः पुष्पैः समाकीर्णमन्तरिक्षं समन्ततः	015a  
आसीत्किल महाराज शुकाभिपतने तदा	015c  
ततो मन्दाकिनीं रम्यामुपरिष्टादभिव्रजन्	016a  
शुको ददर्श धर्मात्मा पुष्पितद्रुमकाननाम्	016c  
तस्यां क्रीडन्त्यभिरताः स्नान्ति चैवाप्सरोगणाः	017a  
शून्याकारं निराकाराः शुकं दृष्ट्वा विवाससः	017c  
तं प्रक्रमन्तमाज्ञाय पिता स्नेहसमन्वितः	018a  
उत्तमां गतिमास्थाय पृष्ठतोऽनुससार ह	018c  
शुकस्तु मारुतादूर्ध्वं गतिं कृत्वान्तरिक्षगाम्	019a  
दर्शयित्वा प्रभावं स्वं सर्वभूतोऽभवत्तदा	019c  
महायोगगतिं त्वग्र्यां व्यासोत्थाय महातपाः	020a  
निमेषान्तरमात्रेण शुकाभिपतनं ययौ	020c  
स ददर्श द्विधा कृत्वा पर्वताग्रं शुकं गतम्	021a  
शशंसुर्ॠषयस्तस्मै कर्म पुत्रस्य तत्तदा	021c  
ततः शुकेति दीर्घेण शैक्षेणाक्रन्दितस्तदा	022a  
स्वयं पित्रा स्वरेणोच्चैस्त्रीँल्लोकाननुनाद्य वै	022c  
शुकः सर्वगतो भूत्वा सर्वात्मा सर्वतोमुखः	023a  
प्रत्यभाषत धर्मात्मा भोःशब्देनानुनादयन्	023c  
तत एकाक्षरं नादं भो इत्येव समीरयन्	024a  
प्रत्याहरज्जगत्सर्वमुच्चैः स्थावरजङ्गमम्	024c  
ततः प्रभृति चाद्यापि शब्दानुच्चारितान्पृथक्	025a  
गिरिगह्वरपृष्ठेषु व्याजहार शुकं प्रति	025c  
अन्तर्हितः प्रभावं तु दर्शयित्वा शुकस्तदा	026a  
गुणान्सन्त्यज्य शब्दादीन्पदमध्यगमत्परम्	026c  
महिमानं तु तं दृष्ट्वा पुत्रस्यामिततेजसः	027a  
निषसाद गिरिप्रस्थे पुत्रमेवानुचिन्तयन्	027c  
ततो मन्दाकिनीतीरे क्रीडन्तोऽप्सरसां गणाः	028a  
आसाद्य तमृषिं सर्वाः सम्भ्रान्ता गतचेतसः	028c  
जले निलिल्यिरे काश्चित्काश्चिद्गुल्मान्प्रपेदिरे	029a  
वसनान्याददुः काश्चिद्दृष्ट्वा तं मुनिसत्तमम्	029c  
तां मुक्ततां तु विज्ञाय मुनिः पुत्रस्य वै तदा	030a  
सक्ततामात्मनश्चैव प्रीतोऽभूद्व्रीडितश्च ह	030c  
तं देवगन्धर्ववृतो महर्षिगणपूजितः	031a  
पिनाकहस्तो भगवानभ्यागच्छत शङ्करः	031c  
तमुवाच महादेवः सान्त्वपूर्वमिदं वचः	032a  
पुत्रशोकाभिसन्तप्तं कृष्णद्वैपायनं तदा	032c  
अग्नेर्भूमेरपां वायोरन्तरिक्षस्य चैव ह	033a  
वीर्येण सदृशः पुत्रस्त्वया मत्तः पुरा वृतः	033c  
स तथालक्षणो जातस्तपसा तव सम्भृतः	034a  
मम चैव प्रभावेन ब्रह्मतेजोमयः शुचिः	034c  
स गतिं परमां प्राप्तो दुष्प्रापामजितेन्द्रियैः	035a  
दैवतैरपि विप्रर्षे तं त्वं किमनुशोचसि	035c  
यावत्स्थास्यन्ति गिरयो यावत्स्थास्यन्ति सागराः	036a  
तावत्तवाक्षया कीर्तिः सपुत्रस्य भविष्यति	036c  
छायां स्वपुत्रसदृशीं सर्वतोऽनपगां सदा	037a  
द्रक्ष्यसे त्वं च लोकेऽस्मिन्मत्प्रसादान्महामुने	037c  
सोऽनुनीतो भगवता स्वयं रुद्रेण भारत	038a  
छायां पश्यन्समावृत्तः स मुनिः परया मुदा	038c  
इति जन्म गतिश्चैव शुकस्य भरतर्षभ	039a  
विस्तरेण मयाख्यातं यन्मां त्वं परिपृच्छसि	039c  
एतदाचष्ट मे राजन्देवर्षिर्नारदः पुरा	040a  
व्यासश्चैव महायोगी सञ्जल्पेषु पदे पदे	040c  
इतिहासमिमं पुण्यं मोक्षधर्मार्थसंहितम्	041a  
धारयेद्यः शमपरः स गच्छेत्परमां गतिम्	041c  

