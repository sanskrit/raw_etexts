001  	ब्राह्मण उवाच
001a	विवस्वतो गच्छति पर्ययेण वोढुं भवांस्तं रथमेकचक्रम्
001c	आश्चर्यभूतं यदि तत्र किं चिद्दृष्टं त्वया शंसितुमर्हसि त्वम्
002  	नाग उवाच
002a	यस्य रश्मिसहस्रेषु शाखास्विव विहङ्गमाः
002c	वसन्त्याश्रित्य मुनयः संसिद्धा दैवतैः सह
003a	यतो वायुर्विनिःसृत्य सूर्यरश्म्याश्रितो महान्
003c	विजृम्भत्यम्बरे विप्र किमाश्चर्यतरं ततः
004a	शुक्रो नामासितः पादो यस्य वारिधरोऽम्बरे
004c	तोयं सृजति वर्षासु किमाश्चर्यमतः परम्
005a	योऽष्टमासांस्तु शुचिना किरणेनोज्झितं पयः
005c	पर्यादत्ते पुनः काले किमाश्चर्यमतः परम्
006a	यस्य तेजोविशेषेषु नित्यमात्मा प्रतिष्ठितः
006c	यतो बीजं मही चेयं धार्यते सचराचरम्
007a	यत्र देवो महाबाहुः शाश्वतः परमोऽक्षरः
007c	अनादिनिधनो विप्र किमाश्चर्यमतः परम्
008a	आश्चर्याणामिवाश्चर्यमिदमेकं तु मे शृणु
008c	विमले यन्मया दृष्टमम्बरे सूर्यसंश्रयात्
009a	पुरा मध्याह्नसमये लोकांस्तपति भास्करे
009c	प्रत्यादित्यप्रतीकाशः सर्वतः प्रत्यदृश्यत
010a	स लोकांस्तेजसा सर्वान्स्वभासा निर्विभासयन्
010c	आदित्याभिमुखोऽभ्येति गगनं पाटयन्निव
011a	हुताहुतिरिव ज्योतिर्व्याप्य तेजोमरीचिभिः
011c	अनिर्देश्येन रूपेण द्वितीय इव भास्करः
012a	तस्याभिगमनप्राप्तौ हस्तो दत्तो विवस्वता
012c	तेनापि दक्षिणो हस्तो दत्तः प्रत्यर्चनार्थिना
013a	ततो भित्त्वैव गगनं प्रविष्टो रविमण्डलम्
013c	एकीभूतं च तत्तेजः क्षणेनादित्यतां गतम्
014a	तत्र नः संशयो जातस्तयोस्तेजःसमागमे
014c	अनयोः को भवेत्सूर्यो रथस्थो योऽयमागतः
015a	ते वयं जातसन्देहाः पर्यपृच्छामहे रविम्
015c	क एष दिवमाक्रम्य गतः सूर्य इवापरः

