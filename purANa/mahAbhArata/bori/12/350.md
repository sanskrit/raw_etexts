ब्राह्मण उवाच	001    
विवस्वतो गच्छति पर्ययेण वोढुं भवांस्तं रथमेकचक्रम्	001a  
आश्चर्यभूतं यदि तत्र किं चिद्दृष्टं त्वया शंसितुमर्हसि त्वम्	001c  
नाग उवाच	002    
यस्य रश्मिसहस्रेषु शाखास्विव विहङ्गमाः	002a  
वसन्त्याश्रित्य मुनयः संसिद्धा दैवतैः सह	002c  
यतो वायुर्विनिःसृत्य सूर्यरश्म्याश्रितो महान्	003a  
विजृम्भत्यम्बरे विप्र किमाश्चर्यतरं ततः	003c  
शुक्रो नामासितः पादो यस्य वारिधरोऽम्बरे	004a  
तोयं सृजति वर्षासु किमाश्चर्यमतः परम्	004c  
योऽष्टमासांस्तु शुचिना किरणेनोज्झितं पयः	005a  
पर्यादत्ते पुनः काले किमाश्चर्यमतः परम्	005c  
यस्य तेजोविशेषेषु नित्यमात्मा प्रतिष्ठितः	006a  
यतो बीजं मही चेयं धार्यते सचराचरम्	006c  
यत्र देवो महाबाहुः शाश्वतः परमोऽक्षरः	007a  
अनादिनिधनो विप्र किमाश्चर्यमतः परम्	007c  
आश्चर्याणामिवाश्चर्यमिदमेकं तु मे शृणु	008a  
विमले यन्मया दृष्टमम्बरे सूर्यसंश्रयात्	008c  
पुरा मध्याह्नसमये लोकांस्तपति भास्करे	009a  
प्रत्यादित्यप्रतीकाशः सर्वतः प्रत्यदृश्यत	009c  
स लोकांस्तेजसा सर्वान्स्वभासा निर्विभासयन्	010a  
आदित्याभिमुखोऽभ्येति गगनं पाटयन्निव	010c  
हुताहुतिरिव ज्योतिर्व्याप्य तेजोमरीचिभिः	011a  
अनिर्देश्येन रूपेण द्वितीय इव भास्करः	011c  
तस्याभिगमनप्राप्तौ हस्तो दत्तो विवस्वता	012a  
तेनापि दक्षिणो हस्तो दत्तः प्रत्यर्चनार्थिना	012c  
ततो भित्त्वैव गगनं प्रविष्टो रविमण्डलम्	013a  
एकीभूतं च तत्तेजः क्षणेनादित्यतां गतम्	013c  
तत्र नः संशयो जातस्तयोस्तेजःसमागमे	014a  
अनयोः को भवेत्सूर्यो रथस्थो योऽयमागतः	014c  
ते वयं जातसन्देहाः पर्यपृच्छामहे रविम्	015a  
क एष दिवमाक्रम्य गतः सूर्य इवापरः	015c  

