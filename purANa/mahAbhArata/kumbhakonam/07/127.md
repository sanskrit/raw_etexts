श्रीः
अध्यायः 127
कतिचन धार्तराष्ट्रान्निहत्य निर्गच्छता भीमेन स्वपथं निरुन्धानस्य द्रोणस्य रथभञ्जनम् ॥ 1 ॥
भीमसेन उवाच 	001  
ब्रह्मेशानेन्द्रवरुणानवहद्यः पुरा रथः ।	001a  
तमास्थाय गतौ कृष्णौ न तयोर्विद्यते भयम् ॥	001c  
तवाज्ञां शिरसा बिभ्रदेष गच्छामि मा शुचः ।	002a  
समेत्य तान्नरव्याघ्रांस्तव दास्यामि संविदम् ॥	002c  
सञ्जय उवाच 	003  
एतावदुक्त्वा प्रययौ परिदाय युधिष्ठिरम् ।	003a  
धृष्टद्युम्नाय बलवान्सुहृद्भ्यश्च पुनःपुनः ।	003c  
धृष्टद्युम्नं चेदमाह भीमसेनो महाबलः ॥	003e  
विदितं ते महाबाहो यथा द्रोणो महारथः ।	004a  
ग्रहणे धर्मराजस्य सर्वोपायेन वर्तते ॥	004c  
न च मे गमने कृत्यं तादृक्पार्षत विद्यते ।	005a  
यादृशं रक्षणे राज्ञः कार्यमात्ययिकं हि नः ॥	005c  
एवमुक्तोऽस्मि पार्थेन प्रतिवक्तुं न चोत्सहे ।	006a  
प्रयास्ये तत्र यत्रासौ मुमूर्षुः सैन्धवः स्थितः ॥	006c  
धर्मराजस्य वचने स्थातव्यमविशङ्कया ।	007a  
यास्यामि पदवीं भ्रातुः सात्वतस्य च धीमतः ॥	007c  
सोऽद्य यत्तो रणे पार्थं परिरक्ष युधिष्ठिरम् ।	008a  
एतद्धि सर्वकार्याणां परमं कृत्यमाहवे ॥	008c  
तमब्रवीन्महाराज धृष्टद्युम्नो वृकोदरम् ।	009a  
ईप्सितं ते करिष्यामि गच्छ पार्थाविचारयन् ॥	009c  
नाहत्वा समरे द्रोणो धृष्टद्युम्नं कथञ्चन ।	010a  
निग्रहं धर्मराजस्य प्रकरिष्यति संयुगे ॥	010c  
सञ्जय उवाच 	011  
ततो निक्षिप्य राजानं धृष्टद्युम्ने च पाण्डवम् ।	011a  
अभिवाद्य गुरुं ज्येष्ठं प्रययौ येन फल्गुनः ॥	011c  
परिष्वक्तश्च कौन्तेयो धर्मराजेन मारुतिः ।	012a  
आघ्रातश्च तथा मूर्ध्नि श्रावितश्चाशिषः शुभाः ॥	012c  
[कृत्वा प्रदक्षिणान्विप्रानर्चितांस्तुष्टमानसान् ।	013a  
आलभ्य मङ्गलान्यष्टौ पीत्वा कैरातकं मधु ॥	013c  
द्विगुणद्रविणो वीरो मदरक्तान्तलोचनः ।	014a  
विप्रैः कृतस्वस्त्ययनो विजयोत्पादसूचितः ॥	014c  
पश्यन्नेवात्मनो बुद्धिं विजयानन्दकारिणीम् ।	015a  
अनुलोमानिलैश्चाशु प्रदर्शितजयोदयः ॥]	015c  
भीमसेनो महाबाहुः कवची शुभकुण्डली ।	016a  
सगदः सतलत्राणः सशरी रथिनां वरः ।	016c  
रथमारुह्य निर्युक्तं सर्वोपकरणान्वितम् ॥\'	016e  
तस्य कार्ष्णायसं वर्म हेमचित्रं महर्द्धिमत् ।	017a  
विबभौ सर्वतः श्लिष्टं सविद्युदिव तोयदः ॥	017c  
पीतरक्तासितसितैर्वासोभिश्च सुवेष्टितः ।	018a  
कण्ठसूत्रेण विबभौ सेन्द्रायुध इवाम्बुदः ॥	018c  
प्रयाते भीमसेने तु तव सैन्यं युयुत्सया ।	019a  
पाञ्चजन्यरवो घोरः पुनरासीद्विशाम्पते ॥	019c  
तं श्रुत्वा निनदं घोरं त्रैलोक्यत्रासनं महत् ।	020a  
पुनर्भीमं महाबाहुं धर्मपुत्रोऽभ्यभाषत ॥	020c  
एष वृष्णिप्रवीरेण ध्मातः सलिलजो भृशम् ।	021a  
पृथिवीं चान्तरिक्षं च विनादयति शङ्खराट् ॥	021c  
नूनं व्यसनमापन्ने सुमहत्सव्यसाचिनि ।	022a  
कुरुभिर्युध्यते सार्धं सर्वैश्चक्रगदाधरः ॥	022c  
नूनमार्या महत्कुन्ती पापं व्यसनमीदृशम् ।	023a  
द्रौपदी च सुभद्रा च पश्यन्ति सह बन्धुभिः ।	023c  
तद्भीम त्वरया युक्तो याहि यत्र धनञ्जयः ॥	023e  
मुह्यतीव हि मे चित्तं धनञ्जयदिदृक्षया ।	024a  
दिशश्च प्रदिशः पार्थ सात्वतस्य च कारणात् ॥	024c  
गच्छगच्छेति गुरुणा सोऽनुज्ञातो वृकोदरः ।	025a  
ततः पाण्डुसुतो राजन्भीमसेनः प्रतापवान् ॥	025c  
बद्धगोधाङ्गुलित्राणः प्रगृहीतशरासनः ।	026a  
ज्येष्ठेन प्रहितो भ्रात्रा भ्राता भ्रातुः प्रियङ्करः ॥	026c  
आहत्य दुन्दुभिं भीमः शङ्खं प्रध्माप्य चासकृत् ।	027a  
विनद्य सिंहनादेन ज्यां विकर्षन्पुनःपुनः ॥	027c  
तेन शब्देन वीराणां पातयित्वा मनांस्युत ।	028a  
दर्शयन्घोरमात्मानममित्रान्सहसाऽभ्ययात् ॥	028c  
तमूहुर्जवना दान्ता विरुवन्तो हयोत्तमाः ।	029a  
विशोकेन सुसंयत्ता मनोमारुतरंहसः ॥	029c  
आरुजन्विरुजन्पार्थो ज्यां विकर्षंश्च पाणिना ।	030a  
सम्प्रकर्षन्विकर्षंश्च सेनाग्रं समलोडयत् ॥	030c  
तं प्रयान्तं महाबाहुं पाञ्चालाः सहसोमकाः ।	031a  
पृष्ठतोऽनुययुः शूरा मघवन्तमिवामराः ॥	031c  
तं समेत्य महाराज तावकाः पर्यवारयन् ।	032a  
दुःशासनश्चित्रसेनः कुण्डभेदी विविंशतिः ॥	032c  
दुर्मुखो दुःसहश्चैव विकर्णश्च शलस्तथा ।	033a  
विन्दानुविन्दौ सुमुखो दीर्घबाहुः सुदर्शनः ॥	033c  
वृन्दारकः सुहस्तश्च सुषेणो दीर्घलोचनः ।	034a  
अभयो रौद्रकर्मा च सुवर्मा दुर्विमोचनः ॥	034c  
शोभन्तो रथिनां श्रेष्ठाः सहसैन्यपदानुगाः ।	035a  
संयत्ताः समरे वीरा भीमसेनमुपाद्रवन् ॥	035c  
तैः समन्ताद्वृतः शूरैः समरेषु महारथः ।	036a  
तान्समीक्ष्य तु कौन्तेयो भीमसेनः पराक्रमी ।	036c  
अभ्यवर्तत वेगेन सिंहः क्षुद्रमृगानिव ॥	036e  
ते महास्त्राणि दिव्यानि तत्र वीरा अदर्शयन् ।	037a  
छादयन्तः शरैर्भीमं मेघाः सूर्यमिवोदितम् ॥	037c  
ततः क्रुद्धो महाराज भीमसेनः पराक्रमी ।	038a  
अग्रतः स्यन्दनानीकं शरवर्षैरवाकिरत् ॥	038c  
ते वध्यमानाः समरे तव पुत्रा महारथाः ।	039a  
भीमं भीमबला युद्धे योधयन्ति जयैषिणः ॥	039c  
ततो दुःशासनः क्रुद्धो रथशक्तिं समाक्षिपत् ।	040a  
सर्वपारसवीं तीक्ष्णां जिघांसुः पाण्डुनन्दनम् ॥	040c  
आपतन्तीं महाशक्तिं तव पुत्रप्रणोदिताम् ।	041a  
द्विधा चिच्छेद तां भीमस्तदद्भुतमिवाभवत् ॥	041c  
अथान्यैर्विशिखैस्तीक्ष्णैः सङ्क्रुद्धः कुण्डभेदिनम् ।	042a  
सुषेणं दीर्घनेत्रं च त्रिभिस्त्रीनवधीद्बली ॥	042c  
ततो वृन्दारकं वीरं कुरूणां कीर्तिवर्धनम् ।	043a  
पुत्राणां तव वीराणां युध्यतामवधीत्पुनः ॥	043c  
अभयं रौद्रकर्माणं दुर्विमोचनमेव च ।	044a  
त्रिभिस्त्रीनवधीद्भीमः पुनरेव सुतांस्तव ॥	044c  
वध्यमाना महाराज पुत्रास्तव बलीयसा ।	045a  
भीमं प्रहरतां श्रेष्ठं समन्तात्पर्यवारयन् ॥	045c  
ते शरैर्भीमकर्माणं ववर्षुः पाण्डवं युधि ।	046a  
मेघा इवातपापाये धाराभिर्धरणीधरम् ॥	046c  
स तद्बाणमयं वर्षमश्मवर्षमिवाचलः ।	047a  
प्रतीच्छन्पाण्डुदायादो न प्राव्यथत शत्रुहा ॥	047c  
विन्दानुविन्दौ सहितौ सुवर्माणं च ते सुतम् ।	048a  
प्रहसन्नेव कौन्तेयः शरैर्निन्ये यमक्षयम् ॥	048c  
ततः सुदर्शनं वीरं पुत्रं ते भरतर्षभ ।	049a  
विव्याध समरे तूर्णं स पपात ममार च ॥	049c  
सोऽचिरेणैव कालेन तद्रथानीकमाशुगैः ।	050a  
दिशः सर्वाः समालोक्य व्यधमत्पाण्डुनन्दनः ॥	050c  
ततो वै रथघोषेण गर्जितेन मृगा इव ।	051a  
भज्यमानाश्च समरे तव पुत्रा विशाम्पते ।	051c  
प्राद्रवन्सहसा सर्वे भीमसेनभयार्दिताः ॥	051e  
अनुयायाच्च कौन्तेयः पुत्राणां ते महद्बलम् ।	052a  
विव्याध समरे राजन्कौरवेयान्समन्ततः ॥	052c  
वध्यमाना महाराज भीमसेनेन तावकाः ।	053a  
त्यक्त्वा भीमं रणाज्जग्मुश्चोदयन्तो हयोत्तमान् ||	053c  
तांस्तु निर्जित्य समरे भीमसेनो महाबलः ।	054a  
सिंहनादरवं चक्रे बाहुशब्दं च पाण्डवः ॥	054c  
*महान्तं तलशब्दं च कृत्वा द्रोणान्तिकं ययौ ।	055a  
तमावारयदाचार्यो वेलेवोद्वृत्तमर्णवम् ॥	055c  
तस्य द्रोणो रथं राजञ्छादयामास संयुगे ।	056a  
साश्वसूतध्वजं तूर्णं तदद्भुतमिवाभवत् ॥	056c  
ललाटेऽताडयच्चैनं नाराचेन स्मयन्निव ।	057a  
ऊर्ध्वरश्मिरिवादित्यो विबभौ तत्र पाण्डवः ॥	057c  
स मन्यमानस्त्वाचार्यो ममायं फल्गुनो यथा ।	058a  
भीमः करिष्यते पूजामित्युवाच वृकोदरम् ॥	058c  
भीमसेन न ते शक्यं प्रवेष्टुमरिवाहिनीम् ।	059a  
मामनिर्जित्य समरे शत्रुमद्य महाबल ॥	059c  
यदि ते सानुजः कृष्णः प्रविष्टोऽनुमते मम ।	060a  
अनीकं न तु शक्यं मे प्रवेष्टुमिह वै त्वया ॥	060c  
सञ्जय उवाच 	061  
अथ भीमस्तु तच्छ्रुत्वा गुरोर्वाक्यमशेषतः ।	061a  
क्रुद्धः प्रोवाच वै द्रोणं रक्तताम्रेक्षणः श्वसन् ॥	061c  
तवार्जुनो नानुमते ब्रह्मबन्धो रणाजिरम् ।	062a  
प्रविष्टः स हि दुर्धर्षः शक्रस्यापि विशेद्बलम् ॥	062c  
येन त्वं परमां पूजां कुर्वता मानितो ह्यसि ।	063a  
नार्जुनोऽहं घृणी विप्र भीमसेनोऽस्मि ते रिपुः ॥	063c  
पिता नस्त्वं गुरुर्बन्धुस्तदा पुत्रा हि ते वयम् ।	064a  
इति मन्यामहे सर्वे भवन्तं प्रणताः स्थिताः ॥	064c  
तदद्य विपरीतं ते वदतोऽस्मासु दृश्यते ।	065a  
यदि शत्रुं त्वमात्मानं मन्यसे तत्तथाऽस्त्विह ।	065c  
एष ते सदृशं कर्म शत्रोर्भीमः करिष्यति ॥	065e  
सञ्जय उवाच 	066  
अथोद्धाम्य गदां वीरः कालदण्डमिवान्तकः ।	066a  
द्रोणायावासृजद्राजन्स रथादवपुप्लुवे ॥	066c  
साश्वसूतध्वजं यानं द्रोणस्यापोथयत्तदा ।	067a  
तदद्भुतमपश्याम पाण्डवेयस्य विक्रमम् ॥	067c  
द्रोणं तु विरथं कृत्वा भीमसेनो महाबलः ।	068a  
अभ्यवर्तत सैन्यानि तावकानि समन्ततः ॥	068c  
स मृद्नंस्तरसा योधान्वायुर्वृक्षानिवौजसा ।	069a  
विचचार रणे राजन्वायुतुल्यपराक्रमः ॥	069c  
निर्जितस्तु तदा तेन पाण्डवेन महात्मना ।	070a  
अन्यं तु रथमातिष्ठद्द्रोणः प्रहरतां वरः ॥ ॥	070c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे सप्तविंशत्यधिकशततमोऽध्यायः ॥ 127 ॥

5-127-1 संविदं ज्ञापनम् ॥ 5-127- आत्ययिकम् अतिशयितम् ॥ 5-127- इदं श्लोकत्रयं झ. पुस्तक एव वर्तते । 
अनलो गोहिरण्यं च दूर्वागोरोचनामृतम् ।
अक्षतं दधि चेत्यष्टौ मङ्गलानि प्रचक्षते ॥
 5-127-14 विजयोत्पादसूचितः सूचितविजयोत्पादः ॥ 5-127-16 रथमारुह्य प्रययाविति पूर्वेणान्वयः ॥ 5-127-23 आह कुन्ती नूनमार्या पापमद्य निदर्शनम् । द्रोपद्री च सुभद्रा च पश्यन्त्यौ सह बन्धुभिः । इति झ. पाठः ॥ 5-127-30 आरुजन् कृन्तन् । विरुजन्विध्यन् । विकर्षन् अत्यर्थं कर्षन् । सम्प्रकर्षन् सम्यक्प्रकर्षेण विलिखन् । विकर्षन् विक्षिपन् ॥ 5-127-55* इयं कथा झ. पाठे पूर्वाध्याये 37 तमश्लोकादनन्तरं कथितास्ति ।
