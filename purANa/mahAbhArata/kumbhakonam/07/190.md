श्रीः
अध्यायः 190
सात्यकिदुर्योधनादीनां सङ्कुलयुद्धवर्णनम् ॥ 1 ॥
सञ्जय उवाच 	001  
तस्मिंस्तथा वर्तमाने गजाश्वनरसङ्क्षये ।	001a  
दुःशासनो महाराज धृष्टद्युम्नमयोधयत् ॥	001c  
स तु रुक्मरथासक्तो दुःशासनशरार्दितः ।	002a  
अमर्षात्तव पुत्रस्य शरैर्वाहानवाकिरत् ॥	002c  
क्षणेन स रथस्तस्य सध्वजः सहसारथिः ।	003a  
नादृश्यत महाराज पार्षतस्य शरैश्चितः ॥	003c  
दुःशासनस्तु राजेन्द्र पाञ्चाल्यस्य महात्मनः ।	004a  
नाशकत्प्रमुखे स्थातुं शरजालप्रपीडितः ॥	004c  
स तु दुःशासनं बाणैर्विमुखीकृत्य पार्षतः ।	005a  
किरञ्छरसहस्राणि द्रोणमेवाभ्ययाद्रणे ॥	005c  
अभ्यपद्यत हार्दिक्यः कृतवर्मा त्वनन्तरम् ।	006a  
सोदर्याणां त्रयश्चैव त एनं पर्यवारयन् ॥	006c  
तं यमौ पृष्ठतोऽन्वैतां रक्षन्तौ पुरुषर्षभौ ।	007a  
द्रोणायाभिमुखं यान्तं दीप्यमानमिवानलम् ॥	007c  
सम्प्रहारमकुर्वंस्ते सर्वे च सुमहारथाः ।	008a  
अमर्षिताः सत्त्ववन्तः कृत्वा मरणमग्रतः ॥	008c  
शुद्धात्मानः शुद्धवृत्ता राजन्स्वर्गपुरस्कृताः ।	009a  
आर्यं युद्धमकुर्वन्त परस्परजिगीषवः ॥	009c  
शुक्लाभिजनकर्माणो मतिमन्तो जनाधिप ।	010a  
धर्मयुद्धमयुध्यन्त प्रेप्सन्तो गतिमुत्तमाम् ॥	010c  
न तत्रासीदधर्मिष्ठमशस्तं युद्धमेव च ।	011a  
नात्र कर्णी न नालीको न लिप्तो न च बस्तिकः ॥	011c  
न सूची कपिशो नैव न गवास्थिर्गजास्थिजः ।	012a  
न चूली बलिशस्तत्र न यमी नापि पाचकः ।	012c  
इषुरासीन्न संश्लिष्टो न पूतिर्न च जिह्मगः ॥	012e  
ऋजून्येव विशुद्धानि सर्वे शस्त्राण्यधारयन् ।	013a  
सुयुद्धेन पराँल्लोकानीप्सन्तः कीर्तिमेव च ॥	013c  
तदासीत्तुमुलं युद्धं सर्वदोषविवर्जितम् ।	014a  
चतुर्णां तव योधानां तैस्त्रिभिः पाण्डवैः सह ॥	014c  
धृष्टद्युम्नस्तु तान्दृष्ट्वा तव राजन्रथर्षभान् ।	015a  
यमाभ्यां वारितान्वीराञ्छीघ्रास्त्रो द्रोणमभ्ययात् ॥	015c  
निवारितास्तु ते वीरास्तयोः पुरुषसिंहयोः ।	016a  
समसज्जन्त चत्वारो वाताः पर्वतयोरिव ॥	016c  
द्वाभ्यां द्वाभ्यां यमौ सार्धं रथाभ्यां रथपुङ्गवौ ।	017a  
समासक्तौ ततो द्रोणं धृष्टद्युम्नोऽभ्यवर्तत ॥	017c  
दृष्ट्वा द्रोणाय पाञ्चाल्यं व्रजन्तं युद्धदुर्मदम् ।	018a  
यमाभ्यां तांश्च संसक्तांस्तदन्तरमुपाद्रवत् ॥	018c  
दुर्योधनो महाराज किरञ्छोणितभोजनान् ।	019a  
तं सात्यकिः शीघ्रतरं पुनरेवाभ्यवर्तत ॥	019c  
तौ परस्परमासाद्य समीपे कुरुमाधवौ ।	020a  
हसमानौ नृशार्दूलावभीतौ समसज्जताम् ॥	020c  
बाल्यवृत्तानि सर्वाणि प्रीयमाणौ विचिन्त्य तौ ।	021a  
अन्योन्यं प्रेक्षमाणौ च स्मयमानौ पुनःपुनः ॥	021c  
अथ दुर्योधनो राजा सात्यकिं समभाषत ।	022a  
प्रियं सखायं सततं गर्हयन्वृत्तमात्मनः ॥	022c  
धिक् क्रोधं धिक्सखे लोभं धिङ्मोहं धिगमर्षितम् ।	023a  
धिगस्तु क्षात्रमाचारं धिगस्तु बलमौरसम् ॥	023c  
यत्र मामभिसन्धत्से त्वां चाहं शिनिपुङ्गव ।	024a  
त्वं हि प्राणैः प्रियतरो ममाहं च सदा तव ॥	024c  
स्मरामि तानि सर्वाणि बाल्यवृत्तानि यानि नौ ।	025a  
तानि सर्वाणि जीर्णानि साम्प्रतं नो रणाजिरे ।	025c  
किमन्यत्क्रोधलोभाभ्यां युद्धमेवाद्य सात्वत ॥	025e  
तं तथावादिनं तत्र सात्यकिः प्रत्यभाषत ।	026a  
प्रहसन्विशिखांस्तीक्ष्णानुद्यम्य परमास्त्रवित् ॥	026c  
नेयं सभा राजपुत्र नाचार्यस्य निवेशनम् ।	027a  
यत्र क्रीडितमस्माभिस्तदा राजन्समागतैः ॥	027c  
दुर्योधन उवाच ।	028  
क्व सा क्रीडा गताऽस्माकं बाल्ये वै शिनिपुङ्गव ।	028a  
क्व च युद्धमिदं भूयः कालो हि दुरतिक्रमः ॥	028c  
किन्तु नो विद्यते कृत्यं धनेन धनलिप्सया ।	029a  
यत्र युध्यामहे सर्वे धनलोभात्समागताः ॥	029c  
सञ्जय उवाय 	030  
तं तथावादिनं तत्र राजानं माधवोऽब्रवीत् ।	030a  
एवं वृत्तं सदा क्षात्रं युध्यन्तीह गुरूनपि ॥	030c  
यदि तेऽहं प्रियो राजञ्जहि मां मा चिरं कृथाः ।	031a  
त्वत्कृते सुकृतांल्लोकान्गच्छेयं भरतर्षभ ॥	031c  
या ते शक्तिर्बलं यच्च तत्क्षिप्रं मयि दर्शय ।	032a  
नेच्छामि तदहं द्रष्टुं मित्राणां व्यसनं महत् ॥	032c  
इत्येवं व्यक्तमाभाष्य प्रतिभाष्य च सात्यकिः ।	033a  
अभ्ययात्तूर्णमव्यग्रो दयां नाकुरुतात्मनि ॥	033c  
तमायान्तं महाबाहुं प्रत्यगृह्णात्तवात्मजः ।	034a  
शरैश्चावाकिरद्राजञ्शैनेयं तनयस्तव ॥	034c  
ततः प्रववृते युद्धं कुरुमाधवसिंहयोः ।	035a  
अन्योन्यं क्रुद्धयोर्घोरं यथा द्विरदसिंहयोः ॥	035c  
ततः पूर्णायतोत्सृष्टैः सात्वतं युद्धदुर्मदम् ।	036a  
दुर्योधनः प्रत्यविध्यत्कुपितो दशभिः शरैः ॥	036c  
तं सात्यकिः प्रत्यविध्यत्तथैवावाकिरच्छरैः ।	037a  
पञ्चाशता पुनश्चाजौ त्रिंशता दशभिश्च ह ॥	037c  
सात्यकिं तु रणे राजन्प्रहसंस्तनयस्तव ।	038a  
आकर्णपूर्णैर्निशितैर्विव्याध त्रिंशता शरैः ॥	038c  
ततोऽस्य सशरं चापं क्षुरप्रेण द्विधाऽच्छिनत् ॥	039ac  
सोऽन्यत्कार्मुकमादाय लघुहस्तस्ततो दृढम् ।	040a  
सात्यकिर्व्यसृजच्चापि शरश्रेणीं सुतस्य ते ॥	040c  
तामापतन्तीं सहसा शरश्रेणीं जिघांसया ।	041a  
चिच्छेद बहुधा राजा तत उच्चुक्रुशुर्जनाः ॥	041c  
सात्यकिं च त्रिसप्तत्या पीडयामास वेगितः ।	042a  
स्वर्णपुङ्खैः शिलाधौतैराकर्णापूर्णनिःसृतैः ॥	042c  
तस्य सन्दधतश्चेषुं संहितेषुं च कार्मुकम् ।	043a  
आच्छिनत्सात्यकिस्तूर्णं शरैश्चैवाप्यवीविधत् ॥	043c  
स गाढविद्धो व्यथितः प्रत्यपायाद्रथान्तरे ।	044a  
दुर्योधनो महाराज दाशार्हशरपीडितः ॥	044c  
समाश्वस्य तु पुत्रस्ते सात्यकिं पुनरभ्ययात् ।	045a  
विसृजन्निषुजालानि युयुधानरथं प्रति ॥	045c  
तथैव सात्यकिर्बाणान्दुर्योधनरथं प्रति ।	046a  
सततं विसृजन्राजंस्तत्सङ्कुलमवर्तत ॥	046c  
तत्रेषुभिः क्षिप्यमाणैः पतद्भिश्च शरीरिषु ।	047a  
अग्नेरिव महाकक्षैः शब्दः समभवन्महान् ॥	047c  
तयोः शरसहस्रैश्च सञ्छन्नं वसुधातलम् ।	048a  
अगम्यरूपं च शरैराकाशं समपद्यत ॥	048c  
तत्राप्यधिकमालक्ष्य माधवं रथसत्तमम् ।	049a  
क्षिप्रमभ्यपतत्कर्णः परीप्संस्तनयं तव ॥	049c  
न तु तं मर्षयामास भीमसेनो महाबलः ।	050a  
सोऽभ्ययात्त्वरितः कर्णं विसृजन्सायकान्बहून् ॥	050c  
तस्य कर्णः शितान्बाणान्प्रतिहन्य हसन्निव ।	051a  
धनुः शरांश्च चिच्छेद सूतं चाभ्यहनच्छरैः ॥	051c  
भीमसेनस्तु सङ्क्रुद्धो गदामादाय पाण्डवः ।	052a  
ध्वजं धनुश्च सूतं च सम्ममर्दाहवे रिपोः ॥	052c  
रथचक्रं च कर्णस्य बभञ्ज स महाबलः ।	053a  
भग्नचक्रे रथेऽतिष्ठदकम्पः शैलराडिव ॥	053c  
एकचक्रं रथं तस्य तमूहुः सुचिरं हयाः ।	054a  
एकचक्रमिवार्कस्य रथं सप्त हया यथा ॥	054c  
अमृष्यमाणः कर्णस्तु भीमसेनमयुध्यत ।	055a  
विविधैरिषुजालैश्च नानाशस्त्रैश्च संयुगे ॥	055c  
भीमसेनस्तु सङ्क्रुद्धः सूतपुत्रमयोधयत् ।	056a  
तस्मिंस्तथा वर्तमाने क्रुद्धो धर्मसुतोऽब्रवीत् ।	056c  
पाञ्चालानां नरव्याघ्रान्मात्स्यांश्च पुरुषर्षभान् ॥	056e  
ये नः प्राणाः शिरो ये च ये नो योधा महारथाः ।	057a  
त एते धार्तराष्ट्रेषु विषक्ताः पुरुषर्षभान् ॥	057c  
किं तिष्ठत यथा मूढाः सर्वे विगतचेतसः ।	058a  
तत्र गच्छत यत्रैते युध्यन्ते मामका रथाः ॥	058c  
क्षत्रधर्मं पुरस्कृत्य सर्व एव गतज्वराः ।	059a  
जयन्तो वध्यमानाश्च गतिमिष्टां गमिष्यथ ॥	059c  
जित्वा वा बहुभिर्यज्ञैर्यजध्वं भूरिदक्षिणैः |	060a  
हता वा देवसाद्भूत्वा लोकान्प्राप्स्यथ पुष्कलान् ||	060c  
ते राज्ञा चोदिता वीरा योत्स्यमाना महारथाः ।	061a  
चतुर्धा वाहिनीं कृत्वा त्वरिता द्रोणमभ्ययुः ॥	061c  
पाञ्चालास्त्वेकतो द्रोणमभ्यघ्नन्निशितैः शरैः ।	062a  
भीमसेनपुरोगाश्चाप्येकतः पर्यवारयन् ॥	062c  
आसंस्तु पाण्डुपुत्राणां त्रयो जिह्मा महारथाः ।	063a  
यमौ च भीमसेनश्च प्राक्रोशंस्ते धनञ्जयम् ॥	063c  
अभिद्रवार्जुन क्षिप्रं कुरून्द्रोणादपानुद ।	064a  
तत एनं हनिष्यन्ति पाञ्चाला हतरक्षिणम् ॥	064c  
कौरवेयांस्ततः पार्थः सहसा समुपाद्रवत् ।	065a  
पाञ्चालानेव तु द्रोणो धृष्टद्युम्नपुरोगमान् ।	065c  
ममर्दुस्तरसा वीराः पञ्चमेऽहनि भारत ॥ ॥	065e  

इति श्रीमन्महाभारते द्रोणवधपर्वणि पञ्चदशदिवसयुद्धे नवत्यधिकशततमोऽध्यायः ॥ 190 ॥

5-190-6 त्रयो धृष्टद्युम्नोऽन्यौ द्वौ च ॥ 5-190-10 शुक्लः शुद्धोऽभिजनो वंशो येषां ते स्वयं शोधितकर्माणश्च ॥ 5-190-11 अशस्तमप्रशस्यम् । प्रशस्यत्वमाह नात्रेति । कर्णी विलोमकण्टकद्वययुक्तः । सहि उद्ध्रियमाणोऽन्त्राण्युद्धरति । नालीकः अल्पत्वाद्देहमग्नः सन् दुरुद्धरः । न लिप्तो विषेणेति शेषः । बस्तिकः शल्यदण्डसन्धौ शिथिलस्तस्योद्धरणे शल्यं बस्तिमध्ये मज्जति दण्डमात्रं निःसरति । (अन्ये बस्तक इति पठित्वा शृङ्गघटित इति व्याचख्युः)॥ 5-190-20 हिंसमानाविति क. ख. पाठः ॥ 5-190-33 अभ्ययात्तूर्णमव्यग्रो निरपेक्षो विशाम्पते क. ख. पाठः ॥ नवत्यधिकशततमोऽध्यायः ॥	
