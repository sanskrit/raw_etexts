श्रीः
अध्यायः 080
अर्जुनस्य स्वप्ने कृष्णेन सह कैलासगमनम् ॥ 1 ॥ तथा स्तुत्या रुद्रप्रसादनम् ॥ 2 ॥
सञ्जय उवाच 	001  
धार्तराष्ट्रस्य तं मन्त्रं स्मरन्नेव धनञ्जयः ।	001a  
प्रतिज्ञामात्मनो रक्षन्मुमोहाचिन्त्यविक्रमः ॥	001c  
तं तु शोकेन सन्तप्तं स्वप्ने कपिवरध्वजम् ।	002a  
आससाद महातेजा ध्यायन्तं गरुडध्वजः ॥	002c  
प्रत्युत्थानं च कृष्णस्य सर्वावस्थासु फल्गुनः ।	003a  
न लोपयति धर्मात्मा भक्त्या प्रेम्णा च सर्वदा ॥	003c  
प्रत्युत्थाय च गोविन्दं स्वं तस्मै चासनं ददौ ।	004a  
न चासने स्वयं बुद्धिं बीभत्सुर्व्यदधात्तदा ॥	004c  
ततः कृष्णो महातेजा जानँल्लोकस्य निश्चयम् ।	005a  
कुन्तीपुत्रमिदं वाक्यमासीनः स्थितमब्रवीत् ॥	005c  
मा विषादे मनः पार्थ कृथाः कालो हि दुर्जयः ।	006a  
कालः सर्वाणि भूतानि नियच्छति भवाभवे ॥	006c  
किमर्थं च विषादस्ते तद्ब्रूहि द्विपदां वर ।	007a  
न शोच्यं विदुषां श्रेष्ठ शोकः कार्यविनाशनः ॥	007c  
यत्तु कार्यं भवेत्कार्यं कर्मणा तत्समाचर ।	008a  
हीनचेष्टस्य यः शोकः स हि शत्रुर्धनञ्जय ॥	008c  
शोचन्नन्दयते शत्रून्कर्शयत्यपि बान्धवान् ।	009a  
क्षीयते च नरस्तस्मान्न त्वं शोचितुमर्हसि ॥	009c  
सञ्जय उवाच 	010  
इत्युक्तो वासुदेवेन बीभत्सुरपराजितः ।	010a  
आबभाषे तदा विद्वानिदं वचनमर्थवत् ॥	010c  
मया प्रतिज्ञा महती जयद्रथवधे कृता ।	011a  
श्वोऽस्मि हन्ता दुरात्मानं पुत्रघ्नमिति केशव ॥	011c  
मत्प्रतिज्ञाविघातार्थं धार्तराष्ट्रैः किलाच्युत ।	012a  
पृष्ठतः सैन्धवः कार्यः सर्वैर्गुप्तो महारथैः ॥	012c  
दश चैका च ताः कृष्ण अक्षौहिण्यः सुदुर्जयाः ।	013a  
हतावशेषास्तत्रेमा हन्त माधव सङ्ख्यया ॥	013c  
ताभिः परिवृतः सङ्ख्ये सर्वैश्चैव महारथैः ।	014a  
कथं शक्येत सन्द्रष्टुं दुरात्मा कृष्ण सैन्धवः ॥	014c  
प्रतिज्ञापारणं चापि न भविष्यति केशव ।	015a  
प्रतिज्ञायां च हीनायां कथं जीवति मद्विधः ॥	015c  
दुःखापायस्य मे वीर विकाङ्क्षा परिवर्तते ।	016a  
द्रुतं च याति सविता तत एतद्ब्रवीम्यहम् ॥	016c  
सञ्जय उवाच 	017  
शोकस्थानं तु तच्छ्रुत्वा पार्थस्य द्विजकेतनः ।	017a  
संस्पृश्याम्भस्ततः कृष्णः प्राङ्मुखः समवस्थितः ॥	017c  
इदं वाक्यं महातेजा बभाषे पुष्करेक्षणः ।	018a  
हितार्थं पाण्डुपुत्रस्य सैन्धवस्य वधे कृती ॥	018c  
श्रीभगवानुवाच 	019  
पार्थ पाशुपतं नाम परमास्त्रं सनातनम् ।	019a  
येन सर्वान्मृधे दैत्याञ्जघ्ने देवो महेश्वरः ॥	019c  
यदि तद्विदितं तेऽद्य श्वो हन्ताऽसि जयद्रथम् ।	020a  
अथ ज्ञातुं प्रपद्यस्व मनसा वृषभध्वजम् ॥	020c  
तं देवं मनसा ध्यात्वा जोषमास्स्व धनञ्जय ।	021a  
ततस्तस्य प्रसादात्त्वं भक्त्या प्राप्स्यसि तन्महत् ॥	021c  
सञ्जय उवाच 	022  
ततः कृष्णवचः श्रुत्वा संस्पृश्याम्भो धनञ्जयः ।	022a  
भूमावासीन एकाग्रो जगाम मनसा भवम् ॥	022c  
ततः प्रणिहितो ब्राह्मे मुहूर्ते शुभलक्षणे ।	023a  
आत्मानमर्जुनोऽपश्यद्गगने सहकेशवम् ॥	023c  
पुण्यं हिमवतः पादं मणिमन्तं च पर्वतम् ।	024a  
ज्योतिर्भिश्च समाकीर्णं सिद्धचारणसेवितम् ॥	024c  
वायुवेगगतिः पार्थः खं भेजे सहकेशवः ।	025a  
केशवेन गृहीतः स दक्षिणे विभुना भुजे ॥	025c  
प्रेक्षमाणो बहून्भावाञ्जगामाद्भुतदर्शनान् ।	026a  
उदीच्यां दिशि धर्मात्मा सोपश्यच्छ्वेतपर्वतम् ॥	026c  
कुबेरस्य विहारे च नलिनीं पद्मभूषिताम् ।	027a  
सरिच्छ्रेष्ठां च तां गङ्गां वीक्षमाणो बहूदकाम् ॥	027c  
सदा पुष्पफलैर्वृक्षैरुपेतां स्फटिकोपलाम् ।	028a  
सिंहव्याघ्रसमाकीर्णां नानामृगसमाकुलाम् ॥	028c  
पुण्याश्रमवतीं रम्यां मनोज्ञाण्डजसेविताम् ।	029a  
मन्दरस्य प्रदेशांश्च किन्नरोद्गीतनादितान् ॥	029c  
हेमरूप्यमयैः शृङ्गैर्नानौषधिविदीपितान् ।	030a  
तथा मन्दारवृक्षैश्च पुष्पितैरुपशोभितान् ||	030c  
स्निग्धाञ्जनचयाकारं सम्प्राप्तः कालपर्वतम् ।	031a  
ब्रह्मतुङ्गं नदीश्चान्यास्तथा जनपदानपि ॥	031c  
स तुङ्गं शतशृङ्गं च शर्यातिवनमेव च ।	032a  
पुण्यमश्वशिरस्थानं स्थानमाथर्वणस्य च ॥	032c  
वृषदंशं च शैलेन्द्रं महामन्दरमेव च ।	033a  
अप्सरोभिः समाकीर्णं किन्नरैश्चोपशोभितम् ॥	033c  
तस्मिञ्शैले व्रजन्पार्थः सकृष्णः समवैक्षत ।	034a  
शुभैः प्रस्रवणैर्जुष्टां हेमधातुविभूषिताम् ॥	034c  
चन्द्ररश्मिप्रकाशाङ्गीं पृथिवीं पुरमालिनीम् ।	035a  
समुद्रांश्चाद्भुताकारानपश्यद्बहुलाकरान् ॥	035c  
वियद्द्यां पृथिवीं चैव तथा विष्णुपदं व्रजन् ।	036a  
विस्मितः सह कृष्णेन क्षिप्तो बाण इवाभ्यगात् ॥	036c  
ग्रहनक्षत्रसोमानां सूर्याग्न्योश्च समत्विषम् ।	037a  
अपश्यत तदा पार्थो ज्वलन्तमिव पर्वतम् ॥	037c  
समासाद्य तु तं शैलं शैलाग्रे समवस्थितम् ।	038a  
तपोनित्यं महात्मानमपश्यद्वृषभध्वजम् ||	038c  
सहस्रमिव सूर्याणां दीप्यमानं स्वतेजसा ।	039a  
शूलिनं जटिलं गौरं वल्कलाजिनवाससम् ॥	039c  
नयनानां सहस्रैश्च विचित्राङ्गं महौजसम् ।	040a  
पार्वत्या सहितं देवं भूतसङ्घैश्च भास्वरैः ॥	040c  
गीतवादित्रसन्नादैर्हास्यलास्यसमन्वितम् ।	041a  
वग्लितास्फोटितोत्क्रुष्टैः पुण्यैर्गन्धैश्च सेवितम् ॥	041c  
स्तूयमानं स्तवैर्दिव्यैर्ऋषिभिर्ब्रह्मवादिभिः ।	042a  
गोप्तारं सर्वभूतानामीशानं वरदं शिवम् ॥	042c  
वासुदेवस्तु तं दृष्ट्वा जगाम शिरसा क्षितिम् ।	043a  
पार्थेन सह धर्मात्मा गृणन्ब्रह्म सनातनम् ॥	043c  
लोकादिं विश्वकर्माणमजमीशानमव्ययम् ।	044a  
मनसः परमं योनिं खं वायुं ज्योतिषां निधिम् ॥	044c  
स्रष्टारं वारिधाराणां भुवश्च प्रकृतिं पराम् ।	045a  
देवदानवयक्षाणां मानवानां च शासकम् ॥	045c  
योगानां च परं धाम दृष्टं ब्रह्मविदां निधिम् ।	046a  
चराचरस्य स्रष्टारं प्रतिहर्तारमेव च ॥	046c  
कालकोपं महात्मानं शक्रसूर्यगुणोदयम् ।	047a  
ववन्दतुस्तदा कृष्णौ वाङ्मनोबुद्धिकर्मभिः ॥	047c  
यं प्रपद्यन्ति विद्वांसः सूक्ष्माध्यात्मपदैषिणः ।	048a  
तमजं कारणात्मानं जग्मतुः शरणं भवम् ॥	048c  
अर्जुनश्चापि तं देवं भूयो भूयोऽप्यवन्दत ।	049a  
ज्ञात्वा तं सर्वभूतादिं भूतभव्यभवोद्भवम् ॥	049c  
\'शरण्यं शरणं देवमीशानं परमेश्वरम् ।	050a  
जगाम जगतां नाथमर्जुनः सजनार्दनः ॥\'	050c  
ततस्तावागतौ दृष्ट्वा नरनारायणावुभौ ।	051a  
सुप्रसन्नमनाः शर्वः प्रोवाच प्रहसन्निव ॥	051c  
स्वागतं वां नरश्चेष्ठावुत्तिष्ठेतां गतक्लमौ ।	052a  
किञ्च वामीप्सितं वीरौ मनसः क्षिप्रमुच्यताम् ॥	052c  
येन कार्येण सम्प्राप्तौ युवां तत्साधयामि किम् ।	053a  
व्रियतामात्मनः श्रेयस्तत्सर्वं प्रददानि वाम् ॥	053c  
सञ्जय उवाच 	054  
ततस्तद्वचनं श्रुत्वा प्रत्युत्थाय कृताञ्जली ।	054a  
वासुदेवार्जुनौ शर्वं तुष्टुवाते महामती ।	054c  
भक्त्या स्तवेन दिव्येन महात्मानावनिन्दितौ ॥	054e  
कृष्णार्जुनावूचतुः 	055  
नमो भवाय शर्वाय रुद्राय वरदाय च ।	055a  
पशूनां पतये नित्यमुग्राय च कपर्दिने ॥	055c  
महादेवाय भीमाय त्र्यम्बकाय च शान्तये ।	056a  
ईशानाय मखघ्नाय नमोऽस्त्वन्धकघातिने ॥	056c  
कुमारगुरवे तुभ्यं नीलग्रीवाय वेधसे ।	057a  
पिनाकिने हविष्याय सत्याय विभवे सदा ॥	057c  
विलोहिताय धूम्राय व्याधायानपराजिते ।	058a  
नित्यं नीलशिखण्डाय शूलिने दिव्यचक्षुषे ॥	058c  
होत्रे पोत्रे त्रिनेत्राय व्याधाय वसुरेतसे ।	059a  
अचिन्त्यायाम्बिकाभर्त्रे सर्वदेवस्तुताय च ॥	059c  
वृषध्वजाय मुण्डाय जटिने ब्रह्मचारिणे ।	060a  
तप्यमानाय सलिले ब्रह्मण्यायाजिताय च ॥	060c  
विश्वात्मने विश्वसृजे विश्वमावृत्य तिष्ठते ।	061a  
नमोनमस्ते सेव्याय भूतानां प्रभवे सदा ॥	061c  
ब्रह्मवक्त्राय सर्वाय शङ्कराय शिवाय च ।	062a  
नमोस्तु वाचस्पतये प्रजानां पतये नमः ॥	062c  
\'अभिगम्याय काम्याय स्तुत्यायार्याय सर्वदा ।	063a  
नमोऽस्तु देवदेवाय महाभूतधराय च ।	063c  
नमो विश्वस्य पतये पत्तीनां पतये नमः ॥\'	063e  
नमो विश्वस्य पतये महतां पतये नमः ।	064a  
नमः सहस्रशिरसे सहस्रभुजमृत्यवे ॥	064c  
सहस्रनेत्रपादाय नमोऽसङ्ख्येयकर्मणे ।	065a  
नमो हिरण्यवर्णाय हिरण्यकवचाय च ।	065c  
भक्तानुकम्पिने नित्यं सिध्यतां नो वरः प्रभो ॥	065e  
सञ्जय उवाच 	066  
एवं स्तुत्वा महादेवं वासुदेवः सहार्जुनः ।	066a  
प्रसादयामास भवं तदा ह्यस्त्रोपलब्धये ॥ ॥	066c  

इति श्रीमन्महाभारते द्रोणपर्वणि प्रतिज्ञापर्वणि अशीतितमोऽध्यायः ॥ 80 ॥

5-80-7 न शोच्यं शोको नाचरणीयः ॥ 5-80-8 कार्ये कृत्यं कार्यं करणीयं भवेदित्यन्वयः ॥ 5-80-23 प्रणिहितः समाहितमनाः ॥ 5-80-32 अथर्वणस्य मुनेः ॥ 5-80-36 तथा च व्रजन्विष्णुपदमाकाशमभ्यगादित्यन्वयः ॥ 5-80-41 लास्यं नृत्तम् । वल्गितमितस्ततः प्रचारः । आस्फोटितं भुजाडम्बरः । उक्त्रुष्टमुच्चैः स्वनितम् ॥ 5-80-44 विश्वं जगत्कर्म प्राप्यं यस्य । ईशानमप्रतिहतेच्छम् । अव्ययमविकारम् । मनसः परमं प्रवृत्तिनिवृत्तिकारणम् । योनिमुत्पत्तिस्थानं च । ज्योतिषां तेजसां निधिमधिष्ठानम् ॥ 5-80-46 योगानां योगदर्शिनां परं धाम परमाश्रयम् । दृष्टं साक्षाद्भूतं ब्रह्मतत्त्वं तद्विदां निधिं रहस्यम् ॥ 5-80-47 कालइव कोपो यस्य । शक्रस्य गुणा ऐश्वर्यादयः सूर्यस्य गुणाः प्रतापादयः तेषामुदयो यस्मात् । कालकेशम् इति क. पाठः ॥ 5-80-48 कारणात्मानं कारणैकस्वभावम् ॥ 5-80-55 भावः सर्वप्रभुत्वात् । शर्वः संहरणात् ॥ 5-80-56 शान्तिः शमप्रधानत्वात् ॥ 5-80-57 हविष्यः हविष्ययोग्यत्वात् । विभुर्व्यापकत्वात् ॥ 5-80-58 व्याधाय मृगहननात् । द्विरुक्तिर्द्विस्तथाकरणात् । अनात्प्राणिनः पराजयतीति अनपराजित्सर्वभूतोत्तमत्वात् । नीलशिखण्डो नीलकेशत्वात् ॥ 5-80-59 होता दीक्षितः भावेन हवनशीलत्वात् । वसुरेता अग्नौ रेतः क्षेपणात् ॥ 5-80-60 मुण्डो दीक्षितत्वात् । ब्रह्मचारी रेतोविधारणात् ॥ 5-80-61 भूतानां प्राणिनां प्रमथादीनाम् ॥ 5-80-62 ब्रह्मवक्त्रो वेदपूर्णमुखत्वात् । शिवो मोक्षहेतुत्वात् । वाचस्पतिर्वाङ्मयप्रवर्तनात् ॥ 5-80-80 अशीतितमोऽध्यायः ॥
