श्रीः
अध्यायः 051
युधिष्ठिरस्याभिमन्युमनुशोच्य विलापः ॥ 1 ॥
सञ्जय उवाच 	001  
हते तस्मिन्महावीर्ये सौभद्रे रथयूथपे ।	001a  
विमुक्तरथसन्नाहाः सर्वे निक्षिप्तकार्मुकाः ॥	001c  
उपोपविष्टा राजानं परिवार्य युधिष्ठिरम् ।	002a  
तदेव युद्धं ध्यायन्तः सौभद्रगतमानसाः ॥	002c  
ततो युधिष्ठिरो राजा विललाप सुदुःखितः ।	003a  
अभिमन्यौ हते वीरे भ्रातुः पुत्रे महारथे ॥	003c  
युधिष्ठिर उवाच 	004  
एष जित्वा कृपं शल्यं राजानं च सुयोधनम् ।	004a  
द्रोणं द्रौणिं महेष्वासं तथैवान्यान्महारथान् ॥	004c  
द्रोणानीकमसम्बाधं मम प्रियचिकीर्षया ।	005a  
\'हत्वा शत्रुगणान्वीरानेष शेते महारथः ॥	005c  
कृतास्त्रान्युद्धकुशलान्महेष्वासान्महाबलान् ।	006a  
कुलशीलगुणैर्युक्ताञ्छूरान्विख्यातपौरुषान् ॥	006c  
द्रोणेन विहितं व्यूहमभेद्यममरैरपि ।	007a  
अदृष्टपूर्वमस्माभिः पद्मं चक्रायुधप्रियः ॥\'	007c  
भित्त्वा मध्यं प्रविष्टोऽसौ गोमध्यमिव केसरी ।	008a  
\'विक्रीडितं रणे तेन निघ्नता वै परान्वरान् ॥\'	008c  
यस्य शूरा महेष्वासाः प्रत्यनीकगता रणे ।	009a  
प्रभग्ना विनिवर्तन्ते कृतास्त्रा युद्धदुर्मदाः ॥	009c  
अत्यन्तशत्रुरस्माकं येन दुःशासनः शरैः ।	010a  
क्षिप्रं ह्यभिमुखः सङ्ख्ये विसञ्ज्ञो विमुखीकृतः ॥	010c  
स तीर्त्वा दुस्तरं वीरो द्रोणानीकमहार्णवम् ।	011a  
प्राप्य दौःशासनिं कार्ष्णिः प्राप्तो वैवस्वतक्षयम् ॥	011c  
कथं द्रक्ष्यामि कौन्तेयं सौभद्रे निहतेऽर्जुनम् ।	012a  
सुभद्रां वा महाभागां प्रियं पुत्रमपश्यतीम् ॥	012c  
\'हतवत्सां यथा धेनुं तद्दर्शनकृतोन्मुखीम् ।\'	013a  
किंस्विद्वक्ष्याम्यपेतार्थमक्लिष्टमसमञ्जसम् ।	013c  
तावुभौ प्रतिवक्ष्यामि हृषीकेशधनञ्जयौ ॥	013e  
अहमेव सुभद्रायाः केशवार्जुनयोरपि ।	014a  
प्रियकामो जयाकाङ्क्षी कृतवानिदमप्रियम् ॥	014c  
न लुब्धो बुध्यते दोषाँल्लोभान्मोहात्प्रवर्तते ।	015a  
मधुलिप्सुर्हि नापश्यं प्रपातमहमीदृशम् ॥	015c  
यो हि भोज्ये पुरस्कार्यो यानेषु शयनेषु च ।	016a  
भूषणेषु च सोऽस्माभिर्बालो युधि पुरस्कृतः ॥	016c  
कथं हि बालस्तरुणो युद्धानामविशारदः ।	017a  
सदश्व इव सम्बाधे विषमे क्षेममर्हति ॥	017c  
नो चेद्धि वयमप्येनं महीमनुशयीमहि ।	018a  
बीभत्सोः कोपदीप्तस्य दग्धाः कृपणचक्षुषा ॥	018c  
अलुब्धो मतिमान्ह्रीमान्क्षमावान्रूपवान्बली ।	019a  
वपुष्मान्मानकृद्वीरः प्रियः सत्यपराक्रमः ॥	019c  
यस्य श्लाघन्ति विबुधाः कर्माण्यूर्जितकर्मणः ।	020a  
निवातकवचाञ्जघ्ने कालकेयांश्च वीर्यवान् ॥	020c  
महेन्द्रशत्रवो येन हिरण्यपुरवासिनः ।	021a  
अक्ष्णोर्निमेषमात्रेण पौलोमाः सगणा हताः ॥	021c  
परेभ्योऽप्यभयार्थिभ्यो यो ददात्यभयं विभुः ।	022a  
तस्यास्माभिर्न शकितस्त्रातुमप्यात्मजो बली ॥	022c  
भयं तु सुमहत्प्राप्तं धार्तराष्ट्रान्महाबलान् ।	023a  
पार्थः पुत्रवधात्क्रुद्धः कौरवाञ्शोषयिष्यति ॥	023c  
क्षुद्रः क्षुद्रसहायश्च स्वपक्षक्षयकारकः ।	024a  
व्यक्तं दुर्योधनो दृष्ट्वा शोचन्हास्यति जीवितम् ॥	024c  
न मे जयः प्रीतिकरो न राज्यं न चामरत्वं न सुरैः सलोकता ।	025a  
इमं समीक्ष्याप्रतिवीर्यपौरुषं निपातितं देववरात्मजात्मजम् ॥ ॥	025c  

इति श्रीमन्महाभारते द्रोणपर्वणि अभिमन्युवधपर्वणि एकपञ्चाशत्तमोऽध्यायः ॥ 51 ॥

5-51-5 असम्बाधम् अप्रतीघातम् ॥ 5-51-13 असमञ्जसमयुक्तरूपम् ॥ 5-51-17 सम्बाधे गहने ॥ 5-51-19 एनम् अभिमन्युम् अनुचेन्न महीं शयीमहि तदा क्रोधदीप्तस्य बीभत्सोः कृपणेनावसन्नेन चक्षुषा दग्धा भवेमहीत्यन्वयः ॥ 5-51-19 वपुष्मांस्तेजस्वी ॥ 5-51-51 एकपञ्चाशत्तमोऽध्यायः ॥	
