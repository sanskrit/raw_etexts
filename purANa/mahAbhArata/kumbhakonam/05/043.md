अध्यायः 043

सनत्सुजातेन धृतराष्ट्रम् प्रति तत्त्वोपदेशः ॥ 1 ॥
धृतराष्ट्र उवाच 	KK05-04-043-001  
कस्यैष मौनः कतरन्नु मौनं प्रब्रूहि विद्वन्निह मौनभावम् ।	KK05-04-043-001a  
मौनेन विद्वानुत याति मौनं कथं मुने मौनमिहाचरन्ति ॥	KK05-04-043-001c  
सनत्सुजात उवाच 	KK05-04-043-002  
यतो न वेदा मनसा सहैनमनुप्रविशन्ति ततोऽथ मौनम् ।	KK05-04-043-002a  
यत्रोत्थितो वेदशब्दस्तथायं स तन्मयत्वेन विभाति राजन् ॥	KK05-04-043-002c  
धृतराष्ट्र उवाच 	KK05-04-043-003  
ऋचो यजूंषि यो वेद सामवेदं च वेद यः ।	KK05-04-043-003a  
पापानि कुर्वन्पापेन लिप्यते किं न लिप्यते ॥	KK05-04-043-003c  
सनत्सुजात उवाच 	KK05-04-043-004  
नैनं सामान्यृचो वापि न यजूंष्यविचक्षणम् ।	KK05-04-043-004a  
त्रायन्ते कर्मणः पापान्न ते मिथ्या ब्रवीम्यहम् ॥	KK05-04-043-004c  
न च्छन्दांसि वृजिनात्तारयन्ति मायाविनं मायया वर्तमानम् ।	KK05-04-043-005a  
नीडं शकुन्ता इव जातपक्षाश्छन्दांस्येनं प्रजहत्यन्तकाले ॥	KK05-04-043-005c  
धृतराष्ट्र उवाच 	KK05-04-043-006  
न चेद्वेदा वेदविदं त्रातुं शक्ता विचक्षण ।	KK05-04-043-006a  
अथ कस्मात्प्रलापोऽयं ब्राह्मणानां सनातनः ॥	KK05-04-043-006c  
सनत्सुजात उवाच 	KK05-04-043-007  
तस्यैव नामादिविशेषरूपैरिदं जगद्भाति महानुभाव ।	KK05-04-043-007a  
निर्दिश्य सम्यक्प्रवदन्ति वेदास्तद्विश्ववैरूप्यमुदाहरन्ति ॥	KK05-04-043-007c  
तदर्थयुक्तं तप एतदिज्या ताभ्यामसौ पुण्यमुपैति विद्वान् ।	KK05-04-043-008a  
पुण्येन पापं विनिहत्य पश्चात्सञ्जायते ज्ञानविदीपितात्मा ॥	KK05-04-043-008c  
ज्ञानेन चात्मानमुपैति विद्वानथान्यथा वर्गफलानुकाङ्क्षी ।	KK05-04-043-009a  
अस्मिन्कृतं तत्परिगृह्य सर्वममुत्र भुङ्क्ते पुनरेति मार्गम् ॥	KK05-04-043-009c  
अस्मिँल्लोके तपस्तप्तं फलमन्यत्र भुज्यते ।	KK05-04-043-010a  
ब्राह्मणानामिमे लोका वृद्धे तपसि संयताः ॥	KK05-04-043-010c  
\'ब्राह्मणानां तपः स्वृद्धमन्येषां तावदेव तत् ।	KK05-04-043-011a  
एतत्समृद्धमत्यृद्धं तपो भवति केवलम् ॥\'	KK05-04-043-011c  
धृतराष्ट्र उवाच 	KK05-04-043-012  
कथं समृद्धमप्यृद्धं तपो भवति केवलम् ।	KK05-04-043-012a  
सनत्सुजात तद्ब्रूहि यथा विद्याम तद्वयम् ॥	KK05-04-043-012c  
सनत्सुजात उवाच 	KK05-04-043-013  
निष्कल्मषं तपस्त्वेतत्केवलं परिचक्षते ।	KK05-04-043-013a  
एतत्समृद्धमप्यृद्धं तपो भवति केवलम् ॥	KK05-04-043-013c  
तपोमूलमिदं सर्वं यन्मां पृच्छसि क्षत्रिय ।	KK05-04-043-014a  
तपसा वेदविद्वांसः परं त्वमृतमाप्नुयुः ॥	KK05-04-043-014c  
धृतराष्ट्र उवाच 	KK05-04-043-015  
कल्मषं तपसो ब्रूहि श्रुतं निष्कल्मषं तपः ।	KK05-04-043-015a  
सनत्सुजात येनेदं विद्यां गुह्यं सनातनम् ॥	KK05-04-043-015c  
सनत्सुजात उवाच 	KK05-04-043-016  
क्रोधादयो द्वादश यस्य दोषास्तथा नृशंसानि दश त्रि राजन् ।	KK05-04-043-016a  
धर्मादयो द्वादशैते पितॄणां शास्त्रे गुणा ये विदिता द्विजानाम् ॥	KK05-04-043-016c  
क्रोधः कामो लोभमोहौ विधित्साऽकृपाऽसूये मानशोकौ स्पृहा च ।	KK05-04-043-017a  
ईर्ष्या जुगुप्सा च मनुष्यदोषा वर्ज्याः सदा द्वादशैते नराणाम् ॥	KK05-04-043-017c  
एकैकमेते राजेन्द्र मनुष्यान्पर्युपासते ।	KK05-04-043-018a  
लिप्समानोन्तरं तेषां मृगाणामिव लुब्धकः ॥	KK05-04-043-018c  
विकत्थनः स्पृहयालुर्मनस्वी बिभ्रत्कोपं चपलो रोषणश्च ।	KK05-04-043-019a  
एतान्पापाः षण्णराः पापधर्मान्प्रकुर्वते नो त्रसन्तः सुदुर्गे ॥	KK05-04-043-019c  
सम्भोगसंविद्विषमोऽतिमानी दत्तानुतापी कृपणो बलीयान् ।	KK05-04-043-020a  
वर्गप्रशंसी वनितासु द्वेष्टा एते परे सप्त नृशंसवर्गाः ॥	KK05-04-043-020c  
धर्मश्च सत्यं च दमस्तपश्च आमात्सर्यं ह्रीस्तितिक्षानसूया ।	KK05-04-043-021a  
यज्ञश्च दानं च धृतिः श्रुतं च व्रतानि वै द्वादश ब्राह्मणस्य ॥	KK05-04-043-021c  
यस्त्वेतेभ्यः प्रभवेद्द्वादशभ्यः सर्वामपीमां पृथिवीं स शिष्यात् ।	KK05-04-043-022a  
त्रिभिर्द्वाभ्यामेकतो वार्थितो यस्तस्य स्वमस्तीति स वेदितव्यः ॥	KK05-04-043-022c  
दमस्त्यागोऽप्रमादश्च एतेष्वमृतमाहितम् ।	KK05-04-043-023a  
तानि सत्यमुखान्याहुर्ब्राह्मणा ये मनीषिणः ॥	KK05-04-043-023c  
दमोऽष्टादशदोषः स्यात्प्रातिकूल्यं कृते भवेत् ।	KK05-04-043-024a  
अनृतं चाभ्यसूया च कामार्थौ च तथा स्पृहा ॥	KK05-04-043-024c  
क्रोधः शोकस्तथा तृष्णा लोभः पैशुन्यमेव च ।	KK05-04-043-025a  
मत्सरश्च विहिंसा च परितापस्तथाऽरतिः ॥	KK05-04-043-025c  
अपस्मारश्चातिवादस्तथा सम्भावनात्मनि ।	KK05-04-043-026a  
एतैर्विमुक्तो दोषैर्यः स दान्तः सद्भिरुच्यते ॥	KK05-04-043-026c  
मदोऽष्टादशदोषः स्यात्त्यागो भवति षड्विधः ।	KK05-04-043-027a  
विपर्ययाः स्मृता एते मददोषा उदाहृताः ।	KK05-04-043-027c  
दोषा दमस्य ये प्रोक्तास्तान्दोषान्परिवर्जयेत् ॥	KK05-04-043-027e  
श्रेयांस्तु षड्विधस्त्यागस्तृतीयो दुष्करो भवेत् ।	KK05-04-043-028a  
तेन दुःखं तरत्येव भिन्नं तस्मिञ्जितं कृते ॥	KK05-04-043-028c  
श्रेयांस्तु षड्विधस्त्यागः श्रियं प्राप्य न हृष्यति ।	KK05-04-043-029a  
इष्टापूर्ते द्वितीयं स्यान्नित्यवैराग्ययोगतः ॥	KK05-04-043-029c  
कामत्यागश्च राजेन्द्र स तृतीय इति स्मृतः ।	KK05-04-043-030a  
अप्यवाच्यं वदन्त्येतं स तृतीयो गुणः स्मृतः ॥	KK05-04-043-030c  
त्यक्तैर्द्रव्यैर्यद्भवति नोपयुक्तैश्च कामतः ।	KK05-04-043-031a  
न च द्रव्यैस्तद्भवति नोपयुक्तैश्च कामतः ॥	KK05-04-043-031c  
न च कर्मस्वसिद्धेषु दुःखं ते न च न ग्लपेत् ।	KK05-04-043-032a  
सर्वैरेव गुणैर्युक्तो द्रव्यवानपि यो भवेत् ॥	KK05-04-043-032c  
अप्रिये च समुत्पन्ने व्यथां जातु न गच्छति ।	KK05-04-043-033a  
इष्टान्पुत्रांश्च दारांश्च न याचेत कदाचन ॥	KK05-04-043-033c  
अर्हते याचमानाय प्रदेयं तच्छुभं भवेत् ।	KK05-04-043-034a  
अप्रमादी भवेदेतैः स चाप्यष्टगुणो भवेत् ॥	KK05-04-043-034c  
सत्यं ध्यानं समाधानं चोद्यं वैराग्यमेव च ।	KK05-04-043-035a  
अस्तेयं ब्रह्मचर्यं च तथाऽसङ्ग्रहमेव च ॥	KK05-04-043-035c  
एवं दोषा मदस्योक्तास्तान्दोषान्परिवर्जयेत् ।	KK05-04-043-036a  
तथा त्यागोऽप्रमादश्च स चाप्यष्टगुणो मतः ॥	KK05-04-043-036c  
अष्टौ दोषाः प्रमादस्य तान्दोषान्परिवर्जयेत् ।	KK05-04-043-037a  
इन्द्रियेभ्यश्च पञ्चभ्यो मनसश्चैव भारत ।	KK05-04-043-037c  
अतीतानागतेभ्यश्च मुक्त्युपेतः सुखी भवेत् ॥	KK05-04-043-037e  
सत्यात्मा भव राजेन्द्र सत्ये लोकाः प्रतिष्ठिताः ।	KK05-04-043-038a  
तांस्तु सत्यमुखानाहुः सत्ये ह्यमृतमाहितम् ॥	KK05-04-043-038c  
निवृत्तेनैव दोषेण तपो व्रतमिहाचरेत् ।	KK05-04-043-039a  
एतद्धातृकृतं वृत्तं सत्यमेव सतां व्रतम् ॥	KK05-04-043-039c  
दोषैरेतैर्वियुक्तस्तु गुणैरेतैः समन्वितः ।	KK05-04-043-040a  
एतत्समृद्धमत्यर्थं तपो भवति केवलम् ॥	KK05-04-043-040c  
यन्मां पृच्छसि राजेन्द्र सङ्क्षेपात्प्रब्रवीमि ते ।	KK05-04-043-041a  
एतत्पापहरं पुण्यं जन्ममृत्युजरापहम् ॥	KK05-04-043-041c  
धृतराष्ट्र उवाच 	KK05-04-043-042  
आख्यानपञ्चमैर्वेदैर्भूयिष्ठं कथ्यते जनः ।	KK05-04-043-042a  
तथा चान्ये चतुर्वेदास्त्रिवेदाश्च तथा परे ॥	KK05-04-043-042c  
द्विवेदाश्चैकवेदाश्चाप्यनृचश्च तथा परे ।	KK05-04-043-043a  
तेषां तु कतरः स स्याद्यमहं वेद वै द्विजम् ॥	KK05-04-043-043c  
सनत्सुजात उवाच 	KK05-04-043-044  
एकस्य वेदस्याज्ञानाद्वेदास्ते बहवः कृताः ।	KK05-04-043-044a  
सत्यस्यैकस्य राजेन्द्र सत्ये कश्चिदवस्थितः ॥	KK05-04-043-044c  
एवं वेदमविज्ञाय प्राज्ञोऽहमिति मन्यते ।	KK05-04-043-045a  
दानमध्ययनं यज्ञो लोभादेतत्प्रवर्तते ॥	KK05-04-043-045c  
सत्यात्प्रच्यवमानानां सङ्कल्पो वितथो भवेत् ।	KK05-04-043-046a  
ततो यज्ञः प्रतायेत सत्यस्यानवधारणात् ॥	KK05-04-043-046c  
मनसान्यस्य भवति वाचान्यस्याथ कर्मणा ।	KK05-04-043-047a  
सङ्कल्पसिद्धः पुरुषः सङ्कल्पानधितिष्ठति ॥	KK05-04-043-047c  
अनैभृत्येन चैतस्य दीक्षितव्रतमाचरेत् ।	KK05-04-043-048a  
नामैतद्धातुनिर्वृत्तं सत्यमेव सतां परम् ॥	KK05-04-043-048c  
ज्ञानं वै नाम प्रत्यक्षं परोक्षं जायते तपः ।	KK05-04-043-049a  
विद्याद्बहु पठन्तं तु द्विजं वै बहुपाठिनम् ॥	KK05-04-043-049c  
तस्मात्क्षत्रिय मा मंस्था जल्पितेनैव वै द्विजम् ।	KK05-04-043-050a  
य एव सत्यान्नापैति स ज्ञेयो ब्राह्मणस्त्वया ॥	KK05-04-043-050c  
छन्दांसि नाम क्षत्रिय तान्यथर्वा पुरा जगौ महर्षिसङ्घ एषः । 	KK05-04-043-051a  
छन्दोविदस्ते य उत नाधीतवेदा न वेदवेद्यस्य विदुर्हि तत्त्वम् ॥	KK05-04-043-051c  
छन्दांसि नाम द्विपदां वरिष्ठ स्वच्छन्दयोगेन भवन्ति तत्र ।	KK05-04-043-052a  
छन्दोविदस्ते न च तानधीत्य गता न वेदस्य न वेद्यमार्याः ॥	KK05-04-043-052c  
न वेदानां वेदिता कश्चिदस्ति कश्चित्त्वेतान्बुद्ध्यते वापि राजन् ।	KK05-04-043-053a  
यो वेद वेदान्न स वेद वेद्यं सत्ये स्थितो यस्तु स वेद वेद्यम् ॥	KK05-04-043-053c  
न वेदानां वेदिता कश्चिदस्ति वेद्येन वेदं न विदुर्न वेद्यम् ।	KK05-04-043-054a  
यो वेद वेदं स च वेद वेद्यं यो वेद वेद्यं न स वेद सत्यम् ॥	KK05-04-043-054c  
यो वेद वेदान्स च वेद वेद्यं न तं विदुर्वेदविदो न वेदाः ।	KK05-04-043-055a  
तथापि वेदेन विदन्ति वेदं ये ब्राह्मणा वेदविदो भवन्ति ॥	KK05-04-043-055c  
धामांशभागस्य तथा हि वेदा यथा च शाखा हि महीरुहस्य ।	KK05-04-043-056a  
संवेदने चैव यथामनन्ति तस्मिन्हि सत्ये परमात्मनोऽर्थे ॥	KK05-04-043-056c  
अभिजानामि ब्राह्मणं व्याख्यातारं विचक्षणम् ।	KK05-04-043-057a  
यश्छिन्नविचिकित्सः स व्याचष्टे सर्वसंशयान् ॥	KK05-04-043-057c  
नास्य पर्येषणं गच्छेत्प्राचीनं नोत दक्षिणम् ।	KK05-04-043-058a  
नार्वाचीनं कुतस्तिर्यङ्नादिशन्तु कथञ्चन ॥	KK05-04-043-058c  
तस्य पर्येषणं गच्छेत्प्रत्यर्थिषु कथञ्चन ।	KK05-04-043-059a  
अविचिन्वन्निमं वेदे तपः पश्यति तं प्रभुम् ॥	KK05-04-043-059c  
तूष्णीम्भूत उपासीत न चेष्टेन्मनसापि च ।	KK05-04-043-060a  
उपावर्तस्व तद्ब्रह्म अन्तरात्मनि विश्रुतम् ॥	KK05-04-043-060c  
मौनान्न स मुनिर्भवति नारण्यवसनान्मुनिः ।	KK05-04-043-061a  
स्वलक्षणं तु यो वेद स मुनिः श्रेष्ठ उच्यते ॥	KK05-04-043-061c  
सर्वार्थानां व्याकरणाद्वैयाकरण उच्यते ।	KK05-04-043-062a  
तन्मूलतो व्याकरणं व्याकरोतीति तत्तथा ॥	KK05-04-043-062c  
प्रत्यक्षदर्शी लोकानां सर्वदर्शी भवेन्नरः ।	KK05-04-043-063a  
सत्ये वै ब्राह्मणस्तिष्ठंस्तद्विद्वान्सर्वविद्भवेत् ॥	KK05-04-043-063c  
धर्मादिषु स्थितोऽप्येवं क्षत्रिय ब्रह्म पश्यति ।	KK05-04-043-064a  
वेदानां चानुपूर्व्येण एतद्बुद्ध्या ब्रवीमि ते ॥	KK05-04-043-064c  

॥ इति श्रीमन्महाभारते उद्योगपर्वणि सनत्सुजातपर्वणि त्रिचत्वारिंशोऽध्यायः ॥
