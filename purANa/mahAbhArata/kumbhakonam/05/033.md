अध्यायः 033

धृतराष्ट्रेण रात्रौ विदुरानयनम् ॥ 1 ॥ चिन्तया प्रजागरङ्गतेन धृतराष्ट्रेण दुर्योधनादिसुखोपायप्रश्ने विदुरेण नीतिकथनपूर्वकम् पाण्डवेभ्यो राज्यदानस्य तदुपायत्वकथनम् ॥ 2 ॥
वैशम्पायन उवाच 	KK05-03-033-001  
द्वाःस्थं प्राह महाप्राज्ञो धृतराष्ट्रो महीपतिः ।	KK05-03-033-001a  
विदुरं द्रष्टुमिच्छामि तमिहानय मा चिरम् ॥	KK05-03-033-001c  
प्रहितो धृतराष्ट्रेण दूतः क्षत्तारमब्रवीत् ।	KK05-03-033-002a  
ईश्वरस्त्वां महाराजो महाप्राज्ञ दिदृक्षति ॥	KK05-03-033-002c  
एवमुक्तस्तु विदुरः प्राप्य राजनिवेशनम् ।	KK05-03-033-003a  
अब्रवीद्धृतराष्ट्राय द्वाःस्थं मां प्रतिवेदय ॥	KK05-03-033-003c  
द्वाःस्थ उवाच 	KK05-03-033-004  
विदुरोऽयमनुप्राप्तो राजेन्द्र तव शासनात् ।	KK05-03-033-004a  
द्रष्टुमिच्छति ते पादौ किं करोतु प्रशाधि माम् ॥	KK05-03-033-004c  
धृतराष्ट्र उवाच 	KK05-03-033-005  
प्रवेशय महाप्रज्ञं विदुरं दीर्घदर्शिनम् ।	KK05-03-033-005a  
अहं हि विदुरस्यास्य नाकल्पो जातु दर्शने ॥	KK05-03-033-005c  
द्वाःस्थ उवाच 	KK05-03-033-006  
प्रविशान्तःपुरं क्षत्तर्महारादजस्य धीमतः ।	KK05-03-033-006a  
न हि ते दर्शनेऽकल्पो जातु राजाऽब्रवीद्धि माम् ॥	KK05-03-033-006c  
वैशम्पायन उवाच 	KK05-03-033-007  
ततः प्रविश्य विदुरो धृतराष्ट्रनिवेशनम् ।	KK05-03-033-007a  
अब्रवीत्प्राञ्जलिर्वाक्यं चिन्तयानं नराधिपम् ॥	KK05-03-033-007c  
विदुरोऽहं महाप्राज्ञ सम्प्राप्तस्तव शासनात् ।	KK05-03-033-008a  
यदि किञ्चन कर्तव्यमयमस्मि प्रशाधि माम् ॥	KK05-03-033-008c  
धृतराष्ट्र उवाच 	KK05-03-033-009  
सञ्जयो विदुर प्राप्तो गर्हयित्वा च मां गतः ।	KK05-03-033-009a  
अजातशत्रोः श्वो वाक्यं सभामध्ये स वक्ष्यति ॥	KK05-03-033-009c  
तस्याद्य कुरुवीरस्य न विज्ञातं वचो मया ।	KK05-03-033-010a  
तन्मे दहति गात्राणि तदकार्षीत्प्रजागरम् ॥	KK05-03-033-010c  
जाग्रतो दह्यमानस्य श्रेयो यदनुपश्यसि ।	KK05-03-033-011a  
तद्ब्रूहि त्वं हि नस्तात धर्मार्थकुशलो ह्यसि ॥	KK05-03-033-011c  
यतः प्राप्तः सञ्जयः पाण्डवेभ्यो न मे यथावन्मनसः प्रशान्तिः ।	KK05-03-033-012a  
सर्वेन्द्रियाण्यप्रकृतिं गतानि किं वक्ष्यतीत्येव मेऽद्य प्रचिन्ता ॥	KK05-03-033-012c  
\'तन्मे ब्रूहि विदुर त्वं यथावन्मनीषितं सर्वमजातशत्रोः ।	KK05-03-033-013a  
यथा च नस्तात हितं भवेच्च प्रजाश्च सर्वाः सुखिता भवेयुः ॥\'	KK05-03-033-013c  
विदुर उवाच 	KK05-03-033-014  
अभियुक्तं बलवता दुर्बलं हीनसाधनम् ।	KK05-03-033-014a  
हृतस्वं कामिनं चोरमाविशन्ति प्रजागराः ॥	KK05-03-033-014c  
कच्चिदेतैर्महादोषैर्न स्पृष्टोऽसि नराधिप ।	KK05-03-033-015a  
कच्चिच्च परवित्तेषु गृद्ध्यन्न परितप्यसे ॥	KK05-03-033-015c  
धृतराष्ट्र उवाच 	KK05-03-033-016  
श्रोतुमिच्छामि ते धर्म्यं परं नैश्रेयसं वचः ।	KK05-03-033-016a  
अस्मिन्राजर्षिवंशे हि त्वमेकः प्राज्ञसम्मतः ॥	KK05-03-033-016c  
विदुर उवाच 	KK05-03-033-017  
राजा लक्षणसम्पन्नस्त्रैलोक्यस्याधिपो भवेत् ।	KK05-03-033-017a  
प्रेष्यस्ते प्रेषितश्चैव धृतराष्ट्र युधिष्ठिरः ॥	KK05-03-033-017c  
विपरीततरश्च त्वं भागधेये न सम्मतः ।	KK05-03-033-018a  
अर्चिषां प्रक्षयाच्चैव धर्मात्मा धर्मकोविदः ॥	KK05-03-033-018c  
आनृशंस्यादनुक्रोशाद्धर्मात्सत्यात्पराक्रमात् ।	KK05-03-033-019a  
गुरुत्वात्त्वयि सम्प्रेक्ष्य बहून्क्लेशांस्तितिक्षते ॥	KK05-03-033-019c  
दुर्योधने सौबले च कर्णे दुःशासने तथा ।	KK05-03-033-020a  
एतेष्वैश्वर्यमाधाय कथं त्वं भूतिमिच्छसि ॥	KK05-03-033-020c  
आत्मज्ञानं समारम्भस्तितिक्षा धर्मनित्यता ।	KK05-03-033-021a  
यमर्थान्नापकर्षन्ति स वै पण्डित उच्यते ॥	KK05-03-033-021c  
\'एकस्माद्वृक्षाद्यज्ञपात्राणि राजन्स्रुक्च द्रोणी पेठनीपीडने च ।	KK05-03-033-022a  
एतस्माद्राजन्ब्रुवतो मे निबोध एकस्माद्वै जायतेऽसच्च सच्च ॥	KK05-03-033-022c  
निषेवते प्रशस्तानि निन्दितानि न सेवते ।	KK05-03-033-023a  
अनास्तिकः श्रद्दधान एतत्पण्डितलक्षणम् ॥	KK05-03-033-023c  
क्रोधो हर्षश्च दर्पश्च ह्रीः स्तम्भो मान्यमानिता ।	KK05-03-033-024a  
यमर्थान्नापकर्षन्ति स वै पण्डित उच्यते ॥	KK05-03-033-024c  
यस्य कृत्यं न जानन्ति मन्त्रं वा मन्त्रितं परे ।	KK05-03-033-025a  
कृतमेवास्य जानन्ति स वै पण्डित उच्यते ॥	KK05-03-033-025c  
यस्य कृत्यं न विघ्नन्ति शीतमुष्णं भयं रतिः ।	KK05-03-033-026a  
समृद्धिरसमृद्धिर्वा स वै पण्डित उच्यते ॥	KK05-03-033-026c  
यस्य संसारिणी प्रज्ञा धर्मार्थावनुवर्तते ।	KK05-03-033-027a  
कामादर्थं वृणीते यः स वै पण्डित उच्यते ॥	KK05-03-033-027c  
यथाशक्ति चिकीर्षन्ति यथाशक्ति च कुर्वते ।	KK05-03-033-028a  
किञ्चिदवमन्यन्ते नराः पण्डितबुद्धयः ॥	KK05-03-033-028c  
क्षिप्रं विजानाति चिरं श्रृणोति विज्ञाय चार्थं भजते न कामात् ।	KK05-03-033-029a  
नासम्पृष्टो व्युपयुङ्क्ते परार्थे तत्प्रज्ञानं प्रथमं पण्डितस्य ॥	KK05-03-033-029c  
नाप्राप्यमभिवाञ्छन्ति नष्टं नेच्छन्ति शोचितुम् ।	KK05-03-033-030a  
आपत्सु च न मुह्यन्ति नराः पण्डितबुद्धयः ॥	KK05-03-033-030c  
निश्चित्य यः प्रक्रमते नान्तर्वसति कर्मणः ।	KK05-03-033-031a  
अवन्ध्यकालो वश्यात्मा स वै पण्डित उच्यते ॥	KK05-03-033-031c  
आर्यकर्मणि रज्यन्ते भूतिकर्माणि कुर्वते ।	KK05-03-033-032a  
हितं च नाभ्यसूयन्ति पण्डिता भरतर्षभ ॥	KK05-03-033-032c  
न हृष्यत्यात्मसम्माने नावमानेन तप्यते ।	KK05-03-033-033a  
गाङ्गो ह्रद इवाक्षोभ्यो यः स पण्डित उच्यते ॥	KK05-03-033-033c  
तत्त्वज्ञः सर्वभूतानां योगज्ञः सर्वकर्मणाम् ।	KK05-03-033-034a  
उपायज्ञो मनुष्याणां नरः पण्डित उच्यते ॥	KK05-03-033-034c  
प्रवृत्तवाक् चित्रकथ ऊहवान्प्रतिभानवान् ।	KK05-03-033-035a  
आशु ग्रन्थस्य वक्ता च यः स पण्डित उच्यते ॥	KK05-03-033-035c  
श्रुतं प्रज्ञानुगं यस्य प्रज्ञा चैव श्रुतानुगा ।	KK05-03-033-036a  
असम्भिन्नार्यमर्यादः पण्डिताख्यां लभेत सः ॥	KK05-03-033-036c  
\'अर्थं महान्तमासाद्य विद्यामैश्वर्यमेव च ।	KK05-03-033-037a  
विचरत्यसमुन्नद्धो यः स पण्डित उच्यते \' ॥	KK05-03-033-037c  
अश्रुतश्च समुन्नद्धो दरिद्रश्च महामनाः ।	KK05-03-033-038a  
अर्थांश्चाकर्मणा प्रेप्सुर्मूढ इत्युच्यते बुधैः ॥	KK05-03-033-038c  
स्वमर्थं यः परित्यज्य परार्थमनुतिष्ठति ।	KK05-03-033-039a  
मिथ्या चरति मित्रार्थे यश्च मूढः स उच्यते ॥	KK05-03-033-039c  
अकामान्कामयति यः कामयानान्परित्यजेत् ।	KK05-03-033-040a  
बलवन्तं च यो द्वेष्टि तमाहुर्मूढचेतसम् ॥	KK05-03-033-040c  
अमित्रं कुरुते मित्रं मित्रं द्वेष्टि हिनस्ति च ।	KK05-03-033-041a  
कर्म चारभते दुष्टं तमाहुर्मूढचेतसम् ॥	KK05-03-033-041c  
संसारयति कृत्यानि सर्वत्र विचिकित्सते ।	KK05-03-033-042a  
चिरं करोति क्षिप्रार्थे स मूढो भरतर्षभ ॥	KK05-03-033-042c  
श्राद्धं पितृभ्यो न ददाति दैवतानि न चार्चति ।	KK05-03-033-043a  
सुहृन्मित्रं न लभते तमाहुर्मूढचेतसम् ॥	KK05-03-033-043c  
अनाहूतः प्रविशति अपृष्टो बहु भाषते ।	KK05-03-033-044a  
अविश्वस्ते विश्वसिति मूढचेता नराधमः ॥	KK05-03-033-044c  
परं क्षिपति दोषेण वर्तमानः स्वयं तथा ।	KK05-03-033-045a  
यश्च क्रुध्यत्यनीशानः स च मूढतमो नरः ॥	KK05-03-033-045c  
आत्मनो बलमाज्ञाय धर्मार्थपरिवर्जितम् ।	KK05-03-033-046a  
अलभ्यमिच्छन्नैष्कर्म्यान्मूढबुद्धिरिहोच्यते ॥	KK05-03-033-046c  
अशिष्यं शास्ति यो राजन्यश्च शिष्यं न शास्ति च ।	KK05-03-033-047a  
कदर्यं भजते यश्च तमाहुर्मूढचेतसम् ॥	KK05-03-033-047c  
एकः सम्पन्नमश्नाति वस्ते वासश्च शोभनम् ।	KK05-03-033-048a  
योऽसंविभज्य भृत्येभ्यः को नृशंसतरस्ततः ॥	KK05-03-033-048c  
एकः पापानि कुरुते फलं भुङ्क्ते महाजनः ।	KK05-03-033-049a  
भोक्तारो विप्रमुच्यन्ते कर्ता दोषेण लिप्यते ॥	KK05-03-033-049c  
एकं हन्यान्न वा हन्यादिषुर्मुक्तो धनुष्मता ।	KK05-03-033-050a  
बुद्धिर्बुद्धिमतोत्सृष्टा हन्याद्राष्ट्रं सराजकम् ॥	KK05-03-033-050c  
एकया द्वे विनिश्चित्य त्रींश्चतुर्भिर्वशे कुरु ।	KK05-03-033-051a  
पञ्च जित्वा विदित्वा षट् सप्त हित्वा सुखी भव ॥	KK05-03-033-051c  
एकं विषरसो हन्ति शस्त्रेणैकश्च वध्यते ।	KK05-03-033-052a  
सराष्ट्रं सप्रजं हन्ति राजानं मन्त्रविप्लवः ॥	KK05-03-033-052c  
एकः स्वादु न भुञ्जीत एकश्चार्थान्न चिन्तयेत् ।	KK05-03-033-053a  
एको न गच्छेदध्वानं नैकः सुप्तेषु जागृयात् ॥	KK05-03-033-053c  
एकमेवाद्वितीयं तद्यद्राजन्नावबुध्यसे ।	KK05-03-033-054a  
सत्यं स्वर्गस्य सोपानं पारावारस्य नौरिव ॥	KK05-03-033-054c  
एकः क्षमावतां दोषो द्वितीयो नोपपद्यते ।	KK05-03-033-055a  
यदेनं क्षमया युक्तमशक्तं मन्यते जनः ॥	KK05-03-033-055c  
सोऽस्य दोषो न मन्तव्यः क्षमा हि परमं बलम् ।	KK05-03-033-056a  
क्षमा गुणो ह्यशक्तानां शक्तानां भूषणं क्षमा ॥	KK05-03-033-056c  
क्षमा वशीकृतिर्लोके क्षमया किं न साध्यते ।	KK05-03-033-057a  
शान्तिखड्गः करे यस्य किं करिष्यति दुर्जनः ॥	KK05-03-033-057c  
अतृणे पतितो वह्निः स्वयमेवोपशाम्यति ।	KK05-03-033-058a  
अक्षमावान्परं दोषैरात्मानं चैव योजयेत् ॥	KK05-03-033-058c  
एको धर्मः परं श्रेयः क्षमैका शान्तिरुत्तमा ।	KK05-03-033-059a  
विद्यैका परमा तृप्तिरहिंसैका सुखावहा ॥	KK05-03-033-059c  
द्वाविमौ ग्रसते भूमिः सर्पो बिलशयानिव ।	KK05-03-033-060a  
राजानं चाविरोद्धारं ब्राह्मणं चाप्रवासिनम् ॥	KK05-03-033-060c  
द्वे कर्मणी नरः कुर्वन्नस्मिँल्लोके विरोचते ।	KK05-03-033-061a  
अब्रुवन्परुषं किञ्चिदसतोऽनर्चयंस्तथा ॥	KK05-03-033-061c  
द्वाविमौ पुरुषव्याघ्र परप्रत्ययकारिणौ ।	KK05-03-033-062a  
स्त्रियः कामितकामिन्यो मूर्खाः पूजितपूजकाः ॥	KK05-03-033-062c  
द्वाविमौ कण्टकौ तीक्ष्णौ शरीरपरिशोषिणौ ।	KK05-03-033-063a  
यश्चाधनः कामयते यश्च कुप्यत्यनीश्वरः ॥	KK05-03-033-063c  
द्वावेव न विराजेते विपरीतेन कर्मणा ।	KK05-03-033-064a  
गृहस्थश्च निरारम्भः कार्यवांश्चैव भिक्षुकः ॥	KK05-03-033-064c  
द्वाविमौ पुरुषौ राजन्स्वर्गस्योपरि तिष्ठतः ।	KK05-03-033-065a  
प्रभुश्च क्षमया युक्तो दरिद्रश्च प्रदानवान् ॥	KK05-03-033-065c  
न्यायागतस्य द्रव्यस्य बोद्धव्यौ द्वावतिक्रमौ ।	KK05-03-033-066a  
अपात्रे प्रतिपत्तिश्च पात्रे चाप्रतिपादनम् ॥	KK05-03-033-066c  
द्वावम्भसि निवेष्टव्यौ गले बध्वा दृढां शिलाम् ।	KK05-03-033-067a  
धनवन्तमदातारं दरिद्रं चातपस्विनम् ॥	KK05-03-033-067c  
द्वाविमौ पुरुषव्याघ्र सूर्यमण्डलभेदिनौ ।	KK05-03-033-068a  
परिव्राड्योगयुक्तश्च रणे चाभिमुखो हतः ॥	KK05-03-033-068c  
त्रयो न्याया मनुष्याणां श्रूयन्ते भरतर्षभ ।	KK05-03-033-069a  
कनीयान्मध्यमः श्रेष्ठ इति वेदविदो विदुः ॥	KK05-03-033-069c  
त्रिविधाः पुरुषा राजन्नुत्तमाधममध्यमाः ।	KK05-03-033-070a  
नियोजयेद्यथावत्तांस्त्रिविधेष्वेव कर्मसु ॥	KK05-03-033-070c  
त्रय एवाधना राजन्भार्या दासस्तथा सुतः ।	KK05-03-033-071a  
यत्ते समधिगच्छन्ति यस्यैते तस्य तद्धनम् ॥	KK05-03-033-071c  
हरणं च परस्वानां परदाराभिमर्शनम् ।	KK05-03-033-072a  
सुहृदश्च परित्यागस्त्रयो दोषाः क्षयावहाः ॥	KK05-03-033-072c  
त्रिविधं नरकस्येदं द्वारं नाशनमात्मनः ।	KK05-03-033-073a  
कामः क्रोधस्तथा लोभस्तस्मादेतत्त्रयं त्यजेत् ॥	KK05-03-033-073c  
वरप्रदानं राज्यं च पुत्रजन्म च भारत ।	KK05-03-033-074a  
शत्रोश्च मोक्षणं कृच्छ्रात्त्रीणि चैकं च तत्समम् ॥	KK05-03-033-074c  
भक्तं च भजमानं च तवास्मीति च वादिनम् ।	KK05-03-033-075a  
त्रीनेताञ्छरणं प्राप्तान्विषमेऽपि न सन्त्यजेत् ॥	KK05-03-033-075c  
चत्वारि राज्ञा तु महाबलेन वर्ज्यान्याहुः पण्डितस्तानि विद्यात् ।	KK05-03-033-076a  
अल्पप्रज्ञैः सह मन्त्रं न कुर्यान्न दीर्घसूत्रैरलसैश्चारणैश्च ॥	KK05-03-033-076c  
चतवारि ते तात गृहे वसन्तु श्रियाऽभिजुष्टस्य गृहस्थधर्मे ।	KK05-03-033-077a  
वृद्धो ज्ञातिरवसन्नः कुलीनः सखा दरिद्रो भगिनी चानपत्या ॥	KK05-03-033-077c  
चत्वार्याह महाराज साद्यस्कानि बृहस्पतिः ।	KK05-03-033-078a  
पृच्छते त्रिदशेन्द्राय तानीमानि निबोध मे ॥	KK05-03-033-078c  
देवतानां च सङ्कल्पमनुभावं च धीमताम् ।	KK05-03-033-079a  
विनयं कृतविद्यानां विनाशं पापकर्मणाम् ॥	KK05-03-033-079c  
चत्वारि कर्माण्यभयङ्कराणि भयं प्रयच्छन्त्ययथाकृतानि ।	KK05-03-033-080a  
मानाग्निहोत्रमुत मानमौनं मानेनाधीतमुत मानयज्ञः ॥	KK05-03-033-080c  
पञ्चाग्नयो मनुष्येण परिचर्याः प्रयत्नतः ।	KK05-03-033-081a  
पिता माताग्निरात्मा च गुरुश्च भरतर्षभ ॥	KK05-03-033-081c  
पञ्चैव पूजयँल्लोके यशः प्राप्नोति केवलम् ।	KK05-03-033-082a  
देवान्पितॄन्मनुष्यांश्च भिक्षूनतिथिपञ्चमान् ॥	KK05-03-033-082c  
पञ्च त्वाऽनुगमिष्यन्ति यत्र यत्र गमिष्यसि ।	KK05-03-033-083a  
मित्राण्यमित्रा मध्यस्था उपजीव्योपजीविनः ॥	KK05-03-033-083c  
पञ्चेन्द्रियस्य मर्त्यस्य छिद्रं चेदेकमिन्द्रियम् ।	KK05-03-033-084a  
ततोऽस्य स्रवति प्रज्ञा दृतेः पात्रादिवोदकम् ॥	KK05-03-033-084c  
षड्दोषाः पुरुषेणेह हातव्या भूतिमिच्छता ।	KK05-03-033-085a  
निद्रा तन्द्री भयं क्रोध आलस्यं दीर्घसूत्रता ॥	KK05-03-033-085c  
षडिमान्पुरुषो जह्याद्भिन्नां नावमिवार्णवे ।	KK05-03-033-086a  
अप्रवक्तारमाचार्यमनधीयानमृत्विजम् ॥	KK05-03-033-086c  
अरक्षितारं राजानं भार्यां चाप्रियवादिनीम् ।	KK05-03-033-087a  
ग्रामकामं च गोपालं वनकामं च नापितम् ॥	KK05-03-033-087c  
षडेव तु गुणाः पुंसा न हातव्याः कदाचन ।	KK05-03-033-088a  
सत्यं दानमनालस्यमनसूया क्षमा धृतिः ॥	KK05-03-033-088c  
अर्थागमो नित्यमरोगिता च प्रिया च भार्या प्रियवादिनी च ।	KK05-03-033-089a  
वश्यश्च पुत्रोऽर्थकरी च विद्या षड्जीवलोकस्य सुखानि राजन् ॥	KK05-03-033-089c  
षण्णामात्मनि नित्यानामैश्वर्यं योऽधिगच्छति ।	KK05-03-033-090a  
न स पापैः कुतोऽनर्थैर्युज्यते विजितेन्द्रियः ॥	KK05-03-033-090c  
षडिमे षट्सु जीवन्ति सप्तमो नोपलभ्यते ।	KK05-03-033-091a  
चोराः प्रमत्ते जीवन्ति व्याधितेषु चिकित्सकाः ॥	KK05-03-033-091c  
प्रमदाः कामयानेषु यजमानेषु याजकाः ।	KK05-03-033-092a  
राजा विवदमानेषु नित्यं मूर्खेषु पण्डिताः ॥	KK05-03-033-092c  
षडिमानि विनश्यन्ति मुहूर्तमनवेक्षणात् ।	KK05-03-033-093a  
गावः सेवा कृषिर्भार्या विद्या वृषलसङ्गतिः ॥	KK05-03-033-093c  
षडेते ह्यवमन्यन्ते नित्यं पूर्वोपकारिणम् ।	KK05-03-033-094a  
आचार्यं शिक्षिताः शिष्याः कृतदाराश्च मातरम् ॥	KK05-03-033-094c  
नारीं विगतकामास्तु कृतार्थाश्च प्रयोजकम् ।	KK05-03-033-095a  
नावं निस्तीर्णकान्तारा नातुराश्च चिकित्सकम् ॥	KK05-03-033-095c  
आरोग्यमानृण्यमविप्रवासः सद्भिर्मनुष्यैः सह सम्प्रयोगः ।	KK05-03-033-096a  
स्वप्रत्यया वृत्तिरभीतवासः षट् जीवलोकस्य सुखानि राजन् ॥	KK05-03-033-096c  
ईर्षुर्घृणी नसन्तुष्टः क्रोधनो नित्यशङ्कितः ।	KK05-03-033-097a  
परभाग्योपजीवी च षडेते नित्यदुःखिताः ॥	KK05-03-033-097c  
सप्त दोषाः सदा राज्ञा हातव्या व्यसनोदयाः ।	KK05-03-033-098a  
प्रायशो यैर्विनश्यन्ति कृतमूला अपीश्वराः ॥	KK05-03-033-098c  
स्त्रियोऽक्षा मृगया पानं वाक्पारुष्यं च पञ्चमम् ।	KK05-03-033-099a  
महच्च दण्डपारुष्यमर्थदूषणमेव च ॥	KK05-03-033-099c  
अष्टौ पूर्वनिमित्तानि नरस्य विनशिष्यतः ।	KK05-03-033-100a  
ब्राह्मणान्प्रथमं द्वेष्टि ब्राह्मणैश्च विरुध्यते ॥	KK05-03-033-100c  
ब्राह्मणस्वानि चादत्ते ब्राह्मणांश्च जिघांसति ।	KK05-03-033-101a  
रमते निन्दया चैषां प्रशंसां नाभिनन्दति ॥	KK05-03-033-101c  
नैनान्स्मरति कृत्येषु याचितश्चाभ्यसूयति ।	KK05-03-033-102a  
एतान्दोषान्नरः प्राज्ञो बुद्ध्या बुध्वा विसर्जयेत् ॥	KK05-03-033-102c  
अष्टाविमानि हर्षस्य नवनीतानि भारत ।	KK05-03-033-103a  
वर्तमानानि दृश्यन्ते तान्येव स्वसुखान्यपि ॥	KK05-03-033-103c  
समागमश्च सखिभिर्महांश्चैव धनागमः ।	KK05-03-033-104a  
पुत्रेण च परिष्वङ्गः सन्निपातश्च मैथुने ॥	KK05-03-033-104c  
समये च प्रियालापः स्वयूथ्येषु समुन्नतिः ।	KK05-03-033-105a  
अभिप्रेतस्य लाभश्च पूजा च जनसंसदि ॥	KK05-03-033-105c  
अष्टौ गुणाः पुरुषं दीपयन्ति प्रज्ञा च कौल्यं च दमः श्रुतं च ।	KK05-03-033-106a  
पराक्रमश्चाबहुभाषिता च दानं यथाशक्ति कृतज्ञता च ॥	KK05-03-033-106c  
नवद्वारमिदं वेश्म त्रिस्थूणं पञ्चसाक्षिकम् ।	KK05-03-033-107a  
क्षेत्रज्ञाधिष्ठितं विद्वान्यो वेद स परः कविः ॥	KK05-03-033-107c  
दश धर्मं न जानन्ति धृतराष्ट्र निबोध तान् ।	KK05-03-033-108a  
मत्तः प्रमत्त उन्मत्तः श्रान्तः क्रुद्धो बुभुक्षितः ॥	KK05-03-033-108c  
त्वरमाणश्च लुब्धश्च भीतः कामी च ते दश ।	KK05-03-033-109a  
तस्मादेतेषु भावेषु न प्रसज्जेत पण्डितः ॥	KK05-03-033-109c  
अत्रैवोदाहरन्तीममितिहासं पुरातनम् ।	KK05-03-033-110a  
पुत्रार्थमसुरेन्द्रेण गीतं चैव सुधन्वना ॥	KK05-03-033-110c  
यः काममन्यू प्रजहाति राजा पात्रे प्रतिष्ठापयते धनं च ।	KK05-03-033-111a  
विशेषविच्छ्रुतवान्क्षिप्रकारी तं सर्वलोकः कुरुते प्रमाणम् ॥	KK05-03-033-111c  
जानाति विश्वासयितुं मनुष्यान्विज्ञातदोषेषु दधाति दण्डम् ।	KK05-03-033-112a  
जानाति मात्रां च तथा क्षमां च तं तादृशं श्रीर्जुषते समग्रा ॥	KK05-03-033-112c  
सुदुर्बलं नावजानाति कञ्चिद्युक्तो रिपुं सेवते बुद्धिपूर्वम् ।	KK05-03-033-113a  
न विग्रहं रोचयते बलस्थैः काले च यो विक्रमते स धीरः ॥	KK05-03-033-113c  
प्राप्यापदं न व्यथते कदाचिदुद्योगमन्वच्छति चाप्रमत्तः ।	KK05-03-033-114a  
दुःखं च काले सहते महात्मा धुरन्धरस्तस्य जिताः सपत्नाः ॥	KK05-03-033-114c  
अनर्थकं विप्रवासं गृहेभ्यः पापैः सन्धिं परदाराभिमर्शम् ।	KK05-03-033-115a  
दम्भं स्तैन्यं पैशुनं मद्यपानं न सेवते यः स सुखी सदैव ॥	KK05-03-033-115c  
न संरम्भेणारभते त्रिवर्गमाकारितः शंसति तत्त्वमेव ।	KK05-03-033-116a  
न मित्रार्थे रोचयते विवादं नापूजितः कुप्यति चाप्यमूढः ॥	KK05-03-033-116c  
न योऽभ्यसूयत्यनुकम्पते च न दुर्बलः प्रातिभाव्यं करोति ।	KK05-03-033-117a  
नात्याह किञ्चित्क्षमते विवादं सर्वत्र तादृग्लभते प्रशंसाम् ॥	KK05-03-033-117c  
यो नोद्धतं कुरुते जातु वेषं न पौरुषेणापि विकत्थतेऽन्यान् ।	KK05-03-033-118a  
न मूर्च्छितः कटुकान्याह किञ्चित्प्रियं सदा तं कुरुते जनो हि ॥	KK05-03-033-118c  
न वैरमुद्दीपयति प्रशान्तं न दर्पमारोहति शान्तिमेति ।	KK05-03-033-119a  
न दुर्गतोऽस्मीति करोत्यकार्यं तमार्यशीलं परमाहुरार्याः ॥	KK05-03-033-119c  
न स्वे सुखे वै कुरुते प्रहर्षं नान्यस्य दुःखे भवति प्रहृष्टः ।	KK05-03-033-120a  
दत्त्वा न पश्चात्कुरुतेऽनुतापं स कथ्यते सत्पुरुषार्यशीलः ॥	KK05-03-033-120c  
देशाचारान्समयाञ्जातिधर्मान्बुभूषते यः स परावरज्ञः ।	KK05-03-033-121a  
स यत्र तत्राभिगतः सदैव महाजनस्याधिपत्यं करोति ॥	KK05-03-033-121c  
दम्भं मोहं मत्सरं पापकृत्यं राजद्विष्टं पैशुनं पूगवैरम् ।	KK05-03-033-122a  
मत्तोन्मत्तैर्दुर्जनैश्चापि वादं यः प्रज्ञावान्वर्जयेत्स प्रधानः ॥	KK05-03-033-122c  
दमं शौचं दैविकं मङ्गलानि प्रायश्चित्तान्विविधाँल्लोकवादान् ।	KK05-03-033-123a  
एतानि यः कुरुते नैत्यकानि तस्योत्थानं देवता राधयन्ति ॥	KK05-03-033-123c  
समैर्विवाहं कुरुते न हीनैः समैः सख्यं व्यवहारं कथां च ।	KK05-03-033-12a4  
गुणैर्विशिष्टांश्च पुरो दधाति विपश्चितस्तस्य नयाः सुनीताः ॥	KK05-03-033-124c  
मितं भुङ्क्ते संविभज्याश्रितेभ्यो मितं स्वपित्यमितं कर्म कृत्वा ।	KK05-03-033-125a  
ददात्यमित्रेष्वपि याचितः संस्तमात्मवन्तं प्रजहत्यनर्थाः ॥	KK05-03-033-125c  
चिकीर्षितं विप्रकृतं च यस्य नान्ये जनाः कर्म जानन्ति किञ्चित् ।	KK05-03-033-126a  
मन्त्रे गुप्ते सम्यगनुष्ठिते च नाल्पोऽप्यस्य च्यवते कश्चिदर्थः ॥	KK05-03-033-126c  
यः सर्वभूतप्रशमे निविष्टः सत्यो मृदुर्मानकृच्छुद्धभावः । 	KK05-03-033-127a  
अतीव स ज्ञायते ज्ञातिमध्ये महामणिर्जात्य इव प्रसन्नः ॥	KK05-03-033-127c  
य आत्मनाऽपत्रपते भृशं नरः स सर्वलोकस्य गुरुर्भवत्युत ।	KK05-03-033-128a  
अनन्ततेजाः सुमनाः समाहितः स तेजसा सूर्य इवावभासते ॥	KK05-03-033-128c  
वने जाताः शापदग्धस्य राज्ञः पाण्डोः पुत्राः पञ्च पञ्चेन्द्रकल्पाः ।	KK05-03-033-129a  
त्वयैव बाला वर्धिताः शिक्षिताश्च तवादेशं पालयन्त्याम्बिकेय ॥	KK05-03-033-129c  
प्रदायैषामुचितं तातराज्यं सुखी पुत्रैः सहितो मोदमानः ।	KK05-03-033-130a  
न देवानां नापि च मानुषाणां भविष्यसि त्वं गर्हणीयो नरेन्द्र ॥ ॥	KK05-03-033-130c  

इति श्रीमन्महाभारते उद्योगपर्वणि प्रजागरपर्वणि त्रयस्त्रिंशोऽध्यायः ॥

5-33-5 अकल्पो न किन्तु कल्पः समर्थ एव । सर्वदा विदुरसन्दर्शनं मम अप्रत्याख्येयमित्यर्थः ॥ 5-33-10 प्रजागरं निद्राया अभावम् ॥ 5-33-12 यतः यदा प्राप्तः सञ्जयस्तदारभ्येत्यर्थः । प्रचिन्ता प्रकृष्टा चिन्ता ॥ 5-33-14 अभियुक्तमित्यर्धोपात्त एकः त्रयोऽन्ये च प्रजागरावेशभाजनानि ॥ 5-33-15 गृद्ध्यन् लिप्सावान् ॥ 5-33-17 प्रेष्यः प्रकर्षेण एषणीयः प्रार्थ्य इति यावत् । ते त्वया प्रेषितो वनमिति शेषः ॥ 5-33-18 विपरीतः राजलक्षणहीनः सर्वेषां द्वेष्यः । भागधेये राज्यांशे । अर्चिषां नेत्ररश्मीनां प्रक्षयात् । न सम्मतस्त्वं धर्मात्मापि सन्निति उपहासः ॥ 5-33-19 आनृशंस्यात् क्रूरत्वाभावात् । अनुक्रोशात् दयालुत्वात् । तितिक्षते युधिष्ठिर इति शेषः ॥ 5-33-20 एतेष्विति । एतेषामधीनो भूत्वेत्यर्थः ॥ 5-33-21 एतेषु पाण्डित्यं नास्तीति वक्तुं पण्डितलक्षणान्याह आत्मज्ञानमित्यादिना । आत्मज्ञानं शास्त्रीयापेक्षम् । समारम्भः शक्त्यपेक्षः । तितिक्षा वैराग्यापेक्षा । धर्मनित्यता श्रद्धापेक्षा । एतानि अयथाभूतानि मूढान् पुरुषार्थात् भ्रंशयन्ति नतु पण्डितानित्यर्थः ॥ 5-33-23 अनास्तिकः परलोकाद्यस्तीति जानन् । श्रद्दधानः श्रद्धा गुरुवेदवाक्यादिषु फलावश्यम्भावनिश्चयस्तद्वान् ॥ 5-33-24 दर्पः परावज्ञानम् । स्तम्भः असन्नतिः । मान्यमानिता मान्यं मानार्हम् आत्मानं मन्यत इति मान्यमानी तस्य भावस्तत्ता ॥ 5-33-27 संसारिणी स्वभावतोऽनवस्थितापि कामात् ऐहिकसुखात् उभयलोकसुखावहं धर्ममर्थं वृणीते स पण्डितः । कामो धर्मार्थापेक्षया निकृष्ट इत्यर्थः । कामादिति । यस्तु कामं त्यक्त्वा अर्थं वृणीते सः अर्थार्थी मोक्षादेव सर्वम् अर्थं विन्दति ज्ञानफले मोक्षे कृत्स्नस्यार्थस्यान्तर्भावात् स जनकादितुल्यः अतः पण्डित उच्यते ॥ 5-33-29 चिरं शृणोति ज्ञानदार्ढ्याय असम्पृष्टः यथावदपृष्टः । व्युपयुङ्क्ते वाग्व्ययं करोति । परार्थे विषये प्रज्ञानं चिह्नम् ॥ 5-33-31 निश्चित्य स्वयत्नमाध्यत्वम् । कर्मणः अन्तर्मध्ये न वसति नोपरमते किन्तु समापयत्येव । अवन्ध्यकालः सर्वदा सप्रयोजनमेव कर्माचरन् ॥ 5-33-32 आर्याः शिष्टाः तद्योग्यकर्मणि । भूतिरैश्वर्यं तत्प्राप्त्यर्थं कर्माणि ॥ 5-33-34 योगो रचनाप्रकारः । उपायस्तदर्थसामग्री । मनुष्याणां मध्ये स नरः पण्डितः ॥ 5-33-35 प्रवृत्तवाक् अकुण्ठितवचनः । चित्रकथो लोककथाभिज्ञः । ऊहस्तर्कः । प्रतिभानं तत्कालस्फूर्तिः ॥ 5-33-36 प्रज्ञानुगं बुद्धिवश्यम् । श्रुतानुगा शास्त्रानुसारिणी ॥ 5-33-38 महामनाः अधिकेच्छावान् । अकर्मणा हीनकर्मणा द्यूतादिनेत्यर्थः ॥ 5-33-42 संसारयति भृत्यादिद्वारा प्रवर्तयति ॥ 5-33-46 नैष्कर्म्यात् अयत्नतः ॥ 5-33-47 कदर्यम् अदातारम् ॥ 5-33-51 एकया बुद्ध्या । द्वे कार्याकार्ये विनिश्चित्य सम्यगवधार्य । त्रीन् मित्रोदासीनशत्रून् । चतुर्भिः सामदानभेददण्डैः । मित्रं साम्नैव दानभेदाभ्यामुदासीनम् सर्वैः शत्रुं वशीकुरु । पञ्च इन्द्रियाणि जित्वा । षड्विदित्वा सन्धिविग्रहादीन् जित्वा । सप्त हित्वा-स्त्रियोऽक्षा मृगया पानं वाक्पारुष्यं च पञ्चमम् । महच्च दण्डपारुष्यमर्थदूषणमेव चेति सप्त हेयानि त्यक्त्वा सुखी भव ॥ 5-33-54 सत्यं यथार्थभाषणम् । पारावारस्य समुद्रस्य ॥ 5-33-69 युद्धं कनीयान् । भेददाने मध्यमः । साम उत्तमः 5-33-71 त्वयिसति त्वत्पुत्रोऽधनोऽतस्त्वमेव पाण्डवानां राज्यं दातुं प्रभुरसीत्यर्थः ॥ 5-33-75 शरणं गृहम् । विषमेपि सङ्कटेपि ॥ 5-33-76 दीर्घसूत्रैः क्षिप्रसाध्ये कार्ये चिरं कुर्वद्भिः । अलसैः करिष्यामीति कालगमकैः । चारणैः स्तावकैः । अरणैरितिच्छेदो वा । रणविरोधिभिर्द्यूताद्यासक्तैरित्यर्थः ॥ 5-33-77 वृद्धः कुलधर्मानुपदिशति । कुलीनः शिशून् आचारं ग्राहयति । सखा हितं वदति । भगिनी धनं रक्षति ॥ 5-33-78 साद्यस्कानि सद्यःफलानि ॥ 5-33-79 देवताः स्वर्गभाजः । स्वर्गपदार्थश्च- यन्न दुःखेन सम्भिन्नं न च ग्रस्तमनन्तरम् । अभिलाषोपनीतं च तत्सुखं स्वःपदास्पदम् इत्येवंरूपः । अतस्ते सत्यसङ्कल्पाः । धीमतामगस्त्यादीनामनुभावं समुद्रपानादिप्रभावम् । तेपि देवतुल्या इत्यर्थः । विनयोपि गुरुप्रसादकरत्वेन सद्यःफलः । विनाशहेतुः कर्मापि चौर्यादिकं तच्च त्वय्येवास्ति । तव सर्वं कर्म मानार्थमेवेति भावः । पापकर्मणां विनाशनं विनाशयितुः सद्यःफलम् ॥ 5-33-82 पितॄन् अग्निष्वात्तादीन् गोत्रप्रवर्तकानृषींश्च । मनुष्यान् पित्रादीन् ॥ 5-33-83 त्वा त्वाम् । उपजीव्याः गुरवः । इह लोके साधिता मित्रादयः । इह परलोके जन्मान्तरे वा स्वं स्वं कार्यं कुर्वन्तीत्यर्थः ॥ 5-33-84 दृतेश्चर्ममयाज्जलपात्रात् ॥ 5-33-88 गोपालस्य ग्रामे वासे वनवाससाध्यस्य गोरक्षणस्याभावः । नापितस्य वने वासे ग्रामे तत्कार्याभाव इति भावः ॥ 5-33-90 षण्णामिति । आत्मनि चित्ते नित्यानां षण्णाम्- कामक्रोधौ शोकमोहौ मदमानौ च षट्पदीत्युक्तानाम् । ऐश्वर्यं वशित्वम् ॥ 5-33-95 नातुराः अरोगाः ॥ 5-33-96 स्वप्रत्यया स्वनिश्चयपूर्विका वृत्तिर्वर्तनं नतु गतानुगतिकयेत्यर्थः ॥ 5-33-100 द्वेष्टि मनसानिष्टं चिन्तयति । विरुध्यते कर्मणा ॥ 5-33-104 सन्निपातः समरतं (रत्नगर्भः)॥ 5-33-107 त्रिस्थूणं वातपित्तश्लेष्माणः स्थूणाः यस्य । पञ्च साक्षिवदुदासीनाः शब्दादयो ग्राह्या यस्मिन् । क्षेत्रज्ञाधिष्ठितं  जीवाधिष्ठितम् ॥ 107 ॥ 5-33-108 मत्तो मद्यादिना । प्रमत्तो विषयान्तरासक्तयाऽनवहितः । उन्मत्तो धातुदोषात् ॥ 5-33-112 मात्रा अपराधानुसारेण दण्डप्रमाणम् । ब्राह्मणादौ अपराधस्य क्षमाञ्च जानाति ॥ 5-33-113 युक्तः छिद्रप्रेक्षणेऽवहितः ॥ 113 ॥ 5-33-114 धुरन्धरः कार्यभारसहः संरम्भेण क्रोधेन च स्त्रियोऽर्थे यतते विवादम् इति क पाठः । 5-33-116 न मात्रार्थे रोचयते इति ख. पाठः । मात्रार्थे अल्पार्थे इति रत्नगर्भः॥ 5-33-11 प्रातिभाव्यं प्रतिकूलो भावः चित्ताभिप्रायः तस्य भावः  प्रातिभाव्यं विरोधम् । अत्याह अतिकम्य ब्रवीति ॥ 5-33-122 दम्भं परवधनेच्छया धर्मानुष्ठानम् ॥ 5-33-127 जात्य अभिजातः उत्तमे आकरे जातः ॥ 5-33-128 आत्मना अपत्रपते परैरज्ञातेऽपि स्वव्यलीके स्वयमेव लज्जते ॥
