अध्यायः 227

ईश्वरेणोमां प्रति प्राणिनामुद्भिदादिभेदेन चातुर्विध्यादिनिरूपणम् ॥ 1 ॥ तथा शास्त्रजन्यज्ञानस्य श्रेयः साधनत्वाद्युक्तिः ॥ 2 ॥

उमोवाच ।	001  
भगवन्देवदेवेश कर्मणैव शुभाशुभम् ।	001a  
यथायोगं फलं जन्तुः प्राप्नोतीति विनिश्चयः ॥	001c  
परेषां विप्रियं कुर्वन्यथा सम्प्राप्नुयाच्छुभम् ।	002a  
यद्येतदस्मिंश्चेद्देहे तन्मे शंसितुमर्हसि ॥	002c  
महेश्वर उवाच ।	003  
तदप्यस्ति महाभागे अभिसन्धिबलान्नृणम् ।	003a  
हितार्थं दुःखमन्येषां कृत्वा सुखमवाप्नुयात् ॥	003c  
दण्डयन्भर्त्सयन्राजा जनान्पुण्यमवाप्नुयात् ।	004a  
गुरुः सन्तर्जयञ्शिष्यान्भर्ता भृत्यजनान्स्वकान् ।	004c  
उन्मार्गप्रतिपन्नांश्च शास्ता धर्मफलं लभेत् ॥	004e  
चिकित्सकश्च दुःखानि जनयन्हितमाप्नुयात् ।	005a  
यज्ञार्थं पशुहिंसां च कुर्वन्नपि न लिप्यते ।	005c  
एवमन्ये सुमनसो हिंसकाः स्वर्गमाप्नुयुः ॥	005e  
एकस्मिन्निहते भद्रे बहवः सुखमाप्नुयुः ।	006a  
तस्मिन्हते भवेद्धर्मः कुत एव तु पातकम् ॥	006c  
अहिंसतेति हत्वा तु शुद्धे कर्मणि गौरवात् ।	007a  
अभिसन्धेरजिह्मत्वाच्छुद्धे धर्मस्य गौरवात् ।	007c  
एतत्कृत्वा तु पापेभ्यो न दोषं प्राप्नुयुः क्वचित् ॥	007e  
उमोवाच ।	008  
चतुर्विधानां जन्तूनां कथं ज्ञानमिह स्मृतम् ।	008a  
कृत्रिमं तत्स्वभावं वा तन्मे शंसितुमर्हसि ॥	008c  
महेश्वर उवाच ।	009  
स्थावरं जङ्गमं चैव जगद्द्विविधमुच्यते ।	009a  
चतस्रो योनयस्तत्र प्रजानां क्रमशो यथा ॥	009c  
तेषामुद्भिदजा वृक्षा लतावल्ल्यश्च वीरुधः ।	010a  
दंशयूकादयश्चान्ये स्वेदजाः क्रिमिजातयः ॥	010c  
पक्षिणश्छिद्रकर्णाश्च प्राणिनस्त्वण्डजा मताः ।	011a  
मृगव्यालमनुष्यांश्च विद्धि तेषां जरायुजान् ॥	011c  
एवं चतुर्विधां जातिमात्मा संसृत्य तिष्ठति ॥	012ac  
स्पर्शेनैकेन्द्रियेणात्मा तिष्ठत्युद्भिदजेषु वै ।	013a  
शरीरस्पर्शरूपाभ्यां स्वेदजेष्वपि तिष्ठति ॥	013c  
पञ्चभिश्चेन्द्रियद्वारैर्जीवन्त्यण्डजरायुजाः ॥	014ac  
तथा भूम्यम्बुसंयोगाद्भवन्त्युद्भिदजाः प्रिये ।	015a  
शीतोष्णयोस्तु संयोगाज्जायन्ते स्वेदजाः प्रिये ।	015c  
अण्डजाश्चापि जायन्ते संयोगात्क्लेदबीजयोः ॥	015e  
शुक्लशोणितसंयोगात्सम्भवन्ति जरायुजाः ।	016a  
जरायुजानां सर्वेषां मानुषं पदमुत्तमम् ॥	016c  
अतःपरं तमोत्पत्तिं शृणु देवि समाहिता ।	017a  
द्विविधं हि तमो लोके शार्वरं देहजं तथा ॥	017c  
जोतिर्भिश्च तमो लोके नाशं गच्छति शार्वरम् ।	018a  
देहजं तु तमो लोके तैः समस्तैर्न शाम्यते ॥	018c  
तमसस्तस्य नाशार्थं नोपायमधिजग्मिवान् ।	019a  
तपश्चचार विपुलं लोककर्ता पितामहः ॥	019c  
चरतस्तु समुद्भूता वेदाः साङ्गाः सहोत्तराः ।	020a  
ताँल्लब्ध्वा मुमुदे ब्रह्मा लोकानां हितकाम्यया ।	020c  
देहजं तु तमो घोरमभूत्तैरेव नाशितम् ॥	020e  
कार्याकार्यमिदं चेति वाच्यावाच्यमिदं त्विति ।	021a  
यदि चेन्न भवेल्लोके श्रुतं चारित्रदैशिकम् ।	021c  
पशुभिर्निर्विशेषं तु चेष्टन्ते मानुषा अपि ॥	021e  
यज्ञादीनां समारम्भः श्रुतेनैव विधीयते ।	022a  
यज्ञस्य फलयोगेन देवलोकः समृद्ध्यते ॥	022c  
प्रीतियुक्ताः पुनर्देवा मानुषाणां भवन्त्युत ।	023a  
एवं नित्यं प्रवर्धेते रोदसी च परस्परम् ॥	023c  
लोकसन्धारणं तस्माच्छ्रुतमित्यवधारय ।	024a  
ज्ञानाद्विशिष्टं जन्तूनां नास्ति लोकत्रयेऽपि च ॥	024c  
सहजं तत्प्रधानं स्यादपरं कृत्रिमं स्मृतम् ।	025a  
उभयं यत्र सम्पन्नं भवेत्तत्र तु शोभनम् ॥	025c  
सम्प्रगृह्य श्रुतं सर्वं कृतकृत्यो भवत्युत ।	026a  
उपर्युपरि मर्त्यानां देववत्सम्प्रकाशते ॥	026c  
कामं क्रोधं भयं दर्पमज्ञानं चैव बुद्धिजम् ।	027a  
तच्छ्रुतं नुदति क्षिप्रं यथा वायुर्बलाहकान् ॥	027c  
अल्पमात्रं कृतो धर्मो भवेज्ज्ञानवतां महान् ।	028a  
महानपि कृतो धर्मो ह्यज्ञानान्निष्फलो भवेत् ॥	028c  
परावरज्ञो भूतानां ज्ञानवांस्तत्वविद्भवेत् ।	029a  
एवं श्रुतफलं सर्वं कथितं ते शुभेक्षणे ॥	029c  
उमोवाच ।	030  
भगवन्मानुषाः केचिज्जातिस्मरणसंयुताः ।	030a  
किमर्थमभिजायन्ते जानन्तः पौर्वदैहिकम् ।	030c  
एतन्मे तत्वतो देव मानुषेषु वदस्व भो ॥	030e  
महेश्वर उवाच ।	031  
तदहं ते प्रवक्ष्यामि शृणु तत्वं समाहिता ॥	031ac  
ये मृताः सहसा मर्त्या जायन्ते सहसा पुनः ।	032a  
तेषां पौराणिको बोधः कञ्चित्कालं हि तिष्ठति ॥	032c  
तस्माज्जातिस्मरा लोके जायन्ते बोधसंयुताः ।	033a  
तेषां विवर्धतां सञ्ज्ञा स्वप्नवत्सा प्रणश्यति ।	033c  
परलोकस्य चास्तित्वे मूढानां कारणं च तत् ॥	033e  
उमोवाच ।	034  
भगवन्मानुषाः केचिन्मृता भूत्वाऽपि सम्प्रति ।	034a  
निवर्तमाना दृश्यन्ते देहेष्वेव पुनर्नराः ॥	034c  
महेश्वर उवाच ।	035  
तदहं ते प्रवक्ष्यामि कारणं शृणु शोभने ॥	035ac  
प्राणैर्वियुज्यमानानां बहुत्वात्प्राणिनां वधे ।	036a  
तथैव नामसामान्याद्यमदूता नृणां प्रति ॥	036c  
वहन्ति ते क्वचिन्मोहादन्यं मर्त्यं तु यामिकाः ।	037a  
निर्विकारं हि तत्सर्वं यमो वेद कृताकृतम् ॥	037c  
तस्मात्संयमनीं प्राप्य यमेनैकेन मोक्षिताः ।	038a  
पुनरेव निवर्तन्ते शेषं भोक्तुं स्वकर्मणः ।	038c  
स्वकर्मण्यसमाप्ते तु निवर्तन्ते हि मानवाः ॥	038e  
उमोवाच ।	039  
भगवन्सुप्तमात्रेण प्राणिनां स्वप्नदर्शनम् ।	039a  
किं तत्स्वभावमन्यद्वा तन्मे शंसितुमर्हसि ॥	039c  
महेश्वर उवाच ।	040  
सुप्तानां तु मनश्चेष्टा स्वप्न इत्यभिधीयते ।	040a  
अनागतमतिक्रान्तं पश्यते सञ्चरन्मनः ॥	040c  
निमित्तं च भवेत्तस्मात्प्राणिनां स्वप्नदर्शनम् ।	041a  
एतत्ते कथितं देवि भूयः श्रोतु किमिच्छसि ॥ ॥	041c  

इति श्रीमन्महाभारते अनुशासनपर्वणि दानधर्मपर्वणि सप्तविंशत्यधिकद्विशततमोऽध्यायः ॥ 227 ॥
