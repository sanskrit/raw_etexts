श्रीः
अध्यायः 110
भीष्मेण युधिष्ठिरम् प्रति सत्यदमादिप्रशंसनम् ॥ 1 ॥

युधिष्ठिर उवाच 	001  
विस्रम्भितोऽहं भवता धर्मान्प्रवदता विभो ।	001a  
प्रवक्ष्यामि तु सन्देहं तन्मे ब्रूहि पितामह ॥	001c  
व्रतानां किं फलं प्रोक्तं कीदृशं वा महाद्युते ।	002a  
नियमानां फलं किं च स्वधीतस्य च किं फलम् ॥	002c  
दमस्येह फलं किं च वेदानां धारणे च किम् ।	003a  
अध्यापने फलं किं च सर्वमिच्छामि वेदितुम् ॥	003c  
अप्रतिग्राहके किं च फलं लोके पितामह ।	004a  
तस्य किञ्च फलं दृष्टं श्रुतं यस्तु प्रयच्छति ॥	004c  
स्वकर्मनिरतानां च शूराणां चापि किं फलम् ।	005a  
सत्ये च किं फलं प्रोक्तं ब्रह्मचर्ये च किं फलम् ।	005c  
पितृशुश्रूषणे किञ्च मातृशुश्रूषणे तथा ।	006a  
आचार्यगुरुशुश्रूषा स्वनुक्रोशानुकम्पने ॥	006c  
एतत्सर्वमशेषेण पितामह यथातथम् ।	007a  
वेत्तुमिच्छामि धर्मज्ञ परं कौतूहलं हि मे ॥	007c  
भीष्म उवाच 	008  
यो व्रतं वै यथोद्दिष्टं तथा सम्प्रतिपद्यते ।	008a  
अखण्डं सम्यगारभ्य तस्य लोकाः सनातनाः ॥	008c  
नियमानां फलं राजन्प्रत्यक्षमिह दृश्यते ।	009a  
नियमानां क्रतूनां च त्वयाऽवाप्तमिदं फलम् ॥	009c  
स्वधीतस्यापि च फलं दृश्यतेऽमुत्र चेह च ।	010a  
इह लोकेऽर्थवान्नित्यं ब्रह्मलोके च मोदते ॥	010c  
दमस्य तु फलं राजञ्शृणु त्वं विस्तरेण मे ।	011a  
दान्ताः सर्वत्र सुखिनो दान्ताः सर्वत्र निर्वृताः ।	011c  
यत्रेच्छागामिनो दान्ताः सर्वशत्रुनिषूदनाः ॥	011e  
प्रार्थयन्ति च यद्दान्ता लभन्ते तन्न संशयः ।	012a  
युज्यन्ते सर्वकामैर्हि दान्ताः सर्वत्र पाण्डव ॥	012c  
स्वर्गे यथा प्रमोदन्ते तपसा विक्रमेण च ।	013a  
दानैर्यज्ञैश्च विविधैस्तथा दान्ताः क्षमान्विताः ॥	013c  
दानाद्दमो विशिष्टो हि ददत्किञ्चिद्द्विजातये ।	014a  
दाता कुप्यति नो दान्तस्तस्माद्दानात्परन्दमः ॥	014c  
यस्तु दद्यादकुप्यन्हि तस्य लोकाः सनातनाः ।	015a  
क्रोधो हन्ति हि यद्दानं तस्माद्दानाद्वरो दमः ॥	015c  
अदृश्यानि महाराज स्थानान्ययुतशो दिवि ।	016a  
ऋषीणां सर्वलोकेषु यानि ते यान्ति देवताः ॥	016c  
दमेन यानि नृपते गच्छन्ति परमर्षयः ।	017a  
कामयाना महत्स्थानं तस्माद्दानात्परं दमः ॥	017c  
\'विद्यादानाद्वरं नास्ति वेदविद्या महाफलाः ।\'	018a  
अध्यापकः परिक्लेशादक्षयं फलमश्नुते ॥	018c  
विधिवत्पावकं हुत्वा ब्रह्मलोके नराधिप ।	019a  
अधीत्यापि हि यो वेदान्न्यायविद्भ्यः प्रयच्छति ।	019c  
गुरुकर्मप्रशंसी तु सोपि स्वर्गे महीयते ॥	019e  
क्षत्रियोऽध्ययने युक्तो यजने दानकर्मणि ।	020a  
युद्धे यश्च परित्राता सोपि स्वर्गे महीयते ॥	020c  
वैश्यः स्वकर्मनिरतः प्रदानाल्लभते महत् ।	021a  
शूद्रः स्वकर्मनिरतः स्वर्गं शुश्रूषयाऽऽर्च्छति ॥	021c  
शूरा बहुविधाः प्रोक्तास्तेषामर्थास्तु मे शृणु ।	022a  
शूरान्वयानां निर्दिष्टं फलं शूरस्य चैव हि ॥	022c  
यज्ञशूरा दमे शूराः सत्यशूरास्तथा परे ।	023a  
युद्धशूरास्तथैवोक्ता दानशूराश्च मानवाः ॥	023c  
\'बुद्धिशूरास्तथैवान्ये क्षमाशूरास्तथा परे ।\'	024a  
साङ्ख्यशूराश्च बहवो योगशूरास्तथा परे ।	024c  
अरण्ये गृहवासे च त्यागे शूरास्तथा परे ॥	024e  
आर्जवे च तथा शूराः शमे वर्तन्ति मानवाः ।	025a  
तैस्तैश्च नियमैः शूरा बहवः सन्ति चापरे ।	025c  
वेदाध्ययनशूराश्च शूराश्चाध्यापने रताः ॥	025e  
गुरुशुश्रूषया शूराः पितृशुश्रूषया परे ।	026a  
मातृशुश्रूषया शूरा भैक्ष्यशूरास्तथा परे ॥	026c  
अरण्ये गृहवासे च शूराश्चातिथिपूजने ।	027a  
सर्वे यान्ति पराँल्लोकान्स्वकर्मफलनिर्जितान् ॥	027c  
धारणं सर्ववेदानां सर्वतीर्थावगाहनम् ।	028a  
सत्यं च ब्रुवतो नित्यं समं वा स्यान्नवा समम् ॥	028c  
अश्वमेधसहस्रं च सत्यं च तुलया धृतम् ।	029a  
अश्वमेधसहस्राद्धि सत्यमेव विशिष्यते ॥	029c  
सत्येन सूर्यस्तपति सत्येनाग्निः प्रदीप्यते ।	030a  
सत्येन मरुतो वान्ति सर्वं सत्ये प्रतिष्ठितम् ॥	030c  
सत्येन देवाः प्रीयन्ते पितरो ब्राह्मणास्तथा ।	031a  
सत्यमाहुः परो धर्मस्तस्मात्सत्यं न लोपयेत् ॥	031c  
मुनयः सत्यनिरता मुनयः सत्यविक्रमाः ।	032a  
मुनयः सत्यशपथास्तस्मात्सत्यं विशिष्यते ॥	032c  
सत्यवन्तः सत्यलोके मोदन्ते भरतर्षभ ।	033a  
दमः सत्यफलावाप्तिरुक्ता सर्वात्मना मया ॥	033c  
असंशयं विनीतात्मा स वै स्वर्गे महीयते ।	034a  
ब्रह्मचर्यस्य च गुणं शृणु त्वं वसुधाधिप ॥	034c  
आजन्ममरणाद्यस्तु ब्रह्मचारी भवेदिह ।	035a  
न तस्य किञ्चिदप्राप्यमिति विद्धि नराधिप ॥	035c  
बह्व्यः कोट्यस्त्वृषीणां तु ब्रह्मलोके वसन्त्युत |	036a  
सत्ये रतानां सततं दान्तानामूर्ध्वरेतसाम् ॥	036c  
ब्रह्मचर्यं दहेद्राजन्सर्वपापान्युपासितम् ।	037a  
ब्राह्मणेन विशेषेण ब्राह्मणो ह्यग्निरुच्यते ॥	037c  
प्रत्यक्षं हि तथा ह्येतद्ब्राह्मणेषु तपस्विषु ।	038a  
बिभेति हि यथा शक्रो ब्रह्मचारिप्रधर्षितः ॥	038c  
तद्ब्रह्मचर्यस्य फलमृषीणामिह दृश्यते ।	039a  
मातापित्रोः पूजने यो धर्मस्तमपि मे शृणु ॥	039c  
शुश्रूषते यः पितरं न चासूयेत्कदाचन ।	040a  
मातरं भ्रातरं वाऽपि गुरुमाचार्यमेव च ॥	040c  
तस्य राजन्फलं विद्धि स्वर्लोके स्थानमर्चितम् ।	041a  
न च पश्येत नरकं गुरुशुश्रूषयाऽऽत्मवान् ॥ 	041c  

इति श्रीमन्महाभारते अनुशासनपर्वणि दानधर्मपर्वणि दशाधिकशततमोऽध्यायः ॥ 110 ॥

7-110-6 अनुक्रोशः परदुःखेन दुःखितत्वम् । अनुकम्पा तत्प्रतीकारकरणम् ॥ 7-110-9 फलमैश्वर्यमेव प्रत्यक्षम् ॥
