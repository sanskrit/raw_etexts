श्रीः
अध्यायः 164

युधिष्ठिरेण भीष्मम् प्रति दरिद्राणां यज्ञस्य बहुद्रव्यसाध्यत्वेन दुष्करतया तत्फलप्राप्त्यै तत्प्रतिनिधिकथनप्रार्थना ॥ 1 ॥ भीष्मेण युधिष्ठिरम् प्रति एकैकदिनवृद्ध्या मासावध्युपवासस्य यज्ञप्रतिनिधित्वकथनम् ॥ 2 ॥

युधिष्ठिर उवाच 	001  
पितामहेन विधिवद्यज्ञाः प्रोक्ता महात्मना ।	001a  
गुणाश्चैषां यथातथ्यं प्रेत्य चेह च सर्वशः ॥	001c  
न तै शक्या दरिद्रेण यज्ञाः प्राप्तुं पितामह ।	002a  
बहूपकरणा यज्ञा नानासम्भारविस्तराः ॥	002c  
पार्थिवै राजपुत्रैर्वा शक्याः प्राप्तुं पितामह ।	003a  
नार्थन्यूनैरवगुणैरेकात्मभिरसंहतैः ॥	003c  
यो दरिद्रैरपि विधिः शक्यः प्राप्तुं सदा भवेत् ।	004a  
अर्थन्यूनैरवगुणैरेकात्मभिरसंहतैः ।	004c  
तुल्यो यज्ञफलैरेतैस्तन्मे ब्रूहि पितामह ॥	004e  
भीष्म उवाच 	005  
इदमङ्गिरसा प्रोक्तमुपवासफलात्मकम् ।	005a  
विधिं यज्ञफलैस्तुल्यं तन्निबोध युधिष्ठिर ॥	005c  
यस्तु कल्यं तथा सायं भुञ्जानो नान्तरा पिबेत् ।	006a  
अहिंसानिरतो नित्यं जुह्वानो जातवेदसम् ।	006c  
षड्भिरेव स वर्षैस्तु सिध्यते नात्र संशयः ॥	006e  
तप्तकाञ्चनवर्णं च विमानं लभते नरः ।	007a  
देवस्त्रीणामधीवासे नृत्तगीतनिनादिते ।	007c  
प्राजापत्ये वसेत्पद्मं वर्षाणामग्निसन्निभे ॥	007e  
त्रीणि वर्षाणि यः प्राशेत्सततं त्वेकभोजनम् ।	008a  
धर्मत्नीरतो नित्यमग्निष्टोमफलं लभेत् ।	008c  
यज्ञं बहुसुवर्णं वा वासवप्रियमाचरेत् ॥	008e  
सत्यवान्दानशीलश्च ब्रह्मण्यश्चानसूयकः ।	009a  
क्षान्तो दान्तो जितक्रोधः स गच्छति परां गतिम् ॥	009c  
पाण्डुराभ्रप्रतीकाशे विमाने हंसलक्षणे ।	010a  
द्वे समाप्ते ततः पद्मे सोप्सरोभिर्वसेत्सह ॥	010c  
द्वितीये दिवसे यस्तु प्राश्नीयादेकभोजनम् ।	011a  
सदा द्वादशमासांस्तु जुह्वानो जातवेदसम् ॥	011c  
अग्निकार्यपरो नित्यं नित्यं कल्यप्रबोधनः ।	012a  
अग्निष्टोमस्य यज्ञस्य फलं प्राप्नोति मानवः ॥	012c  
हंससारसयुक्तं च विमानं लभते नरः ।	013a  
इन्द्रलोके च वसते वरस्त्रीभिः समावृतः ॥	013c  
तृतीये दिवसे यस्तु प्राश्नीयादेकभोजनम् ।	014a  
सदा द्वादशमासांस्तु जुह्वानो जातवेदसम् ॥	014c  
अग्निकार्यपरो नित्यं नित्यं कल्यप्रबोधनः ।	015a  
अतिरात्रस्य यज्ञस्य फलं प्राप्नोत्यनुत्तमम् ॥	015c  
मयूरहंसयुक्तं च विमानं लभते नरः ।	016a  
सप्तर्षीणां सदा लोके सोप्सरोभिर्वसेत्सह ।	016c  
निवर्तनं च तत्रास्य त्रीणि पद्मानि वै विदुः ॥	016e  
दिवसे यश्चतुर्थे तु प्राश्नीयादेकभोजनम् ।	017a  
सदा द्वादशमासान्वै जुह्वानो जातवेदसम् ।	017c  
वाजपेयस्य यज्ञस्य फलं प्राप्नीत्यनुत्तमम् ||	017e  
इन्द्रिकन्याभिरूढं च विमानं लभते नरः ।	018a  
सागरस्य च पर्यन्ते वासवं लोकमावसेत् ।	018c  
देवराजस्य च क्रीडां नित्यकालमवेक्षते ॥	018e  
दिवसे पञ्चमे यस्तु प्राश्नीयादैकभोजनम् ।	019a  
सदा द्वादशमासांस्तु जुह्वानो जातवेदसम् ॥	019c  
अलुब्धः सत्यवादी च ब्रह्मण्यश्चाविहिंसकः ।	020a  
अनसूयुरपापस्थो द्वादशाहफलं लभेत् ॥	020c  
जाम्बूनदमयं दिव्यं विमानं हंसलक्षणम् ।	021a  
सूर्यमालासमाभासमारोहेत्पाण्डुरं गुहम् ॥	021c  
आवर्तनानि चत्वारि तथा पद्मानि द्वादश ।	022a  
शराग्निपरिमाणं च तत्रासौ वसते सुखम् ॥	022c  
दिवसे यस्तु षष्ठे वै मुनिः प्राशेत भोजनम् ।	023a  
सदा द्वादशमासान्वै जुह्वानो जातवेदसम् ॥	023c  
सदा त्रिषवणस्नायी ब्रह्मचार्यनसूयकः ।	024a  
गवामयनयज्ञस्य फलं प्राप्नोत्यनुत्तमम् ॥	024c  
अग्निज्वालासमाभासं हंसबर्हिणसेवितम् ।	025a  
शातकुम्भसमायुक्तं साधयेद्यानमुत्तमम् ॥	025c  
तथैवाप्सरसामङ्के प्रतिसुप्तः प्रबोध्यते ।	026a  
नूपुराणां निनादेन मेखलानां च निःस्वनैः ॥	026c  
कोटीसहस्रं वर्षाणां त्रीणि कोटिशतानि च ।	027a  
पद्मान्यष्टादश तथा पताके द्वे तथैव च ॥	027c  
अयुतानि च पञ्चशदृक्षचर्मशतस्य च ।	028a  
लोम्नां प्रमाणेन समं ब्रह्मलोके महीयते ॥	028c  
दिवसे सप्तमे यस्तु प्राश्नीयादेकभोजनम् ।	029a  
सदा द्वादशमासान्वै जुह्वानो जातवेदसम् ॥	029c  
सरस्वतीं गोपयानो ब्रह्मचर्यं समाचरन् ।	030a  
सुमनोवर्णकं चैव मधु मांसं च वर्जयन् ॥	030c  
पुरुषो मरुतां लोकमिन्द्रलोकं च गच्छति ।	031a  
तत्रतत्र हि सिद्धार्थो देवकन्याभिरुह्यते ॥	031c  
फलं बहुसुवर्णस्य यज्ञस्य लभते नरः ।	032a  
सङ्ख्यामतिगुणां चापि तेषु लोकेषु मोदते ॥	032c  
यस्तु संवत्सरं क्षान्तो भुङ्क्तेऽहन्यष्टमे नरः ।	033a  
देवकार्यपरो नित्यं जुह्वानो जातवेदसम् ॥	033c  
पौण्डरीकस्य यज्ञस्य फलं प्राप्नोत्यनुत्तमम् ।	034a  
पद्मवर्णनिभं चैव विमानमधिरोहति ॥	034c  
मृष्टाः कनकगौर्यश्च नार्यः श्यामास्तथा पराः ।	035a  
वयोरूपविलासिन्यो लभते नात्र संशयः ॥	035c  
यस्तु संवत्सरं भुङ्क्ते नवमेनवमेऽहनि ।	036a  
सदा द्वादशमासान्वै जुह्वानो जातवेदसम् ॥	036c  
अश्वमेधसहस्रस्य फलं प्राप्नोत्यनुत्तमम् ।	037a  
पुण्डरीकप्रकाशं च विमानं लभते नरः ॥	037c  
दीप्तसूर्याग्नितेजोभिर्दिव्यमालाभिरेव च ।	038a  
नीयते रुद्रकन्याभिः सोन्तरिक्षं सनातनम् ॥	038c  
अष्टादशसहस्राणि वर्षाणां कल्पमेव च ।	039a  
कोटीशतसहस्रं च तेषु लोकेषु मोदते ॥	039c  
यस्तु संवत्सरं भुङ्क्ते दशाहे वै गतेगते ।	040a  
सदा द्वादश मासान्वै जुह्वानो जातवेदसम् ॥	040c  
ब्रह्मकन्यानिवासे स सर्वभूतमनोहरे ।	041a  
अश्वमेधसहस्रस्य फलं प्राप्नोत्यनुत्तमम् ॥	041c  
रूपवत्यश्च तं कन्या रमयन्ति सदा नरम् ।	042a  
नीलोत्पलनिभैर्वर्णै रक्तोत्पलनिभैस्तथा ॥	042c  
विमानं मण्डलावर्तमावर्तगहनाकुलम् ।	043a  
सागरोर्मिप्रतीकाशं स लभेद्यानमुत्तमम् ॥	043c  
विचित्रमणिमालाभिर्नादितं शङ्खनिःस्वनैः ।	044a  
स्फाटिकैर्वज्रसारैश्च स्तम्भैः सुकृतवेदिकम् ।	044c  
आरोहति महद्यानं हंससारसवाहनम् ॥	044e  
एकादशे तु दिवसे यः प्राप्ते प्राशते हविः ।	045a  
सदा द्वादशमासांस्तु जुह्वानो जातवेदसम् ॥	045c  
परस्त्रियं नाभिलषेद्वाचाथ मनसाऽपि वा ।	046a  
अनृतं च न भाषेत मातापित्रोः कृतेऽपि वा ।	046c  
अभिगच्छेन्महादेवं विमानस्थं महाबलम् ॥	046e  
अश्वमेधसहस्रस्य फलं प्राप्नोत्यनुत्तमम् ।	047a  
स्वायम्भुवं च पश्येत विमानं समुपस्थितम् ॥	047c  
कुमार्यः काञ्चनाभासा रूपवत्यो नयन्ति तम् ।	048a  
रुद्राणां तमधीवासं दिवि दिव्यं मनोहरम् ॥	048c  
वर्षाण्यपरिमेयानि युगान्तमपि चावसेत् ।	049a  
कोटीशतसहस्रं च दशकोटिशतानि च ॥	049c  
रुद्रं नित्यं प्रणमते देवदानवसम्मतम् ।	050a  
स तस्मै दर्शनं प्राप्तो दिवसेदिवसे भवेत् ॥	050c  
दिवसे द्वादशे यस्तु प्राप्तो वै प्राशते हविः ।	051a  
सदा द्वादश मासान्वै जुह्वानो जातवेदसम् ॥	051c  
नियमेन समायुक्तः सर्वमेधफलं लभेत् ।	052a  
आदित्यैर्द्वादशैस्तस्य विमानं संविधीयते ॥	052c  
मणिमुक्ताप्रवालैश्च महार्हैरुपशोभितम् ।	053a  
हंसभासा परिक्षिप्तं नागवीथीसमाकुलम् ॥	053c  
मयूरैश्चक्रवाकैश्च कूजद्भिरुपशोभितम् ।	054a  
अट्टैर्महद्भिः संयुक्तं ब्रह्मलोके प्रतिष्ठितम् ॥	054c  
नित्यमावसथं राजन्नरनारीसमावृतम् ।	055a  
ऋषिरेवं महाभागस्त्वङ्गिराः प्राह धर्मिवित् ॥	055c  
त्रयोदशे तु दिवसे प्राप्ते यः प्राशते हविः ।	056a  
सदा द्वादश मासान्वै देवसत्रफलं लभेत् ॥	056c  
रक्तपद्मोदयं नाम विमानं साधयेन्नरः ।	057a  
जातरूपप्रयुक्तं च रत्नसञ्चयभूषितम् ॥	057c  
देवकन्याभिराकीर्णं दिव्याभरणभूषितम् ।	058a  
पुण्यगन्धोदयं दिव्यं वादित्रैरुपशोभितम् ॥	058c  
तत्र शङ्कुपताके द्वे युगान्तं कल्पमेव च ।	059a  
अयुतायुतं तथा पद्मं समुद्रं च तथा वसेत् ॥	059c  
गीतगन्धर्वघोषैश्च भेरीपणवनिःस्वनैः ।	060a  
सदा प्रह्लादितस्ताभिर्देवकन्याभिरीड्यते ॥	060c  
चतुर्दशे तु दिवसे यः पूर्णे प्राशते हविः ।	061a  
सदा द्वादशमासांस्तु महामेधफलं लभेत् ॥	061c  
अनिर्देश्यवयोरूपा देवकन्याः स्वलङ्कृताः ।	062a  
मृष्टतप्ताङ्गदधरा विमानैरुपयान्ति तम् ॥	062c  
कलहंसविनिर्घोषैर्नूपुराणां च निःस्वनैः ।	063a  
काञ्चीनां च समुत्कर्षैस्तत्रतत्र निबोध्यते ॥	063c  
देवकन्यानिवासे च तस्मिन्वसति मानवः ।	064a  
जाह्नवीवालुकाकीर्णं पूर्णं संवत्सरं नरः ॥	064c  
यस्तु पक्षे गते भुङ्क्ते एकभक्तं जितेन्द्रियः ।	065a  
सदा द्वादशमासांस्तु जुह्वानो जातवेदसम् ॥	065c  
राजसूयसहस्रस्य फलं प्राप्नोत्यनुत्तमम् ।	066a  
यानमारोहते दिव्यं हंसबर्हिणलक्षणम् ॥	066c  
मणिमण्डलकैश्चित्रं जातरूपसमावृतम् ।	067a  
दिव्याभरणशोभाभिर्वरस्त्रीभिरलङ्कृतम् ॥	067c  
एकस्तम्भं चतुर्द्वारं सप्तभौमं सुमङ्गलम् ।	068a  
वैजयन्तीसहस्रैश्च शोभितं गीतनिःस्वनै ।	068c  
दिव्यं दिव्यगुणोपेतं विमानमधिरोहति ॥	068e  
मणिमुक्ताप्रवालैश्च भूषितं वैद्युतप्रभम् ।	069a  
वसेद्युगसहस्रं च खड्गकुञ्जरवाहनः ॥	069c  
षोडशे दिवसे यस्तु सम्प्राप्ते प्राशते हविः ।	070a  
सदा द्वादशमासान्वै सोमयज्ञफलं लभेत् ॥	070c  
सोमकन्यानिवासेषु सोऽध्यावसति नित्यशः ।	071a  
सौम्यगन्धानुलिप्तश्च कामचारगतिर्भवेत् ॥	071c  
सुदर्शनाभिर्नारीभिर्मधुराभिस्तथैव च ।	072a  
अर्च्यते वै विमानस्थः कामभोगैश्च सेव्यते ॥	072c  
फलं पद्मशतप्रख्यं महाकल्पं दशाधिकम् ।	073a  
आवर्तनानि चत्वारि साधयेच्चाप्यसौ नरः ॥	073c  
दिवसे सप्तदशमे यः प्राप्ते प्राशते हविः ।	074a  
सदा द्वादशमासान्वै जुह्वानो जातवेदसम् ॥	074c  
स्थानं वारुणमैन्द्रं च रौद्रं वाऽप्यधिगच्छति ॥	075ac  
मारुतं शयनं चैव ब्रह्मलोकं स गच्छति ।	076a  
तत्र दैवतकन्याभिरासनेनोपचर्यते ॥	076c  
भूर्भुवःस्वश्च देवर्षिर्विश्वरूपमवेक्षते ।	077a  
तत्र देवाधिदेवस्य कुमार्यो रमयन्ति तम् ।	077c  
द्वात्रिंशद्रूपधारिण्यो मधुराः समलङ्कृताः ॥	077e  
चन्द्रादित्यावुभौ यावद्गगने चरतः प्रभो ।	078a  
तावच्चरत्यसौ धीरः सुधातुल्यरसाशनः ॥	078c  
अष्टादशे यो दिवसे प्राश्नीयादेकभोजनम् ।	079a  
सदा द्वादशमासान्वै सप्तलोकान्स पश्यति ॥	079c  
रथैः स नन्दिघोषैश्च पृष्ठतः सोऽनुगम्यते ।	080a  
देवकन्याधिरूढैस्तु भ्राजमानैः स्वलङ्कृतैः ॥	080c  
व्याघ्रसिंहप्रयुक्तं च मेघस्वननिनादितम् ।	081a  
विमानमुत्तमं दिव्यं सुसुखी ह्यधिरोहति ॥	081c  
तत्र कल्पसहस्रं स कन्याभिः सह मोदते ।	082a  
सुधारसं च भुञ्जीत अमृतोपममुत्तमम् ॥	082c  
एकोनविंशदिवसे यो भुङ्क्ते एकभोजनम् ।	083a  
सदा द्वादशमासान्वै सप्त लोकान्स पश्यति ॥	083c  
उत्तमं लभते स्थानमप्सरोगणसेवितम् ।	084a  
गन्धर्वैरुपगीतं च विमानं सूर्यवर्चसम् ॥	084c  
तत्रामरवरस्त्रीभिर्मोदते विगतज्वरः ।	085a  
दिव्याम्बरधरः श्रीमानयुतानां शतंशतम् ॥	085c  
पूर्णेऽथ विंशे दिवसे यो भुङ्क्ते ह्येकभोजनम् ।	086a  
सदा द्वादशमासांस्तु सत्यवादी धृतव्रतः ॥	086c  
अमांसाशी ब्रह्मचारी सर्वभूतहिते रतः ।	087a  
स लोकान्विपुलान्रम्यानादित्यानामुपाश्नुते ॥	087c  
गन्धर्वैरप्सरोभिश्च दिव्यमाल्यानुलेपनैः ।	088a  
विमानैः काञ्चनैर्हृद्यैः पृष्ठतश्चानुगम्यते ॥	088c  
एकविंशे तु दिवसे यो भुङ्क्ते ह्येकभोजनम् ।	089a  
सदा द्वादशमासान्वै जुह्वानो जातवेदसम् ।	089c  
लोकमौशनसं दिव्यं शक्रलोकं च गच्छति ॥	089e  
अश्विनोर्मरुतां चैव सुखेष्वभिरतः सदा ।	090a  
अनभिज्ञश्च दुःखानां विमानवरमास्थितः ।	090c  
सेव्यमानो वरस्त्रीभिः क्रीडत्यमरवत्प्रभुः ॥	090e  
द्वाविंशे दिवसे प्राप्ते यो भुङ्क्ते ह्येकभोजनम् ।	091a  
सदा द्वादश मासान्वै जुह्वानो जातवेदसम् ॥	091c  
अहिंसानिरतो धीमान्सत्यवागनसूयकः ।	092a  
लोकान्वसूनामाप्नोति दिवाकरसमप्रभः ॥	092c  
कामचारी सुधाहारो विमानवरमास्थितः ।	093a  
रमते देवकन्याभिर्दिव्याभरणभूषितः ॥	093c  
त्रयोविंशे तु दिवसे प्राशेद्यस्त्वेकभोजनम् ।	094a  
सदा द्वादशमासांस्तु मिताहारो जितेन्द्रियः ।	094c  
वायोरुशनसश्चैव रुद्रलोकं च गच्छति ॥	094e  
कामचारी कामगमः पूज्यमानोऽप्सरोगणैः ।	095a  
अनेकयुगपर्यन्तं विमानवरमास्थितः ।	095c  
रमते देवकन्याभिर्दिव्याभरणभूषितः ॥	095e  
चतुर्विंशे तु दिवसे यः प्राप्ते प्राशते हविः ।	096a  
सदा द्वादशमासांश्च जुह्वानो जातवेदसम् ।	096c  
आदित्यानामधीवासे मोदमानो वसेच्चिरम् ॥	096e  
दिव्यमाल्याम्बरधरो दिव्यगन्धानुलेपनः ।	097a  
विमाने काञ्चने दिव्ये हंसयुक्ते मनोरमे ।	097c  
रमते देवकन्यानां सहस्रैरयुतैस्तथा ॥	097e  
पञ्चविंशे तु दिवसे यः प्राशेदेकभोजनम् ।	098a  
सदा द्वादशमासांस्तु पुष्कलं यानमारुहेत् ॥	098c  
सिंहव्याघ्रप्रयुक्तैस्तु मेघनिःस्वननादितैः ।	099a  
स रथैर्नन्दिघोषैश्च पृष्ठतो ह्यनुगम्यते ।	099c  
देवकन्यासमारूढैः काञ्चनैर्विमलैः शुभैः ॥	099e  
विमानमुत्तमं दिव्यमास्थाय सुमनोहरम् ।	100a  
तत्र कल्पसहस्रं वै वसते स्त्रीशतावृते ।	100c  
सुधारसं चोपजीवन्नमृतोपममुत्तमम् ॥	100e  
षड्विंशे दिवसे यस्तु प्रकुर्यादेकभोजनम् ।	101a  
सदा द्वादशमासांस्तु नियतो नियताशनः ।	101c  
जितेन्द्रियो वीतरागो जुह्वानो जातवेदसम् ॥	101e  
स प्राप्नोति महाभागः पूज्यमानोऽप्सरोगणैः ।	102a  
सप्तानां मरुतां लोकान्वसूनां चापि सोश्नुते ॥	102c  
विमानैः स्फाटिकैर्दिव्यैः सर्वरत्नैरलङ्कृतैः ।	103a  
गन्धर्वैरप्सरोभिश्चि पूज्यमानः प्रमोदते ।	103c  
द्वेऽर्बुदानां सहस्रे तु दिव्ये दिव्येन तेजसा ॥	103e  
सप्तविंशेऽथ दिवसे यः कुर्यादेकभोजनम् ।	104a  
सदा द्वादशमासांस्तु जुह्वानो जातवेदसम् ॥	104c  
फलं प्राप्नोति विपुलं देवलोके च पूज्यते ।	105a  
अमृताशी वसंस्तत्र स वितृप्तः प्रमोदते ॥	105c  
देवर्षिचरिताँल्लोकान्राजर्षिभिरनुष्ठितान् ।	106a  
अध्यावसति दिव्यात्मा विमानवरमास्थितः ॥	106c  
स्त्रीभिर्मनोभिरामाभी रममाणो मदोत्कटः ।	107a  
युगकल्पसहस्राणि त्रीण्यावसति वै सुखम् ॥	107c  
योऽष्टाविंशे तु दिवसे प्राश्नीयादेकभोजनम् ।	108a  
सदा द्वादशमासांस्तु जितात्मा विजितेन्द्रियः ॥	108c  
फलं देवर्षिचरितं विपुलं समुपाश्नुते ।	109a  
भोगवांस्तेजसा भाति सहस्रांशुरिवामलः ॥	109c  
सुकुमार्यश्च नार्यस्तं रममाणाः सुवर्चसः ।	110a  
पीनस्तनोरुजघना दिव्याभरणभूषिताः ॥	110c  
रमयन्ति मनःकान्ता विमाने सूर्यसन्निभे ।	111a  
सर्वकामगमे दिव्ये कल्पायुतशतं समाः ॥	111c  
एकोनत्रिंशदिवसे यः प्राशेदेकभोजनम् ।	112a  
सदा द्वादशमासान्वै सत्यव्रतपरायणः |	112c  
तस्य लोकाः शुभा दिव्या देवराजर्षिपूजिताः ॥	112e  
विमानं सूर्यचन्द्राभं दिव्यं समधिगच्छति ।	113a  
जातरूपमयं युक्तं सर्वरत्नसमन्वितम् ।	113c  
अप्सरोगणसङ्कीर्णं गन्धर्वैरभिनादितम् ॥	113e  
तत्र चैनं शुभा नार्यो दिव्याभरणभूषिताः ।	114a  
मनोभिरामा मधुरा रमयन्ति मदोत्कटाः ॥	114c  
भोगवांस्तेजसा युक्तो वैश्वानरसमप्रभः ।	115a  
दिव्यो दिव्येन वपुषा भ्राजमान इवामरः ॥	115c  
वसूनां मरुतां चैव साध्यानामश्विनोस्तथा ।	116a  
रुद्राणां च तथा लोकं ब्रह्मलोकं च गच्छति ॥	116c  
यस्तु मासे गते भुङ्क्ते एकभक्तं समाहितः ।	117a  
सदा द्वादश मासान्वै ब्रह्मलोकमवाप्नुयात् ॥	117c  
सुधारसकृताहारः श्रीमान्सर्वमनोहरः ।	118a  
तेजसा वपुषा लक्ष्म्या भ्राजते रश्मिवानिव ॥	118c  
दिव्यमाल्याम्बरधरो दिव्यगन्धानुलेपनः ।	119a  
सुखेष्वभिरतो भोगी दुःखानामविजानकः ॥	119c  
स्वयम्प्रभाभिर्नारीभिर्विमानस्थो महीयते ।	120a  
रुद्रदेवर्षिकन्याभिः सततं चाभिपूज्यते ॥	120c  
नानारमणरूपाभिर्नानारागाभिरेव च ।	121a  
नानामधुरभाषाभिर्नानारतिभिरेव च ॥	121c  
विमाने गगनाकारे सूर्यवैडूर्यसन्निभे ।	122a  
पृष्ठतः सोमसङ्काशे उदर्के चाभ्रसन्निभे ॥	122c  
दक्षिणायां तु रक्ताभे अधस्तान्नीलमण्डले ।	123a  
ऊर्ध्वं विचित्रसङ्काशे नैको वसति पूजितः ॥	123c  
यावद्वर्षसहस्रं वै जम्बूद्वीपे प्रवर्षति ।	124a  
तावत्संवत्सराः प्रोक्ता ब्रह्मलोकेऽस्य धीमतः ॥	124c  
विप्रुषश्चैव यावन्त्यो निपतन्ति नभस्तलात् ।	125a  
वर्षासु वर्षतस्तावन्निवसत्यमरप्रभः ॥	125c  
मासोपवासी वर्षैस्तु दशभिः स्वर्गमुत्तमम् ।	126a  
महर्षित्वमथासाद्य सशरीरगतिर्भवेत् ॥	126c  
मुनिर्दान्तो जितक्रोधो जितशिश्नोदरः सदा ।	127a  
जुह्वन्नग्नींश्च नियतः सन्ध्योपासनसेविता ॥	127c  
बहुभिर्नियमैरेवं शुचिरश्नाति यो नरः ।	128a  
अभ्रावकाशशीलश्च तस्य भानोरिव त्विषः ॥	128c  
दिवं गत्वा शरीरेण स्वेन राजन्यथाऽमरः ।	129a  
स्वर्गं पुण्यं यथाकाममुपभुङ्क्ते तथाविधः ॥	129c  
एष ते भरतश्रेष्ठ यज्ञानां विधिरुत्तमः ।	130a  
व्याख्यातो ह्यानुपूर्व्येण उपवासफलात्मकः ।	130c  
दरिद्रैर्मनुजैः पार्थ प्राप्यं यज्ञफलं यथा ॥	130e  
देवद्विजातिपूजायां रतो भरतसत्तमम् ॥	131ac  
उपवासविधिस्त्वेष विस्तरेण प्रकीर्तितः ।	132a  
नियतेष्वप्रमत्तेषु शौचवत्सु महात्मसु ॥	132c  
दम्भद्रोहनिवृत्तेषु कृतबुद्धिषु भारत ।	133a  
अचलेष्वप्रकम्पेषु मा ते भूदत्र संशयः ॥ 	133c  

इति श्रीमन्महाभारते अनुशासनपर्वणि दानधर्मपर्वणि चतुःषष्ट्यधिकशततमोऽध्यायः ॥ 164 ॥

7-164-3 अवगुणैर्निर्गुणैः । एकात्मभिरेकाकिभिः । अत एवासंहतैरसहायैः ॥ 7-164-6 कल्यं प्रातः ॥ 7-164-10 समाप्ते सम्पूर्णे द्वे पद्मे वर्षाणीति शेषः । शतकोटय एकं पद्मम् ॥ 7-164-16 निवर्तनं नियमेन वर्तनम् ॥ 7-164-22 आवर्तनानि वर्षाणि चत्वारि द्वादशचेति षोडश पद्मानि । तथा शराग्निरिति पञ्चत्रिंशत् । एवमेकपञ्चाशत्पद्मानि ॥ 7-164-27 पताका महापद्माख्यसङ्ख्याविशेषः ॥ 7-164-30 सुमनोवर्णकं स्रक्चन्दनादि ॥ 7-164-59 शङ्कुपताके सङ्ख्याविशेषौ ॥ 7-164-82 सुधा अमृतम् । अमृतं देवभोग्यं तदुपमम् ॥ 7-164-128 अभ्रं मेघसतस्याकाश आकाशं तच्छीलस्तद्वन्निर्मलः ||
