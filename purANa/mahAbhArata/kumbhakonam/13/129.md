श्रीः
अध्यायः 129

भीष्मेण युधिष्ठिरम् प्रति गोलोकस्य देवलोकस्य देवलोकादप्युपरितनत्वे निमित्तप्रतिपादकब्रह्मशक्रसंवादानुवादः ॥ 1 ॥

भीष्म उवाच 	001  
ये च गाः सम्प्रयच्छन्ति हुतशिष्टाशिनश्च ये ।	001a  
तेषां सत्राणि यज्ञाश्च नित्यमेव युधिष्ठिर ॥	001c  
ऋते दधिघृतेनेह न यज्ञः सम्प्रवर्तते ।	002a  
तेन यज्ञस्य यज्ञत्वमतो मूलं च लक्ष्यते ॥	002c  
दानानामपि सर्वेषां गवां दानं प्रशस्यते ।	003a  
गावः श्रेष्ठाः पवित्राश्च पावनं ह्येतदुत्तमम् ॥	003c  
पुष्ट्यर्थमेताः सेवेत शान्त्यर्थमपि चैव ह ।	004a  
पयो दधि घृतं चासां सर्वपापप्रमोचनम् ॥	004c  
गावस्तेजः परं प्रोक्तमिह लोके परत्र च ।	005a  
न गोभ्यः परमं किञ्चित्पवित्रं भरतर्षभ ॥	005c  
अत्राप्युदाहरन्तीममितिहासं पुरातनम् ।	006a  
पितामहस्य संवादमिन्द्रस्य च युधिष्ठिर ॥	006c  
पराभूतेषु दैत्येषु शक्रस्त्रिभुवनेश्वरः ।	007a  
प्रजाः समुदिताः सर्वाः सत्यधर्मपरायणाः ॥	007c  
अथर्षयः सगन्धर्वाः किन्नरोरगराक्षसाः ।	008a  
देवासुरसुपर्णाश्च प्रजानां पतयस्तथा ।	008c  
पर्युपासत कौन्तेय कदाचिद्वै पितामहम् ॥	008e  
नारदः पर्वतश्चैव विश्वावसुहहाहुहूः ।	009a  
दिव्यतानेषु गायन्तः पर्युपासत तं प्रभुम् ॥	009c  
तत्र दिव्यानि पुष्पाणि प्रावहत्पवनस्तदा ।	010a  
आजह्रुर्ऋतवश्चापि सुगन्धीनि पृथक्पृथक् ॥	010c  
तस्मिन्देवसमावाये सर्वभूतसमागमे ।	011a  
दिव्यवादित्रसङ्घुष्टे दिव्यस्त्रीचारणावृते ।	011c  
इन्द्रः पप्रच्छ देवेशमभिवाद्य प्रणम्य च ॥	011e  
देवानां भगवन्कस्माल्लोकेशानां पितामह ।	012a  
उपरिष्टाद्गवां लोक एतदिच्छामि वेदितुम् ॥	012c  
किं तपो ब्रह्मचर्यं वा गोभिः कृतमिहेश्वर |	013a  
देवानामुपरिष्टाद्यद्वसन्त्यरजसः सुखम् ॥	013c  
ततः प्रोवाच ब्रह्मा तं शक्रं बलनिषूदनम् ।	014a  
अवज्ञातास्त्वया नित्यं गावो बलनिषूदन ॥	014c  
तेन त्वमासां माहात्म्यं न वेत्सि शृणु यत्प्रभो ।	015a  
गवां प्रभावं परमं माहात्म्यं च सुरर्षभ ॥	015c  
यज्ञाङ्गं कथिता गावो यज्ञ एव च वासव ।	016a  
एताभिश्च विना यज्ञो न वर्तेत कथञ्चन ॥	016c  
धारयन्ति प्रजाश्चैताः पयसा हविषा तथा ।	017a  
एतासां तनयाश्चापि कृषियोगमुपासते ॥	017c  
जनयन्ति च धान्यानि बीजानि विविधानि च ।	018a  
ततो यज्ञाः प्रवर्तन्ते हव्यं कव्यं च सर्वशः ॥	018c  
पयो दधि घृतं चैव पुण्याश्चैताः सुराधिप ।	019a  
वहन्ति विविधान्भोगान्क्षुत्तृष्णापरिपीडिताः ॥	019c  
मुनींश्च धारयन्तीह प्रजाश्चैवापि कर्मणा ।	020a  
वासवाऽकूटवाहिन्यः कर्मणा सुकृतेन च ॥	020c  
उपरिष्टात्ततोऽस्माकं वसन्त्येताः सदैव हि ।	021a  
एतत्ते कारणं शक्र निवासकृतमद्य वै ।	021c  
गावो देवोपरिष्टाद्धि समाख्याताः शतक्रतो ॥	021e  
एता हि वरदत्ताश्च वरदाश्चापि वासव ।	022a  
सुरभ्यः पुण्यकर्मिण्यः पावनाः शुभलक्षणाः ॥	022c  
यदर्थं गां गताश्चैव सुरभ्यः सुरसत्तम ।	023a  
तच्च मे शृणु कार्स्न्येन वदतो बलसूदन ॥	023c  
पुरा देवयुगे तात दैत्येन्द्रेषु महात्मसु ।	024a  
त्रीँल्लोकाननुशासत्सु विष्णौ गर्भत्वमागते ॥	024c  
अदित्यां तप्यमानायां तपो घोरं सुदुश्चरम् ।	025a  
पुत्रार्थममरश्रेष्ठ पादेनैकेन नित्यदा ॥	025c  
तां तु दृष्ट्वा महादेवीं तप्यमानां महत्तपः ।	026a  
दक्षस्य दुहिता देवी सुरभिर्नाम नामतः ॥	026c  
अतप्यत तपो घोरं हृष्टा धर्मपरायणा ।	027a  
कैलासशिखरे रम्ये देवगन्धर्वसेविते ॥	027c  
व्यतिष्ठदेकपादेन परमं योगमास्थिता ।	028a  
दशवर्षसहस्राणि दशवर्षशतानि च ॥	028c  
सन्तप्तास्तपसा तस्या देवाः सर्षिमहोरगाः ।	029a  
तत्र गत्वा मया सार्धं पर्युपासत तां शुभाम् ॥	029c  
अथाहमब्रवं तत्र देवीं तां तपसाऽन्विताम् ।	030a  
किमर्थं तप्यसे देवि तपो घोरमनिन्दिते ॥	030c  
प्रीतस्तेऽहं महाभागो तपसाऽनेन शोभने ।	031a  
वरयस्व वरं देवि दातास्मीति पुरन्दर ॥	031c  
सुरभिरुवाच 	032  
वरेण भगवन्मह्यं कृतं लोकपितामह ।	032a  
एष एव वरो मेऽद्य यत्प्रीतोसि ममानघ ॥	032c  
ब्रह्मोवाच 	033  
तामेवं ब्रुवतीं देवीं सुरभिं त्रिदशेश्वर ।	033a  
प्रत्यब्रवं यद्देवेन्द्र तन्निबोध शचीपते ॥	033c  
अलोभकाम्यया देवि तपसा शुचिना च ते ।	034a  
प्रसन्नोऽहं वरं तस्मादमरत्वं ददामि ते ॥	034c  
त्रयाणामपि लोकानामुपरिष्टान्निवत्स्यसि ।	035a  
मत्प्रसादाच्च विख्यातो गोलोकः सम्भविष्यति ॥	035c  
मानुषेषु च कुर्वाणाः प्रजाः कर्म शुभास्तव ।	036a  
निवत्स्यन्ति महाभागो सर्वा दुहितरश्च ते ॥	036c  
मनसा चिन्तिता भोगास्त्वया वै दिव्यमानुषाः ।	037a  
यच्च स्वर्गसुखं देवि तत्ते सम्पत्स्यते शुभे ॥	037c  
तस्या लोकाः सहस्राक्ष सर्वकामसमन्विताः ।	038a  
न तत्र क्रमते मृत्युर्न जरा न च पावकः ।	038c  
न दैन्यं नाशुभं किञ्चिद्विद्यते तत्र वासव ॥	038e  
तत्र दिव्यान्यरण्यानि दिव्यानि भवनानि च ।	039a  
विमानानि सुयुक्तानि कामगानि च वासव ॥	039c  
ब्रह्मचर्येण तपसा सत्येन च दमेन च ।	040a  
दानैश्च विविधैः पुण्यैस्तथा तीर्थानुसेवनात् ॥	040c  
तपसा महता चैव सुकृतेन च कर्मणा ।	041a  
शक्यः समासादयितुं गोलोकः पुष्करेक्षण ॥	041c  
एतत्ते सर्वमाख्यातं मया शक्रानुपृच्छते ।	042a  
न ते परिभवः कार्यो गवामसुरसूदन ॥	042c  
भीष्म उवाच 	043  
एतच्छ्रुत्वा सहस्राक्षः पूजयामास नित्यदा ।	043a  
गाश्चक्रे बहुमानं च तासु नित्यं युधिष्ठिर ॥	043c  
एतत्ते सर्वमाख्यातं पावनं च महाद्युते ।	044a  
पवित्रं परमं चापि गवां माहात्म्यमुत्तमम् ||	044c  
कीर्तितं पुरुषव्याघ्र सर्वपापविमोचनम् ।	045a  
य इदं कथयेन्नित्यं ब्राह्मणेभ्यः समाहितः ॥	045c  
हव्यकव्येषु यज्ञेषु पितृकार्येषु चैव ह ।	046a  
सार्वकामिकमक्षय्यं पितॄंस्तस्योपतिष्ठते ॥	046c  
गोषु भक्तश्च लभते यद्यदिच्छति मानवः ।	047a  
स्त्रियोपि भक्ता या गोषु ताश्च काममवाप्नुयुः ॥	047c  
पुत्रार्थी लभते पुत्रं कन्यार्थी तामवाप्नुयात् ।	048a  
धनार्थी लभते वित्तं धर्मार्थी धर्ममाप्नुयात् ॥	048c  
विद्यार्थी चाप्नुयाद्विद्यां सुखार्थी प्राप्नुयात्सुखम् ।	049a  
न किञ्चिद्दुर्लभं चैव गवां भक्तस्य भारत ॥ 	049c  

इति श्रीमन्महाभारते अनुशासनपर्वणि दानधर्मपर्वणि एकोनत्रिंशदधिकशततमोऽध्यायः ॥ 128 ॥

7-129-20 वासव अकूटवाहिन्यः अमायाव्यवहारिण्यः ॥ 7-129-21 निवासार्थं कृतं निवासकृतम् ॥ 7-129-48 कन्या पतिमवाप्नुयादिति क. थ. ध. पाठः ॥
