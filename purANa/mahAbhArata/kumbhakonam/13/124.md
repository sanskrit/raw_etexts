श्रीः
अध्यायः 124

भीष्मेण युधिष्ठिरम् प्रति गोमाहात्म्यप्रतिपादकव्यासशुकसंवादानुवादः ॥ 1 ॥

\'युधिष्ठिर उवाच 	001  
पवित्राणां पवित्रं यच्छ्रेष्ठं लोकेषु पूजितम् ।	001a  
महाव्रतं महाभाग तन्मे ब्रूहि पितामह ॥	001c  
भीष्म उवाच 	002  
अत्राप्युदाहरन्तीममितिहासं पुरातनम् ।	002a  
पितुः पुत्रस्य संवादं व्यासस्य च शुकस्य च ॥	002c  
ऋषीणामुत्तमं कृष्णं भावितात्मानमच्युतम् ।	003a  
पारम्पर्यविशेषज्ञं सर्वशास्त्रार्थकोविदम् ॥	003c  
कृतशौचः शुकस्तत्र कृतजप्यः कृताह्निकः ।	004a  
परं नियममास्थाय परं धर्ममुपाश्रितः ॥	004c  
प्रणम्य शिरसा व्यासं सूक्ष्मतत्वार्थदर्शिनम् ।	005a  
शुकः पप्रच्छ वै प्रश्नं दानधर्मकुतूहलः ॥	005c  
बहुचित्राणि दानानि बहुशः शंससे मुने ।	006a  
महार्थं पावनं पुण्यं किंस्विद्दानं महाफलम् ॥	006c  
केन दुर्गाणि तरति केन लोकानवाप्नुते ।	007a  
केन वा महदाप्नोति इह लोके परत्र च ॥	007c  
के वा यज्ञस्य वोढारः केषु यज्ञः प्रतिष्ठितः ।	008a  
किञ्च यज्ञस्य यज्ञत्वं किञ्च यज्ञस्य भेषजम् ।	008c  
यज्ञानामुत्तमं किञ्च तद्भवान्प्रब्रवीतु मे ॥	008e  
स तस्मै भजमानाय जातकौतूहलाय च ।	009a  
व्यासो व्रतनिधिः प्राह गवामिदमनुत्तमम् ॥	009c  
धन्यं यशस्यमायुष्यं लोके श्रुतिसुखावहम् ।	010a  
यत्पवित्रं पवित्राणां मङ्गलानां च मङ्गलम् ॥	010c  
सर्वपापप्रशमनं तत्समासेन मे शृणु ।	011a  
यदिदं तिष्ठते लोके जगत्स्थावरजङ्गमम् ।	011c  
गावस्तत्प्राप्य तिष्ठन्ति गोलोके पुण्यदर्शनाः ॥	011e  
मातरः सर्वभूतानां विश्वस्य जगतश्च ह ।	012a  
रुद्राणामिह साध्यानां गाव एव तु मातरः ॥	012c  
रुद्राणां मातरो ह्येता ह्यादित्यानां स्वसा स्मृताः ।	013a  
वसूनां च दुहित्रस्ता ब्रह्मसन्तानमूलजाः ॥	013c  
यासामधिपतिः पूषा मरुतो वालबन्धनाः ।	014a  
ऐश्वर्यं वरुणो राजा विश्वेदेवाः समाश्रिताः ॥	014c  
य एवं वेद ता गावो मातरो देवपूजिताः ।	015a  
स विप्रो ब्रह्मलोकाय गवां लोकाय वा ध्रुवः ॥	015c  
गावस्तु नावमन्येत कर्मणा मनसा गिरा ।	016a  
गवां स्थानं परं लोके प्रार्थयेद्यः परां गतिम् ॥	016c  
न पद्भ्यां ताडयेद्गा वै न दण्डेन न मुष्टिना ।	017a  
इमां विद्यामुपाश्रित्य पावनीं ब्रह्मनिर्मिताम् ॥	017c  
मातॄणामन्ववाये च न गोमध्ये न गोव्रजे ।	018a  
नरो मूत्रपुरीषस्य दृष्ट्वा कुर्याद्विसर्जनम् ॥	018c  
शुद्धाश्चन्दनशीताङ्ग्यश्चन्द्ररश्मिसमप्रभाः ।	019a  
सौम्याः सुरभ्यः सुभगा गावो गुग्गुलुगन्धयः ॥	019c  
सर्वे देवाऽविशन्गा वै समुद्रमिव सिन्धवः ।	020a  
दिवं चैवान्तरिक्षं च गवां व्युष्टिं समश्नुते ॥	020c  
दधिना जुहुयादग्निं दधिना स्वस्ति वाचयेत् ।	021a  
दधि दद्याच्च प्राशेत गवां व्युष्टिं समश्नुते ॥	021c  
घृतेन जुहुयादग्निं घृतेन स्वस्ति वाचयेत् ।	022a  
घृतमालभ्य प्राश्नीयाद्गवां व्युष्टिं समश्नुते ॥	022c  
गावः सञ्जीवना यास्तु गावो दानमनुत्तमम् ।	023a  
ताः पुण्यगोपाः सुफला भजमानं भजन्तु माम् ॥	023c  
येन देवाः पवित्रेण स्वर्गलोकमितो गताः ।	024a  
तत्पवित्रं पवित्राणां मम मूर्ध्नि प्रतिष्ठितम् ॥	024c  
वीणामृदङ्गपणवा गवां गात्रं प्रतिष्ठिताः ।	025a  
क्रीडारतिविहारार्थे त्रिषु लोकेषु वर्तते ॥	025c  
न तत्र देवा वर्तन्ते नाग्निहोत्राणि जुह्वति ।	026a  
न यज्ञैरिज्यते चात्र यत्र गौर्वै न दृश्यते ॥	026c  
क्षीरं दधि घृथं यासां रसानामुत्तमो रसः ।	027a  
अमृतप्रभवा गावस्त्रैलोक्यं येन जीवति ॥	027c  
इमामाहूय धेनुं च सवत्सां यज्ञमातरम् ।	028a  
उपाह्वयन्ति यां विप्रा गावो यज्ञहविष्कृतम् ॥	028c  
या मेध्या प्रथमं कर्म इयं धेनुः सरस्वती ।	029a  
पौर्णमासेन वत्सेन कामं कामगुणान्विता ॥	029c  
यत्र सर्वमिदं प्रोतं यत्किञ्चिज्जङ्गमं जगत् ।	030a  
स गौर्वै प्रथमा पुण्या सर्वभूतहिते रता ॥	030c  
धारणाः पावनाः पुण्या भावना भूतभावनाः ।	031a  
गावो मामभिरक्षन्तु इह लोके परत्र च ॥	031c  
एष यज्ञः सहोपाङ्ग एष यज्ञः सनातनः ।	032a  
वेदाः सहोपनिषदो गवां रूपाः प्रतिष्ठिताः ॥	032c  
एतत्तात मया प्रोक्तं गवामिह परं मतम् ।	033a  
सर्वतः श्रावयेन्नित्यं प्रयतो ब्रह्मसंसदि ॥	033c  
श्रुत्वा लभेत ताँल्लोकान्ये मया परिकीर्तिताः ।	034a  
श्रावयित्वापि प्रीतात्मा लोकांस्तान्प्रतिपद्यते ||	034c  
धेनुमेकां समादद्यादहन्यहनि पावनीम् ।	035a  
तत्तथा प्राप्नुयाद्विप्रः पठन्वै गोमतीं सदा ॥	035c  
अथ धेनुर्न विद्यते तिलधेनुमनुत्तमाम् ।	036a  
दद्याद्गोमतिकल्पेन तां धेनुं सर्वपावनीम् ॥	036c  
आह्निकं गोमतीं नित्यं यः पठेत सदा नरः ।	037a  
सर्वपापात्प्रमुच्येत प्रयतात्मा य आचरेत् ॥	037c  
घृतं वा नित्यमालभ्य प्राश्य वा गोमतीं जपेत् ।	038a  
स्नात्वा वा गोकरीषेण पठन्पापात्प्रमुच्यते ॥	038c  
मनसा गोमतीं जप्येद्गोमत्या नित्यमाह्निकम् ।	039a  
न त्वेन दिवसं कुर्याद्व्यर्थं गोमत्यपाठकः ॥	039c  
गोमतीं जपमाना हि देवा देवत्वमाप्नुवन् ।	040a  
ऋषित्वमृषयश्चापि गोमत्या सर्वमाप्नुवन् ॥	040c  
बद्धो बन्धात्प्रमुच्येत कृच्छ्रान्मुच्येत सङ्कटात् ।	041a  
गोमतीं सेवते यस्तु लभते प्रियसङ्गमम् ॥	041c  
एतत्पवित्रं कार्त्स्न्येन एतद्व्रतमनुत्तमम् ।	042a  
एतत्तु पृथिवीपाल पावनं शृण्वतां सदा ॥	042c  
पुत्रकामाश्च ये केचिद्धनकामाश्च मानवाः ।	043a  
अद्धाने चोरवैरिभ्यो मुच्यते गोमतीं पठन् ॥	043c  
पूर्ववैरानुबन्धेषु रणे चाप्याततायिनः ।	044a  
लभेत जयमेवाशु सदा गोमतिपाठकः ॥\' 	044c  

इति श्रीमन्महाभारते अनुशासनपर्वणि दानधर्मपर्वणि चतुर्विंशत्यधिकशततमोऽध्यायः ॥ 124 ॥

7-124-1 देवव्रत महाभागेति क. पाठः ॥ 7-124-18 मातॄणामनुपाते चेति थ. पाठः ॥ 7-124-26 यत्र गौर्वै न दुह्यते इति थ. पाठः ॥
