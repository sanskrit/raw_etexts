अध्यायः 066

भीष्मेण युधिष्ठिरं प्रति मानवेषु पूज्यताप्रयोजकगुणप्रतिपादककृष्णनारदसंवादानुवादः ॥ 1 ॥
	
युधिष्ठिर उवाच ।	001  
के पूज्या वै त्रिलोकेऽस्मिन्मानवा भरतर्पभ ।	001a  
विस्तरेण तदाचक्ष्व न हि तृप्यामि कथ्यतः ॥	001c  
भीष्म उवाच ।	002  
अत्राप्युदाहरन्तीममितिहासं पुरातनम् ।	002a  
नारदस्य च संवादं वासुदेवस्य चोभयोः ॥	002c  
नारदं प्राञ्जलिं दृष्ट्वा पूजयानं द्विजर्षभान् ।	003a  
केशवः परिपप्रच्छ भगवन्कान्नमस्यमि ॥	003c  
बहुमानपरस्तेषु भगवन्यान्नमस्यसि ।	004a  
शक्यं चेच्छ्रोतुमस्माभिर्ब्रूह्येतद्धर्मवित्तम ॥	004c  
नारद उवाच ।	005  
शृणु गोविन्द यानेतान्पूजयाम्यरिमर्दन ।	005a  
त्वत्तोऽन्यः कः पुमाँल्लोके श्रोतुमेतदिहार्हति ॥	005c  
वरुणं वायुमादित्यं पर्जन्यं जातवेदसम् ।	006a  
स्थाणुं स्कन्दं महालक्ष्मीं विष्णुं ब्रह्माणमेव च ॥	006c  
वाचस्पतिं चन्द्रमसमपः पृथ्वीं सरस्वतीम् ।	007a  
सततं ये नमस्यन्ति तान्नमस्याम्यहं विभो ॥	007c  
तपोधनान्वेदविदो नित्यं वेदपरायणान् ।	008a  
महार्हान्वृष्णिशार्दूल सदा सम्पूजयाम्यहम् ॥	008c  
अभुक्त्वा देवकार्याणि कुर्वते येऽविकत्थनाः ।	009a  
सन्तुष्टाश्च क्षमायुक्तास्तान्नमस्याम्यहं विभो ॥	009c  
सम्यग्यजन्ति ये चेष्टीः क्षान्ता दान्ता जितेन्द्रियाः ।	010a  
सत्यं धर्मं क्षितिं गाश्च तान्नमस्यामि यादव ॥	010c  
ये वै तपसि वर्तन्ते वने मूलफलाशनाः ।	011a  
असञ्चयाः क्रियावन्तस्तान्नमस्यामि यादव ॥	011c  
ये भृत्यभरणे शक्ताः सततं चातिथिव्रताः ।	012a  
भुञ्जते देवशेषाणि तान्नमस्यामि यादव ॥	012c  
ये वेदं प्राप्य दुर्धर्षा वाग्मिनो ब्रह्मचारिणः ।	013a  
याजनाध्यापने युक्ता नित्यं तान्पूजयाम्यहम् ॥	013c  
प्रसन्नहृदयाश्चैव सर्वसत्वेषु नित्यशः ।	014a  
अपृष्ठतापान्स्वाध्याये युक्तास्तान्पूजयाम्यहम् ॥	014c  
गुरुप्रसादे स्वाध्याये यतन्तो ये स्थिरव्रताः ।	015a  
शुश्रूषवोऽनसूयन्तस्तान्नमस्यामि यादव ॥	015c  
सुव्रता मुनयो ये च ब्राह्मणाः सत्यसङ्गराः ।	016a  
वोढारो हव्यकव्यानां तान्नमस्यामि यादव ॥	016c  
भैक्षचर्यासु निरताः कृशा गुरुकुलाश्रयाः ।	017a  
निःसुखा निर्धना ये तु तान्नमस्यामि यादव ॥	017c  
निर्ममा निष्प्रतिद्वन्द्वा निष्ठिता निष्प्रयोजनाः ।	018a  
ये वेदं प्राप्य दुर्धर्षा वाग्मिनो ब्रह्मवादिनः ॥	018c  
अहिंसानिरता ये च ये च सत्यव्रता नराः ।	019a  
दान्ताः शमपराश्चैव तान्नमस्यामि केशव ॥	019c  
देवतातिथिपूजायां युक्ता ये गृहमेधिनः ।	020a  
कपोतवृत्तयो नित्यं तान्नमस्यामि यादव ॥	020c  
येषां त्रिवर्गः कृत्येषु वर्तते नोपहीयते ।	021a  
शिष्टाचारप्रवृत्ताश्च तान्नमस्याम्यहं सदा ॥	021c  
ब्राह्मणाः श्रुतसम्पन्ना ये त्रिवर्गमनुष्ठिताः ।	022a  
अलोलुपाः पुण्यशीलास्तान्नमस्यामि केशव ॥	022c  
\'अवन्ध्यकाला येऽलुब्धास्त्रिवर्गे साधनेषु च ।	023a  
विशिष्टाचारयुक्ताश्च नारायण नमामि तान् ॥\'	023c  
अब्भक्षा वायुभक्षाश्चक सुधाभक्षाश्च ये सदा ।	024a  
व्रतैश्च विविधैर्युक्तास्तान्नमस्यामि माधव ॥	024c  
अयोनीनग्नियोनींश्च ब्रह्मयोनींस्तथैव च ।	025a  
सर्वभूतात्मयोनींश्च तान्नमस्याम्यहं सदा ॥	025c  
नित्यमेतान्नमस्यामि कृष्ण लोककरानृषीन् ।	026a  
लोकज्येष्ठान्कुलज्येष्ठांस्तमोघ्नाँल्लोकभास्करान् ॥	026c  
तस्मात्त्वमपि वार्ष्णेय द्विजान्पूजय नित्यदा ।	027a  
पूजिताः पूजनार्हा हि सुखं दास्यन्ति तेऽनघ ॥	027c  
अस्मिँल्लोके सदा ह्येते परत्र च सुखप्रदाः ।	028a  
चरन्ते मान्यमाना वै प्रदास्यन्ति सुखं तव ॥	028c  
ये सर्वातिथयो नित्यं गोषु च ब्राह्मणेषु च ।	029a  
नित्यं सत्ये चाभिरता दुर्गाण्यतितरन्ति ते ॥	029c  
नित्यं शमपरा ये च तथा ये चानसूयकाः ।	030a  
नित्यस्वाध्यायिनो ये च दुर्गाण्यतितरन्ति ते ॥	030c  
सर्वान्देवान्नमस्यन्ति य चैकं वेदमाश्रिताः ।	031a  
श्रद्दधानाश्च दान्ताश्च दुर्गाण्यतितरन्ति ते ॥	031c  
तथैव विप्रप्रवरान्नमस्कृत्य यतव्रताः ।	032a  
भवन्ति ये दानरता दुर्गाण्यतितरन्ति ते ॥	032c  
तपस्विनश्च ये नित्यं कौमारब्रह्मचारिणः ।	033a  
तपसा भावितात्मानो दुर्गाण्यतितरन्ति ते ॥	033c  
देवतातिथिभृत्यानां पितॄणां चार्चने रताः ।	034a  
शिष्टान्नभोजिनो ये च दुर्गाण्यतितरन्ति ते ॥	034c  
अग्निमाधाय विधिवत्प्रणता धारयन्ति ये ।	035a  
प्राप्ताः सोमाहुतिं चैव दुर्गाण्यतितरन्ति ते ॥	035c  
मातापित्रोर्गुरुषु च सम्यग्वर्तन्ति ये सदा ।	036a  
यथा त्वं वृष्णिशार्दूलेत्युक्त्वैवं विरराम सः ॥	036c  
तस्मात्त्वमपि कौन्तेय पितृदेवद्विजातिथीन् ।	037a  
सम्यक्पूजयसे नित्यं गतिमिष्टामवाप्स्यसि ॥ ॥	037c  

इति श्रीमन्महाभारते अनुशासनपर्वणि दानधर्मपर्वणि षट्षष्टितमोऽध्यायः ॥ 66 ॥

13-66-1 मानवैर्भरतर्षभेति झ.थ.ध.पाठः ॥ 13-66-4 तेषु मानवेषु बहुमानपरः सन् कान्नमस्यसीति योज्यम् ॥ 13-66-8 महार्हान् महान् अर्हः पूजा येषाम्, अतिपूज्यानित्यर्थः ॥ 13-66-9 अविकत्थनाः श्लाघाहीनाः ॥ 13-66-10 सत्यं धर्मं च यजन्ति पूजयन्ति । क्षितिं गाश्च यजन्ति ब्राह्मणेभ्यः प्रयच्छन्ति । यज देवपूजासङ्गतिकरणदानेषु । सस्यं धनं क्षितिमिति थ.ध पाठः ॥ 13-66-14 आपृष्ठतापान् यावन्मध्याह्नम् ॥ 13-66-15 स्वाध्याये ब्रह्मयज्ञे मन्त्रजपे वा ॥ 13-66-18 निर्ह्रीका निष्प्रयोजनाः इति झ.पाठः । निर्ह्रीकाः दिग्म्बराः ॥ 13-66-20 कपोतवृत्तयः कणश आदाय ये सङ्ग्रहं न कुर्वन्तीत्यर्थः ॥ 13-66-21 त्रिवर्गो धर्मार्थकामाः । कृत्येषु कर्तुं योग्येषु कर्मसु वर्तते उत्तममध्यमाधमभावेन वर्तते न तु हीयते अधममध्यमोत्तमभावेनेत्यर्थः ॥ 13-66-24 सुधा वैश्वदेवशेषः ॥ 13-66-25 अयोनीन् अकृतदारान् । अग्नियोनीन् दाराग्निहोत्रयुतान् । ब्रह्मणो वेदस्य योनीन् आश्रयभूतान् । अब्योनीनग्नियोनींश्चेति थ.ध. पाठः ॥ 13-66-26 लोकज्येष्ठाञ्ज्ञाननिष्ठानिति थ.ध. पाठः ॥ 13-66-31 स्वाध्याये सर्वे यज्ञा अन्तर्भवन्तीत्यर्थः ॥
