श्रीः
अध्यायः 107
युधिष्ठिरम् प्रति भीष्मेण गोदानफलविशेषविषयकेन्द्रप्रश्नानुवादः ॥ 1 ॥

युधिष्ठिर उवाच 	001  
उक्तं ते गोप्रदानं वै नाचिकेतमृषिं प्रति ।	001a  
माहात्म्यमपि चैवोक्तमुद्देशेन गवां प्रभो ॥	001c  
नृगेण च महद्दुःखमनुभूतं महात्मना ।	002a  
एकापराधादज्ञानात्पितामह महामते ॥	002c  
द्वारवत्यां यथा चासौ निविशन्त्यां समुद्धृतः ।	003a  
मोक्षहेतुरभूत्कृष्णस्तदप्यवधृतं मया ॥	003c  
किं त्वस्ति मम सन्देहो गवां लोकं प्रति प्रभो ।	004a  
तत्त्वतः श्रोतुमिच्छामि गोदा यत्र वसन्त्युत ॥	004c  
भीष्म उवाच 	005  
अत्राप्युदाहरन्तीममितिहासं पुरातनम् ।	005a  
यथाऽपृच्छत्पद्मयोनिमेतदेव शतक्रतुः ॥	005c  
शक्र उवाच 	006  
स्वर्लोकवासिनां लक्ष्मीमभिभूय स्वयाऽर्चिषा ।	006a  
गोलोकवासिनः पश्ये वदतां संशयोऽत्र मे ॥	006c  
कीदृशा भगवँल्लोका गवां तद्बूहि मेऽनघ ।	007a  
यानावसन्ति दातार एतदिच्छामि वेदितुम् ॥	007c  
कीदृशाः किम्फलाः किंस्वित्परमस्तत्र को गुणः ।	008a  
कथं च पुरुषास्तत्र गच्छन्ति विगतज्वराः ॥	008c  
कियत्कालं प्रदानस्य दाता च फलमश्नुते ।	009a  
कथं बहुविधं दानं स्यादल्पमपि वा कथम् ॥	009c  
बह्वीनां कीदृशं दानमल्पानां वाऽपि कीदृशम् ।	010a  
अदत्त्वा गोप्रदाः सन्ति केन वा तच्च शंस मे ||	010c  
कथं वा बहुदाता स्यादल्पदात्रा समः प्रभो ।	011a  
अल्पप्रदाता बहुदः कथं स्वित्स्यादिहेश्वर ॥	011c  
कीदृशी दक्षिणा चैव गोप्रदाने विशिष्यते ।	012a  
एतत्तथ्येन भगवन्मम शंसितुमर्हसि ॥ 	012c  

इति श्रीमन्महाभारते अनुशासनपर्वणि दानधर्मपर्वणि सप्ताधिकशततमोऽध्यायः ॥ 107 ॥

7-107-2 एकापराधादज्ञानान्नृगस्तां दुर्गतिं गतः । इति ट. ध. पाठः ॥
