श्रीः
अध्यायः 173

बृहस्पतिना युधिष्ठिरम् प्रति देहिनां जननादिप्रकारनिरूपणम् ॥ 1 ॥ तथा प्राणिनां दुष्कर्मविशेषफलतया तिर्यग्योनिविशेषेषु जननकथनम् ॥ 2 ॥
	
युधिष्ठिर उवाच 	001  
पितामह महाप्राज्ञ सर्वशास्त्रविशारद ।	001a  
श्रोतुमिच्छामि मर्त्यानां संसारविधिमुत्तमम् ॥	001c  
केन वृत्तेन राजेन्द्र वर्तमाना नरा भुवि ।	002a  
प्राप्नुवन्त्युत्तमं स्वर्गं कथं च नरकं नृप ॥	002c  
मृतं शरीरमुत्सृज्य काष्ठलोष्टसमं जनाः ।	003a  
प्रयान्त्यमुं लोकमितः को वै ताननुगच्छति ॥ 	003c  
भीष्म उवाच 	004  
दूरादायाति भगवान्बृहस्पतिरुदारधीः ।	004a  
पृच्छैनं सुमहाभागमेतद्गुह्यं सनातनम् ॥	004c  
नैतदन्येन शक्यं हि वक्तुं केनचिदद्य वै ।	005a  
वक्ता बृहस्पतिसमो न ह्यन्यो विद्यते क्वचित् ॥	005c  
वैशम्पायन उवाच 	006  
तयोः संवदतोरेवं पार्थगाङ्गेययोस्तदा ।	006a  
आजगाम विशुद्धात्मा भगवान्स बृहस्पतिः ॥	006c  
ततो राजा समुत्थाय धृतराष्ट्रपुरोगमः ।	007a  
पूजामनुपमां चक्रे सर्वे ते च सभासदः ॥	007c  
ततो धर्मसुतो राजा भगवन्तं बृहस्पतिम् ।	008a  
उपगम्य यथान्यायं प्रश्नं पप्रच्छ तत्त्वतः ॥	008c  
भगवन्सर्वधर्मज्ञ सर्वशास्त्रविशारद ।	009a  
मर्त्यस्य कः सहायो वै पिता माता सुतो गुरुः । 	009c  
ज्ञातिसम्बन्धिवर्गश्च मित्रवर्गस्तथैव च ॥	009e  
मृतं शरीरमुत्सृज्य काष्ठलोष्टसमं जनाः ।	010a  
गच्छन्त्यमुं च लोकं वै क एताननुगच्छति ॥ 	010c  
बृहस्पतिरुवाच 	011  
एकः प्रसूयते राजन्नेक एव विनश्यति ।	011a  
एकस्तरति दुर्गाणि गच्छत्येकस्तु दुर्गतिम् ॥	011c  
न सहायः पिता माता तथा भ्राता सुतो गुरुः ।	012a  
ज्ञातिसम्बन्धिवर्गश्च मित्रवर्गस्तथैव च ॥	012c  
मृतं शरीरमुत्सृज्य काष्ठलोष्टसमं जनाः ।	013a  
मुहूर्तमुपयुञ्ज्याथ ततो यान्ति पराङ्मुखाः ॥	013c  
तैस्तच्छरीरमुत्सृष्टं धर्मि एकोऽनुगच्छति ।	014a  
तस्माद्धर्मः सहायार्थे सेवितव्यः सदा नृपः ॥	014c  
प्राणी धर्मसमायुक्तो गच्छेत्स्वर्गगतिं पराम् ।	015a  
तथैवाधर्मसंयुक्तो नरकं चोपपद्यते ॥	015c  
तस्मान्न्यायागतैरर्थैर्धर्मं सेवेत पण्डितः ।	016a  
धर्म एको मनुष्याणां सहायः पारलौकिकः ॥	016c  
लोभान्मोहादनुक्रोशाद्भयाद्वाऽप्यबहुश्रुतः ।	017a  
नरः करोत्यकार्याणि परार्थे लोभमोहितः ॥	017c  
धर्मश्चार्थश्च कामश्च त्रितयं जीविते फलम् ।	018a  
एतत्त्रयमवाप्तव्यमधर्मपरिवर्जितम् ॥ 	018c  
युधिष्ठिर उवाच 	019  
श्रुतं भगवतो वाक्यं धर्मयुक्तं परं हितम् ।	019a  
शरीरनिश्चयं ज्ञातुं बुद्धिस्तु मम जायते ॥	019c  
मृतं शरीरं हि नृणां सूक्ष्ममव्यक्ततां गतम् ।	020a  
अचक्षुर्विषयं प्राप्तं कथं धर्मोऽनुगच्छति ॥	020c  
बृहस्पतिरुवाच 	021  
पृथिवी वायुराकाशमापो ज्योतिरनन्तरम् ।	021a  
बुद्धिरात्मा च सहिता धर्मं पश्यन्ति नित्यदा ॥	021c  
प्राणिनामिह सर्वेषां साक्षिभूतं दिवानिशम् ।	022a  
एतैश्च सह धर्मोऽपि तं जीवमनुगच्छति ॥	022c  
त्वगस्थि मांसं शुक्रं च शोणितं च महामते ।	023a  
शरीरं वर्जयन्त्येते जीवितेन विवर्जितम् ॥	023c  
ततो धर्मसमायुक्तः स जीवः सुखमेधते ।	024a  
इह लोके परे चैव किं भूयः कथयामि ते ॥	024c  
युधिष्ठिर उवाच 	025  
तद्दर्शितं भगवता यथा धर्मोऽनुगच्छति ।	025a  
एतत्तु ज्ञातुमिच्छामि कथं रेतः प्रवर्तते ॥ 	025c  
बृहस्पतिरुवाच 	026  
अन्नमश्नन्ति यद्देवाः शरीरस्था नरेश्वर ।	026a  
पृथिवी वायुराकाशमापो ज्योतिर्मनस्तथा ॥	026c  
ततस्तृप्तेषु राजेन्द्र तेषु भूतेषु पञ्चसु ।	027a  
मनःषष्ठेषु शुद्धात्मन्रेतः सम्पद्यते महत् ॥	027c  
ततो गर्भः सम्भवति श्लेषात्स्त्रीपुंसयोर्नृप ।	028a  
एतत्ते सर्वमाख्यातं भूयः किं श्रोतुमिच्छसि ॥ 	028c  
युधिष्ठिर उवाच 	029  
आख्यातं मे भगवता गर्भः सञ्जायते यथा ।	029a  
यथा जातस्तु पुरुषः प्रपद्यति तदुच्यताम् ॥ 	029c  
बृहस्पतिरुवाच 	030  
आसन्नमात्रः पुरुषस्तैर्भूतैरभिभूयते ।	030a  
विप्रयुक्तश्च तैर्भूतैः पुनर्यात्यपरां गतिम् ।	030c  
स च भूतसमायुक्तः प्राप्नुते जीव एव हि ॥	030e  
ततोऽस्य कर्म पश्यन्ति शुभं वा यदि वाशुभम् ।	031a  
देवताः पञ्चभूतस्थाः किं भूयः श्रोतुमिच्छसि ॥ 	031c  
युधिष्ठिर उवाच 	032  
त्वगस्थिमांसमुत्सृज्य तैश्च भूतैर्विवर्जितः ।	032a  
जीवः सह वसन्कृत्स्नं सुखदुःखसहः प्रभो ॥ 	032c  
बृहस्पतिरुवाच 	033  
\'भोगवश्यं कर्मवश्यं यातनावश्यमित्यपि ।	033a  
एतत्त्रयाणामासाद्य कर्मतः सोऽश्नुते फलम् ॥\'	033c  
जीवः कर्मसमायुक्तः शीघ्रं रेतस्त्वमागतः ।	034a  
स्त्रीणां पुष्पं समासाद्य सूतिकाले लभेत तत् ॥	034c  
यमस्य पुरुषैः क्लेशं यमस्य पुरुषैर्वधम् ।	035a  
दुःखं संसारचक्रं च नरः क्लेशं स विन्दति ॥	035c  
इह लोके स च प्राणी जन्मप्रभृति पार्थिव ।	036a  
सुकृतं कर्म वै भुङ्क्ते धर्मस्य फलमाश्रितः ॥	036c  
यदि धर्मं यथाशक्ति जन्मप्रभृति सेवते ।	037a  
ततः स पुरुषो भूत्वा सेवते नियतं सुखम् ॥	037c  
अथान्तरा तु धर्मस्याप्यधर्ममुपसेवते ।	038a  
सुखस्यानन्तरं दुःखं स जीवोऽप्यधिगच्छति ॥	038c  
अधर्मेण समायुक्तो यमस्य विषयं गतः ।	039a  
महद्दुःखं समासाद्य तिर्यग्योनौ प्रजायते ॥	039c  
कर्मणा येन येनेह यस्यां योनौ प्रजायते ।	040a  
जीवो मोहसमायुक्तस्तन्मे निगदतः शृणु ॥	040c  
यदेतदुच्यते शास्त्रे सेतिहासे च च्छन्दसि ।	041a  
यमस्य विषयं घोरं मर्त्यो लोकः प्रपद्यते ॥	041c  
इह स्थानानि पुण्यानि देवतुल्यानि भूपते ।	042a  
तिर्यग्योन्यतिरिक्तानि गतिमन्ति च सर्वशः ॥	042c  
यमस्य भवने दिव्ये ब्रह्मलोकसमे गुणैः ।	043a  
कर्मभिर्नियतैर्बद्धो जन्तुर्दुःखान्युपाश्नुते ॥	043c  
येनयेन तु भावेन कर्मणा पुरुषो गतिम् ।	044a  
प्रयाति परुषां घोरां तत्ते वक्ष्याम्यतः परम् ॥	044c  
अधीत्य चतुरो वेदान्द्विजो मोहसमन्वितः ।	045a  
पतितात्प्रतिगृह्याथ खरयोनौ प्रजायते ॥	045c  
खरो जीवति वर्षाणि दश पञ्च च भारत ।	046a  
खरो मृतो बलीवर्दः सप्तवर्षाणि जीवति ॥	046c  
बलीवर्दो मृतश्चापि जायते ब्रह्मराक्षसः ।	047a  
ब्रह्मरक्षश्च मासांस्त्रींस्ततो जायेत ब्राह्मणः ॥	047c  
पतितं याजयित्वा तु कृमियोनौ प्रजायते ।	048a  
तत्र जीवति वर्षाणि दश पञ्च च भारत ॥	048c  
कृमिभावाद्विमुक्तस्तु ततो जायेत गर्दभः ।	049a  
गर्दभः पञ्चवर्षाणि पञ्चवर्षाणि सूकरः ॥	049c  
कुक्कुटः पञ्चवर्षाणि पञ्चवर्षाणि जम्बुकः ।	050a  
श्वा वर्षमेकं भवति ततो जायेत मानवः ॥	050c  
उपाध्यायस्त्रियः पापं शिष्यः कुर्यादबुद्धिमान् ।	051a  
स जीव इह संसारांस्त्रीनाप्नोति न संशयः ॥	051c  
वृको भवति राजेन्द्र ततः क्रव्यात्ततः खरः ।	052a  
ततः प्रेतः परिक्लिष्टः पश्चाज्जायेत ब्राह्मणः ॥	052c  
मनसाऽपि गुरोर्भार्यां यः शिष्यो याति पापकृत् ।	053a  
स उग्रान्प्रैति संसारानधर्मेणेह चेतसा ॥	053c  
श्वयोनौ तु स सम्भूतस्त्रीणि वर्षाणि जीवति ।	054a  
तत्रापि निधनं प्राप्तः कृमियोनौ प्रजायते ॥	054c  
कृमिभावमनुप्राप्तो वर्षमेकं तु जीवति ।	055a  
ततस्तु निधनं प्राप्तो ब्रह्मयोनौ प्रजायते ॥	055c  
यदि पुत्रसमं शिष्यं गुरुर्हन्यादकारणे ।	056a  
आत्मनः कामकारेण सोपि हिंस्रः प्रजायते ॥	056c  
पितरं मातरं चैव यस्तु पुत्रोऽवमन्यते ।	057a  
सोऽपि राजन्मृतो जन्तुः पूर्वं जायेत गर्दभः ॥	057c  
गर्दभत्वं तु सम्प्राप्य दशवर्षाणि जीवति ।	058a  
संवत्सरं तु कुम्भीरस्ततो जायेत मानवः ॥	058c  
पुत्रस्य मातापितरौ यस्य रुष्टावुभावपि ।	059a  
गुर्वपध्यानतः सोपि मृतो जायति गर्दभः ॥	059c  
खरो जीवति मासांस्तु दश श्वा च चतुर्दश ।	060a  
बिडालः सप्तमासांस्तु ततो जायेत मानवः ॥	060c  
मातापितरावाक्रुश्य शारिका सम्प्रजायते ।	061a  
ताडयित्वा तु तावेव जायते कच्छपो नृप ॥	061c  
कच्छपो दशवर्षाणि त्रीणि वर्षाणि शल्यकः ।	062a  
व्यालो भूत्वा च षण्मासांस्ततो जायति मानुषः ॥	062c  
भर्तृपिण्डमुपाश्नन्यो राजद्विष्टानि सेवते ।	063a  
सोपि मोहसमापन्नो मृतो जायति वानरः ॥	063c  
वानरो दशवर्षाणि पञ्चवर्षाणि सूकरः ।	064a  
श्वाऽथ भूत्वा तु षण्मासांस्ततो जायति मानुषः ॥	064c  
न्यासापहर्ता तु नरो यमस्य विषयं गतः ।	065a  
यातनानां शतं गत्वा कृमियोनौ प्रजायते ॥	065c  
तत्र जीवति वर्षाणि दशपञ्च च भारत ।	066a  
दुष्कृतस्य क्षयं कृत्वा ततो जायति मानुषः ॥	066c  
असूयकः कुत्सितश्च चण्डालो दुःखमश्नुते ।	067a  
विश्वासहर्ता तु नरो मीनो जायति दुर्मतिः ॥	067c  
भूत्वा मीनोऽष्टमासांस्तु मृगो जायति भारत ।	068a  
मृगस्तु चतुरो मासांस्ततश्छागः प्रजायते ॥	068c  
छागस्तु निधनं प्राप्य पूर्णे संवत्सरे ततः ।	069a  
गौः स सञ्जायते जन्तुस्ततो जायति मानुषः ॥	069c  
धान्यान्यवांस्तिलान्माषान्कुलत्थान्सर्षपांश्चणान् ।	070a  
कलायानथ मुद्गांश्च गोधूमानतसीस्तथा ॥	070c  
यस्तु धान्यापहर्ता च मोहाज्जन्तुरचेतनः ।	071a  
स जायते महाराज मूषिको निरपत्रपः ॥	071c  
ततः प्रेत्य महाराज मृतो जायति सूकरः ।	072a  
सूकरो जातमात्रस्तु रोगेण म्रियते नृप ॥	072c  
श्वा ततो जायते मूढः कर्मणा तेन पार्थिव ।	073a  
भूत्वा श्वा पञ्चवर्षाणि ततो जायति मानवः ॥	073c  
परदाराभिमर्शं तु कृत्वा जायति वै वृकः ।	074a  
श्वा शृगालस्ततो गृध्रो व्यालः कङ्को बकस्तथा ॥	074c  
भ्रातुर्भार्यां तु पापात्मा यो धर्षयति मोहितः ।	075a  
पुंस्कोकिलत्वमाप्नोति सोऽपि संवत्सरं नृप ॥	075c  
सखिभार्यां गुरोर्भार्यां राजभार्यां तथैव च ।	076a  
प्रधर्षयित्वा कामाद्यो मृतो जायति सूकरः ॥	076c  
सूकरः पञ्चवर्षाणि दशवर्षाणि श्वाविधः ।	077a  
बिडालः पञ्चवर्षाणि दशवर्षाणि कुक्कुटः ॥	077c  
पिपीलिका तु मासांस्त्रीन्वानरो मासमेव तु ।	078a  
एतानासाद्य संसारान्कृमियोनौ प्रजायते ॥	078c  
तत्र जीवति मासांस्तु कृमियोनौ चतुर्दश ।	079a  
ततोऽधर्मक्षयं कृत्वा पुनर्जायति मानवः ॥	079c  
उपस्थिते विवाहे तु यज्ञे दानेऽपि वा विभो ।	080a  
मोहात्करोति यो विघ्नं स मृतो जायते कृमिः ॥	080c  
कृमिर्जीवति वर्षाणि दश पञ्च च भारत ।	081a  
अधर्मिस्य क्षयं कृत्वा ततो जायति मानवः ॥	081c  
पूर्वं दत्त्वा तु यः कन्यां द्वितीये दातुमिच्छति ।	082a  
सोपि राजन्मृतो जन्तुः कृमियोनौ प्रजायते ॥	082c  
तत्र जीवति वर्षाणि त्रयोदश युधिष्ठिर ।	083a  
अधर्मसङ्क्षये युक्तस्ततो जायति मानवः ॥	083c  
देवकार्यमकृत्वा तु पितृकार्यमथापि वा ।	084a  
अनिर्वाप्य समश्नन्वै मृतो जायति वायसः ॥	084c  
वायसः शतवर्षाणि ततो जायति कुक्कुटः ।	085a  
जायते व्यालकश्चापि मासं तस्मात्तु मानुषः ॥	085c  
ज्येष्ठं पितृसमं चापि भ्रातरं योऽवमन्यते ।	086a  
सोऽपि मृत्युमुपागम्य क्रौञ्चयोनौ प्रजायते ॥	086c  
क्रौञ्चो जीवति वर्षं तु ततो जायति चीरकः ।	087a  
ततो निधनमापन्नो मानुषत्वमुपाश्नुते ॥	087c  
वृषलो ब्राह्मणीं गत्वा कृमियोनौ प्रजायते ।	088a  
[ततः सम्प्राप्य निधनं जायते सूकरः पुनः ॥	088c  
सूकरो जातमात्रस्तु रोगेण म्रियते नृप ।	089a  
श्वा ततो जायते मूढः कर्मणा तेन पार्थिव ॥	089c  
श्वा भूत्वा कृतकर्माऽसौ जायते मानुषस्ततः ।	090a  
तत्रापत्यं समुत्पाद्य मृतो जायति मूषिकः ॥	090c  
कृतघ्नस्तु मृतो राजन्यमस्य विषयं गतः ।	091a  
यमस्य पुरुषैः क्रुद्धैर्वधं प्राप्नोति दारणम् ॥	091c  
दण्डं समुद्गरं शूलमग्निकुम्भं च दारुणम् ।	092a  
असिपत्रवनं घोरवालुकं कूटशाल्मलीम् ॥	092c  
एताश्चान्याश्च बह्वीश्च यमस्य विषयं गतः ।	093a  
यातनाः प्राप्य तत्रोग्रास्ततो वध्यति भारत ॥	093c  
ततो हतः कृतघ्नः स तत्रोग्रैर्भरतर्षभ ।	094a  
संसारचक्रमासाद्य कृमियोनौ प्रजायते ॥	094c  
कृमिर्भवति वर्षाणि दशपञ्च च भारत ।	095a  
ततो गर्भं समासाद्य तत्रैव म्रियते शिशुः ॥	095c  
ततो गर्भशतैर्जन्तुर्बहुभिः सम्प्रपद्यते ।	096a  
संसारांश्च बहून्गत्वा ततस्तिर्यक्षु जायते ॥	096c  
ततो दुःखमनुप्राप्य बहुवर्षगणानिह ।	097a  
स पुनर्भवसंयुक्तस्ततः कूर्मः प्रजायते ॥	097c  
दधि हृत्वा बकश्चापि प्लवो मत्स्यानसंस्कृतान् ।	098a  
चोरयित्वा तु दुर्बुद्धिर्मधुदंशः प्रजायते ॥	098c  
फलं वा मूलकं हृत्वा अपूपं वा पिपीलिकाः ।	099a  
चोरयित्वा च निष्पावं जायते हलगोलकः ॥	099c  
पायसं चोरयित्वा तु तित्तिरित्वमवाप्नुते ।	100a  
हृत्वा पिष्टमयं पूपं कुम्भोलूकः प्रजायते ॥	100c  
अयो हृत्वा तु दुर्बुद्धिर्वायसो जायते नरः ।	101a  
कांस्यं हृत्वा तु दुर्बद्धिर्हारितो जायते नरः ॥	101c  
राजतं भाजनं हृत्वा कपोतः सम्प्रजायते ।	102a  
हृत्वा तु काञ्चनं भाण्डं कृमियोनौ प्रजायते ॥	102c  
पत्रोर्णं चोरयित्वा तु कृकलत्वं निगच्छति ।	103a  
कौशिकं तु ततो हृत्वा नरो जायति वर्तकः ॥	103c  
अंशुकं चोरयित्वा तु शुको जायति मानवः ।	104a  
चोरयित्वा दुकूलं तु मृतो हंसः प्रजायते ॥	104c  
क्रौञ्चः कार्पासिकं हृत्वा मृतो जायति मानवः ।	105a  
चोरयित्वा नरः पट्टं त्वाविकं चैव भारत । 	105c  
क्षौमं च वस्त्रमादाय शशो जन्तुः प्रजायते ॥	105e  
वर्णान्हृत्वा तु पुरुषो मृतो जायति बर्हिणः ।	106a  
हृत्वा रक्तानि वस्त्राणि जायते जीवजीवकः ॥	106c  
वर्णकादींस्तथा गन्धांश्चोरयित्वेह मानवः ।	107a  
छुच्छुन्दरित्वमाप्नोति राजँल्लोभपरायणः ॥	107c  
तत्र जीवति वर्षाणि ततो दश च पञ्च च ।	108a  
अधर्मस्य क्षयं गत्वा ततो जायति मानुषः ॥ 	108c  
चोरयित्वा पयश्चापि बलाका सम्प्रजायते ॥ 	109ac  
यस्तु चोरयते तैलं नरो मोहसमन्वितः । 	110a  
सोपि राजन्मृतो जन्तुस्तैलपायी प्रजायते ॥ 	110c  
अशस्त्रं पुरुषं हत्वा सशस्त्रः पुरुषाधमः । 	111a  
अर्थार्थी यदि वा वैरी स मृतो जायते खरः ॥ 	111c  
खरो जीवति वर्षे द्वे ततः शस्त्रेण वध्यते । 	112a  
स मृतो मृगयोनौ तु नित्योद्विग्नोऽभिजायते ॥ 	112c  
मृगो वध्यति शस्त्रेण गते संवत्सरे तु सः । 	113a  
हतो मृगस्ततो मीनः सोपि जालेन बध्यते ॥ 	113c  
मासे चतुर्थे सम्प्राप्ते श्वापदः सम्प्रजायते । 	114a  
श्वापदो दशवर्षाणि द्वीपी वर्षाणि पञ्च च ॥ 	114c  
ततस्तु निधनं प्राप्तः कालपर्यायचोदितः । 	115a  
अधर्मस्य क्षयं कृत्वा ततो जायति मानुषः ॥ 	115c  
स्त्रियं हत्वा तु दुर्बुद्धिर्यमस्य विषयं गतः । 	116a  
बहून्क्लेशान्समासाद्य नरकानेकविंशतिम् ॥ 	116c  
ततः पश्चान्महाराज कृमियोनौ प्रजायते । 	117a  
कृमिर्विंशतिवर्षाणि भूत्वा जायति मानुषः ॥ 	117c  
भोजनं चोरयित्वा तु मक्षिका जायते नरः । 	118a  
मक्षिकासङ्घवशगो बहून्मासान्भवत्युत ॥ 	118c  
ततः पापक्षयं कृत्वा मानुषत्वमवाप्नुते । 	119a  
\'भक्ष्यं हृत्वा तु पुरुषो जालपाशः प्रजायते ॥ 	119c  
खाद्यं हृत्वा तु पुरुषश्चीरपाशः प्रजायते ।\' 	120a  
धान्यं हृत्वा तु पुरुषो लोमशः सम्प्रजायते ॥ 	120c  
तथा पिण्याकसम्मिश्रमशनं चोरयेन्नरः । 	121a  
स जायते भृतिधनो दारुणो मूषिको नरः ॥ 	121c  
दशन्वै मानुषान्नित्यं पापात्मा स विशाम्पते । 	122a  
घृतं हृत्वा तु दुर्बुद्धिः काकमद्गुः प्रजायते ॥ 	122c  
मत्स्यमांसमथो हृत्वा काको जायति दुर्मतिः । 	123a  
लवणं चोरयित्वा तु चिरिकाकः प्रजायते || 	123c  
विश्वासेन तु निक्षिप्तं यो विनिह्नोति मानवः । 	124a  
स गतायुर्नरस्तात मत्स्ययोनौ प्रजायते ॥ 	124c  
मत्स्ययोनिमनुप्राप्य मृतो जायति मानुषः । 	125a  
मानुषत्वमनुप्राप्य क्षीणायुरुपपद्यते ॥ 	125c  
पापानि तु नराः कृत्वा तिर्यग्जायन्ति भारत । 	126a  
न चात्मनः प्रयाणान्ते धर्मं जानन्ति कञ्चन ॥ 	126c  
ये पापानि नराः कृत्वा निरस्यन्ति व्रतैः सदा । 	127a  
सुखदुःखसमायुक्ता व्यथितास्ते भवन्त्युत ॥ 	127c  
अपुमांसः प्रजायन्ते म्लेच्छाश्चापि न संशयः । 	128a  
नराः पापसमाचारा लोभमोहसमन्विताः ॥ 	128c  
वर्जयन्ति च पापानि जन्मप्रभृति ये नराः । 	129a  
अरोगा रूपवन्तस्ते धनिनश्च भवन्त्युत ॥ 	129c  
स्त्रियोऽप्येतेन कल्पेन कृत्वा पापमवाप्नुयुः । 	130a  
एतेषामेव जन्तूनां भार्यात्वमुपयान्ति ताः ॥ 	130c  
परस्वहरणे दोषाः सर्व एव प्रकीर्तिताः । 	131a  
एतद्धि लेशमात्रेण कथितं ते मयाऽनघ ॥ 	131c  
अपरस्मिन्कथायोगे भूयः श्रोष्यसि भारत । 	132a  
एतन्मया महाराज ब्रह्मणो गदतः पुरा ॥ 	132c  
सुरर्षीणां श्रुतं मध्ये पृष्टश्चापि यथातथम् । 	133a  
मयाऽपि तच्च कार्त्स्न्येन यथावदनुवर्णितम् । 	133c  
एतच्छ्रुत्वा महाराज धर्मे कुरु मनः सदा ॥ 	133e  

इति श्रीमन्महाभारते अनुशासनपर्वणि दानधर्मपर्वणि त्रिसप्तत्यधिकशततमोऽध्यायः ॥ 173 ॥

7-173-13 मुहूर्तमिव रोदित्वेति झ. पाठः ॥ 7-173-32 जीवः स भगवन्क्वस्थः सुखदुःखे समश्नुते इति झ. पाठः ॥ 7-173-51 उपाध्यायस्य यः पापम् इति झ. पाठः ॥ 7-173-52 प्राक् श्वा भवति इति झ. पाठः ॥ 7-173-58 कुम्भीरो नक्रः ॥ 7-173-64 पञ्चवर्षाणि मूषिकः इति झ. पाठः ॥ 7-173-65 संसाराणां शतम् इति झ. पाठः ॥ 7-173-99 निष्पावं राजमाषम् । हलगोलकः दीर्घपुच्छो गोलरूपी कीटविशेषः ॥ 7-173-100 कुम्भोलूक उलूकजातिभेदः ॥ 7-173-101 हारितः पक्षिविशेषः ॥ 7-173-103 पत्रोर्णं धौतकौशेयम् ॥ 7-173-106 वर्णान् हरितालादीन् ॥ 7-173-122 काकमद्गुः शृङ्गवान् जलपक्षी ॥ 7-173-128 असंवासाः प्रजायन्ते इति झ. पाठः ॥
