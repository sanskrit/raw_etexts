श्रीः
अध्यायः 108

इन्द्रम् प्रति ब्रह्मणा गोदानफलप्रशंसनम् ॥ 1 ॥
	
पितामह उवाच 	001  
योऽयं प्रश्नस्त्वया पृष्टो गोप्रदानादिकारितः ।	001a  
नान्यः प्रष्टास्ति लोकेस्मिंस्त्वत्तोन्यो हि शतक्रतो ||	001c  
सन्ति नानाविधा लोका यांस्त्वं शक्र न पश्यसि ।	002a  
पश्यामि यानहं लोकानेकपत्न्यश्च याः स्त्रियः ॥	002c  
कर्मभिश्चापि सुशुभैः सुव्रता ऋषयस्तथा ।	003a  
सशरीरा हि तान्यान्ति ब्राह्मणाः शुभबुद्धयः ॥	003c  
शरीरन्यासमोक्षेण मनसा निर्मलेन च ।	004a  
स्वप्नभूतांश्च ताँल्लोकान्पश्यन्तीहापि सुव्रताः ॥	004c  
ते तु लोकाः सहस्राक्ष शृणु यादृग्गुणान्विताः ।	005a  
न तत्र क्रमते कालो न जरा न च पावकः ॥	005c  
तथा नास्त्यशुभं किञ्चिन्न व्याधिस्तत्र न क्लमः ।	006a  
यद्यच्च गावो मनसा तस्मिन्वाञ्छन्ति वासव ॥	006c  
तत्सर्वं प्रापयन्ति स्म मम प्रत्यक्षदर्शनात् ।	007a  
कामगाः कामचारिण्यः कामात्कामांश्च भुञ्जते ॥	007c  
वाप्यः सरांसि सरितो विविधानि वनानि च ।	008a  
गृहाणि पर्वताश्चैव यावद्द्रव्यं च किञ्चन ॥	008c  
मनोज्ञं सर्वभूतेभ्यस्तद्वनं तत्र दृश्यते ।	009a  
ईदृशान्विद्धि ताँल्लोकान्नास्ति लोकस्तथाविधः ॥	009c  
तत्र सर्वसहाः क्षान्ता वत्सला गुरुवर्तिनः ।	010a  
अहङ्कारैर्विरहिता यान्ति शक्र नरोत्तमाः ॥	010c  
यः सर्वमांसानि न भक्षयीत पुमान्सदा भावितो धर्मयुक्तः ।	011a  
मातापित्रोरर्चिता सत्ययुक्तः शुश्रुषिता ब्राह्मणानामनिन्द्यः ॥	011c  
अक्रोधनो गोषु तथा द्विजेषु धर्मे रतो गुरुशुश्रूषकश्च ।	012a  
यावज्जीवं सत्यवृत्ते रतश्च दाने रतो यः क्षमी चापराधे ॥	012c  
मृदुर्दान्तो देवपरायणश्च सर्वातिथिश्चापि यथा दयावान् ।	013a  
ईदृग्गुणो मानवस्तं प्रयाति लोकं गवां शाश्वतं चाव्ययं च ॥	013c  
न पारदारी पश्यति लोकमेतं न वै गुरुघ्नो न मृषा सम्प्रलापी ।	014a  
सदापवादी ब्राह्मणेष्वात्तवैरो दोषैरन्यैर्यश्च युक्तो दुरात्मा ॥	014c  
न मित्रध्रुङ्नैकृतिकः कृतघ्नः शठोऽनृजुर्धर्मविद्वेषकश्च ।	015a  
न ब्रह्महा मनसाऽपि प्रपश्येद्गवां लोकं पुण्यकृतां निवासम् ॥	015c  
एतत्ते सर्वमाख्यातं नैपुण्येन सुरेश्वर ।	016a  
गोप्रदानरतानां तु फलं शृणु शतक्रतो ॥	016c  
दायाद्यलब्धैरर्थैर्यो गाः क्रीत्वा सम्प्रयच्छति ।	017a  
धर्मार्जितान्धनैः क्रीतान्स लोकानाप्नुतेऽक्षयान् ॥	017c  
यो वै द्यूते धनं जित्वा गाः क्रीत्वा सम्प्रयच्छति ।	018a  
स दिव्यमयुतं शक्र वर्षाणां फलमश्नुते ॥	018c  
दायाद्याद्याः स्म वै गावो न्यायपूर्वैरुपार्जिताः ।	019a  
प्रदद्यात्ताः प्रदातॄणां सम्भवन्त्यपि च ध्रुवाः ॥	019c  
प्रतिगृह्य तु यो दद्याद्गाः संशुद्धेन चेतसा ।	020a  
तस्यापीहाक्षयाँल्लोकान्ध्रुवान्विद्धि शचीपते ॥	020c  
जन्मप्रभृति सत्यं च यो ब्रूयान्नियतेन्द्रियः ।	021a  
गुरुद्विजसहः क्षान्तस्तस्य गोभिः समा गतिः ॥	021c  
न जातु ब्राह्मणो वाच्यो यदवाच्यं शचीपते ।	022a  
मनसा गोषु न द्रुह्येद्गोवृत्तिर्गोनुकम्पकः ॥	022c  
सत्ये धर्मे च निरतस्तस्य शक्र फलं शृणु ।	023a  
गोसहस्रेण समिता तस्य धेनुर्भवत्युत ॥	023c  
क्षत्रियस्य गुणैरेतैरन्वितस्य फलं शृणु ।	024a  
सप्तार्धशततुल्या गौर्भवतीति विनिश्चयः ॥	024c  
वैश्यस्यैते यदि गुणास्तस्य पञ्चशतं भवेत् ।	025a  
शूद्रस्यापि विनीतस्य चतुर्भागफलं स्मृतम् ॥	025c  
एतच्चैनं योऽनुतिष्ठेत युक्तः सत्ये रतो गुरुशुश्रूषया च ।	026a  
दक्षः क्षान्तो देवतार्थी प्रशान्तः शुचिर्बुद्धो धर्मशीलोऽनहंवाक् ॥	026c  
महत्फलं प्राप्यते सद्द्विजाय दत्त्वा दोग्ध्रीं विधिनाऽनेन धेनुम् ।	027a  
नित्यं दद्यादेकभक्तः सदा च सत्ये स्थितो गुरुशुश्रूषिता च ॥	027c  
वेदाध्यायी गोषु यो भक्तिमांश्च नित्यं दत्त्वा योऽभिनन्देत गाश्च ।	028a  
आजातितो यश्च गवां नमेत इदं फलं शक्र निबोध तस्य ॥	028c  
यत्स्यादिष्ट्वा राजमूये फलं तु यत्स्यादिष्ट्वा बहुना काञ्चनेन ।	029a  
एतत्तुल्यं फलमप्याहुरग्र्यं सर्वे सन्तस्त्वृषयो ये च सिद्धाः ॥	029c  
योऽग्रं भक्तं किञ्चिदप्राश्य दद्याद्गोभ्यो नित्यं गोव्रती सत्यवादी ।	030a  
शान्तोऽलुब्धो गोसहस्रस्य पुण्यं संवत्सरेणाप्नुयात्सत्यशीलः ॥	030c  
यदेकभक्तमश्नीयाद्दद्यादेकं गवां च यत् ।	031a  
दशवर्षाण्यनन्तानि गोव्रती गोनुकम्पकः ॥	031c  
एकेनैव च भक्तेन यः क्रीत्वा गां प्रयच्छति ।	032a  
यावन्ति तस्या रोमाणि सम्भवन्ति शतक्रतो ॥	032c  
तावच्छतानां स गवां फलमाप्नोति शाश्वतम् ।	033a  
ब्राह्मणस्य फलं हीदं क्षत्रियस्य तु वै शृणु ॥	033c  
पञ्चवार्षिकमेवं तु क्षत्रियस्य फलं स्मृतम् ।	034a  
ततोऽर्धेन तु वैश्यस्य शूद्रो वैश्यार्धतः स्मृतः ॥	034c  
यश्चात्मविक्रयं कृत्वा गाः क्रीत्वा सम्प्रयच्छति ।	035a  
यावत्सन्दर्शयेद्गां वै स तावत्फलमश्नुते ॥	035c  
रोम्णि रोम्णि महाभाग लोकाश्चास्याक्षयाः स्मृताः |	036a  
सङ्ग्रामेष्वर्जयित्वा तु यो वै गाः सम्प्रयच्छति ।	036c  
आत्मविक्रयतुल्यास्ताः शाश्वता विद्धि कौशिक ॥	036e  
अभावे यो गवां दद्यात्तिलधेनुं यतव्रतः ।	037a  
दुर्गात्स तारितो धेन्वा क्षीरनद्यां प्रमोदते ॥	037c  
न त्वेवासां दानमात्रं प्रशस्तं पात्रं कालो गोविशेषो विधिश्च ।	038a  
कालज्ञानं विप्रगवान्तरं हि दुःखं ज्ञातुं पावकादित्यभूतम् ॥	038c  
स्वाध्यायाढ्यं शुद्धयोनिं प्रशान्तं वैतानस्थं पापभीरुं बहुज्ञम् ।	039a  
गोषु क्षान्तं नातितीक्ष्णं शरण्यं वृत्तिग्लानं तादृशं पात्रमाहुः ||	039c  
वृत्तिग्लाने सीदति चातिमात्रं तुष्ट्यर्थं वा होम्यहेतोः प्रसूतेः ।	040a  
गुर्वर्थं वा बालसंवृद्धये वा धेनुं दद्याद्देशकाले विशिष्टे ॥	040c  
अन्तर्ज्ञाताः सक्रयज्ञानलब्धाः प्राणैः क्रीतास्तेजसा यौतकाश्च ।	041a  
कृच्छ्रोत्सृष्टाः पोषणाभ्यागताश्च द्वारैरेतैर्गोविशेषाः प्रशस्ताः ॥	041c  
बलान्विताः शीलवयोपपन्नाः सर्वाः प्रशंसन्ति सुगन्धवत्यः |	042a  
यथा हि गङ्गा सरितां वरिष्ठा तथाऽर्जुनीनां कपिला वरिष्ठा ॥	042c  
तिस्रो रात्रीस्त्वद्भिरुपोष्य भूमौ तृप्ता गावस्तर्पितेभ्यः प्रदेयाः ।	043a  
वत्सैः पुष्टैः क्षीरपैः सुप्रचारास्त्र्यहं दत्त्वा गोरसैर्वर्तितव्यम् ॥	043c  
दत्त्वा धेनुं सुव्रतां साधुदोहां कल्याणवत्सामपलायिनीं च ।	044a  
यावन्ति रोमाणि भवन्ति तस्यास्तावन्ति वर्षाणि भवन्त्यमुत्र ॥	044c  
तथाऽनड्वाहं ब्राह्मणाय प्रदाय धुर्यं युवानं बलिनं विनीतम् ।	045a  
हलस्य वोढारमनन्तवीर्यं प्राप्नोति लोकान्दशधेनुदस्य ॥	045c  
कान्ताराद्ब्राह्म्णान्गाश्च यः परित्राति कौशिक ।	046a  
क्षेमेण स विमुच्येत तस्य पुण्यफलं शृणु ॥	046c  
अश्वमेधक्रतोस्तुल्यं फलं भवति शाश्वतम् ।	047a  
मृत्युकाले सहस्राक्ष यां वृत्तिमनुकाङ्क्षते ॥	047c  
लोकान्बहुविधान्दिव्यान्यच्चास्य हृदि वर्तते ।	048a  
तत्सर्वं समवाप्नोति कर्मणैतेन मानवः ॥	048c  
गोभिश्च समनुज्ञातः सर्वत्र च महीयते ।	049a  
यस्त्वेतेनैव कल्पेन गां वनेष्वनुगच्छति ॥	049c  
तृणगोमयपर्णाशी निस्पृहो नियतः शुचिः ।	050a  
अकामं तेन वस्तव्यं मुदितेन शतक्रतो ॥	050c  
मम लोके वसति स लोके वा यत्र चेच्छति ॥ 	051ac  

इति श्रीमन्महाभारते अनुशासनपर्वणि दानधर्मपर्वणि अष्टाधिकशततमोऽध्यायः ॥ 108 ॥

7-108-4 शरीरस्य न्यासः समाधिकाले । मोक्षः मरणे ॥ 7-108-15 नैकृतिको वञ्चकः । शठः समर्थोऽपि दारिद्र्यभाषी ॥ 7-108-21 गुरूणां द्विजानां वापराधं सहते इति गुरुद्विजसहः ॥ 7-108-22 गोवृत्तिरसङ्ग्रहपरः ॥ 7-108-24 सप्तार्धशतं पञ्चाशदधिकसप्तशतम् ॥ 7-108-31 दशवर्षाणि च फलं वाजपेयस्य विन्दतीति ध. पाठः ॥ 7-108-32 यावन्ति तस्य प्रोक्तानि दिवसानि शतक्रतो इति ध. पाठः ॥ 7-108-35 सन्दर्शयेत्पश्येत् । यावद्ब्रह्माण्डे गोजातीयमस्ति तावत्तत्र वसेदित्यर्थः ॥ 7-108-37 अलाभे यो गवामिति ध. पाठः ॥ 7-108-41 अन्तर्जाताः सुक्रयज्ञानलब्धाः प्राणक्रीताः सोदकाः सोद्वहाश्चेति ध. पाठः ॥ 7-108-42 अर्जुनीनां गवाम् ॥ 7-108-45 कुलस्य कर्तारमनन्तवीर्यमिति ध. पाठः ॥
