अध्यायः 118
कृष्णेन युधिष्ठिरम्प्रति पालाशविधिप्रकारकथनम् ॥ 1 ॥ तथा तीर्थाटनासमर्थानां तत्प्रतिनिधितीर्थानुवर्णनम् ॥ 2 ॥ तथा भगवद्भक्तलक्षणकथनपूर्वकं तत्प्रशंसनम् ॥ 3 ॥ तथा स्वस्य सर्वोत्तमत्वकथनपूर्वकं स्वोक्तध्रमश्रवणस्य फलकथनम् ॥ 4 ॥ ततो युधिष्ठिराद्यामन्त्रपूर्वकं दारुकोपनीतरथारोहणेन द्वारकाम्प्रति गमनम् ॥ 5 ॥
	
युधिष्ठिर उवाच ।	001  
देशान्तरगते विप्रे संयुक्ते कालधर्मणा ।	001a  
शरीरनाशे सम्प्राप्ते कथं प्रेतत्वकल्पना ॥	001c  
भगवानुवाच ।	002  
श्रूयतामाहिताग्नेस्तु तथाभूतस्य संस्क्रिया ।	002a  
पालाशबृन्दैः प्रतिमा कर्तव्या कल्पचोदिता ॥	002c  
त्रीणि षष्टिशतान्याहुरस्थीन्यस्य युधिष्ठिर ।	003a  
तेषां विकल्पना कार्या यथाशास्त्रं विनिश्चितम् ॥	003c  
अशीत्यर्धं शिरसि च ग्रीवायां दश एव च ।	004a  
बाह्वोश्चापि शतं दद्यादङ्गुलीषु पुनर्दश ॥	004c  
उरसि त्रिंशतं दद्याज्जठरे वाऽपि विंशतिम् ।	005a  
वृषणे द्वादशार्धं तु शिश्ने चाष्टार्धमेव च ॥	005c  
दद्यात्तु शतमूर्वोस्तु षष्ट्यर्धं जानुजङ्घयोः ।	006a  
दश दद्याच्चरणयोरेषा प्रेतस्य निष्कृतिः ॥	006c  
युधिष्ठिर उवाच ।	007  
विशेषतीर्थं सर्वेषामशक्तानामनुग्रहात् ।	007a  
भक्तानां तारणार्तं तु वक्तुमर्हसि धर्मतः ॥	007c  
भगवानुवाच ।	008  
पावनं सर्वतीर्थानां सत्यं गायन्ति सामगाः ।	008a  
सत्यस्य वचनं तीर्थमहिंसा तीर्थमुच्यते ॥	008c  
तपस्तीर्थं दया तीर्थं शीलं तीर्थं युधिष्ठिर ।	009a  
अल्पसन्तोषकं तीर्थं नारी तीर्थं पतिव्रता ॥	009c  
सन्तुष्टो ब्राह्मणस्तीर्थं ज्ञानं वा तीर्थमुच्यते ।	010a  
मद्भक्तः सततं तीर्थं शङ्करस्य विशेषतः ॥	010c  
यतयस्तीर्थमित्येवं विद्वांसस्तीर्थमुच्यते ।	011a  
शरण्यपुरुषस्तीर्थमभयं तीर्थमुच्यते ॥	011c  
त्रैलोक्येऽस्मिन्निरुद्विग्नो न बिभेमि कुतश्चन ।	012a  
न दिवा यदि वा रात्रावुद्वेगः शूद्रलङ्घनात् ॥	012c  
न भयं देवदैत्येभ्यो रक्षोभ्यश्चैव मे नृप ।	013a  
शूद्रवक्त्राच्च्युतं ब्रह्म भयं तु मम सर्वदा ॥	013c  
तस्मात्सप्रणवं शूद्रो मन्नामापि न कीर्तयेत् ।	014a  
प्रणवं हि परं लोके ब्रह्म ब्रह्मविदो विदुः ॥	014c  
द्विजशुश्रूषणं धर्मः शूद्राणां भक्तितो मयि ।	015a  
तेन गच्छन्ति ते स्वर्गं चिन्तयन्तो हि मां सदा ॥	015c  
द्विजशुश्रूषया शूद्रः परं श्रेयोऽधिगच्छति ।	016a  
द्विजशुश्रूषणादन्यन्नास्ति शूद्रस्य निष्कृतिः ॥	016c  
रागो द्वेषश्च मोहश्च पारुष्यं चानृशंसता ।	017a  
शाठ्यं च दीर्घवैरित्वमतिमानमनार्जवम् ॥	017c  
अनृतं चापवादं च पैशुन्यमतिलोभता ।	018a  
हिंसा स्तेयो मृषावादो वञ्चना रोषलोभता ॥	018c  
अशौचं चाकृतज्ञत्वं डम्भता स्तम्भ एव च ।	019a	अबुद्धिता च नास्तिक्यं भयमालस्यमेव च ।019c  
निकृतिश्चाप्यविज्ञानं जातके शूद्रमाविशेत् ॥	019e  
द्विजशुश्रूषणं धर्मं शूद्राणां तु प्रयुक्तवान् ।	020a	सृष्ट्वा पितामहः शूद्रमभिभूतं तु तामसैः ।020c  
नश्यन्ति तामसा भावाः शूद्रस्य द्विजभक्तितः ॥	020e  
पत्रं पुष्पं फलं तोयं यो मे भक्त्या प्रयच्छति ।	021a  
तदहं भक्त्युपहृतं मूर्ध्ना गृह्णामि शूद्रतः ॥	021c  
अग्रजो वाऽपि यः कश्चित्सर्वपापसमन्वितः ।	022a  
यदि मां सततं ध्यायेत्सर्वपापैः प्रमुच्यते ॥	022c  
विद्याविनयसम्पन्ना ब्राह्मणा वेदपारगाः ।	023a  
मयि भक्तिं न कुर्वन्ति चण्डालसदृशा हि ते ॥	023c  
वृथा दानं वृथा तप्तं वृथा चेष्टं वृथा हुतम् ।	024a  
वृथाऽऽतिथ्यं च तत्तस्य यो न भक्तो मम द्विजः ॥	024c  
यत्कृतं च हुतं चापि यदिष्टं दत्तमेव च ।	025a  
अभक्तिमत्कृतं सर्वं राक्षसा एव भुञ्जते ॥	025c  
स्थावरे जङ्गमे वाऽपि सर्वभूतेषु पाण्डव ।	026a  
समत्वेन यदा कुर्यान्मद्भक्तो मित्रशत्रुषु ॥	026c  
आनृशंस्यमहिंसा च यथा सत्यं तथाऽऽर्जवम् ।	027a  
अद्रोहश्चैव भूतानां मद्गतानां व्रतं नृप ॥	027c  
नम इत्येव यो ब्रूयान्मद्भक्तं श्रुद्धयाऽन्वितः ।	028a  
तस्याक्षयाऽभवँल्लोकाः श्वपाकस्यापि पार्थिव ॥	028c  
किं पुनर्ये यजन्ते मां सदारं विधिपूर्वकम् ।	029a  
मद्भक्ता मद्गतप्राणाः कथयन्तश्च मां सदा ॥	029c  
बहुवर्षसहस्राणि तपस्तप्यति यो नरः ।	030a  
नासौ पदमवाप्नोति मद्भक्तैर्यदवाप्यते ॥	030c  
मामेव तस्माद्राजेन्द्र ध्यायन्नित्यमतन्द्रितः ।	031a  
अवाप्स्यति ततः सिद्धिं द्रक्ष्यत्येव परं पदम् ॥	031c  
अपार्थकं प्रभाषन्तः शूद्रा भागवता इति ।	032a  
न शूद्रा भगवद्भक्ता विप्रा भागवताः स्मृताः ॥	032c  
द्वादशाक्षरतत्वज्ञश्चतुर्व्यूहविभागवित् ।	033a  
अच्छिद्रपञ्चकालज्ञः स वै भागवतः स्मृतः ॥	033c  
ऋग्वेदेनैव होता च यजुषाऽध्वर्युरेव च ।	034a  
सामवेदेन चोद्गाता पुण्येनाभिष्टुवन्ति माम् ॥	034c  
अथर्वशिरसा चैव नित्यमाथर्वाणा द्विजाः ।	035a  
स्तुवन्ति सततं ये मां ते वै भागवताः स्मृताः ॥	035c  
वेदाधीनाः सदा यज्ञा यज्ञाधीनास्तु देवताः ।	036a  
देवता ब्राह्मणाधीनास्तस्माद्विप्रास्तु देवताः ॥	036c  
अनाश्रित्योच्छ्रयं नास्ति मुख्यमानश्रयमाश्रयेत् ।	037a  
रुद्रं समाश्रिता देवा रुद्रो ब्रह्माणमाश्रितः ॥	037c  
ब्रह्मा मामाश्रितो राजन्नाहं कञ्चिदुपाश्रितः ।	038a  
ममाश्रयो न कश्चित्तु सर्वेषामाश्रयो ह्यहम् ॥	038c  
एवमेतन्मया प्रोक्तं रहस्यमिदमुत्तमम् ।	039a  
धर्मप्रियस्य ते नित्यं राजन्नेवं समाचर ॥	039c  
इदं पवित्रमाख्यानं पुण्यं वेदेन सम्मितम् ।	040a  
यः पठेन्मामकं धर्ममहन्यहनि पाण्डव ॥	040c  
धर्मोति वर्धते तस्य बुद्धिश्चापि प्रसीदति ।	041a  
पापक्षयमुपेत्यैवं कल्याणं च विवर्धते ॥	041c  
एतत्पुण्यं पवित्रं च पामनाशनमुत्तमम् ।	042a  
श्रोतव्यं श्रद्धया युक्तैः श्रोत्रियैश्च विशेषतः ॥	042c  
श्रावयेद्यस्त्विदं भक्त्या प्रयतोथ शृणोति वा ।	043a  
स गच्छेन्मम सायुज्यं नात्र कार्या विचारणा ॥	043c  
यश्चेमं श्रावयेच्छ्राद्धे मद्भक्तो मत्परायणः ।	044a  
पितरस्तस्य तृप्यन्ति यावदाभूतसम्प्लवम् ॥	044c  
वैशम्पायन उवाच ।	045  
श्रुत्वा भागवतान्धर्मान्साक्षाद्विष्णोर्जगद्गुरोः ।	045a  
प्रहृष्टमनसो भूत्वा चिन्तयन्तोद्भुताः कथाः ॥	045c  
ऋषय पाण्डवाश्चैव प्रणेमुस्तं जनार्दनम् ।	046a  
पूजयामास गोविन्दं धर्मपुत्रः पुनः पुनः ॥	046c  
देवा ब्रह्मर्षयः सिद्धा गन्धर्वाप्सरसस्तथा ।	047a  
ऋषयस्च महात्मानो गुह्यका भुजगास्तथा ॥	047c  
वालखिल्या महात्मानो योगिनस्तत्वदर्शिनः ।	048a  
तथा भागवताश्चापि पञ्चकालमुपासकाः ॥	048c  
कौतूहलसमायुक्ता भगवद्भक्तिमागताः ।	049a  
श्रुत्वा तु परमं पुण्यं वैष्णवं धर्मशासनम् ॥	049c  
विमुक्तपापाः पूतास्ते संवृत्तास्तत्क्षणेन् तु ।	050a  
प्रणम्य शिरसा विष्णु प्रतिनन्द्य च ताः कथाः ॥	050c  
द्रष्टारो द्वारकायां वै वयं सर्वे जगद्गुरुम् ।	051a  
इति प्रहृष्टमनसो ययुर्देवगणैः सह ।	051c  
सर्वे ऋषिगणा राजन्ययुः स्वंस्वं निवेशनम् ॥	051e  
गतेषु तेषु सर्वेषु केशवः केशिहा हरिः ।	052a  
सस्मार दारुकं राजन्स च सात्यकिना सह ।	052c  
समीपस्थोऽभवत्सूतो याहि देवेति चाब्रवीत् ॥	052e  
अञ्जलिं मूर्ध्नि सन्धाय नेत्रैरश्रुपरिप्लुतैः ।	053a	ततो विषण्णवदनाः पाण्डवाः पुरुषोत्तमम् ।053c  
पिबन्तः सततं कृष्णं नोचुरार्ततरास्तदा ॥	053e  
कृष्णोपि भगवान्देवः पृथामामन्त्र्य चार्तवत् ।	054a  
धृतराष्ट्रं च गान्धारीं विगदुरं द्रौपदीं तथा ॥	054c  
सुभद्रामात्मजयुतामुत्तरां स्पृश्य पाणिना ।	055a	कृष्णद्वैपायनं व्यासमृषीनन्यांस्च मन्त्रिणः ।055c  
निर्गत्य वेश्मनस्तस्मादारुरोह तदा रथम् ॥	055e  
वाजिभिः शैव्यसुग्रीवमेघपुष्पबलाहकैः ।	056a  
युक्तं तु ध्वजभूतेन पतगेन्द्रेण धीमता ॥	056c  
अपास्य चाशु यन्तारं दारुकं सूतसत्तमम् ।	057a	अन्वारुरोह चाप्येनं प्रेम्णा राजा युधिष्ठिरः ।057c  
अभीशून्प्रतिजग्राह स्वयं कुरुपतिस्तदा ॥	057e  
उपारुह्यार्जुनश्चापि चामरव्यजनं शुभम् ।	058a  
रुक्मदण्डं बृहन्मूर्ध्नि दुधावाभिप्रदक्षिणम् ॥	058c  
तथैव भीमसेनोपि रथमारुह्य वीर्यवान् ।	059a  
छत्रं शतशलाकं च दिव्यमाल्योपशोभितम् ॥	059c  
वैडूर्यमणिदण्डं च चामीकरविभूषितम् ।	060a  
दधार तरसा भीमश्छत्रं तच्छार्ङ्गधन्वनः ॥	060c  
उपारुह्य रथं शीघ्रं चामरव्यजने सिते ।	061a  
नकुलः सहदेवश्च धूयमानौ जनार्दनम् ॥	061c  
भीमसेनोऽर्जुनश्चैव यमावप्यरिसूदनौ ।	062a  
पृष्ठतोऽनुययुः कृष्णं माशब्द इति हर्षिताः ॥	062c  
त्रियोजने व्यतीते तु परिष्वज्य च पाण्डवान् ।	063a  
विसृज्य कृष्णस्तान्सर्वान्प्रणतान्द्वारका ययौ ॥	063c  
तथा प्रणम्य गोविन्दं तदाप्रभृति पाण्डवाः ।	064a  
कपिलाद्यानि दानानि ददुर्धर्मपरायणाः ॥	064c  
मधुसूदनवाक्यानि स्मृत्वास्मृत्वा पुनःपुनः ।	065a  
मनसा पूजयामासुर्हदयस्थानि पाण्डवाः ॥	065c  
युधिष्ठिरस्तु धर्मात्मा हृदि कृत्वा जनार्दनम् ।	066a  
तद्भक्तस्तन्मना युक्तस्तद्याजी तत्परोऽभवत् ॥	066c  
एवमुक्तं पुरावृत्तं वैष्णवं धर्मशासनम् ।	067a  
मया ते कथितं राजन्पिवित्रं पापनाशनम् ॥	067c  
तच्छृणुष्व महाराज विष्णुप्रोक्तं कुरूद्वह ।	068a  
तेन गच्छसि नान्येन तद्विष्णोः परमं पदम् ॥ ॥	068c  

इति श्रीमन्महाभारते शतसाहस्र्यां संहितायां वैयासिक्यां आश्वमेधिकपर्वणि वैष्णवधर्मपर्वणि अष्टादशाधिकशततमोऽध्यायः ॥ 118 ॥
 ॥ इत्याश्वमेधिकपर्व समाप्तम् ॥ 
