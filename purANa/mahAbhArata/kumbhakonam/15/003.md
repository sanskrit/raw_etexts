अध्यायः 003

भीमसेनपरुषभाषणश्रवणान्निर्वेदमुपगतवता धृतराष्ट्रेण सहगान्धार्या वनगमनाध्यवसायः ॥ 1 ॥ तथा सकलपौरानयनेन तेषु स्वाध्यवसायनिवेदनम् ॥ 2 ॥

वैशम्पायन उवाच ।	001  
युधिष्ठिरस्य नृपतेर्दुर्योधनपितुस्तदा ।	001a  
नान्तरं ददृशू राज्ये पुरुषाः प्रणयं प्रति ॥	001c  
यदा तु कौरवो राजा पुत्रं सस्मार बालिशम् ।	002a  
तदा भीमं हृदा राजन्नपध्याति स पार्थिवः ॥	002c  
कौरवश्चैव भीमश्च हृदाऽन्योन्यमवर्तताम् ।	003a  
ध्यायन्तौ श्लक्ष्णया वाचा त्वन्योन्यमभितिष्ठताम् ||	003c  
अप्रकाशं व्यलीकानि चकारास्य वृकोदरः ।	004a  
आज्ञां प्रत्यहरच्चापि कृतकैः पुरुषैः सदा ॥	004c  
स्मरन्दुर्मन्त्रितं तस्य वृत्तान्यप्यस्य कानिचित् ।	005a  
\'असकृच्चाप्युवाचेदं हतास्ते मन्दचेतसः ॥\'	005c  
अथ भीमः सुहृन्मध्ये बाहुशब्दं तथाऽकरोत् ।	006a  
संश्रवे धृतराष्ट्रस्य गान्धार्याश्चाप्यमर्षणः ॥	006c  
स्मृत्वा दुर्योधनं शत्रुं कर्णदुःशासनावपि ।	007a  
प्रोवाचेदं सुसंरब्धो भीमः सपरुषं वचः ॥	007c  
अन्धस्य नृपतेः पुत्रा मया परिघबाहुना ।	008a  
नीता लोकममुं सर्वे नानाशस्त्रास्त्रयोधिनः ॥	008c  
इमौ तौ परिघप्रख्यौ भुजौ मम दुरासदौ ।	009a  
ययोरन्तरमासाद्य धार्तराष्ट्राः क्षयं गताः ॥	009c  
ताविमौ चन्दनेनाक्तौ वन्दनीयौ च मे भुजौ ।	010a  
याभ्यां दुर्योधनो नीतः क्षयं ससुतबान्धवः ॥	010c  
एताश्चान्याश्च विविधाः शल्यभूता नराधिपः ।	011a  
वृकोदरस्य ता वाचः श्रुत्वा निर्वेदमागमत् ॥	011c  
सा च बुद्धिमती देवी कालपर्यायवेदिनी ।	012a  
गान्धारी सर्वधर्मज्ञा तान्यलीकानि शुश्रुवे ।	012c  
\'कुन्तीं वर्यां तु संवीक्ष्य शापे नास्याकरोन्मतिम्\'॥	012e  
ततः पञ्चदशे वर्षे समतीते नराधिपः ।	013a  
राजा निर्वेदमापेदे भीमवाग्बाणपीडितः ॥	013c  
\'सुखासक्तं कृच्छ्रपरं ज्ञात्वा चैव युधिष्ठिरम् ।	014a  
तपोयोगात्तपस्तप्तुं मनश्चक्रे महामतिः ॥\'	014c  
नान्वबुध्यत तद्राजा कुन्तीपुत्रो युधिष्ठिरः ।	015a  
श्वेताश्वो वाऽथ कुन्ती वा द्रौपदी वा यशस्विनी ॥	015c  
माद्रीपुत्रौ च भीमस्य मतं तावन्ववर्तताम् ।	016a  
राज्ञस्तु चित्तं रक्षन्तौ नोचतुः स्वयमप्रियम् ॥	016c  
ततः समानयामास धृतराष्ट्रः सुहृज्जनम् ।	017a  
बाष्पसन्दिग्धमत्यर्थमिदमाह च तान्भृशम् ॥	017c  
विदितं भवतामेतद्यथा वृत्तः कुरुक्षयः ।	018a  
ममापराधात्तत्सर्वमिति ज्ञेयं तु कौरवाः ॥	018c  
योऽहं दुष्टमतिं मन्दो ज्ञातीनां भयवर्धनम् ।	019a  
दुर्योधनं कौरवाणामाधिपत्येऽभ्यषेचयम् ।	019c  
यच्चाहं वासुदेवस्य नाश्रौषं वाक्यमर्थवत् ॥	019e  
वध्यतां साध्वयं पापः सामात्य इति दुर्मतिः ।	020a  
पुत्रस्नेहाभिभूतस्तु हितमुक्तो मनीषिभिः ॥	020c  
विदुरेणाथ भीष्मेण द्रोणेन च कृपेण च ।	021a  
पदेपदे भगवता व्यासेन च महात्मना ।	021c  
सञ्जयेनाथ गान्धार्या तदिदं तप्यते मया ॥	021e  
यच्चाहं पाण्डुपुत्रेषु गुणवत्सु महात्मसु ।	022a  
न न्यस्तवाञ्श्रियं दीप्तां पितृपैतामहीमिमाम् ॥	022c  
विनाशं पश्यमानो हि सर्वराज्ञां गदाग्रजः ।	023a  
एतच्छ्रेयस्तु परमममन्यत जनार्दनः ॥	023c  
सोहमेतान्यलीकानि दुर्वृत्तान्यात्मनस्तदा ।	024a  
हृदये शल्यभूतानि धारयामि सहस्रशः ॥	024c  
विशेषतस्तु दह्यामि वर्षे पञ्चदशेऽद्य वै ।	025a  
अस्य पापस्य शुद्ध्यर्थं नियतोऽस्मि सुदुर्मतिः ॥	025c  
चतुर्थे नियते काले कदाचिदपि चाष्टमे ।	026a  
तृष्णाविनयनं भुञ्जे गान्धारी वेद तन्मम ॥	026c  
करोत्याहारमिति मां सर्वः परिजनः सदा ।	027a  
युधिष्ठिरभयादेति भृशं तप्यति पाण्डवः ॥	027c  
भूमौ शये जप्यपरो दर्भेष्वजिनसंवृतः।	028a  
नियमव्यपदेशेन गान्धारी च यशस्विनी ॥	028c  
अहं पुत्रशतं वीरं सङ्ग्रामेष्वपलायिनम् ।	029a  
नानुतप्ये हतं तत्र क्षत्रधर्मं हि तं विदुः ॥	029c  
इत्युक्त्वा धर्मराजानमभ्यभाषत कौरवः ।	030a  
भद्रं ते यादवीमातर्वचश्चेदं निबोध मे ॥	030c  
सुखमध्युषितः पुत्र त्वया सुपरिपालितः ।	031a  
मया दानानि दत्तानि श्राद्धानि च पुनःपुनः ॥	031c  
प्रकृष्टं च मया पुत्र पुण्यं चीर्णं यथाबलम् ।	032a  
गान्धारी हतपुत्रेयं धैर्येणोदीक्षते च माम् ॥	032c  
द्रौपद्या ह्यपकर्तारस्तव चैश्वर्यहारिणः ।	033a  
समतीता नृशंसास्ते स्वधर्मेण हता युधि ॥	033c  
न तेषु प्रतिकर्तव्यं पश्यामि कुरुनन्दन ।	034a  
सर्वे शस्त्रजिताँल्लोकान्गतास्तेऽभिमुखं हताः ॥	034c  
आत्मनस्तु हितं पुण्यं प्रतिकर्तव्यमद्य ते ।	035a  
गान्धार्याश्चैव राजेन्द्र तदनुज्ञातुमर्हसि ॥	035c  
त्वं तु शस्त्रभृतां श्रेष्ठः सततं धर्मवत्सलः ।	036a  
राजा गुरुः प्राणभृतां तस्मादेतद्ब्रवीम्यहम् ॥	036c  
अनुज्ञातस्त्वया वीर संश्रयेयं वनान्यहम् ।	037a  
चीरवल्कलभृद्राजन्गान्धार्या सहितोऽनया ॥	037c  
तवाशिषः प्रयुञ्जानो भविष्यामि वनेचरः ।	038a  
उचितं नः कुले तात सर्वेषां भरतर्षभ ।	038c  
पुत्रेष्वैश्वर्यमाधाय वयसोऽन्ते वनं नृप ॥	038e  
तत्राहं वायुभक्षो वा निराहारोऽपि वा वसन् ।	039a  
पत्न्या सहानया वीर चरिष्यामि तपः परम् ॥	039c  
त्वं चापि फलभाक्तात तपसः पार्थिवो ह्यसि ।	040a  
फलभाजो हि राजानः कल्याणस्येतरस्य वा ॥ ॥	040c  

इति श्रीमन्महाभारते आश्रमवासिकपर्वणि आश्रमवासपर्वणि तृतीयोऽध्यायः ॥ 3 ॥

15-3-3 तथैव भीमसेनोऽपि धृतराष्ट्रं जनाधिपम् । नामर्षयत राजेन्द्र सदैव दुष्टवद्धृदेति झ.पाठः ॥ 15-3-24 सोऽहमेतान्यतीतानीति क.पाठः ॥ 15-3-26 तृष्णाविनयनं तृषामात्रापहं मण्डादि न तु क्षुद्व्याधिहरम् ॥ 
