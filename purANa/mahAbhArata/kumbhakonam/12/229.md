अध्यायः 229

भीष्मेण युधिष्ठिरम् प्रति ज्ञानस्य श्रेयःसाधनत्वज्ञानोपायादिप्रतिपादकेन्द्रप्रह्लादसंवादानुवादः ॥ 1 ॥
युधिष्ठिर उवाच 	001  
यदिदं कर्म लोकेऽस्मिञ्शुभं वा यदि वाऽशुभम् ।	001a  
पुरुषं योजयत्येव फलयोगेन भारत ॥	001c  
कर्ता स्वित्तस्य पुरुष उताहो नेति संशयः ।	002a  
एतदिच्छामि तत्त्वेन त्वत्तः श्रोतुं पितामह ॥	002c  
भीष्म उवाच 	003  
अत्राप्युदाहरन्तीममितिहासं पुरातनम् ।	003a  
प्रह्लादस्य च संवादमिन्द्रस्य च युधिष्ठिर ॥	003c  
असक्तं धूतपाप्मानं कुले जातं बहुश्रुतम् ।	004a  
अस्तब्धमनहङ्कारं सत्वस्थं संयतेन्द्रियम् ॥	004c  
तुल्यनिन्दास्तुतिं दान्तं शून्यागारसमाकृतिम् ।	005a  
चराचराणां भूतानां विदितप्रभवाप्ययम् ॥	005c  
अक्रुध्यन्तमहृष्यन्तमप्रियेषु प्रियेषु च ।	006a  
काञ्चने वाऽथ लोष्ठे वा उभयोः समदर्शनम् ॥	006c  
आत्मनि श्रेयसि ज्ञाने धीरं निश्चितनिश्चयम् |	007a  
परावरज्ञं भूतानां सर्वज्ञं सर्वदर्शनम् ॥	007c  
\'अव्यक्तात्मनि गोविन्दे वासुदेवे महात्मनि ।	008a  
हृदयेन समाविष्टं सर्वभावप्रियङ्करम् ॥	008c  
भक्तं भागवतं नित्यं नारायणपरायणम् ।	009a  
ध्यायन्तं परमात्मानं हिरण्यकशिपोः सुतम् ॥\'	009c  
शक्रः प्रह्लादमासीनमेकान्ते संयतेन्द्रियम् ।	010a  
बुभुत्समानस्तत्प्रज्ञामभिगम्येदमब्रवीत् ॥	010c  
यैः कैश्चित्सम्मतो लोके गुणैः स्यात्पुरुषो नृषु ।	011a  
भवत्यनपगान्सर्वांस्तान्गुणाँल्लक्षयामहे ॥	011c  
अथ ते लक्ष्यते बुद्धिः समा बालजनैरिह ।	012a  
आत्मानं मन्यमानः सञ्श्रेयः किमिह मन्यसे ॥	012c  
बद्धः पाशैश्च्युतः स्थानाद्द्विषतां वशमागतः ।	013a  
श्रिया विहीनः प्रह्लाद शोचितव्ये न शोचसि ॥	013c  
प्रज्ञालाभेन दैतेय उताहो धृतिमत्तथा ।	014a  
प्रह्लाद स्वस्थरूपोऽसि पश्यन्व्यसनमात्मनः ॥	014c  
भीष्म उवाच 	015  
इति सञ्चोदितस्तेन धीरो निश्चितनिश्चयः ।	015a  
उवाच श्लक्ष्णया वाचा स्वां प्रज्ञामनुवर्णयन् ॥	015c  
प्रह्लाद उवाच 	016  
प्रवृत्तिं च निवृत्तिं च भूतानां यो न बुध्यते ।	016a  
तस्य स्तम्भो भवेद्बाल्यान्नास्ति स्तम्भोऽनुपश्यतः ॥	016c  
\'गहनं सर्वभूतानां ध्येयं नित्यं सनातनम् ।	017a  
अनिग्रहमनौपम्यं सर्वाकारं परात्परम् ॥	017c  
सर्वावरणसम्भूतं तस्मादेतत्प्रवर्तते ।	018a  
तन्मया अपि सम्पश्य नानालक्षणलक्षिताः ॥	018c  
स वै पाति जगत्स्रष्टा विष्णुरित्यभिशब्दितः ।	019a  
पुनर्दर्शति सम्प्राप्ते ------ सुरेश्चरः ॥\'	019c  
स्वभावात्सम्प्रवर्तन्ते निवर्तन्ते तथैव च ।	020a  
सर्वे भावास्तथा भावाः पुरुषार्थो न विद्यते ॥	020c  
पुरुषार्थस्य चाभावे नास्ति कश्चित्स्वकारकः ।	021a  
स्वयं च कुर्वतस्तस्य जातु मानो भवेदिह ॥	021c  
यस्तु कर्तारमात्मानं मन्यते साध्वसाधु वा ।	022a  
तस्य दोषवती प्रज्ञा अतत्त्वज्ञेति मे मतिः ॥	022c  
यदि स्यात्पुरुषः कर्ता शक्रात्मश्रेयसे ध्रुवम् ।	023a  
आरम्भास्तस्य सिद्ध्येयुर्न तु जातु पराभवेत् ॥	023c  
अनिष्टस्य हि निर्वृत्तिरनिवृत्तिः प्रियस्य च ।	024a  
लक्ष्यते यतमानानां पुरुषार्थस्ततः कुतः ॥	024c  
अनिष्टस्याभिनिर्वृत्तिमिष्टसंवृतिमेव च ।	025a  
अप्रयत्नेन पश्यामः केषां चित्तत्स्वभावतः ॥	025c  
प्रतिरूपतराः केचिद्दृश्यन्ते बुद्धिमत्तराः ।	026a  
विरूपेभ्योऽल्पबुद्धिभ्यो लिप्समाना धनागमम् ॥	026c  
स्वभावप्रेरिताः सर्वे निविशन्ते गुणा यदा ।	027a  
शुभाशुभास्तदा तत्र तस्य किं मानकारणम् ॥	027c  
स्वभावादेव तत्सर्वमिति मे निश्चिता मतिः ।	028a  
आत्मप्रतिष्ठा प्रज्ञा वा मम नास्ति ततोऽन्यथा ॥	028c  
कर्मजं त्विह मन्यन्ते फलयोगं शुभाशुभम् ।	029a  
कर्मणां विषयं कृत्स्नमहं वक्ष्यामि तच्छृणु ॥	029c  
यथा वेदयते कश्चिदोदनं पायसं ह्यदन् ।	030a  
एवं सर्वाणि कर्माणि स्वभावस्यैव लक्षणम् ॥	030c  
विकारानेव यो वेद न वेद प्रकृतिं पराम् ।	031a  
तस्य स्तम्भोऽभवेद्बाल्यान्नास्ति स्तम्भोऽनुपश्यतः ॥	031c  
स्वभावभाविनो भावान्सर्वानेवेह निश्चये ।	032a  
बुद्ध्यमानस्य दर्पो वा मानो वा किं करिष्यति ॥	032c  
वेद धर्मविधिं कृत्स्नं भूतानां चाप्यनित्यताम् ।	033a  
तस्माच्छक्र न शोचामि सर्वं ह्येवेदमन्तवत् ॥	033c  
निर्ममो निरहङ्कारो निरीहो मुक्तबन्धनः ।	034a  
स्वस्थो व्यपेतः पश्यामि भूतानां प्रभवाप्ययौ ॥	034c  
कृतप्रज्ञस्य दान्तस्य वितृष्णाय निराशिषः ।	035a  
नायासो विद्यते शक्र पश्यतो योगवित्तया ॥	035c  
प्रकृतौ च विकारे च न मे प्रीतिर्न च द्विषे ।	036a  
द्वेष्टारं च न पश्यामि यो ममाद्य विरुध्यति ॥	036c  
नोर्ध्वं नावाङ्नतिर्यक्च न क्वचिच्छक्र कामये ।	037a  
न हि ज्ञेये न विज्ञाने नाज्ञाने विद्यतेऽन्तरम् ॥	037c  
शक्र उवाच 	038  
येनैषा लभ्यते प्रज्ञा येन शान्तिरवाप्यते ।	038a  
प्रब्रूहि तमुपायं मे सम्यक्प्रह्लाद पृच्छते ॥	038c  
प्रह्लाद उवाच 	039  
आर्जवेनाप्रमादेन प्रसादेनात्मवत्तया ।	039a  
गुरुशुश्रूषया शक्र पुरुषो लभते महत् ॥	039c  
स्वभावाल्लभते प्रज्ञां शान्तिमेति स्वभावतः ।	040a  
स्वभावादेव तत्सर्वं यत्किञ्चिदनुपश्यति ॥	040c  
\'नैवान्तरं विजानाति श्रुत्वा गुरुमुखात्ततः ।	041a  
वाक्यं वाक्यार्थविज्ञानमालोक्य मनसा यतिः ॥	041c  
विवेकप्रत्ययापन्नमात्मानमनुपश्यति ।	042a  
विरज्यति ततो भीत्या परमेश्वरमृच्छति ॥	042c  
त्रातारं सर्वदुःखानां तत्सुखान्वेषणं ततः ।	043a  
करोति सद्भिः संसर्गमलं सन्तः सुखाय वै ॥	043c  
सतां सकाशादाज्ञाय मार्गं लक्षणवत्तया ।	044a  
सर्वसङ्गविनिर्मुक्तः परमात्मानमृच्छति ॥	044c  
विषयेच्छाकृतो धर्मं सरजस्को भयावहः ।	045a  
धर्महानिमवाप्नोति क्रमात्तेन नरः पुनः ॥	045c  
भक्तिहीनो भवत्येव परमात्मनि चाच्युत ।	046a  
वाचके वाऽपि च स्थानं न हन्त्येव विमोचितः ॥	046c  
सार्क्ष्ये चास्य रतिर्नित्यं संसारे च रतिर्भवेत् ।	047a  
तस्य नित्यमविज्ञानादात्मा चैव न सिद्ध्यति ॥	047c  
उन्मत्तवृत्तिर्भवति क्रमादेवं प्रवर्तते ।	048a  
आशौचं वर्धते नित्यं न शाम्यति कथञ्चन ॥	048c  
विषये चान्वितस्यास्य मोक्षवाञ्छा न जायते ।	049a  
हेत्वाभासेषु संलीनः स्तौति वैषयिकान्गुणान् ॥	049c  
न शास्त्राणि शृणोत्येव मानदर्पसमन्वितः ।	050a  
स्वतःसिद्धं न भोगस्तं स्वतःसिद्धं न वेत्ति च ।	050c  
चिद्रूपधारणं चैव परसृष्टिमथाव्ययम् ॥	050e  
नानायोनिगतस्तेन भ्राम्यमाणः स्वकर्मभिः ।	051a  
तीर्णपारं न जानाति महामोहसमन्वितः ।	051c  
आचार्यसंश्रयाद्विद्याद्विनयं समुपागतः ॥	051e  
अनुकूलेषु धर्मेषु चिनोत्येनं ततस्ततः ।	052a  
आचार्य इति च ख्यातस्तेनासौ बलवृत्रहन् ॥	052c  
नियतेनैव सद्भावस्तेन जन्मान्तरादिषु ।	053a  
कर्मसञ्चयतूलौघः क्षिप्यते ज्ञानवायुना ॥	053c  
एवं युक्तसमाचारः संसारविनिवर्तकः ।	054a  
अनुकूलवृत्तिं सततं छिनत्त्येव भृगुर्यथा ॥	054c  
येन चायं समापन्नं वैतृष्ण्यं नाधिगच्छति ।	055a  
अभ्यन्तरः स्मृतः शक्र तत्साम्यं परिवर्जयेत् ॥	055c  
प्रथमं तत्कृतेनैव कर्मणा परिमृच्छति ।	056a  
द्वितीयं स्वप्नयोगं च कर्मणा परिगच्छति ॥	056c  
एतैरक्षैः समापन्नः प्रत्यक्षोऽसौ समास्थितः ।	057a  
सुषुप्त्याख्यस्तुरीयोसौ न च ह्यावरणान्वितः ॥	057c  
लोकवृत्त्या तमीशानं यजञ्जुह्वन्यमी भवेत् ।	058a  
आत्मन्यायासयोगेन निष्क्रियं स परात्परम् ॥	058c  
आयामे तां विजानाति मायैषा परमात्मनः ।	059a  
प्रातिभासिकसामान्याद्बुद्धेर्या संविदात्मिका ॥	059c  
स्फुलिङ्गसत्त्वसदृशादग्निभावो यथा भवेत् ।	060a  
शिशूनामेवमज्ञानामात्मभावोऽन्यथा स्मृतः ॥	060c  
साध्येऽप्यवस्तुभूताख्ये मित्रामित्रादयः कुतः ।	061a  
तदभावे तु शोकाद्या न वर्तन्ते सुरेश्वर ॥	061c  
एवं बुध्यस्व भगवन्समबुद्धिं समन्वियात् ।	062a  
उपायमेतदाख्यातं मा वक्रं गच्छ देवप ॥	062c  
ज्ञानेन पश्यते कर्म ज्ञानिनां न प्रवर्तकम् ।	063a  
यावदारब्धमस्येह तावन्नैवोपशाम्यति ॥	063c  
तदन्ते तं प्रयात्येव न विद्वानिति मे मतिः ।	064a  
यदस्य वाचकं वक्ष्ये संस्मरे तद्भवेत्तदा ॥	064c  
तेनतेन च भावेन अपायं तत्र पश्यति ।	065a  
स्थानभेदेषु वागेषा तालुसंस्था यथा तथा ॥	065c  
तद्वद्बुद्धिगता ह्यर्था बुद्धिमात्मगतः सदा ॥	066ac  
समस्तसङ्कल्पविशेषमुक्तं परं पराणां परमं महात्मा ।	067a  
त्रय्यन्तविद्भिः परिगीयतेऽसौ विष्णुर्विभुर्वास्ति गुणो न नित्यम् ॥	067c  
वर्णेषु लोकेषु विशेषणेषु स वासुदेवो वसनान्महात्मा ।	068a  
गुणानुरूपं स च कर्मरूपं ददाति सर्वस्य समस्तरूपम् ।	068c  
न सन्दृशे तिष्ठति रुपमस्य न चक्षुषा पश्यति कश्चिदेनम् ॥	069e  
भक्त्या च धृत्या च समाहितात्मा ज्ञानस्वरूपं परिपश्यतीह ॥	069ac  
वदन्ति तन्मे भगवान्ददौ स स एव शेषं मघवान्महात्मा ।	070a  
एवं ममोपायमवैहि शक्र तस्माल्लोको नास्ति मह्यं सदैव ॥\'	070c  
भीष्म उवाच 	071  
इत्युक्तो दैत्यपतिना शक्रो विस्मयमागमत् ।	071a  
प्रीतिमांश्च तदा राजंस्तद्वाक्यं प्रत्यपूजयत् ॥	071c  
स तदाभ्यर्च्य दैत्येन्द्रं त्रैलोक्यपतिरीश्वरः ।	072a  
असुरेन्द्रमुपामन्त्र्य जगाम स्वं निवेशनम् ॥ 	072c  

इति श्रीमन्महाभारते शान्तिपर्वणि मोक्षधर्मपर्वणि एकोनत्रिंशदधिकद्विशततमोऽध्यायः ॥ 229 ॥

12-229-2 श्रोतुं त्वत्तो वदस्व मे इति ट. थ. पाठः ॥ 12-229-4 असक्तं फलेच्छारहितम् । संयमे रतम् इति ट. थ. पाठः । समये रतम् इति झ. पाठः ॥ 12-229-5 शून्यागारनिवासिनम् इति झ. पाठः ॥ 12-229-7 आत्मनि प्रतीचि । श्रेयस्यानन्दरूपे । ज्ञाने चिन्मात्रे । धीरं कुतर्कानभिभूतम् । सर्वज्ञं समदर्शनमिति झ. पाठः ॥ 12-229-11 भवति त्वयि । अनपगान् स्थिरान् ॥ 12-229-12 बालजनैः समारागद्वेषादिराहित्यात् । मन्यमानो जानन्नात्मज्ञानार्थं किं श्रेयः प्रशस्ततरं साधनम् ॥ 12-229-15 तदुक्तमनुवर्णयन् इति ध. पाठः ॥ 12-229-21 नास्ति काचित्स्वका रतिः इति थ. पाठः ॥ 12-229-25 अनिष्टस्याप्यनिर्वृत्तिमिष्टनिर्वृत्तिमेव च इति ट. थ. पाठः ॥ 12-229-30 कश्चिदोदनं वायसो ह्यदन्निति झ. पाठः ॥ 12-229-32 बुध्यमानस्य वै दर्पं मनो वा इति ध. पाठः ॥ 12-229-35 पश्यतो लोकविद्यया इति ध. पाठः । लोकमव्ययम् इति झ. पाठः ॥ 12-229-36 यो मामद्य ममायते इति झ. पाठः ॥ 12-229-37 न ज्ञाने कर्म विद्यते इति झ. पाठः ॥ 12-229-38 प्रज्ञा ज्ञानम् । शान्तिस्तत्फलम् ॥ 12-229-39 महत् मोक्षम् ॥
