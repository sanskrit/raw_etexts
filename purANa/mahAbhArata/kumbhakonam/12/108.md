अध्यायः 108

भीष्मेण युधिष्ठिरम् प्रति मातृपितृगुरुमहिमानुवर्णनम् ॥ 1 ॥
युधिष्ठिर उवाच	001  
महानयं धर्मपथो बहुशाखश्च भारत ।	001a  
किंस्विदेवेह धर्माणामनुष्ठेयतमं मतम् ॥	001c  
किं कार्यं सर्वभूतानां गरीयो भवतो मतम् ।	002a  
यथाऽहं परमं धर्ममिह च प्रेत्य चाप्नुयाम् ॥	002c  
भीष्म उवाच 	003  
मातापित्रोर्गुरूणां च पूजा बहुमता मम ।	003a  
अत्र वर्तन्नरो लोकान्यशश्च महदश्नुते ॥	003c  
यदेते ह्यनुजानीयुः कर्म तात सुपूजिताः ।	004a  
धर्मं धर्मविरुद्धं वा तत्कर्तव्यं युधिष्ठिर ॥	004c  
न तैरभ्यननुज्ञातो धर्ममन्यं समाचरेत् ।	005a  
यं मे तेऽभ्यनुजानीयुः स धर्म इति निश्चयः ॥	005c  
एत एव त्रयो लोका एत एवाश्रमास्त्रयः ।	006a  
एत एव त्रयो वेदा एत एव त्रयोऽग्नयः ॥	006c  
पिता वै गार्हपत्योऽग्निर्माताऽग्निर्दक्षणः स्मृतः ।	007a  
गुरुराहवनीयस्तु साऽग्नित्रेता गरीयसी ॥	007c  
त्रिष्वप्रमाद्यन्नेतेषु त्रीँँल्लोकानपि जेष्यसि ।	008a  
पितृवृत्त्या त्विमं लोकं मातृवृत्त्या तथा परम् ॥	008c  
ब्रह्मलोकं गुरोर्वृत्त्या नियमेन तरिष्यसि ।	009a  
सम्यगेतेषु वर्तस्व त्रिषु लोकेषु भारत ॥	009c  
यशः प्राप्स्यसि भद्रं ते धर्मं च सुमहाफलम् ।	010a  
नैतानतिशयीथास्त्वं नात्यश्नीथा न दूषयेः ॥	010c  
नित्यं परिचरेश्चैव तद्वै सुकृतमुत्तमम् ।	011a  
कीर्तिं पुण्यं यशो लोकान्प्राप्स्यसे त्वं जनाधिप ॥	011c  
सर्वे तस्यादृता लोका यस्यैते त्रय आदृताः ।	012a  
अनादृतास्तु यस्यैते सर्वास्तस्याफलाः क्रियाः ॥	012c  
न चायं न परो लोको न यशस्तस्य भारत ।	013a  
अमानिता नित्यमेव यस्यैते गुरवस्त्रयः ॥	013c  
न चास्मिन्न परे लोके यशस्तस्य प्रकाशते ।	014a  
यच्चान्यदपि कल्याणं पारत्रं समुदाहृतम् ॥	014c  
तेभ्य एव हि यत्सर्वं कृत्यं यन्निसृजाम्यहम् ।	015a  
तदासीन्मे शतगुणं सहस्रगुणमेव च ।	015c  
तस्मान्मे सम्प्रकाशन्ते त्रयो लोका युधिष्ठिर ॥	015e  
दशैव तु सदाऽऽचार्यः श्रोत्रियानधितिष्ठति ।	016a  
दशाचार्यानुपाध्याय उपाध्यायान्पिता दश ॥	016c  
पितॄन्दश तु मातैका सर्वां वा पृथिवीमपि ।	017a  
गुरुत्वेनाभिभवति नास्ति मातृसमो गुरुः ॥	017c  
गुरुर्गरीयान्पितृतो मातृतश्चेति मे मतिः ।	018a  
उभौ हि मातापितरौ जन्मन्येवोपयुज्यतः ॥	018c  
शरीरमेतौ सृजतः पिता माता च भारत ।	019a  
आचार्यशिष्टा या जातिः सासम्यगजरामरा ॥	019c  
अवध्या हि सदा माता पिता चाप्युपचारिणौ ॥	020ac  
न स दुष्यति तत्कृत्वा न च ते दूषयन्ति तम् ।	021a  
धर्माय यतमानानां विदुर्देवाः सहर्षिभिः ॥	021c  
य आवृणोत्यवितथेन कर्मणा ऋतं ब्रुवन्नमृतं सम्प्रयच्छन् ।	022a  
तं मन्येथाः पितरं मातरं च तस्मै न द्रुह्येत्कृतमस्य जानन् ॥	022c  
विद्यां श्रुत्वा ये गुरुं नाद्रियन्ते प्रत्युत्पन्ना मनसा कर्मणा वा ।	023a  
तेषां पापं भ्रूणहत्याविशिष्टं नान्यस्तेभ्यः पापकृदस्ति लोके ।	023c  
यथैव ते गुरुभिर्भावनीयास्तथैव तेषां गुरवोऽभ्यर्चनीयाः ॥	023e  
तस्मात्पूजयितव्याश्च संविभज्याश्च यत्नतः ।	024a  
गुरवोऽर्चयितव्याश्च पुराणं धर्ममिच्छता ॥	024c  
येन प्रीणन्ति पितरस्तेन प्रीतः प्रजापतिः ।	025a  
प्रीणाति जननी येन पृथिवी तेन पूजिता ॥	025c  
येन प्रीणात्युपाध्यायस्तेन स्याद्ब्रह्म पूजितम् ।	026a  
मातृतः पितृतश्चैव तस्मात्पूज्यतमो गुरुः ॥	026c  
ऋषयश्च हि देवाश्च प्रीयन्ते पितृभिः सह ।	027a  
पूज्यमानेषु गुरुषु तस्मात्पूज्यतमो गुरुः ॥	027c  
केनचिन्न च वृत्तेन ह्यवज्ञेयो गुरुर्भवेत् ।	028a  
न च माता न च पितो तादृशो यादृशो गुरुः ॥	028c  
न तेऽवमानमर्हन्ति न तेषां दूषयेत्कृतम् ।	029a  
गुरूणामेव सत्कारं विदुर्देवाः सहर्षिभिः ॥	029c  
उपाध्यायं पितरं मातरं च ये विद्रुह्यन्ते मनसा कर्मणा वा ।	030a  
तेषां पापं भ्रूणहत्याविशिष्टं तस्मान्नान्यः पापकृदस्ति लोके ॥	030c  
भृतो भर्तारं यो न बिभर्ति पुत्रः स्वयोनिजः पितरं मातरं च ।	031a  
तस्य पापं भ्रूणहत्याविशिष्टं तस्मान्नान्यः पापकृदस्ति लोके ॥	031c  
मित्रद्रुहः कृतघ्नस्य स्त्रीघ्नस्य पिशुनस्य च ।	032a  
चतुर्णामपि चैतेषां निष्कृतिं नानुशुश्रुम ॥	032c  
एतत्सर्वं मनुनिर्देशदृष्टं यत्कर्तव्यं पुरुषेणेह किञ्चित् ।	033a  
एतच्छ्रेयो नान्यदस्माद्विशिष्टं सर्वान्धर्माननुसृत्यैतदुक्तम् ॥ 	033c  

इति श्रीमन्महाभारते शान्तिपर्वणि राजधर्मपर्वणि अष्टाधिकशततमोऽध्यायः ॥ 108 ॥

12-108-8 वृत्त्या पूजया ॥ 12-108-21 तत् वध्यानामपि तेषाम् अवधं कृत्वा । ते आराधिनोऽपि पितृमातृगुरवः अवधेन नैनं दूषयन्ति । राजा हि वध्यानामवधे दुष्यति तद्वन्नात्रेत्यर्थः । धर्माय दुष्टानामपि पित्रादीनां पालनाय यतमानानां यतमानान्देवा अप्यनुग्राह्यत्वेन विदुः ॥ 12-108-22 आवृणोति अनुगृह्णाति । कर्मणा प्रवचनेन । ऋतं वेदम् ॥ 12-108-32 स्त्रीघ्नस्य गुरुघातिनः इति झ. पाठः ॥ 12-108-33 अनुसृत्यैकीकृत्य । एतत्सारभूतम् ॥
