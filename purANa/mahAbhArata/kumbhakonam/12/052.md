अध्यायः 052

परेद्युः प्रभाते कृष्णयुधिष्ठिरादिभिर्धर्मश्रवणाय भीष्मसमीपगमनम् ॥ 1 ॥
वैशम्पायन उवाच 	001  
ततः प्रविश्य भवनं प्रविश्ये मधुसूदनः ।	001a  
याममात्रावशेषायां यामिन्यां प्रत्यबुध्यत ॥	001c  
स ध्यानपथमाविश्य सर्वज्ञानानि माधवः ।	002a  
अवलोक्य ततः पश्चाद्दध्यौ ब्रह्म सनातनम् ॥	002c  
सूताः स्तुतिपुराणज्ञा रक्तकण्ठाः सुशिक्षिताः ।	003a  
अस्तुवन्विश्वकर्माणं वासुदेवं प्रजापतिम् ॥	003c  
पठन्ति पाणिस्वनिकास्तथा गायन्ति गायनाः ।	004a  
शङ्खानथ मृदङ्गांश्च प्रवाद्यन्ति सहस्रशः ॥	004c  
वीणापणववेणूनां स्वनश्चातिमनोरमः ।	005a  
सहास इव विस्तीर्णः शुश्रुवे तस्य वेश्मनि ॥	005c  
ततो युधिष्ठिरस्यापि राज्ञो मङ्गलसंहिताः ।	006a  
उच्चेरुर्मधुरा वाचो गीतवादित्रबृंहिताः ॥	006c  
तत उत्थाय दाशार्हः स्नातः प्राञ्जलिरच्युतः ।	007a  
जप्त्वा गुह्यं महाबाहुरग्नीनाश्रित्य तस्थिवान् ॥	007c  
ततः सहस्रं विप्राणां चतुर्वेदविदां तथा ।	008a  
गवां सहस्रेणैकैकं वाचयामास माधवः ॥	008c  
मङ्गलालम्भनं कृत्वा आत्मानमवलोक्य च ।	009a  
आदर्शे विमले कृष्णस्ततः सात्यकिमब्रवीत् ॥	009c  
गच्छ शैनेय जानीहि गत्वा राजनिवेशनम् ।	010a  
अपि सज्जो महातेजा भीष्मं द्रष्टुं युधिष्ठिरः ॥	010c  
ततः कृष्णस्य वचनात्सात्यकिस्त्वरितो ययौ ।	011a  
उपगम्य च राजानं युधिष्ठिरमभाषत ॥	011c  
युक्तो रथवरो राजन्वासुदेवस्य धीमतः ।	012a  
समीपमापगेयस्य प्रयास्यति जनार्दनः ॥	012c  
भवत्प्रतीक्षः कृष्णोऽसौ धर्मराज महाद्युते ।	013a  
यदत्रानन्तरं कृत्यं तद्भवान्कर्तुमर्हति ॥	013c  
एवमुक्तः प्रत्युवाच धर्मपुत्रो युधिष्ठिरः ।	014a  
युज्यतां मे रथवरः फल्गुनाप्रतिमद्युते ॥	014c  
न सैनिकैश्च यातव्यं यास्यामो वयमेव हि ।	015a  
न च पीडयितव्यो मे भीष्मो धर्मभृतां वरः ॥	015c  
अतः पुरःसराश्चापि निवर्तन्तु धनञ्जय ।	016a  
अद्यप्रभृति गाङ्गेयः परं गुह्यं प्रवक्ष्यति ।	016c  
अतो नेच्छामि कौन्तेय पृथग्जनसमागमम् ॥	016e  
वैशम्पायन उवाच 	017  
स तद्वाक्यमथाज्ञाय कुन्तीपुत्रो धनञ्जयः ।	017a  
युक्तं रथवरं तस्मा आचचक्षे नरर्षभः ॥	017c  
ततो युधिष्ठिरो राजा यमौ भीमार्जुनावपि ।	018a  
भूतानीव समस्तानि ययुः कृष्णनिवेशनम् ॥	018c  
आगच्छत्स्वथ कृष्णोऽपि पाण्डवेषु महात्मसु ।	019a  
शैनेयसहितो धीमान्रथमेवान्वपद्यत ॥	019c  
रथस्थाः संविदं कृत्वा सुखां पृष्ट्वा च शर्वरीम् ।	020a  
मेघघोषै रथवरैः प्रययुस्ते नरर्षभाः ॥	020c  
बलाहकं मेघपुष्पं शैब्यं सुग्रीवमेव च ।	021a  
दारुकश्चोदयामास वासुदेवस्य वाजिनः ॥	021c  
ते हया वासुदेवस्य दारुकेण प्रचोदिताः ।	022a  
गां खुराग्रैस्तथा राजँल्लिखन्तः प्रययुस्तदा ॥	022c  
ते ग्रसन्त इवाकाशं वेगवन्तो महाबलाः ।	023a  
क्षेत्रं धर्मस्य कृत्स्नस्य कुरुक्षेत्रमवातरन् ॥	023c  
ततो ययुर्यत्र भीष्मः शरतल्पगतः प्रभुः ।	024a  
आस्ते महर्षिभिः सार्धं ब्रह्मा देवगणैर्यथा ॥	024c  
ततोऽवतीर्य गोविन्दो रथात्स च युधिष्ठिरः ।	025a  
भीमो गाण्डीवधन्वा च यमौ सात्यकिरेव च ।	025c  
ऋषीनभ्यर्चयामासुः करानुद्यम्य दक्षिणान् ॥	025e  
स तैः परिवृतो राजा नक्षत्रैरिव चन्द्रमाः ।	026a  
अभ्याजगाम गाङ्गेयं ब्रह्माणमिव वासवः ॥	026c  
शरतल्पे शयानं तमादित्यं पतितं यथा ।	027a  
स ददर्श महाबाहुं भयाच्चागतसाध्वसः ॥ 	027c  

इति श्रीमन्महाभारते शान्तिपर्वणि राजधर्मपर्वणि द्विपञ्चाशोऽध्यायः ॥ 52 ॥

12-52-9 मङ्गलानां गवादीनामालम्भनं स्पर्शम् ॥ 12-52-27 आगतसाध्वसः भयजन्यकम्पादिमान् ॥
