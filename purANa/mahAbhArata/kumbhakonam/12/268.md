अध्यायः 268

तुलाधारेण जाजलये धर्मरहस्योपदेशः ॥ 1 ॥
भीष्म उवाच 	001  
इत्युक्तः स तदा तेन तुलाधारेण धीमता ।	001a  
प्रोवाच वचनं धीमाञ्जाजलिर्जपतांवरः ॥	001c  
जाजलिरुवाच 	002  
विक्रीणतः सर्वरसान्सर्वगन्धांश्च वाणिज ।	002a  
वनस्पतीनोषधीश्च तेषां मूलफलानि च ॥	002c  
अग्र्या सा नैष्ठिकी बुद्धिः कुतस्त्वामियमागता ।	003a  
एतदाचक्ष्व मे सर्वं निखिलेन महामते ॥	003c  
भीष्म उवाच 	004  
एवमुक्तस्तुलाधारो ब्राह्मणेन यशस्विना ।	004a  
उवाच धर्मसूक्ष्माणि वैश्यो धर्मार्थतत्त्ववित् ॥	004c  
वेदाहं जाजले धर्मं सरहस्यं सनातनम् ।	005a  
सर्वभूतहितं मैत्रं पुराणं यं जना विदुः ॥	005c  
अद्रोहेणैव भूतानामल्पद्रोहेण वा पुनः ।	006a  
या वृत्तिः स परो धर्मस्तेन जीवामि जाजले ॥	006c  
परिच्छिन्नैः काष्ठतृणैर्मयेदं शरणं कृतम् ।	007a  
अलक्तं पद्मकं तुङ्गं गन्धांश्चोच्चावचांस्तथा ॥	007c  
रसांश्च तांस्तान्विप्रर्षे मद्यवर्ज्यान्बहूनहम् ।	008a  
क्रीत्वा वै प्रतिविक्रीणे परहस्तादमायया ॥	008c  
सर्वेषां यः सुहृन्नित्यं सर्वेषां च हिते रतः ।	009a  
कर्मणा मनसा वाचा स धर्मं वेद जाजले ॥	009c  
नानुरुध्ये विरुध्ये वा न द्वेष्मि न च कामये ।	010a  
समोऽहं सर्वभूतेषु पश्य मे जाजले व्रतम् ।	010c  
तुला मे सर्वभूतेषु समा तिष्ठति जाजले ॥	010e  
नाहं परेषां कृत्यानि प्रशंसामि न गर्हये ।	011a  
आकाशस्येव विप्रेन्द्र पश्यँल्लोकस्य चित्रताम् ॥	011c  
\'कृपा मे सर्वभूतेषु समा तिष्ठति जाजले ।	012a  
इष्टानिष्टवियुक्तस्य प्रियद्वेषौ बहिष्कृतौ ॥\'	012c  
इति मां त्वं विजानीहि सर्वलोकस्य जाजले ।	013a  
समं मतिमतां श्रेष्ठ समलोष्टाश्मकाञ्चनम् ॥	013c  
यथाऽन्धबधिरोन्मत्ता उच्छ्वासपरमाः सदा ।	014a  
देवैरपिहितद्वाराः सोपमा पश्यतो मम ॥	014c  
यथा वृद्धातुरकृशा निस्पृहा विषयान्प्रति ।	015a  
तथाऽर्थकामभोगेषु ममापि विगता स्पृहा ॥	015c  
यदा चायं न बिभेति यदा चास्मान्न बिभ्यति ।	016a  
यदा नेच्छति न द्वेष्टि तदा सिद्ध्यति वै द्विज ॥	016c  
यदा न कुरुते भावं सर्वभूतेषु पापकम् ।	017a  
कर्मणा मनसा वाचा ब्रह्म सम्पद्यते तदा ॥	017c  
न भूतो न भविष्योऽस्ति न च धर्मोस्ति कश्चन ।	018a  
योऽभयः सर्वभूतानां स प्राप्नोत्यभयं पदम् ॥	018c  
यस्मादुद्विजते लोकः सर्वो मृत्युमुखादिव ।	019a  
वाक्क्रूराद्दण्डपरुषात्स प्राप्नोति महद्भयम् ॥	019c  
यथावद्वर्तमानानां वृद्धानां पुत्रपौत्रिणाम् ।	020a  
अनुवर्तामहे वृत्तमहिंस्राणां महात्मनाम् ॥	020c  
प्रनष्टः शाश्वतो धर्मः सदाचारेण मोहितः ।	021a  
तेन वैद्यस्तपस्वी वा बलवान्वा विमुह्यते ॥	021c  
आचाराज्जाजले प्राज्ञः क्षिप्रं धर्ममवाप्नुयात् ।	022a  
एवं यः साधुभिर्दान्तश्चरेदद्रोहचेतसा ॥	022c  
नद्यां चेह यथा काष्ठमुह्यमानं यदृच्छया ।	023a  
यदृच्छयैव काष्ठेन सन्धिं गच्छेत केनचित् ॥	023c  
तत्रापराणि दारूणि संसृज्यन्ते ततस्ततः ।	024a  
तृणकाष्ठकरीषाणि कदाचिन्न समीक्षया ॥	024c  
यस्मान्नोद्विजते भूतं जातु किञ्चित्कथञ्चन ।	025a  
अभयं सर्वभूतेभ्यः स प्राप्नोति सदा मुने ॥	025c  
यस्मादुद्विजते विद्वन्सर्वलोको वृकादिव ।	026a  
क्रोशतस्तीरमासाद्य यथा सर्वे जलेचराः ॥	026c  
एवमेवायमाचारः प्रादुर्भूतो यतस्ततः ।	027a  
सहायवान्द्रव्यवान्यः सुभगोऽथ परस्तथा ॥	027c  
ततस्तानेव कवयः शास्त्रेषु प्रवदन्त्युत ।	028a  
कीर्त्यर्थमल्पहृल्लेखाः पटवः कृत्स्ननिर्णयाः ॥	028c  
तपोभिर्यज्ञदानैश्च वाक्यैः प्रज्ञाश्रितैस्तथा ।	029a  
प्राप्नोत्यभयदानस्य यद्यत्फलमिहाश्नुते ॥	029c  
लोके यः सर्वभूतेभ्यो ददात्यभयदक्षिणाम् ।	030a  
स सत्ययज्ञैरीजानः प्राप्नोत्यभयदक्षिणाम् ॥	030c  
न भूतानामहिंसाया ज्यायान्धर्मोऽस्ति कश्चन ।	031a  
यस्मान्नोद्विजते भूतं जातु किञ्चित्कथञ्चन ।	031c  
सोऽभयं सर्वभूतेभ्यः सम्प्राप्नोति महामुने ॥	031e  
यस्मादुद्विजते लोकः सर्पाद्वेश्मगतादिव ।	032a  
न स धर्ममवाप्नोति इह लोके परत्र च ॥	032c  
सर्वभूतात्मभूतस्य सर्वभूतानि पश्यतः ।	033a  
देवाऽपि मार्गे मुह्यन्ति ह्यपदस्य पदैषिणः ॥	033c  
दानं भूताभयस्याहुः सर्वदानेभ्य उत्तमम् ।	034a  
ब्रवीमि ते सत्यमिदं श्रद्धत्स्व मम जाजले ॥	034c  
स एव सुभगो भूत्वा पुनर्भवति दुर्भगः ।	035a  
व्यापत्तिं कर्मणां दृष्ट्वा जुगुप्सन्ति जनाः सदा ॥	035c  
अकारणो हि नैवास्ति धर्मः सूक्ष्मो हि जाजले ।	036a  
भूतभव्यार्थमेवेह धर्मप्रवचनं कृतम् ॥	036c  
सूक्ष्मत्वान्न स विज्ञातुं शक्यते बहुनिह्नवः ।	037a  
उपलभ्यान्तरा चान्यानाचारानवबुध्यते ॥	037c  
ये च च्छिन्दन्ति वृषणान्ये च भिन्दन्ति नस्तकान् ।	038a  
वहन्ति महतो भारान्बध्नन्ति दमयन्ति च ।	038c  
हत्वा सत्वानि खादन्ति तान्कथं न विगर्हसे ॥	038e  
मानुषा मानुषानेव दासभोगेन भुञ्जते ।	039a  
वधबन्धनिरोधेन कारयन्ति दिवानिशम् ॥	039c  
आत्मनश्चापि जानाति यद्दुःखं वधबन्धने ।	040a  
पञ्चेन्द्रियेषु भूतेषु सर्वं वसति दैवतम् ॥	040c  
आदित्यश्चन्द्रमा वायुर्ब्रह्मा प्राणः क्रतुर्यमः ।	041a  
तानि जीवानि विक्रीय का मृतेषु विचारणा ॥	041c  
अजोऽग्निर्वरुणो मेषः सूर्योऽश्वः पृथिवी विराट् ।	042a  
धेनुर्वत्सश्च सोमो वै विक्रीयैतन्न सिध्यति ॥	042c  
का तैले का धृते ब्रह्मन्मधुन्यप्स्वोषधीषु वा ॥	043ac  
अदंशमशके देशे सुखसंवर्धितान्पशून् ।	044a  
तांश्च मातुः प्रियाञ्जानन्नाक्रम्य बहुधा नराः ॥	044c  
बहुदंशाकुलान्देशान्नयन्ति बहुकर्दमान् ।	045a  
वाहसम्पीडिता धुर्याः सीदन्त्यविधिना परे ॥	045c  
न मन्ये भ्रूणहत्याऽपि विशिष्टा तेन कर्मणा ।	046a  
कृषिं साध्विति मन्यन्ते सा च वृत्तिः सुदारुणा ॥	046c  
भूमिं भूमिशयांश्चैव हन्ति काष्ठैरयोमुखैः ।	047a  
तथैवानडुहो युक्तान्क्षुत्तृष्णाश्रमकर्शितान् ॥	047c  
अघ्न्या इति गवां नाम क एता हन्तुमर्हति ।	048a  
महच्चकाराकुशलं वृथा यो गां निहन्ति ह ॥	048c  
ऋषयो यतयो ह्येतन्नहुषे प्रत्यवेदयन् ।	049a  
गां मातरं चाप्यवधीर्वृषभं च प्रजापतिम् ।	049c  
अकार्यं नहुषाकार्षींर्लप्स्यामस्त्वत्कृते व्यथाम् ॥	049e  
शतं चैकं च रोगाणां सर्वभूतेष्वपातयन् ।	050a  
ऋषयस्ते महाभागाः प्रशस्तास्ते च जाजले ॥	050c  
भ्रूणहं नहुषं त्वाहुर्न तं भोक्ष्यामहे वयम् ।	051a  
इत्युक्त्वा ते महात्मानः सर्वे तत्त्वार्थदर्शिनः ।	051c  
ऋषयो यतयः शान्तास्तपसा प्रत्येषधयन् ॥	051e  
ईदृशानशिवान्घोरानाचारानिह जाजले ।	052a  
केवलाचरितत्वात्तु निपुणो नावबुध्यसे ॥	052c  
कारणाद्धर्ममन्विच्छेन्न लोकं विरसं चरेत् ॥	053ac  
यो हन्याद्यश्च मां स्तौति तत्रापि शृणु जाजले ।	054a  
समौ तावपि मे स्यातां न हि मे स्तः प्रियाप्रिये ।	054c  
एतदीदृशकं धर्मं प्रशंसन्ति मनीषिणः ॥	054e  
उपपत्त्या हि सम्पन्नो यतिभिश्चैव सेव्यते ।	055a  
सततं धर्मशीलैश्च निपुणेनोपलक्षितः ॥ 	055c  

इति श्रीमन्महाभारते शान्तिपर्वणि मोक्षधर्मपर्वणि अष्टषष्ट्यधिकद्विशततमोऽध्यायः ॥ 268 ॥

12-268-2 वाणिज वणिक्पुत्र ॥ 12-268-3 अध्यगा नैष्ठिकीं बुद्धिं कुतस्त्वामिदमागतमिति झ. पाठः ॥ 12-268-7 पद्मकं तुङ्गं च काष्ठविशेषौ । कस्तूर्यादीन्गन्धान् ॥ 12-268-8 रसान् लवणादीन् ॥ 12-268-16 न द्वेष्टि ब्रह्म सम्पद्यते तदेति झ. पाठः ॥ 12-268-26 दृष्टान्ते वडवाग्निः ॥ 12-268-33 सम्यग्भूतानि पश्यत इति ध. पाठः ॥ 12-268-35 व्यापत्तिं नाशम् । कर्मणां कर्मफलानां स्वर्गादीनाम् ॥ 12-268-36 अकारणः कारणमनुष्ठानप्रयोजकं फलं तद्धीनः ॥ 12-268-38 यदुक्तमलक्तपद्मकादीन्यपण्यानि विक्रीणासीति तत्राह येचेति । नस्तकान् नासागर्भान् । वहन्ति वाहयन्ति ॥ 12-268-39 दासभावेन भुञ्जते इति झ. पाठः ॥ 12-268-45 अविधिना क्रत्वर्थापि हिंसा दोषावहा किमुताऽक्रत्वर्थेत्यर्थः ॥ 12-268-47 भूमिशयान्सर्पादीन् । अयोमुखं काष्ठं लाङ्गलम् ॥ 12-268-48 न हन्तुं शक्या अघ्न्या इति योगाद्गवामवध्यत्वं श्रौतमित्यर्थः ॥ 12-268-50 नहुषकृता गोवृषहत्या सर्वभूतेष्वेकाधिकशतरोगरूपेण क्षिप्तेत्यर्थः ॥ 12-268-51 एवमुक्त्वापि तपसा ध्यानेन तं प्रत्यवेदयन् प्रतीपमवेदयन् । हन्तारमपि धीपूर्वमहन्तारं नहुषं ध्यानबलेन ज्ञात्वा तथैव लोकेऽपि प्रमादात्कृतोऽपि गोवधो व्याधिरूपेण सर्वलोकापकारायाभूत् किमुत बुद्धिपूर्वं कृत इति ज्ञापितवन्त इत्यर्थः ॥ 12-268-52 केवलेति पूर्वैः कृत इत्यन्धपरम्परामात्रात्करोषि नतु तत्त्वबुद्ध्या ॥
