अध्यायः 078

भीष्मेण युधिष्ठिरम् प्रति ब्राह्मणादीनामापद्धर्मकथनम् ॥ 1 ॥
युधिष्ठिर उवाच 	001  
व्याख्याता राजधर्मेण वृत्तिरापत्सु भारत ।	001a  
कथञ्चिद्वैश्यधर्मेण जीवेद्वा ब्राह्मणो न वा ॥	001c  
भीष्म उवाच 	002  
अशक्तः क्षत्रधर्मेण वैश्यधर्मेण वर्तयेत् ।	002a  
कृषिं गोरक्ष्यमास्थाय व्यसने वृत्तिसङ्क्षये ॥	002c  
युधिष्ठिर उवाच 	003  
कानि पण्यानि विक्रीणन्स्वर्गलोकान्न हीयते ।	003a  
ब्राह्मणो वैश्यधर्मेण वर्तयन्भरतर्षभ ॥	003c  
भीष्म उवाच 	004  
सुरालवणमित्येतत्तिलान्केसरिणः पशून् ।	004a  
वृषभान्मधु मांसं च कृतान्नं च युधिष्ठिर ॥	004c  
सर्वास्ववस्थास्वेतानि ब्राह्मणः परिवर्जयेत् ।	005a  
एतेषां विक्रयात्तात ब्राह्मणो नरके पतेत् ॥	005c  
अजोऽग्निर्वरुणो मेषः सूर्योऽश्वः पृथिवी विराट् ।	006a  
धेनुर्यज्ञश्च सोमश्च न विक्रेयाः कथञ्चन ॥	006c  
पक्वेनामस्य निमयं न प्रशंसन्ति साधवः ।	007a  
निमयेत्पक्वमामेन भोजनार्थाय भारत ॥	007c  
वयं सिद्धमशिष्यामो भवान्साधयतामिदम् ।	008a  
एवं संवीक्ष्य समयं नाधर्मोऽस्ति कथञ्चन ॥	008c  
अत्र ते वर्तयिष्यामि यथा धर्मः सनातनः ।	009a  
व्यवहारप्रवृत्तानां तन्निबोध युधिष्ठिर ॥	009c  
भवतेऽहं ददानीदं भवानेतत्प्रयच्छतु ।	010a  
उचितो वर्तते धर्मो न बलात्सम्प्रवर्तते ॥	010c  
इत्येवं सम्प्रवर्तन्ते व्यवहाराः पुरातनः ।	011a  
ऋषीणामितरेषां च साधु चैतदसंशयम् ॥	011c  
युधिष्ठिर उवाच 	012  
अथ तात यदा सर्वाः शस्त्रमाददते प्रजाः ।	012a  
व्युत्क्रमन्ते स्वधर्मेभ्यः क्षत्रस्य क्षीयते बलम् ॥	012c  
तदा त्राता तु को नु स्यात्को धर्मः किं परायणम् ।	013a  
एतं मे संशयं ब्रूहि विस्तरेण पितामह ॥	013c  
भीष्म उवाच 	014  
दानेन तपसा यज्ञैरद्रोहेण दमेन च ।	014a  
ब्राह्मणप्रमुखा वर्णाः क्षेममिच्छेयुरात्मनः ॥	014c  
तेषां ये वेदबलिनस्त उत्थाय समन्ततः ।	015a  
राज्ञो बलं वर्धयेयुर्महेन्द्रस्येव देवताः ॥	015c  
राज्ञो हि क्षीयमाणस्य ब्रह्मैवाहुः परायणम् ।	016a  
तस्माद्ब्राह्मबलेनैव समुत्थेयं विजानता ॥	016c  
यदा तु विजयी राजा क्षेमं राष्ट्रेऽभिसन्दधेत् ।	017a  
तदा वर्णा यथाधर्मं निविशेयुः स्वकर्मसु ॥	017c  
उन्मर्यादे प्रवृत्ते तु दस्युभिः सङ्करे कृते ।	018a  
सर्वे वर्णा न दुष्येयुः शस्त्रवन्तो युधिष्ठिर ॥	018c  
युधिष्ठिर उवाच 	019  
अथ चेत्सर्वतः क्षत्रं प्रदुष्येद्ब्राह्मणं प्रति ।	019a  
कस्तत्र ब्राह्मणांस्त्राता को धर्मः किं परायणम् ॥	019c  
भीष्म उवाच 	020  
तपसा ब्रह्मचर्येण शस्त्रेण च बलेन च ।	020a  
अमायया मायया च नियन्तव्यं तदा भवेत् ॥	020c  
क्षत्रियस्यातिवृत्तस्य ब्राह्मणेषु विशेषतः ।	021a  
ब्रह्मैव सन्नियन्तृ स्यात्क्षत्रं हि ब्रह्मसम्भवम् ॥	021c  
अद्भ्योऽग्निर्ब्रह्मतः क्षत्रमश्मनो लोहमुत्थितम् ।	022a  
तेषां सर्वत्रगं तेजः स्वस्वयोनिषु शाम्यति ॥	022c  
यदा छिनत्त्ययोऽश्मानमग्निश्चापोऽभिहन्ति च ।	023a  
क्षत्रं च ब्राह्मणं द्वेष्टि तदा शाम्यन्ति ते त्रयः ॥	023c  
तस्माद्ब्रह्मणि शाम्यन्ति क्षत्रियाणां युधिष्ठिर ।	024a  
समुदीर्णान्यजेयानि तेजांसि च बलानि च ॥	024c  
युधिष्ठिर उवाच 	025  
ब्रह्मवीर्ये मृदूभूते क्षत्रवीर्ये च दुर्बले ।	025a  
दुष्टेषु सर्ववर्णेषु ब्राह्मणान्प्रति भारत ॥	025c  
ये तत्र युद्धं कुर्वन्ति त्यक्त्वा जीवितमात्मनः ।	026a  
\'ब्राह्मणान्परिरक्षन्ति तेषां लोका भवन्ति के ॥	026c  
भीष्म उवाच 	027  
ब्राह्मणान्परिरक्षन्तो धर्ममात्मानमेव च ।	027a  
मनस्विनो मन्युमन्तः पुण्याँल्लोकान्व्रजन्त्यमी ।	027c  
ब्राह्मणार्थं हि सर्वेषां शस्त्रग्रहणमिष्यते ॥	027e  
अतिस्विष्टमधीतानां लोकानतितपस्विनाम् ।	028a  
अनाशकाग्न्याहितानां शूरा यान्ति परां गतिम् ॥	028c  
ब्राह्मणस्त्रिषु वर्णेषु शस्त्रं गृह्णन्न दुष्यति ।	029a  
एष एवात्मनस्त्यागो नान्यं धर्मं विदुर्जनाः ॥	029c  
तेभ्यो नमश्च भद्रं च ये शरीराणि जुह्वति ।	030a  
ब्रह्मद्विषो जिघांसन्तस्तेषां नोऽस्तु सलोकता ॥	030c  
ब्रह्मलोकजितः स्वर्ग्यान्वीरांस्तान्मनुरब्रवीत् ।	031a  
यथाऽश्वमेधावभृथे स्नाताः पूता भवन्त्युत ।	031c  
दुष्कृतः सुकृतश्चैव तथा शस्त्रहता रणे ॥	031e  
भवत्यधर्मो धर्मो हि धर्मोऽधर्मो भवत्युत ।	032a  
कारणाद्देशकालस्य देशः कालः स तादृशः ॥	032c  
मैत्राः क्रूराणि कुर्वन्तो जयन्ति स्वर्गमुत्तमम् ।	033a  
धर्म्याः पापानि कुर्वाणा गच्छन्ति परमां गतिम् ॥	033c  
ब्राह्मणस्त्रिषु कालेषु शस्त्रं गृह्णन्न दुष्यति ।	034a  
आत्मत्राणे दस्युदोषे सर्वस्वहरणे तथा ॥	034c  
युधिष्ठिर उवाच 	035  
अभ्युत्थिते दस्युबले क्षत्रार्थे वर्णसङ्करे ।	035a  
सम्प्रमूढेषु वर्णेषु यदन्योऽभिभवेद्बली ॥	035c  
ब्राह्मणो यदि वा वैश्यः शूद्रो वा राजसत्तम ।	036a  
दस्युभ्यो यः प्रजा रक्षेद्दण्डं धर्मेण धारयेत् ॥	036c  
कार्यं कुर्यान्न वा कुर्यात्स वार्यो वा भवेन्न वा ।	037a  
भीष्म उवाच 	037  
न स्म शस्त्रं गृहीतव्यमन्यत्र क्षत्रबन्धुतः ॥	037c  
अपारे यो भवेत्पारमप्लवे यः प्लवो भवेत् ।	038a  
शूद्रो वा यदि वाऽप्यन्यः सर्वथा मानमर्हति ॥	038c  
यमाश्रित्य नरा राजन्वर्तयेयुर्यथासुखम् ।	039a  
अनाथास्तप्यमानाश्च दस्युभिः परिपीडिताः ॥	039c  
तमेव पूजयेयुस्ते प्रीत्या स्वमिव बान्धवम् ।	040a  
महद्ध्यभीष्टं कौरव्य कर्ता सन्मानमर्हति ॥	040c  
किमनडुहा यो न वहेत्किं धेन्वा वाऽप्यदुग्धया ।	041a  
वन्ध्यया भार्यया कोऽर्थः कोऽर्थो राज्ञाऽप्यरक्षता ॥	041c  
यथा दारुमयो हस्ती यथा चर्ममयो मृगः ।	042a  
यथा ह्यदक्षः पुरुषः पथि क्षेत्रं यथोषरम् ॥	042c  
यथा विप्रोऽनधीयानो राजा यश्च न रक्षिता ।	043a  
मेघो न वर्षते यश्च सर्व एव निरर्थकाः ॥	043c  
नित्यं यस्तु सतो रक्षेदसतश्च निवर्तयेत् ।	044a  
स एव राजा कर्तव्यस्तेन सर्वमिदं धृतम् ॥ 	044c  

इति श्रीमन्महाभारते शान्तिपर्वणि राजधर्मपर्वणि अष्टसप्ततितमोऽध्यायः ॥ 78 ॥

12-78-4 केसरिणः अश्वान् । पशून्गोजाविमहिषादीन् । कृतान्नं पक्वमन्नम् ॥ 12-78-6 विराट् अन्नम् ॥ 12-78-7 पक्वेनामस्य विनिमये पक्वदो दुष्यति नत्वामद इत्यर्थः ॥ 12-78-8 इदमप्यपवदति वयमिति । निमयम् इति झ. पाठः ॥ 12-78-19 कस्तस्य ब्राह्मणस्त्रातेति झ. पाठः ॥ 12-78-29 एवमेवात्मनस्त्यागान्नान्यम् इति झ. पाठः ॥ 12-78-30 नोऽस्माकम् ॥ 12-78-33 मैत्रा उत्तङ्कपराशरादयः । क्रूराणि सर्पराक्षससत्रादीनि । धर्म्या धर्मादनपेताः क्षत्रियाः । पापानि परराष्ट्रावमर्दादीनि । अधर्मस्य धर्मत्वे उदाहरणद्वयमुक्तम् । इदमेवाऽहिंसाख्यधर्माश्रयेऽधर्मरूपमपि भवतीति ज्ञेयम् ॥ 12-78-41 किं तैर्येऽनडुहो नोह्याः इति झ. पाठः ॥ 12-78-42 यदाह्यनर्थः षण्ढो वा पार्थ क्षेत्रम् इति झ. पाठः ॥
