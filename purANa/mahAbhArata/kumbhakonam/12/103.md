अध्यायः 103

भीष्मेण युधिष्ठिरम् प्रति शत्रुजयोपायादिप्रतिपादकेन्द्रबृहस्पतिसंवादानुवादः ॥ 1 ॥
युधिष्ठिर उवाच 	001  
कथं मृदौ कथं तीक्ष्णे महापक्षे च भारत ।	001a  
अरौ वर्तेत नृपतिस्तन्मे ब्रूहि पितामह ॥	001c  
भीष्म उवाच 	002  
अत्राप्युदाहरन्तीममितिहासं पुरातनम् ।	002a  
बृहस्पतेश्च संवादमिन्द्रस्य च युधिष्ठिर ॥	002c  
बृहस्पतिं देवपतिरभिवाद्य कृताञ्जलिः ।	003a  
उपसङ्गम्य पप्रच्छ वासवः परवीरहा ॥	003c  
अहितेषु कथं ब्रह्मन्प्रवर्तेयमतन्द्रितः ।	004a  
असमुछिद्य चैवैतान्नियच्छेयमुपायतः ॥	004c  
सेनयोर्व्यतिषङ्गे च जयः साधारणो भवेत् ।	005a  
किं कुर्वाणं न मां जह्याज्ज्वलिता श्रीः प्रतापिनी ॥	005c  
ततो धर्मार्थकामानां कुशलः प्रतिभानवान् ।	006a  
राजधर्मविधानज्ञः प्रत्युवाच पुरन्दरम् ॥	006c  
न जातु कलहेनेच्छेन्नियन्तुमपकारिणः ।	007a  
बालैरासेवितं ह्येतद्यदमर्षो यदक्षमा ॥	007c  
न शत्रुर्विवृतः कार्यो वधमस्याभिकाङ्क्षता ॥	008a  
क्रोधं भयं च हर्षं च नियम्य स्वयमात्मनि ।	009c  
अमित्रमुपसेवेत विश्वस्तवदविश्वसन् ॥	009e  
प्रियमेव वदेन्नित्यं नाप्रियं किञ्चिदाचरेत् ।	010a  
विरमेच्छुष्कवैरेभ्यः कर्णजापं च वर्जयेत् ॥	010c  
यथा वैतंसिको युक्तो द्विजानां सदृशस्वरः ।	011a  
तान्द्विजान्कुरुते वश्यांस्तथायुक्तो महीपतिः ।	011c  
वशं चोपनयेच्छत्रून्निहन्याच्च पुरन्दर ॥	011e  
न नित्यं परिभूयारीन्सुखं स्वपिति वासव ।	012a  
जागर्त्येव हि दुष्टात्मा सङ्करेऽग्निरिवोत्थितः ॥	012c  
न सन्निपातः कर्तव्यः सामान्ये विजये सति ।	013a  
विश्वास्यैवोपसन्नम्यो वशे कृत्वा रिपुः प्रभो ॥	013c  
सम्प्रधार्य सहामात्यैर्मन्त्रविद्भिर्महात्मभिः ।	014a  
उपेक्ष्यमाणो विज्ञातो हृदयेनापराजितः ।	014c  
अथास्य प्रहरेत्काले विधेर्विचलितो यदा ॥	014e  
दण्डं च दूषयेदस्य पुरुषैराप्तकारिभिः ॥	015ac  
आदिमध्यावसानज्ञान्प्रच्छन्नं च विचारयेत् ।	016a  
बलानि दूषयेदस्य जानन्नेव प्रमाणतः ॥	016c  
भेदेनोपप्रदानेन संसृजेदौषधैस्तथा ।	017a  
न त्वेव खलु संसर्गं रोचयेदरिभिः सह ॥	017c  
दीर्घकालमपीक्षेत्त निग्राह्या एव शत्रवः ।	018a  
कालकाङ्क्षी च युक्तः सन्नुपासीत शचीपते ॥	018c  
तथा प्रियं च वक्तव्यं यथा विस्रम्भमाप्नुयात् ।	019a  
न सद्योऽरीन्विहन्याच्च द्रष्टव्यो विजयो ध्रुवः ।	019c  
भूयः शल्यं घटयति नवं च कुरुते व्रणम् ॥	019e  
प्राप्ते च प्रहरेत्काले न च संवर्तते पुनः ।	020a  
हन्तुकामस्य देवेन्द्र पुरुषस्य रिपून्प्रति ॥	020c  
यं हि कालो व्यतिक्रामेत्पुरुषं कालकाङ्क्षिणम् ।	021a  
दुर्लभः स पुनस्तेन कालः कर्म चिकीर्षता ॥	021c  
औजस्यं जनयेदेव सङ्गृह्णन्साधुसम्मतम् ।	022a  
कालेन साधयेत्कृत्यमप्राप्तो न हि पीडयेत् ॥	022c  
विहाय कामं क्रोधं च तथाऽहङ्कारमेव च ।	023a  
युक्तो विवरमन्विच्छेदहितानां सदा नृपः ॥	023c  
मार्दवं दण्ड आलस्यं प्रमादश्च सुरोत्तम ।	024a  
मायाः सुविहिताः शक्र शातयन्त्यविचक्षणम् ॥	024c  
निहत्यैतानि चत्वारि मायां प्रतिविधाय च ।	025a  
ततः शक्नोति शत्रूणां प्रहर्तुमविचारयन् ॥	025c  
यदेवैतेन शक्येत गुह्यं कर्तुं तदाऽऽचरेत् ।	026a  
यच्छन्ति सतिवा गुह्यं मिथो विश्रावयन्त्यपि ॥	026c  
अशक्यमिति कृत्वा वा ततोऽन्यैः संविदं चरेत् ।	027a  
ब्रह्मदण्डमदृष्टेषु दृष्टेषु चतुरङ्गिणीम् ॥	027c  
भेदं च प्रथमं विद्यात्तूष्णीं दण्डं तथैव च ।	028a  
काले प्रयोजयेद्राजा तस्मिंस्तस्मिंस्तदातदा ॥	028c  
प्रणिपातं च गच्छेत काले शत्रोर्बलीयसः ।	029a  
युक्तोऽस्य वधमन्विच्छेदप्रमत्तः प्रमाद्यतः ॥	029c  
प्रणिपातेन दानेन वाचा मधुरया ब्रुवन् ।	030a  
अमित्रमुपसेवेत न च जातु विशङ्कयेत् ॥	030c  
स्थानानि शङ्कितानां च नित्यमेव विवर्जयेत् ।	031a  
न च तेष्वाश्वसेद्राजा जाग्रतीह निराकृताः ॥	031c  
न ह्यतो दुष्करं कर्म किञ्चिदस्ति सुरोत्तम ।	032a  
यथा विविधवृत्तानामैश्वर्यममराधिप ॥	032c  
तथा विविधशीलानामपि सम्भव उच्यते ।	033a  
प्रयतेद्योगमास्थाय मित्रामित्रानधारयन् ॥	033c  
मृदुमप्यवमन्यन्ते तीक्ष्णादुद्विजते जनः ।	034a  
मा तीक्ष्णो मा मृदुर्भूस्त्वं तीक्ष्णो भव मृदुर्भव ॥	034c  
यथा वप्रे वेगवति सर्वतः सम्प्लुतोदके ।	035a  
नित्यं विचरणाद्बाधस्तथा राज्यं प्रमाद्यतः ॥	035c  
न बहूनुपरुध्येत यौगपद्येन शात्रवान् ।	036a  
साम्ना दानेन भेदेन दण्डेन च पुरन्दर ॥	036c  
एकैकमेषां निष्पिष्य शिष्टेषु निपुणं चरेत् ।	037a  
न तु शक्तोऽपि मेधावी सर्वानेवाचरेद्बुधः ॥	037c  
यदा स्यान्महती सेना हयनागरथाकुला ।	038a  
पदातियन्त्रबहुला अनुरक्ता षडङ्गिनी ॥	038c  
यदा बहुविधां वृद्धिं मन्येत प्रतियोगतः ।	039a  
तदा विवृत्य प्रहरेद्दस्यूनामविचारयन् ॥	039c  
न साम दण्डोपनिषत्प्रशस्यते न मार्दवं शत्रुषु यात्रिकं सदा ।	040a  
न सस्यघातो न च सङ्करक्रिया न चापि भूयः प्रकृतेर्विचारणा ॥	040c  
मायाविभेदानुपसर्जनानि वाचं तथैव प्रथमं प्रयोगात् ।	041a  
आप्तैर्मनुष्यैरुपचारयेत पुरेषु राष्ट्रेषु च सम्प्रयुक्तान् ॥	041c  
पुराऽपि चैताननुसृत्य भूमिपाः पुरेषु भोगानखिलाञ्जयन्ति	042a  
पुरेषु नीतिं विहितां यथाविधि प्रयोजयन्तो बलवृत्रसूदन ॥	042c  
प्रदाय गूढानि वसूनि नाम प्रच्छिद्य भोगानपहाय च स्वान् ।	043a  
दुष्टाः स्वदोषैरिति कीर्तयित्वा पुरेषु राष्ट्रेषु च योजयन्ति ॥	043c  
तथैव चान्यैरपि शास्त्रवेदिभिः स्वलङ्कृतैः शास्त्रविधानलिङ्गितैः ।	044a  
सुशिक्षितैर्भाष्यकथाविशारदैः परेषु कृत्यामुपधारयेच्च ॥	044c  
इन्द्र उवाच 	045  
कानि लिङ्गानि दुष्टस्य भवन्ति द्विजसत्तम ।	045a  
कथं दुष्टं विजानीयादेतत्पृष्टो ब्रवीहि मे ॥	045c  
बृहस्पतिरुवाच 	046  
परोक्षमगुणानाह सद्गुणानभ्यसूयति ।	046a  
परैर्वा कीर्त्यमानेषु तूष्णीमास्ते पराङ्मुखः ॥	046c  
तूष्णीम्भावेऽपि विज्ञेयं न चेद्भवति कारणम् ।	047a  
विश्वासं चोष्ठसन्दंशं शिरसश्च प्रकम्पनम् ॥	047c  
करोत्यभीक्ष्णं संसृष्टमसंसृष्टश्च भाषते ।	048a  
अदृष्टवद्विकुरुते दृष्ट्वा वा नाभिभाषते ॥	048c  
पृथगेत्य समश्नाति नेदमद्य यथाविधि ।	049a  
आसने शयने याने भावा लक्ष्या विशेषतः ॥	049c  
आर्तिरार्ते प्रिये प्रीतिरेतावन्मित्रलक्षणम् ।	050a  
विपरीतं तु बोद्धव्यमरिलक्षणमेव तत् ॥	050c  
एतान्येव यथोक्तानि बुध्येथास्त्रिदशाधिप ।	051a  
पुरुषाणां प्रदुष्टानां स्वभावो बलवत्तरः ॥	051c  
इति दुष्टस्य विज्ञानमुक्तं ते सुतसत्तम ।	052a  
निशाम्य शास्त्रतत्त्वार्थं यथावदमरेश्वरः ॥	052c  
भीष्म उवाच	053  
स तद्वचः शत्रुनिबर्हणे रतस्तथा चकारावितथं बृहस्पतेः ।	053a  
चचार काले विजयाय चारिहा वशं च शत्रूननयत्पुरन्दरः ॥ 	053c  

इति श्रीमन्महाभारते शान्तिपर्वणि राजधर्मपर्वणि त्र्यधिकशततमोऽध्यायः ॥ 103 ॥

12-103-5 व्यतिषङ्गे मिश्रणे युद्धे इत्यर्थः । साधारणोऽनियतः ॥ 12-103-6 प्रत्युवाच गुरुः ॥ 12-103-7 विवृतः सावधानः ॥ 12-103-11 वितसः पक्षिबन्धनोपायस्तदुपजीवी वैतंसिकः ॥ 12-103-12 स्वपिति महीपतिरित्यनुकर्षः ॥ 12-103-13 सामान्ये अनिश्चिते ॥ 12-103-14 प्रहरेत्काले किञ्चिद्विचलिते पदे इति झ. पाठः ॥ 12-103-15 किञ्चास्य दण्डं सेनां च भेदेन दूषयेत्सः ॥ 12-103-17 औषधैर्विषादिभिः ॥ 12-103-20 रिपून्प्रति हन्तुकामस्य ॥ 12-103-25 चत्वारि मार्दवादीनि ॥ 12-103-26 यच्छन्ति निगृह्णन्ति ॥ 12-103-27 अदृष्टेषु दूरस्थेषु ब्रह्मदण्डं पुरोहितद्वारमभिचारं प्रयुञ्जयात् । दृष्टे प्रत्यक्षशत्रौ चतुरङ्गिणीमपि प्रयुञ्ज्यात् ॥ 12-103-32 विविधवृत्तानाम् अस्थिराणाम् ॥ 12-103-35 वेगवति पूरे सति वप्रे तटे विचरणाद्विदारणाद्बाध इति योजना ॥ 12-103-38 षडङ्गिनी रथतुरगमातङ्गपदातिकोशवणिक्पथवती ॥ 12-103-39 विवृत्य प्रकटीभूय । दस्यूनां दस्यून् ॥ 12-103-40 बलवति शत्रौ साम न प्रशस्यते किं तर्हि दण्डोपनिषत् रहस्यदण्डः । अत एव शत्रुषु मार्दवं पार्यन्तिकं न कार्यम् । नापि यात्रिकं सदा कार्यम् । जयस्यानियतत्वात् । यात्रायां हि सस्यानां घातः । सङ्करक्रिया विषादिना जलादीनां नाशनम् । भूयः पुनः पुनः प्रकृतेः सप्तविधायाः विचारणा तस्मात्कपटपूर्वको दण्डएव श्रेयानित्यर्थः ॥ 12-103-41 मायाविभेदान्नानाविधा मायाः प्रयुञ्जीत । तत उपसर्जनानि परस्परमितरेषां शत्रूणामुत्थापनादीनि ॥ 12-103-42 एतान् शत्रून्पुरेषु तत्तत्स्थानेषु अनुसृत्य भोगांस्तदीयान् जयन्ति । नीतिं पुरेषु स्वीयेषु ॥ 12-103-43 अनुसरणमेवाह प्रदायेति । एते न ममामात्याः दुष्टाः मां त्यक्त्वा राजान्तारं प्रति गता इति लोकमुखात्कीर्तयित्वा परेषां पुरेषु राष्ट्रेषु च तान्योजयन्ति ॥ 12-103-44 कृत्यामिव कृत्यां मृत्युकारिणीं देवताम् ॥ 12-103-47 तच्चेद्भवति कारणमिति थ. द. पाठः ॥ 12-103-48 संसृष्टं संसर्गम् । असंसृष्टश्च परइव भाषते ॥
