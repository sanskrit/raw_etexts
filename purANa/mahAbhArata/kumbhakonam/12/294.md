अध्यायः 294

भीष्मेण युधिष्ठिरम् प्रति मुक्तिसाधनप्रतिपादकसगरारिष्टनेमिसंवादानुवादः ॥ 1 ॥
युधिष्ठिर उवाच 	001  
कथं नु युक्तः पृथिवीं चरेदस्मद्विधो नृपः ।	001a  
नित्यं कैश्च गुणैर्युक्तः सङ्गपाशाद्विमुच्यते ॥	001c  
भीष्म उवाच	002  
अत्र ते वर्तयिष्येऽहमितिहासं पुरातनम् ।	002a  
अरिष्टनेमिना प्रोक्तं सगरायानुपृच्छते ॥	002c  
सगर उवाच	003  
किं श्रेयः परमं ब्रह्मन्कृत्वेह सुखमश्नुते ।	003a  
कथं न शोचेन्न क्षुभ्येदेतदिच्छामि वेदितुम् ॥	003c  
भीष्म उवाच	004  
एवमुक्तस्तदा तार्क्ष्यः सर्वशास्त्रविदां वरः ।	004a  
विबुध्य सम्पदं चाग्र्यां सद्वाक्यमिदमब्रवीत् ॥	004c  
सुखं मोक्षसुखं लोके न च मूढोऽवगच्छति ।	005a  
प्रसक्तः पुत्रपशुषु धनधान्यसमाकुलः ॥	005c  
सक्तबुद्धिरशान्तात्मा स न शक्यश्चिकित्सितुम् ।	006a  
स्नेहपाशसितो मूढो न स मोक्षाय कल्पते ॥	006c  
स्नेहजानिह ते पाशान्वक्ष्यामि शृणु तान्मम ।	007a  
सकर्णकेन शिरसा शक्याश्छेत्तुं विजानता ॥	007c  
सम्भाव्य पुत्रान्कालेन यौवनस्थान्निवेश्य च ।	008a  
समर्थाञ्जीवने ज्ञात्वा मुक्तश्चर यथासुखम् ॥	008c  
भार्यां पुत्रवतीं वृद्धां लालितां पुत्रवत्सलाम् ।	009a  
ज्ञात्वा प्रजहि कालेन परार्थमनुदृश्य च ॥	009c  
सापत्यो निरपत्यो वा मुक्तश्चर यथासुखम् ।	010a  
इन्द्रियैरिन्द्रियार्थांस्त्वमनुभूय यथाविधि ॥	010c  
कृतकौतूहलस्तेषु मुक्तश्चर यथासुखम् ।	011a  
उपपत्त्योपलब्धेषु लोकेषु च समो भव ॥	011c  
एष तावत्समासेन तव सङ्कीर्तितो मया ।	012a  
मोक्षार्थो विस्तरेणाथ भूयो वक्ष्यामि तच्छृणु ॥	012c  
मुक्ता वीतभया लोके चरन्ति सुखिनो नराः ।	013a  
सक्तभावा विनश्यन्ति नरास्तत्र न संशयः ॥	013c  
आहारसञ्चये सक्ता यथा कीटपिपीलिकाः ।	014a  
असक्ताः सुखिनो लोके सक्ताश्चैव विनाशिनः ॥	014c  
स्वजने न च ते चिन्ता कर्तव्या मोक्षबुद्धिना ।	015a  
इमे मया विनाभूता भविष्यन्ति कथं त्विति ॥	015c  
स्वयमुत्पद्यते जन्तुः स्वयमेव विवर्धते ।	016a  
सुखदुःखे तथा मृत्युं स्वयमेवाधिगच्छति ॥	016c  
भोजनाच्छादने चैव मात्रा पित्रा च सङ्ग्रहम् ।	017a  
स्वकृते नाधिगच्छन्ति लोके नास्त्यकृतं पुरा ॥	017c  
धात्रा विहितभक्ष्याणि सर्वभूतानि मेदिनीम् ।	018a  
लोके विपरिधावन्ति रक्षितानि स्वकर्मभिः ॥	018c  
स्वयं मृत्पिण्डभूतस्य परतन्त्रस्य सर्वदा ।	019a  
को हेतुः स्वजनं द्वेष्टुं रक्षितं वाऽदृढात्मनः ॥	019c  
स्वजनं हि यदा मृत्युर्हन्त्येव भुवि पश्यतः ।	020a  
कृतेऽपि यत्ने महति तत्र बोद्धव्यमात्मना ॥	020c  
जीवन्तमपि चैवैनं भरणे रक्षणे तथा ।	021a  
असमाप्ते परित्यज्य पश्चादपि मरिष्यसि ॥	021c  
यदा मृतं च स्वजनं न ज्ञास्यसि कथञ्चन ।	022a  
सुखितं दुःखितं वाऽपि ननु बोद्धव्यमात्मना ॥	022c  
मृते वा त्वयि जीवे वा यदा भोक्ष्यति वै जनः ।	023a  
स्वकृतं ननु बुद्ध्वैवं कर्तव्यं हितमात्मनः ॥	023c  
एवं विजानँल्लोकेऽस्मिन्कः कस्येत्यभिनिश्चितः ।	024a  
मोक्षे निवेशय मनो भूयश्चाप्युपधारय ॥	024c  
क्षुत्पिपासादयो भावा जिता यस्येह देहिनः ।	025a  
क्रोधो लोभस्तथा मोहः सत्ववान्मुक्त एव सः ॥	025c  
द्यूते पाने तथा स्त्रीषु मृगयायां च यो नरः ।	026a  
न प्रमाद्यति सम्मोहात्सततं मुक्त एव सः ॥	026c  
दिवसेदिवसे नाम रात्रौरात्रौ पुमान्सदा ।	027a  
भोक्तव्यमिति यः खिन्नो दोषबुद्धिः स उच्यते ॥	027c  
आत्मभावं तथा स्त्रीषु सक्तमेव पुनः पुनः ।	028a  
यः पश्यति सदा युक्तो यथावन्मुक्त एव सः ॥	028c  
सम्भवं च विनाशं च भूतानां चेष्टितं तथा ।	029a  
यस्तत्त्वतो विजानाति लोकेऽस्मिन्मुक्त एव सः ॥	029c  
प्रस्थं वाहसहस्रेषु यात्रार्थं चैव कोटिषु ।	030a  
प्रासादे मञ्चकं स्थानं यः पश्यति स मुच्यते ॥	030c  
मृत्युनाऽभ्याहतं लोकं व्याधिभिश्चोपपीडितम् ।	031a  
अवृत्तिकर्शितं चैव यः पश्यति स मुच्यते ॥	031c  
यः पश्यति स सन्तुष्टो नपश्यंश्च विहन्यते ।	032a  
यश्चाप्यल्पेन सन्तुष्टो लोकेऽस्मिन्मुक्त एव सः ॥	032c  
अग्नीषोमाविदं सर्वमिति यश्चानुपश्यति ।	033a  
न च संस्पृश्यते भावैरद्भुतैर्मुक्त एव सः ॥	033c  
पर्यङ्कशय्या भूमिश्च समाने यस्य देहिनः ।	034a  
शाल्यन्नं च कदन्नं च यस्य स्यान्मुक्त एव सः ॥	034c  
क्षौमं च कुशचीरं च कौशेयं वल्कलानि च ।	035a  
आविकं चर्म च समं यस्य स्यान्मुक्त एव सः ॥	035c  
पञ्चभूतसमुद्भूतं लोकं यश्चानुपश्यति ।	036a  
तथाच वर्तते दृष्ट्वा लोकेऽस्मिन्मुक्त एव सः ॥	036c  
सुखदुःखे समे यस्य लाभालाभौ जयाजयौ ।	037a  
इच्छाद्वेषौ भयोद्वेगौ सर्वथा मुक्त एव सः ॥	037c  
रक्तमूत्रपुरीषाणां दोषाणां सञ्चयांस्तथा ।	038a  
शरीरं दोषबहुलं दृष्ट्वा चैव विमुच्यते ॥	038c  
वलीपलितसंयोगं कार्श्यं वैवर्ण्यमेव च ।	039a  
कुब्जभावं च जरया यः पश्यति स मुच्यते ॥	039c  
पुंस्त्वोपघातं कालेन दर्शनोपरमं तथा ।	040a  
बाधिर्यं प्राणमन्दत्वं यः पश्यति स मुच्यते ॥	040c  
गतानृषींस्तथा देवानसुरांश्च तथा गतान् ।	041a  
लोकादस्मात्परं लोकं यः पश्यति स मुच्यते ॥	041c  
प्रभावैरन्वितास्तैस्तैः पार्थिवेन्द्राः सहस्रशः ।	042a  
ये गताः पृथिवीं त्यक्त्वा इति ज्ञात्वा विमुच्यते ॥	042c  
अर्थांश्च दुर्लभाँल्लोके क्लेशांश्च सुलभांस्तथा ।	043a  
दुःखं चैव कुटुम्बार्थे यः पश्यति स मुच्यते ॥	043c  
अपत्यानां च वैगुण्यं जनं विगुणमेव च ।	044a  
पश्यन्भूयिष्ठशो लोके को मोक्षं नाभिपूजयेत् ॥	044c  
शास्त्राल्लोकाच्च यो बुद्धः सर्वं पश्यति मानवः ।	045a  
असारमिव मानुष्यं सर्वथा मुक्त एव सः ॥	045c  
एतच्छ्रुत्वा मम वचो भवांश्चरतु मुक्तवत् ।	046a  
गार्हस्थ्याद्यदि ते मोक्षे कृता बुद्धिरविक्लवा ॥	046c  
तत्तस्य वचनं श्रुत्वा सम्यक्स पृथिवीपतिः ।	047a  
मोक्षजैश्च गुणैर्युक्तः पालयामास च प्रजाः ॥ 	047c  

इति श्रीमन्महाभारते शान्तिपर्वणि मोक्षधर्मपर्वणि चतुर्नवत्यधिकद्विशततमोऽध्यायः ॥ 294 ॥

12-294-1 कथं विमुक्तः पृथिवीमिति थ. पाठः ॥ 12-294-5 नच लोकोऽवगच्छतीति थ. ध. पाठः ॥ 12-294-8 निवेश्य दारैः संयोज्य ॥ 12-294-9 परार्थमन्तिमं पुरुषार्थं मोक्षम् । प्रजहि त्यज ॥ 12-294-11 कृतकौतूहलः छिन्नौत्सुक्यः । लाभेषु च समो भवेति थ. ध. पाठः ॥ 12-294-12 मोक्षार्थो मोक्षप्रयोजनः ॥ 12-294-13 मुक्ताश्छिन्नस्नेहपाशाः । सक्तभावाः विषयासक्तचित्ताः ॥ 12-294-30 वाहः धान्यपूर्णं शकटम् । सहस्रेषु कोटिष्विति समानाधिकरणम् । प्रस्थं पुरुषाहारपरिमितं धान्यम् । यात्रार्थं देहव्यवहारार्थम् । अधिकसङ्ग्रहो व्यर्थम् इति यः पश्यति ॥ 12-294-31 अवृत्तिर्जीविकाया अभावः ॥ 12-294-32 नपश्यन्नित्येकं पदम् । मृत्युनाभ्याहतं लोकमित्यनुकृष्यते ॥ 12-294-33 अग्निर्जाठरो भोक्ता । सोमोऽन्नं भोज्यम् ॥ 12-294-34 शालयश्च कदन्नं चेति झ. ध. पाठः ॥ 12-294-38 श्लेष्ममूत्रपुरीषाणामिति ध. पाठः । छर्दिमूत्रेति थ. पाठः ॥ 12-294-40 बाधिर्यं घ्राणमन्दत्वमिति ध. पाठः ॥ 12-294-42 प्रतापैरन्विता इति थ. पाठः ॥
