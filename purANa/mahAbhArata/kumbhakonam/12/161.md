अध्यायः 161

भीष्मेण युधिष्ठिरम् प्रति लोभादिनिरूपणम् ॥ 1 ॥
युधिष्ठिर उवाच 	001  
यतः प्रभवति क्रोधः कामो वा भरतर्षभ ।	001a  
शोकमोहौ विधित्सा च परासुत्वं तथा मदः ॥	001c  
लोभो मात्सर्यमीर्ष्या च कुत्साऽसूया कृपा भयम् ।	002a  
एतत्सर्वं महाप्राज्ञ याथातथ्येन मे वद ॥	002c  
भीष्म उवाच 	003  
त्रयोदशैतेऽतिबलाः शत्रवः प्राणिनां स्मृताः ।	003a  
उपासते महाराज समन्तात्पुरुषानिह ॥	003c  
एते प्रमत्तं पुरुषमप्रमत्तास्तुदन्ति च ।	004a  
वृका इव विलुम्पन्ति दृष्ट्वेव पुरुषेतरान् ॥	004c  
एभ्यः प्रवर्तते दुःखमेभ्यः पापं प्रवर्तते ।	005a  
इति मर्त्यो विजानीयात्सततं पुरुषर्षभ ॥	005c  
एतेषामुदयं स्थानं क्षयं च पृथिवीपते ।	006a  
हन्त ते कथयिष्यामि क्रोधस्योत्पत्तिमादितः ।	006c  
यथातत्त्वं क्षितिपते तन्मे निगदतः शृणु ॥	006e  
लोभात्क्रोधः प्रभवति परदोषैरुदीर्यते ।	007a  
क्षमया तिष्ठते राजन्क्षमया विनिवर्तते ॥	007c  
सङ्कल्पाज्जायते कामः सेव्यमानो विवर्धते ।	008a  
यदा प्राज्ञो विरमते तदा सद्यः प्रणश्यति ॥	008c  
[परासूया क्रोधलोभावन्तरा प्रतिमुच्यते ।	009a  
दयया सर्वभूतानां निर्वेदाद्विनिवर्तते ।]	009c  
अवद्यदर्शनादेति तत्त्वज्ञानाच्च नश्यति ॥	009e  
अज्ञानप्रभवो मोहः पापाभ्यासात्प्रवर्तते ।	010a  
यदा प्राज्ञेषु रमते तदा सद्यः प्रणश्यति ॥	010c  
विरुद्धानीह शास्त्राणि ये पश्यन्ति कुरूद्वह ।	011a  
विधित्सा जायते तेषां तत्त्वज्ञानान्निवर्तते ॥	011c  
प्रीतेः शोकः प्रभवति वियोगात्तस्य देहिनः ।	012a  
यदा निरर्थकं वेत्ति तदा सद्यः प्रणश्यति ॥	012c  
परासुता क्रोधलोभादभ्यासाच्च प्रवर्तते ।	013a  
दयया सर्वभूतानां निर्वेदात्सा निवर्तते ॥	013c  
सत्यत्यागात्तु मात्सर्यमहितानां च सेवया ।	014a  
एतत्तु क्षीयते तात साधूनामुपसेवनात् ॥	014c  
कुलाञ्ज्ञानात्तथैश्वर्यान्मदो भवति देहिनाम् ।	015a  
एभिरेव तु विज्ञातैर्मदः सद्यः प्रणश्यति ॥	015c  
ईर्ष्या कामात्प्रभवति संहर्षाच्चैव जायते ।	016a  
इतरेषां तु सत्वानां प्रज्ञया सा प्रणश्यति ॥	016c  
विभ्रमाल्लोकबाह्यानां द्वेष्यैर्वाक्यैरसम्मतैः ।	017a  
कुत्सा सञ्जायते राजँल्लोकान्प्रेक्ष्याभिशाम्यति ॥	017c  
प्रतिकर्तुं न शक्ता ये बलस्थायापकारिणे ।	018a  
असूया जायते तीव्रा कारुण्याद्विनिवर्तते ॥	018c  
कृपणान्सततं दृष्ट्वा ततः सञ्जायते कृपा ।	019a  
धर्मनिष्ठां यदा वेत्ति तदा शाम्यति सा कृपा ॥	019c  
अज्ञानप्रभवो लोभो भूतानां दृश्यते सदा ।	020a  
अस्थिरत्वं च भोगानां दृष्ट्वा ज्ञात्वा निवर्तते ॥	020c  
एतान्येव जितान्याहुः प्रशान्तेन त्रयोदश ।	021a  
एते हि धार्तराष्ट्राणां सर्वे दोषास्त्रयोदश ।	021c  
त्वया सत्यार्थिना नित्यं विजिता जेष्यता च ते ॥ 	021e  

इति श्रीमन्महाभारते शान्तिपर्वणि आपद्धर्मपर्वणि एकषष्ट्यधिकशततमोऽध्यायः ॥ 161 ॥

12-161-4 दृष्ट्वेव पुरुषं बलादिति झ. पाठः ॥ 12-161-7 लोभात् केनचिन्निमित्तेनोपहतात् क्रोधो भवति । स च परदोषैर्दृष्टैरुदीर्यते उद्दीप्तो भवति । स क्षमया तिष्ठते निरुध्यते विनिवर्तते चेति । एवं सर्वत्र द्रष्टव्यम् ॥
