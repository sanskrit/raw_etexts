अध्यायः 140

भीष्मेण युधिष्ठिरम् प्रति शत्रुन्तपाय भारद्वाजोक्तापद्धर्मानुवादः ॥ 1 ॥
युधिष्ठिर उवाच 	001  
युगक्षयात्परिक्षीणे धर्मे लोके च भारत ।	001a  
दस्युभिः पीड्यमाने च कथं स्थेयं पितामह ॥	001c  
भीष्म उवाच 	002  
हन्त ते वर्तयिष्यामि नीतिमापत्सु भारत ।	002a  
उत्सृज्यापि घृणां काले यथा वर्तेत भूमिपः ॥	002c  
अत्राप्युदाहरन्तीममितिहासं पुरातनम् ।	003a  
भारद्वाजस्य संवादं राज्ञः शत्रुन्तपस्य च ॥	003c  
राजात्शत्रुन्तपो नाम सौवीरेषु महारथः ।	004a  
भारद्वाजमुपागम्य पप्रच्छार्थविनिश्चयम् ॥	004c  
अलब्धस्य कथं लिप्सा लब्धं केन विवर्धते ।	005a  
वर्धितं पाल्यते केन पालितं प्रणयेत्कथम् ॥	005c  
तस्मै विनिश्चितार्थाय परिपृष्टोऽर्थनिश्चयम् ।	006a  
उवाच मतिमान्वाक्यमिदं हेतुमदुत्तमम् ॥	006c  
नित्यमुद्यतदण्डः स्यान्नित्यं विवृतपौरुषः ।	007a  
अच्छिद्रश्छिद्रदर्शी च परेषां विवरानुगः ॥	007c  
नित्यमुद्यतदण्डस्य भृशमुद्विजते नरः ।	008a  
तस्मात्सर्वाणि भूतानि दण्डेनैव प्रसाधयेत् ॥	008c  
एवमेव प्रशंसन्ति बुधा ये तत्त्वदर्शिनः ।	009a  
तस्माच्चतुष्टये तस्मिन्प्रधानो दण्ड उच्यते ॥	009c  
छिन्नमूले त्वधिष्ठाने सर्वे तज्जीविनो हताः ।	010a  
कथं हि शाखास्तिष्ठेयुश्छिन्नमूले वनस्पतौ ॥	010c  
मूलमेवादितश्छिन्द्यादरिपक्षस्य पण्डितः ।	011a  
ततः सहायान्पक्षं च सर्वमेवानुशातयेत् ॥	011c  
सुमन्त्रितं सुविक्रान्तं सुयुद्धं सुपलायितम् ।	012a  
आपदागमकाले तु कुर्वीत न विचारयेत् ॥	012c  
वाङ्मात्रेण विनीतः स्याद्धृदयेन यथा क्षुरः ।	013a  
श्लक्ष्णपूर्वाभिभाषी च कामक्रोधौ विवर्जयेत् ॥	013c  
सपत्नसहितो राज्ये कृत्वा सन्धिं न विश्वसेत् ।	014a  
उपक्रामेत्ततः शीघ्रं कृतकार्यो विचक्षणः ॥	014c  
शत्रुं च मित्रं पूर्वेण सान्त्वेनैवानुसान्त्वयेत् ।	015a  
नित्यशश्चोद्विजेत्तस्मात्सर्पाद्वेश्मगतादिव ॥	015c  
यस्य बुद्धिं परिभवेत्तमतीतेन सान्त्वयेत् ।	016a  
अनागतेन दुष्प्रज्ञं प्रत्युत्पन्नेन पण्डितम् ॥	016c  
अञ्जलिं शपथं सान्त्वं शिरसा पादवन्दनम् ।	017a  
अश्रुप्रपातनं चैव कर्तव्यं भूतिमिच्छता ॥	017c  
वहेदमित्रं स्कन्धेन यावदर्थस्य लम्भनम् ।	018a  
अथैनमागते काले भिन्द्याद्घटमिवाश्मनि ॥	018c  
मुहूर्तमपि राजेन्द्र तिन्दुकालातवज्ज्वलेत् ।	019a  
मा तुषाग्निरिवानर्चिर्धूमायेत चिरं नरः ॥	019c  
नानार्थिकोऽर्थसम्बन्धं कृतघ्ने न समाचरेत् ।	020a  
अर्थी तु शक्यते भोक्तुं कृतकार्योऽवमन्यते ।	020c  
तस्मात्सर्वाणि कार्याणि सावशेषाणि कारयेत् ॥	020e  
कोकिलस्य वराहस्य मेरोः शून्यस्य वेश्मनः ।	021a  
व्यालस्य भक्तचित्तस्य यच्छ्रेयस्तत्समाचरेत् ॥	021c  
उत्थायोत्थाय गच्छेच्च नित्ययुक्तो रिपोर्गृहम् ।	022a  
कुशलं चास्य पृच्छेत यद्यप्यकुशलं भवेत् ॥	022c  
नालसाः प्राप्नुवन्त्यर्थान्न क्लीबा नातिमानिनः ।	023a  
न च लोकरवाद्भीता न वै शश्वत्प्रतीक्षिणः ॥	023c  
नास्य च्छिद्रं परो विद्याद्विद्याच्छिद्रं परस्य तु ।	024a  
गूहेत्कूर्म इवाङ्गानि रक्षेद्विवरमात्मनः ॥	024c  
बकवच्चिन्तयेदर्थान्सिंहवच्च पराक्रमेत् ।	025a  
वृकवच्चावलुम्पेत शरवच्च विनिष्पतेत् ॥	025c  
पानमक्षास्तथा नार्यो मृगया गीतवादितम् ।	026a  
एतानि युक्त्या सेवेत प्रसङ्गो ह्यत्र दोषवान् ॥	026c  
कुर्यात्तृणमयं चापं शयीत मृगशायिकाम् ।	027a  
अन्धः स्यादन्धवेलायां बाधिर्यमपि संश्रयेत् ॥	027c  
देशकालं समासाद्य विक्रमेत विचक्षणः ।	028a  
देशकालव्यतीतो हि विक्रमो निष्फलो भवेत् ॥	028c  
कालाकालौ सम्प्रधार्य बलाबलमथात्मनः ।	029a  
परस्य च बलं ज्ञात्वा तथाऽऽत्मानं नियोजयेत् ॥	029c  
दण्डेनोपनतं शत्रुं यो राजा न नियच्छति ।	030a  
स मृत्युमुपगूहेत गर्भमश्वतरी यथा ॥	030c  
सुपुष्पितः स्यादफलः फलवान्स्याद्दुरारुहः ।	031a  
आमः स्यात्पक्वसङ्काशो न च शीर्येत कस्यचित् ॥	031c  
आशां कालवतीं कुर्यात्तां च विघ्नेन योजयेत् ।	032a  
विघ्नं निमित्ततो ब्रूयान्निमित्तं चापि हेतुमत् ॥	032c  
भीतवत्संविधातव्यं यावद्भयमनागतम् ।	033a  
आगतं तु भयं दृष्ट्वा प्रहर्तव्यमभीतवत् ॥	033c  
न साहसमनारुह्य नरो भद्राणि पश्यति ।	034a  
संशयं पुनरारुह्य यदि जीवति पश्यति ॥	034c  
अनागतं विजानीयात्त्यजेद्भयमुपस्थितम् ।	035a  
पुनर्बुद्धिक्षयात्किञ्चिदनिवृत्तिं निशामयेत् ॥	035c  
प्रत्युपस्थितकालस्य सुखस्य परिवर्जनम् ।	036a  
अनागतसुखाशा च नैव बुद्धिमतां नयः ॥	036c  
योऽरिणा सह सन्धाय विश्वस्तः स्वपते सुखम् ।	037a  
स वृक्षाग्रे प्रसुप्तो वा पतितः प्रतिबुध्यते ॥	037c  
कर्मणा येन केनेह मृदुना दारुणेन वा ।	038a  
उद्धरेद्दीनमात्मानं समर्थो धर्ममाचरेत् ॥	038c  
ये सपत्नाः सपत्नानां सर्वांस्ताननुवर्तयेत् ।	039a  
आत्मनश्चापि बोद्धव्याश्चाराः सुमहिताः परैः ॥	039c  
चारः सुविहितः कार्य आत्मनोऽथ परस्य च ।	040a  
पाषण्डांस्तापसादींश्च परराष्ट्रे प्रवेशयेत् ॥	040c  
उद्यानेषु विहारेषु प्रपास्वावसथेषु च ।	041a  
पानागारे प्रवेशेषु तीर्थेषु च सभासु च ॥	041c  
धर्माभिचारिणः पापाश्चौरा लोकस्य कण्टकाः ।	042a  
समागच्छन्ति तान्बुद्ध्वा नियच्छेच्छमयीत च ॥	042c  
न विश्वसेदविश्वस्ते विश्वस्ते नातिविश्वसेत् ।	043a  
विश्वासाद्भयमभ्येति नापरीक्ष्य च विश्वसेत् ॥	043c  
विश्वासयित्वा तु परं तत्त्वभूतेन हेतुना ।	044a  
अथास्य प्रहरेत्काले किञ्चिद्विचलिते पदे ॥	044c  
अशङ्क्यमपि शङ्केत नित्यं शङ्केत शङ्कितान् ।	045a  
भयं ह्यशङ्किताज्जातं समूलमपि कृन्तति ॥	045c  
अवधानेन मौनेन काषायेण जटाजिनैः ।	046a  
विश्वासयित्वा द्वेष्टारमवलुम्पेद्यथा वृकः ॥	046c  
पुत्रो वा यदि वा भ्राता पिता वा यदि वा सुहृत् ।	047a  
अर्थस्य विघ्नं कुर्वाणा हन्तव्या भूतिमिच्छता ॥	047c  
गुरोरप्यवलिप्तस्य कार्याकार्यमजानतः ।	048a  
उत्पथं प्रतिपन्नस्य कार्यं भवति शासनम् ॥	048c  
प्रत्युत्थानाभिवादाभ्यां सम्प्रदानेन केनचित् ।	049a  
प्रपूजयन्निघाती स्यात्तीक्ष्णतुण्ड इव द्विजः ||	049c  
नाच्छित्त्वा परमर्माणि नाकृत्वा कर्म दारुणम् ।	050a  
नाहत्वा मत्स्यघातीव प्राप्नोति परमां श्रियम् ॥	050c  
नास्ति जात्या रिपुर्नाम मित्रं वाऽपि न विद्यते ।	051a  
सामर्थ्ययोगाज्जायन्ते मित्राणि रिपवस्तथा ॥	051c  
न प्रमुञ्चेत दायादं वदन्तं करुणं बहु ।	052a  
दुःखं तत्र न कर्तव्यं हन्यात्पूर्वापकारिणम् ॥	052c  
सङ्ग्रहानुग्रहे यत्नः सदा कार्योऽनसूयता ।	053a  
निग्रहश्चापि यत्नेन कर्तव्यो हितमिच्छता ॥	053c  
प्रहरिष्यन्प्रियं ब्रूयात्प्रहृत्यापि प्रियोत्तरम् ।	054a  
असिनाऽपि शिरश्छित्त्वा शोचेत च रुदेत च ॥	054c  
निमन्त्रयीत सान्त्वेन सम्मानेन तितिक्षया ।	055a  
आशाकरणमित्येतत्कर्तव्यं भूतिमिच्छता ॥	055c  
न शुष्कवैरं कुर्वीत बाहुभ्यां न नदीं तरेत् ।	056a  
अनर्थकमनायुष्यं गोविषाणस्य भक्षणम् ।	056c  
दन्ताश्च परिमृद्यन्ते रसश्चापि न लभ्यते ॥	056e  
त्रिवर्गे त्रिविधा पीडा अनुबन्धस्तथैव च ।	057a  
अनुबन्धं तथा ज्ञात्वा पीडां च परिवर्जयेत् ॥	057c  
ऋणशेषं चाग्निशेषं शत्रुशेषं तथैव च ।	058a  
पुनः पुनः प्रवर्धन्ते तस्माच्छेषं न कारयेत् ॥	058c  
ऋणशेषा विवर्धन्ते परिभूताश्च शत्रवः ।	059a  
आवहन्त्यनयं तीव्रं व्याधयश्चाप्युपेक्षिताः ॥	059c  
नासम्यक्कृत्यकारी स्यादप्रमत्तः सदा भवेत् ।	060a  
कण्टकोपि हि दुश्छिन्नो विकारं कुरुते चिरम् ॥	060c  
वधेन च मनुष्याणां मार्गाणां दूषणेन च ।	061a  
आकाराणां विनाशैश्च परराष्ट्रं विनाशयेत् ॥	061c  
गृध्रदृष्टिर्बकालीनः श्वचेष्टः सिंहविक्रमः ।	062a  
अनुद्विग्रः काकशङ्की भुजङ्गचरितं चरेत् ॥	062c  
शूरमञ्जलिपातेन भीरुं भेदेन भेदयेत् ।	063a  
लुब्धमर्थप्रदानेन समं तुल्येन विग्रहः ॥	063c  
श्रेणीमुख्योपजापेषु वल्लभानुनयेषु च ।	064a  
अमात्यान्परिरक्षेत भेदसङ्घातयोरपि ॥	064c  
मृदुरित्यवजानन्ति तीक्ष्ण इत्युद्विजन्ति च ।	065a  
तीक्ष्णकाले भवेत्तीक्ष्णो मृदुकाले मृदुर्भवेत् ॥	065c  
मृदुनैव मृदुं हन्ति मृदुना हन्ति दारुणम् ।	066a  
नासाध्यं मृदुना किञ्चित्तस्मात्तीक्ष्णतरो मृदुः ॥	066c  
काले मृदुर्यो भवति काले भवति दारुणः ।	067a  
स साधयति कृत्यानि शत्रुं चाप्यधितिष्ठति ॥	067c  
पण्डितेन विरुद्धस्तु दूरस्थोऽस्मीति नाश्वसेत् ।	068a  
दीर्घौ बुद्धिमतो बाहू याभ्यां हिंसति हिंसितः ॥	068c  
न तत्तरेद्यस्य न पारमुत्तरेन्न तद्धरेद्यत्पुनराहरेत्परः ।	069a  
न तत्खनेद्यस्य न मूलमुद्धरेन्न तं हन्याद्यस्य शिरो न पातयेत् ॥	069c  
इतीदमुक्तं वृजिनाभिसंहितं न चैतदेवं पुरुषः समाचरेत् ।	070a  
परप्रयुक्तस्तु कथं विभावयेदतो मयोक्तं भवतो हितार्थिना ॥	070c  
भीष्म उवाच 	071  
यथावदुक्तं वचनं हितार्थिना निशम्य विप्रेण सुवीरराष्ट्रपः ।	071a  
तथाऽकरोद्वाक्यमदीनचेतनः श्रियं च दीप्तां बुभुजे सबान्धवः ॥ 	071c  

इति श्रीमन्महाभारते शान्तिपर्वणि आपद्धर्मपर्वणि चत्वारिंशदधिकशततमोऽध्यायः ॥ 140 ॥

12-140-2 घृणां दयाम् । तथा वर्तेत भूमिपः इति ट. ड. थ. द. पाठः ॥ 12-140-3 शत्रुञ्जयस्य च इति झ. पाठः ॥ 12-140-20 नानार्थिकः बहुप्रयोजनवान् । कृतघ्ने पुरुषे अर्थसम्बन्धं न समाचरेत् ॥ 12-140-21 वराहस्य श्रेयोमूलोत्खननम् । तच्च राजा शत्रूणां कुर्यात् । मेरोरचञ्चलत्वमनुल्लङ्घनीयत्वं च शून्यस्य वेश्मनः सम्पदागम इष्टस्तमिच्छेत् । व्यालस्य सर्पवदन्ध्यकोपत्वमिष्टं तमङ्गीकुर्यात् । नटस्य भक्तिमित्रस्य इति झ. पाठः । तत्र नटस्य नानारूपत्वमिष्टम् । एवं राजा स्निग्धप्रसन्नादीन् गुणान् बिभृयात् । भक्तिमित्रस्य स्वाराध्योदय इष्ट एवं स्वप्रतिपाल्यानां प्रजानामुदयो राज्ञा नित्यमेष्टव्य इत्यर्थः ॥ 12-140-25 बकादीनामेकाग्रत्वं निर्भयत्वं शीघ्रकारित्वमपरावृत्तित्वं च गुणास्तान् परार्थादाने राजाश्रयेदित्यर्थः ॥ 12-140-30 अश्वतरी गर्दभजाऽश्व उदरभेदेनैव प्रसूत इति प्रसिद्धम् ॥ 12-140-34 न संशयमनारुह्य इति झ. पाठः ॥ 12-140-40 पाषण्डाद्यैरविज्ञातैर्विदित्वारिं वशं नयेत् । इति ट. ड. थ. पाठः ॥ 12-140-47 कर्तव्या भृतिमिच्छता इति ट. पाठः । त्यक्तव्या भूतिमिच्छता इति ध. पाठः ॥ 12-140-56 शुष्क्रं लाभशून्यम् ॥ 12-140-57 त्रिवर्गः धर्मार्थकामाः तत्र त्रिविधा पीडा । धर्मेणार्थस्य पीडा अर्थेन धर्मस्य कामेन तयोरिति । अनुबन्धाः फलानि । धर्मस्यार्थः अर्थस्य कामः कामस्येन्द्रियप्रीतिरिति क्षुद्राः । धर्मस्य चित्तशुद्धिरर्थस्य यज्ञः कामस्य जीवनमात्रमिति प्राज्ञाः । तत्र बलाबलं ज्ञात्वाऽनुबन्धाँल्लिप्सेत पीडां तु पारवर्जयेदेवेत्यर्थः । पीडां विद्वान्वशं नयेदिति ड. थ. पाठः ॥ 12-140-62 गृध्रदृष्टिर्गृध्रवत् दूरदर्शी । बकवदालीनो निश्चलः । श्वचेष्टः शुनकवज्जागरूकश्चोरसूचकश्च । काकवत् शङ्की परेङ्गितज्ञः । भुजङ्गचरितं अकस्मात्परकृते दुर्गादौ प्रवेशनम् ॥ 12-140-64 श्रेणीमुख्यः नानाजातियाः सन्त एककार्ये निविष्टाः श्रेणयस्तासां मुख्यस्य उपजापो भेदः वल्लभानां मित्राणामनुनयेषु अन्यैः कियमाणेषु अमात्यान्परिरक्षेत । भेदात्सङ्घातात्सम्भूयकार्यकारित्वाच्च । संहता ह्यामात्याः सद्यो राजानमराजानं कुर्युर्विपरीतं वा कुर्युरित्यर्थः ॥ 12-140-70 वृजिनाभिसंहितं आपत्कालाभिप्रायेणैवैतदुक्तं नत्वेतदेवं पुरुषः समाचरेत् । परेणाभियोगे कृते सति । इदं मदुक्तं कथं न भावयेत् अपितु भावयेदेव । आपदि एतदनुष्ठानादधर्मो नास्तीति भावः ॥
