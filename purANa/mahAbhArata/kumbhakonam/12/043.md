अध्यायः 043

युधिष्ठिराज्ञया भीमादिभिश्चतुर्भिर्दुर्योधनादिगृहपरिग्रहः ॥ 1 ॥
वैशम्पायन उवाच 	001  
ततो विसर्जयामास सर्वास्ताः प्रकृतीर्नृपः ।	001a  
विविशुश्चाभ्यनुज्ञाता यथास्वानि गृहाणि ते ॥	001c  
ततो युधिष्ठिरो राजा भीमं भीमपराक्रमम् ।	002a  
सान्त्वयन्नब्रवीच्छ्रीमानर्जुनं यमजौ तथा ॥	002c  
शत्रुभिर्विविधैः शस्त्रैः क्षतदेहा महारणे ।	003a  
श्रान्ता भवन्तः सुभृशं तापिताः शोकमन्युभिः ॥	003c  
अरण्ये दुःखवसतिर्मत्कृते भरतर्षभाः ।	004a  
भवद्भिरनुभूता हि यथा कापुरुषैस्तथा ॥	004c  
यथासुखं यथाजोषं जयोऽयमनुभूयताम् ।	005a  
विश्रान्ताँल्लब्धविश्वासाञ्श्वः समेताऽस्मि वः पुनः ॥	005c  
ततो दुर्योधनगृहं प्रासादैरुपशोभितम् ।	006a  
बहुरत्नसमाकीर्णं दासीदाससमाकुलम् ॥	006c  
धृतराष्ट्राभ्यनुज्ञातं भ्रात्रा दत्तं वृकोदरः ।	007a  
प्रतिपेदे महाबाहुर्मन्दिरं मघवानिव ॥	007c  
यथा दुर्योधनगृहं तथा दुःशासनस्य तु ।	008a  
प्रासादमालासंयुक्तं हेमतोरणभूषितम् ॥	008c  
दासीदाससुसम्पूर्णं प्रभूतधनधान्यवत् ।	009a  
प्रतिपेदे महाबाहुरर्जुनो राजशासनात् ॥	009c  
दुर्मर्षणस्य भवनं दुःशासनगृहाद्वरम् ।	010a  
कुबेरभवनप्रख्यं मणिहेमविभूषितम् ॥	010c  
नकुलाय वरार्हाय कर्शिताय महावने ।	011a  
ददौ प्रीतो महाराज धर्मपुत्रो युधिष्ठिरः ॥	011c  
दुर्मुखस्य च वेश्माग्र्यं श्रीमत्कनकभूषणम् ।	012a  
पूर्णपद्मदलाक्षीणां स्त्रीणां शयनसङ्कुलम् ॥	012c  
प्रददौ सहदेवाय सन्ततं प्रियकारिणे ।	013a  
मुमुदे तच्च लब्ध्वाऽसौ कैलासं धनदो यथा ॥	013c  
युयुत्सुर्विदुरश्चैव सञ्जयश्च विशाम्पते ।	014a  
सुधर्मा चैव धौम्यश्च यथा स्वाञ्जग्मुरालयान् ॥	014c  
सह सात्यकिना शौरिरर्जुनस्य निवेशनम् ।	015a  
विवेश पुरुषव्याघ्रो व्याघ्रो गिरिगुहामिव ॥	015c  
तत्र भक्ष्यान्नपानैस्ते मुदिताः सुसुखोषिताः ।	016a  
सुखप्रबुद्धा राजानमुपतस्थुर्युधिष्ठिरम् ॥ 	016c  

इति श्रीमन्महाभारते शान्तिपर्वणि राजधर्मपर्वणि त्रिचत्वारिंशोऽध्यायः ॥ 43 ॥
