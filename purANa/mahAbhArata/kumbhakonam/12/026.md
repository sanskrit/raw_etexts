अध्यायः 026
युधिष्ठिरेण व्यासम् प्रति निर्वेदवचनम् ॥ 1 ॥ व्यासेन युधिष्ठिरम् प्रति राज्यपालनविधानम् ॥ 2 ॥
युधिष्ठिर उवाच 	001  
अभिमन्यौ हते बाले द्रौपद्यास्तनयेषु च ।	001a  
धृष्टद्युम्ने विराटे च द्रुपदे च महीपतौ ॥	001c  
वृषसेने च धर्मज्ञे धृष्टकेतौ तु पार्थिवे ।	002a  
तथाऽन्येषु नरेन्द्रेषु नानादेश्येषु संयुगे ॥	002c  
न च मुञ्चति मां शोको ज्ञातिघातिनमातुरम् ।	003a  
राज्यकामुकमत्युग्रं स्ववंशोच्छेदकारिणम् ॥	003c  
यस्याङ्के क्रीडमानेन मया विपरिवर्तितम् ।	004a  
स मया राज्यलुब्धेन गाङ्गेयो युधि पातितः ॥	004c  
यदा ह्येनं विघूर्णन्तं मदर्थं पार्थसायकैः ।	005a  
तक्ष्यमाणं यथा वज्रैः प्रेक्षमाणं शिखण्डिनम् ॥	005c  
जीर्णसिंहमिव प्राज्ञं नरसिंहं पितामहम् ।	006a  
कीर्यमाणं शरैर्दीप्तैर्दृष्ट्वा मे व्यथितं मनः ॥	006c  
प्राङ्मुखं सीदमानं च रथात्पररथारुजम् ।	007a  
घूर्णमानं यथा शैलं तदा मे कश्मलोऽभवत् ॥	007c  
यः सबाणधनुष्पाणिर्योधयामास भार्गवम् ।	008a  
बहून्यहानि कौरव्यः कुरुक्षेत्रे महामृधे ॥	008c  
समेतं पार्थिवं क्षत्रं वाराणस्यां नदीसुतः ।	009a  
कन्यार्थमाह्वयद्वीरो रथेनैकेन संयुगे ॥	009c  
येन चोग्रायुधो राजा चक्रवर्ती दुरासदः ।	010a  
दग्धश्चास्त्रप्रतापेन स मया युधि पातितः ॥	010c  
स्वयं मृत्युं रक्षमाणः पाञ्चाल्यं यः शिखण्डिनम् ।	011a  
न बाणैः पातयामास सोऽर्जुनेन निपातितः ॥	011c  
यदैनं पतितं भूमावपश्यं रुधिरोक्षितम् ।	012a  
तदैवाविशदत्युग्रो ज्वरो मां मुनिसत्तम ॥	012c  
येन संवर्धिता बाला येन स्म परिरक्षिताः ।	013a  
स मया राज्यलुब्धेन पापेन गुरुघातिना ।	013c  
अल्पकालस्य राज्यस्य कृते मूढेन पातितः ॥	013e  
आचार्यश्च महेष्वासः सर्वपार्थिवपूजितः ।	014a  
अभिगम्य रणे मिथ्या पापेनोक्तः सुतं प्रति ॥	014c  
तन्मे दहति गात्राणि यन्मां गुरुरभाषत ।	015a  
सत्यमाख्याहि राजंस्त्वं यदि जीवति मे सुतः ॥	015c  
सत्यमामर्शयन्विप्रो मयि तत्परिपृष्टवान् ।	016a  
कुञ्जरं चान्तरं कृत्वा मिथ्योपचरितो मया ॥	016c  
सुभृशं राज्यलुब्धेन पापेन गुरुघातिना ।	017a  
सत्यकञ्चुकमुन्मुच्य मया स गुरुराहवे ॥	017c  
अश्वत्थामा हत इति निरुक्तः कुञ्जरे हते ।	018a  
काँल्लोकांस्तु गमिष्यामि कृत्वा कर्म सुदुष्करम् ॥	018c  
अघातयं च यत्कर्णं समरेष्वपलायिनम् ।	019a  
ज्येष्ठभ्रातरमत्युग्रः को मत्तः पापकृत्तमः ॥	019c  
अभिमन्युं च यद्बालं जातं सिंहमिवाद्रिषु ।	020a  
प्रावेशयमहं लुब्धो वाहिनीं द्रोणपालिताम् ॥	020c  
तदाप्रभृति बीभत्सुं न शक्नोमि निरीक्षितुम् ।	021a  
कृष्णं च पुण्डरीकाक्षं किल्बिषी भ्रूणहा यथा ॥	021c  
द्रौपदीं चाप्यदुःखार्हां पञ्चपुत्रैर्विनाकृताम् ।	022a  
शोचामि पृथिवीं हीनां पञ्चभिः पर्वतैरिव ॥	022c  
सोऽहमागस्करः पापः पृथिवीनाशकारकः ।	023a  
आसीन एवमेवेदं शोषयिष्ये कलेवरम् ॥	023c  
प्रायोपविष्टं जानीध्वमथ मां गुरुघातिनम् ।	024a  
जातिष्वन्यास्वपि यथा न भवेयं कुलान्तकृत् ॥	024c  
न भोक्ष्ये न च पानीयमुपयोक्ष्ये कथञ्चन ।	025a  
शोषयिष्ये प्रियान्प्राणानिहस्थोऽहं तपोधनाः ॥	025c  
यथेष्टं गम्यतां काममनुजाने प्रसाद्य वः ।	026a  
सर्वे मामनुजानीत त्यक्ष्यामीदं कलेवरम् ॥	026c  
वैशम्पायन उवाच 	027  
तमेवंवादिनं पार्थं बन्धुशोकेन विह्वलम् ।	027a  
मैवमित्यब्रवीद्व्यासो निगृह्य मुनिसत्तमः ॥	027c  
व्यास उवाच 	028  
अतिवेलं महाराज न शोकं कर्तुमर्हसि ।	028a  
पुनरुक्तं तु वक्ष्यामि दिष्टमेतदिति प्रभो ॥	028c  
संयोगा विप्रयोगाश्च जातानां प्राणिनां ध्रुवम् ।	029a  
बुद्धुदा इव तोयेषु भवन्ति न भवन्ति च ॥	029c  
सर्वे क्षयान्ता निचयाः पतनान्ताः समुच्छ्रयाः ।	030a  
संयोगा विप्रयोगान्ता मरणान्तं हि जीवितम् ॥	030c  
सुखं दुःखान्तमालस्यं दाक्ष्यं दुःखं सुखोदयम् ।	031a  
भूतिः श्रीर्ह्रीर्धृतिः कीर्तिर्दक्षे वसति नालसे ॥	031c  
नालं सुखाय सुहृदो नाले दुःखाय शत्रवः ।	032a  
न च प्रज्ञालमर्थेभ्यो न सुखेभ्योऽप्यलं धनम् ॥	032c  
यथा सृष्टोऽसि कौन्तेय धात्रा कर्मसु तत्कुरु ।	033a  
अत एव हि सिद्धिस्ते नेशस्त्वं ह्यात्मनो नृप ॥ 	033c  

इति श्रीमन्महाभारते शान्तिपर्वणि राजधर्मपर्वणि षड्विंशोऽध्यायः ॥ 26 ॥

12-26-2 वृषसेने कर्णे ॥ 12-26-7 पररथारुजं पररथानां पीडकम् ॥ 12-26-16 आमर्शयन्निश्चिन्वन् ॥ 12-26-28 अतिवेलमत्यर्थम् ॥ 12-26-39 आलस्यं तत्काले सुखमपि दुःखान्तम् । दाक्ष्यं तत्काले दुःखमपि सुखोदयम् । भूतिः अणिमादिः ॥
