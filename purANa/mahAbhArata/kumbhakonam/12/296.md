अध्यायः 296

भीष्मेण युधिष्ठिरम् प्रति श्रेयःसाधनप्रतिपादकपराशरगीतानुवादः ॥ 1 ॥
युधिष्ठिर उवाच 	001  
अतः परं महाबाहो यच्छ्रेयस्तद्ब्रवीहि मे ।	001a  
न तृप्याम्यमृतस्येव वचसस्ते पितामह ॥	001c  
किं कर्म पुरुषः कृत्वा शुभं पुरुषसत्तम ।	002a  
श्रेयः परमवाप्नोति प्रेत्य चेह च तद्वद ॥	002c  
भीष्म उवाच 	003  
अत्र ते वर्तयिष्यामि यथा पूर्वं महायशाः ।	003a  
पराशरं महात्मानं पप्रच्छ जनको नृपः ॥	003c  
किं श्रेयः सर्वभूतानामस्मिँल्लोके परत्र च ।	004a  
यद्भवेत्प्रतिपत्तव्यं तद्भवान्प्रब्रवीतु मे ॥	004c  
ततः स तपसा युक्तः सर्वधर्मविधानवित् ।	005a  
नृपायानुग्रहमना मुनिर्वाक्यमथाब्रवीत् ॥	005c  
पराशर उवाच 	006  
धर्म एव कृतः श्रेयानिह लोके परत्र च ।	006a  
तस्माद्धि परमं नास्ति यथा प्राहुर्मनीषिणः ॥	006c  
प्रतिपद्य नरो धर्मं स्वर्गलोके महीयते ।	007a  
धर्मात्मकः कर्मविधिर्देहिनां नृपसत्तम ॥	007c  
तस्मिन्नाश्रमिणः सन्तः स्वकर्माणीह कुर्वते ॥	008ac  
चतुर्विधा हि लोकेऽस्मिन्यात्रा तात विधीयते ।	009a  
मर्त्या यत्रावतिष्ठन्ते सा च कामात्प्रवर्तते ॥	009c  
सुकृतासुकृतं कर्म निषेव्य विविधैः क्रमैः ।	010a  
दशार्धप्रविभक्तानां भूतानां विविधा गतिः ॥	010c  
सौवर्णं राजतं चापि यथा भाण्डं निषिच्यते ।	011a  
तथा निषिच्यते जन्तुः पूर्वकर्मवशानुगः ॥	011c  
नाबीजाज्जायते किञ्चिन्नाकृत्वा सुखमेधते ।	012a  
सुकृतैर्विन्दते सौख्यं प्राप्य देहक्षयं नरः ॥	012c  
दैवं तात न पश्यामि नास्ति दैवस्य साधनम् ।	013a  
स्वभावतो हि संसिद्धा देवगन्धर्वदानवाः ॥	013c  
प्रेत्य यान्त्यकृतं कर्म न स्मरन्ति सदा जनाः ।	014a  
ते वै तस्य फलप्राप्तौ कर्म चापि चतुर्विधम् ॥	014c  
लोकयात्राश्रयश्चैव शब्दो वेदाश्रयः कृतः ।	015a  
शान्त्यर्थं मनसस्तात नैतद्वृद्धानुशासनम् ॥	015c  
चक्षुषा मनसा वाचा कर्मणा च चतुर्विधम् ।	016a  
कुरुते यादृशं कर्म तादृशं प्रतिपद्यते ॥	016c  
निरन्तरं च मिश्रं च लभते कर्म पार्थिव ।	017a  
कल्याणं यदि वा पापं न तु नाशोऽस्य विद्यते ॥	017c  
कदाचित्सुकृतं तात कूटस्थमिव तिष्ठति ।	018a  
मज्जमानस्य संसारे यावद्दुःखाद्विमुच्यते ॥	018c  
ततो दुःखक्षयं कृत्वा सुकृतं कर्म सेवते ।	019a  
सुकृतक्षयाच्च दुष्कृतं तद्विद्धि मनुजाधिप ॥	019c  
दमः क्षमा धृतिस्तेजः सन्तोषः सत्यवादिता ।	020a  
ह्रीरहिंसाऽव्यसनिता दाक्ष्यं चेति सुखावहाः ॥	020c  
दुष्कृते सुकृते चापि न जन्तुर्नियतो भवेत् ।	021a  
नित्यं मनःसमाधाने प्रयतेत विचक्षणः ॥	021c  
नायं परस्य सुकृतं दुष्कृतं चापि सेवते ।	022a  
करोति यादृशं कर्म तादृशं प्रतिपद्यते ॥	022c  
सुखदुःखे समाधाय पुमानन्येन गच्छति ।	023a  
अन्येनैव जनः सर्वः सङ्गतो यश्च पार्थिवः ॥	023c  
परेषां यदसूयेत न तत्कुर्यात्स्वयं नरः ।	024a  
यो ह्यसूयुस्तथा युक्तः सोऽवहासं नियच्छति ॥	024c  
भीरू राजन्यो ब्राह्मणः सर्वभक्ष्यो वैश्योऽनीहावान्हीनवर्णोऽलसश्च ।	025a  
विद्वांश्चाशीलो वृत्तहीनः कुलीनः सत्याद्विभ्रष्टो ब्राह्मणस्त्री च तुष्टा ॥	025c  
रागी युक्तः पचमानोऽऽत्महेतोर्मूर्खो वक्ता नृपहीनं च राष्ट्रम् ।	026a  
एते सर्वे शोच्यतां यान्ति राजन्यश्चायुक्तः स्नेहहीनः प्रजासु ॥ 	026c  

इति श्रीमन्महाभारते शान्तिपर्वणि मोक्षधर्मपर्वणि षण्णवत्यधिकद्विशततमोऽध्यायः ॥ 296 ॥

12-296-18 करस्थमिव तिष्ठतीति थ. पाठः ॥ 12-296-26 रागी मुक्त इति थ. पाठः ॥
