अध्यायः 164

भीष्मेण नकुलप्रश्नात्खड्गोत्पत्तिकथनम् ॥ 1 ॥
वैशम्पायन उवाच 	001  
कथान्तरमथासाद्य खड्गयुद्धविशारदः ।	001a  
नकुलः शरतल्पस्थमिदमाह पितामहम् ॥	001c  
नकुल उवाच 	002  
धनुः प्रहरणं श्रेष्ठमितिवादः पितामह ।	002a  
मतस्तु मम धर्मज्ञः खड्ग एव सुसंशितः ॥	002c  
छिन्ने च कार्मुके राजन्प्रक्षीणेषु शरेषु च ।	003a  
खड्गेन शक्यते योद्धुमात्मानं परिरक्षितुम् ॥	003c  
शरासनधरांश्चैव गदाशक्तिधरांस्तदा ।	004a  
एकः खड्गधरो वीरः समर्थः प्रतिबाधितुम् ॥	004c  
अत्र मे संशयश्चैव कौतूहलमतीव च ।	005a  
किंस्वित्प्रहरणं श्रेष्ठं सर्वयुद्धेषु पार्थिव ॥	005c  
कथं चोत्पादितः खड्गः कस्मै चार्थाय केन वा ।	006a  
पूर्वाचार्यं च खड्गस्य प्रव्रवीहि पितामह ॥	006c  
वैशम्पायन उवाच 	007  
तस्य तद्वचनं श्रुत्वा माद्रीपुत्रस्य धीमतः ।	007a  
स्वरकौशलसंयुक्तं सूक्ष्मचित्रार्थवत्सुखम् ॥	007c  
ततस्तस्योत्तरं वाक्यं स्वरवर्णोपपादितम् ।	008a  
शिक्षया चोपपन्नाय द्रोणशिष्याय पृच्छते ॥	008c  
उवाच सर्वधर्मज्ञो धनुर्वेदस्य पारगः ।	009a  
शरतल्पगतो भीष्मो नकुलाय महात्मने ॥	009c  
भीष्म उवाच 	010  
तत्त्वं शृणुष्व माद्रेय यथैतत्परिपृच्छसि ।	010a  
प्रबोधितोऽस्मि भवता सानुमानिव पर्वतः ॥	010c  
सलिलैकार्णवं तात पुरा सर्वमभूदिदम् ।	011a  
अप्रज्ञातमनाकाशमनिर्देश्यमहीतलम् ॥	011c  
तमस्संवृतमस्पर्शमतिगम्भीरदर्शनम् ।	012a  
निःशब्दं चाप्रमेयं च तत्र जज्ञे पितामहः ॥	012c  
सोऽसृजद्वायुमग्निं च भास्करं चापि वीर्यवान् ।	013a  
आकाशममृजच्चोर्ध्वमधो भूमिं च नैर्ऋतिम् ॥	013c  
ततः सचन्द्रतारं च नक्षत्राणि ग्रहांस्तथा ।	014a  
संवत्सरानहोरात्रानृतूनथ लवान्क्षणान् ||	014c  
ततः शरीरं लोकस्थं स्थापयित्वा पितामहः ।	015a  
जनयामास भगवान्पुत्रानुत्तमतेजसः ||	015c  
मरीचिं भृगुमत्रिं च पुलस्त्यं पुलहं क्रतुम् ।	016a  
वसिष्ठाङ्गिरसौ चोभौ भरद्वाजं तथैव च ॥	016c  
प्रजापतिस्तथा दक्षः कन्याः षष्टिमजीजनत् ।	017a  
ताश्च ब्रह्मर्षीन्सर्वान्प्रजार्थं प्रतिपेदिरे ॥	017c  
ताभ्यो विश्वानि भूतानि देवाः पितृगणास्तथा ।	018a  
गन्धर्वाप्सरसश्चैव रक्षांसि विविधानि च ॥	018c  
पतत्रिमृगमीनाश्च गावश्चैव महोरगाः ।	019a  
नानाकृतिबलाश्चान्ये जलक्षितिविचारिणः ॥	019c  
उद्भिज्जाः स्वेदजाश्चैव साण्डजाश्च जरायुजाः ।	020a  
जज्ञे तात जगत्सर्वं तथा स्थावरजङ्गमम् ॥	020c  
अतः सर्गमिमं कृत्वा सर्वलोकपितामहः ।	021a  
शाश्वतं वेदपठितं धर्मं च जुजुषे पुनः ॥	021c  
तस्मिन्धर्मे स्थिता देवाः सहाचार्यपुरोहिताः ।	022a  
आदित्या वसवो रुद्राः ससाध्या मरुदश्विनः ||	022c  
भृग्वत्र्यङ्गिरसः सिद्धाः कश्यपश्च तपोधनाः ।	023a  
वसिष्ठगौतमागस्त्यास्तथा नारदपर्वतौ ॥	023c  
ऋषयो वालखिल्याश्च प्रभासाः सिकतास्तथा ।	024a  
घृताच्याः सोमवायव्या वैश्वानरमरीचिपाः ॥	024c  
करूषाश्चैव हंसाश्च ऋषयो वाऽग्नियोनयः ।	025a  
माषपप्रस्थाः पृश्नयश्च स्थिता ब्रह्मानुशासने ॥	025c  
दानवेन्द्रास्त्वतिक्रम्य तत्पितामहशासनम् ।	026a  
धर्मस्यापनयं चक्रुः क्रोधलोभसमन्विताः ॥	026c  
हिरण्यकशिपुश्चैव हिरण्याक्षो विरोचनः ।	027a  
शम्बरो विप्रचित्तिश्च प्रह्लादो नमुचिर्बलिः ॥	027c  
एते चान्ये च बहवः सगणा दैत्यदानवाः ।	028a  
धर्मसेतुमतिक्रम्य रेमिरेऽधर्मनिश्चयाः ॥	028c  
सर्वे तुल्याभिजातीया यथा देवास्तथा वयम् ।	029a  
इत्येवं हेतुमास्थाय स्पर्धमानाः सुरर्षिभिः ॥	029c  
न प्रियं नाप्यनुक्रोशं चक्रुर्भूतेषु भारत ।	030a  
त्रीनुपायानतिक्रम्य दण्डेन रुरुधुः प्रजाः ॥	030c  
न जग्मुः संविदं तैश्च दर्पादसुरसत्तमाः ।	031a  
अथ वै भगवान्ब्रह्मा सर्वलोकनमस्कृतः ॥	031c  
तदा हिमवतः पृष्ठे सुरम्ये पद्मतारके ।	032a  
शतयोजनविस्तारे मणिमुक्ताचयाचिते ॥	032c  
तस्मिन्गिरिवरे पुत्र पुष्पितद्रुमकानने ।	033a  
तस्थौ स विबुधश्रेष्ठो ब्रह्मा लोकार्थसिद्धये ॥	033c  
ततो वर्षसहस्रान्ते वितानमकरोत्प्रभुः ।	034a  
विधिना कल्पदृष्टेन यथोक्तेनोपपादितम् ॥	034c  
ऋषिभिर्यज्ञपटुभिर्यथावत्कर्मकर्तृभिः ।	035a  
मरुद्भिः परिसङ्कीर्णं दीप्यमानैश्च पावकैः ॥	035c  
काञ्चनैर्यज्ञभाण्डैश्च भ्राजिष्णुभिरलङ्कृतम् ।	036a  
वृतं देवगणैश्चैव प्रबभौ यज्ञमण्डलम् ॥	036c  
तथा ब्रह्मर्षिभिश्चैव सदस्यैरुपशोभितम् ।	037a  
अत्र घोरतमं वृत्तमृषीणां मे परिश्रुतम् ॥	037c  
चन्द्रमा विमलं व्योम यथाऽभ्युदिततारकम् ।	038a  
विदार्याग्निं तथा भूतमुत्थितं श्रूयते तदा ॥	038c  
नीलोत्पलसवर्णाभं तीक्ष्णदंष्ट्रं कृशोदरम् ।	039a  
प्रांशुमुद्धर्षणं चापि तथैव ह्यमितौजसम् ॥	039c  
अस्मिन्नुत्पद्यमाने च प्रचचाल वसुन्धरा ।	040a  
महोर्मिकलिलावर्तश्चुक्षुभे स महोदधिः ॥	040c  
पेतुश्चोल्का महोत्पाताः शाखाश्च मुमुचुर्द्रुमाः ।	041a  
अप्रसन्ना दिशः सर्वाः पवनश्चाशिवो ववौ ।	041c  
मुहुर्मुहुश्च भूतानि प्राव्यथन्त भयात्तथा ॥	041e  
ततः स तुमुलं दृष्ट्वा तद्भूतं समुपस्थितम् ।	042a  
महर्षिसुरगन्धर्वानुवाचेदं पितामहः ॥	042c  
मयैवं चिन्तितं भूतमसिर्नामैष वीर्यवान् ।	043a  
रक्षणार्थाय लोकस्य वधाय च सुरद्विषाम् ॥	043c  
ततस्तद्रूपमुत्सृज्य बभौ निस्त्रिंश एव सः ।	044a  
विमलस्तीक्ष्णधारश्च कालान्तक इवोद्यतः ॥	044c  
ततस्तं नीलकण्ठाय रुद्रायर्षभकेतवे ।	045a  
ब्रह्मा ददावसिं तीक्ष्णमधर्मप्रतिवारणम् ॥	045c  
ततः स भगवान्रुद्रो ब्रह्मर्षिगणपूजितः ।	046a  
प्रगृह्मासिममेयात्मा रूपमन्यच्चकार ह ॥	046c  
चतुर्बाहुः स्पृशन्मूर्ध्ना भूमिष्ठोऽपि दिशो दश ।	047a  
ऊर्ध्वदृष्टिर्महाबाहुर्मुखाज्ज्वालाः समुत्सृजन् ॥	047c  
विकुर्वन्बहुधा वर्णान्नीलपाण्डुरलोहितान् ।	048a  
बिभ्रत्कृष्णाजिनं वासो हेमप्रवरतारकम् ॥	048c  
नेत्रं चैकं ललाटस्थं भास्करप्रतिमं महत् ।	049a  
शुशुभाते सुविमले द्वे नेत्रे कृष्णपिङ्गले ॥	049c  
ततो देवो महादेवः शूलपाणिर्भगाक्षिहा ।	050a  
सम्प्रगृह्य तु निस्त्रिंशं कालाग्निसमवर्चसम् ॥	050c  
त्रिकूटं चर्म चोद्यम्य सविद्युतमिवाम्बुदम् ।	051a  
चचार विविधान्मार्गान्दानवान्तचिकीर्षया ।	051c  
विधुन्वन्नसिमाकाशे तथा युद्धचिकीर्षया ॥	051e  
तस्य नादं विनदतो महाहासं च मुञ्चतः ।	052a  
बभौ प्रतिभयं रूपं तदा रुद्रस्य भारत ॥	052c  
तद्रूपधारिणं रुद्रं रौद्रकर्मचिकीर्षया ।	053a  
निशाम्य दानवाः सर्वे हृष्टाः समभिदुद्रुवुः ॥	053c  
अश्मभिश्चाभ्यवर्षन्त प्रदीप्तैश्च तथोल्मुकैः ।	054a  
घोरैः प्रहरणैश्चान्यैः क्षुरधारैरयस्मयैः ॥	054c  
ततस्तु दानवानीकं सम्प्रणेतृकमप्युत ।	055a  
खड्गं दृष्ट्वा बलाधूतं प्रमुमोह चचाल च ॥	055c  
चित्रं शीघ्रपदत्वाच्च चरन्तमसिपाणिनम् ।	056a  
तमेकमसुराः सर्वे सहस्रमिति मेनिरे ॥	056c  
छिन्दन्भिन्दन्रुजन्कृन्तन्दारयन्प्रथमन्नपि ।	057a  
अचरद्वैरिसङ्घेषु दावाग्निरिव कक्षगः ॥	057c  
असिवेगप्रभग्नास्ते छिन्नबाहूरुवक्षसः ।	058a  
उत्तमाङ्गप्रकृत्ताश्च पेतुरुर्व्यां महाबलाः ॥	058c  
अपरे दानवा भग्नाः खड्गधारावपीडिताः ।	059a  
अन्योन्यमभिनर्दन्तो दिशः सम्प्रतिपेदिरे ॥	059c  
भूमिं केचित्प्रविविशुः पर्वतानपरे तथा ।	060a  
अपरे जग्मुराकासमपरेऽम्भः समाविशन् ॥	060c  
तस्मिन्महति संवृत्ते समरे भृशदारुणे ।	061a  
बभूव भूः प्रतिभया मांसशोणितकर्दमा ॥	061c  
दानवानां शरीरैश्च पतितैः शोणितोक्षितैः ।	062a  
समाकीर्णा महाबाहो शैलैरिव सकिंशुकैः ॥	062c  
\'रुधिरेण परिक्लिन्ना प्रबभौ वसुधा तदा ।	063a  
रक्तार्द्रवसना श्यामा नारीव मदविह्वला ॥\'	063c  
स रुद्रो दानवान्हत्वा कृत्वा धर्मोत्तरं जगत् ।	064a  
रौद्रं रुपमथाक्षिप्य चक्रे रूपं शिवं शिवः ॥	064c  
ततो महर्षयः सर्वे सर्वे देवगणास्तथा ।	065a  
जयेनाद्भुतकल्पेन देवदेवमथास्तुवन् ॥	065c  
ततः स भगवान्रुद्रो दानवक्षतजोक्षितम् ।	066a  
असिं धर्मस्य गोप्तारं ददौ सत्कृत्य विष्णवे ॥	066c  
विष्णुर्मरीचये प्रादान्मरीचिर्भार्गवाय तम् ।	067a  
महर्षिभ्यो ददौ खड्गमृषयो वासवाय च ॥	067c  
महेन्द्रो लोकपालेभ्यो लोकपालास्तु पुत्रक ।	068a  
मनवे सूर्यपुत्राय ददुः खड्गं सुविस्तरम् ॥	068c  
ऊचुश्चैनं तथा वाक्यं मानुषाणां त्वमीश्वरः ।	069a  
असिना धर्मगर्भेण पालयस्व प्रजा इति ॥	069c  
धर्मसेतुमतिक्रान्ताः स्थूलसूक्ष्मार्थकारणात् ।	070a  
विभज्य दण्डं रक्ष्याः स्युर्धर्मतो न यदृच्छया ॥	070c  
दुर्वाचा निग्रहो दण्डो हिरण्यबहुलस्तथा ।	071a  
व्यङ्गता च शरीरस्य वधो नाल्पस्य कारणात् ॥	071c  
असेरेतानि रूपाणि दुर्वारादीनि निर्दिशेत् ।	072a  
असेरेवं प्रमाणानि परमाण्यभ्यतिक्रमात् ॥	072c  
अभिषिच्याथ पुत्रं स्वं प्रजानामधिपं ततः ।	073a  
मनुः प्रजानां रक्षार्थं क्षुपाय प्रददावसिम् ॥	073c  
क्षुपाज्जग्राह चेक्ष्वाकुरिक्ष्वाकोश्च पुरूरवाः ।	074a  
आयुश्च तस्माल्लोभे तं नहुषश्च ततो भुवि ॥	074c  
ययातिर्नहुषाच्चापि पूरुस्तस्माच्च लब्धवान् ।	075a  
आधूर्तश्च गयस्तस्मात्ततो भूमिशयो नृपः ॥	075c  
भरतश्चापि दौष्यन्तिर्लेभे भूमिशयादसिम् ।	076a  
तस्माल्लोभे च धर्मज्ञो राजन्नैलबिलस्तथा ॥	076c  
ततस्त्वैलबिलाल्लेभे धुन्धुमारो नरेश्वरः ।	077a  
धुन्धुमाराच्च काम्भोजो मुचुकुन्दस्ततोऽभजत् ॥	077c  
मुचुकुन्दान्मरुत्तश्च मरुत्तादपि रैवतः ।	078a  
रैवताद्युवनाश्वश्च युवनाश्वात्ततो रघुः ॥	078c  
इक्ष्वाकुवंशजस्तस्माद्धरिणाश्वः प्रतापवान् ।	079a  
हरिणाश्वादसिं लेभे शुनकः शुनकादपि ॥	079c  
उशीनरो वै धर्मात्मा तस्माद्भोजाः सयादवाः ।	080a  
यदुभ्यश्च शिबिर्लेभे शिबेश्चापि प्रतर्दनः ॥	080c  
प्रतर्दनादष्टकश्च रुशदश्वोऽष्टकादपि ।	081a  
रुशदश्वाद्भरद्वाजो द्रोणस्तस्मात्कृपस्ततः ।	081c  
ततस्त्वं भ्रातृभिः सार्धं परमासिमवाप्तवान् ॥	081e  
कृत्तिकास्तस्य नक्षत्रमसेरग्निश्च दैवतम् ।	082a  
रोहिण्यो गोत्रमस्याथ रुद्राश्च गुरुसत्तमाः ॥	082c  
असेरष्टौ हि नामानि रहस्यानि निबोध मे ।	083a  
पाण्डवेय सदा यानि कीर्तयँल्लभते जयम् ॥	083c  
असिर्विशसनः खड्गस्तीक्ष्णचर्मा दुरासदः ।	084a  
श्रीगर्भो विजयश्चैव धर्मपालस्तथैव च ॥	084c  
अग्र्यः प्रहरणानां च खड्गो भुवि परिश्रुतः ।	085a  
महेश्वरप्रणीतश्च पुराणे निश्चयं गतः ।	085c  
\'एतानि चैव नामानि पुराणे निश्चितानि वै ॥\'	085e  
पृथुस्तूत्पादयामास धनुराद्यमरिन्दमः ।	086a  
तेनेयं पृथिवी दुग्धा सस्यानि सुबहून्यपि ।	086c  
धर्मेण च यथापूर्वं वैन्येन परिरक्षिता ॥	086e  
तदेतदार्षं माद्रेय प्रमाणं कर्तुमर्हसि ।	087a  
असेश्च पूजा कर्तव्या सदा युद्धविशारदैः ॥	087c  
इत्येष प्रथमः कल्पो मया ते कथितः पुनः ।	088a  
एवमेवासिसर्गोऽयं यथावद्भरतर्षभ ॥	088c  
सर्वथा तमिह श्रुत्वा खड्गस्यागममुत्तमम् ।	089a  
लभते पुरुषः कीर्तिं प्रेत्य चानन्त्यमश्नुते ॥ 	089c  

इति श्रीमन्महाभारते शान्तिपर्वणि आपद्धर्मपर्वणि चतुःषष्ट्यधिकशततमोऽध्यायः ॥ 164 ॥

12-164-1 कथान्तरम् आपद्धर्माणां साङ्गानां समाप्तत्वात् कथाया अवसानम् असाद्य प्राप्य ॥ 12-164-10 धातुमानिव पर्वत इति झ. पाठः । तत्र धातुमान् गैरिकवान् रुधिरोक्षितत्वादित्यर्थः ॥ 12-164-19 प्लवङ्गाश्च महोरगा इति झ. पाठः ॥ 12-164-21 धर्मं प्रयुयुजे तत इति झ. पाठः ॥ 12-164-25 वानप्रस्था इति झ. पाठः ॥ 12-164-32 पद्मानीव तारका यत्र लग्नास्तस्मिन् पद्मतारके । अत्यन्तमुच्छ्रित इत्यर्थः ॥ 12-164-35 समिद्भिः परिकीर्णमिति झ. पाठः ॥ 12-164-38 विकीर्याग्निमिति झ. पाठः ॥ 12-164-51 त्रिकूटं त्रीणि कृटानि कपटानि पार्श्वयोरग्रे च तीक्ष्णधाररूपाणि परविदारकाणि यस्मिन् ॥ 12-164-72 दुर्वागादीनि निर्दिशेदिति ट. ड. पाठः ॥
