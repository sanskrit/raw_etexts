अध्यायः 222

भीष्मेण युधिष्ठिरम् प्रति जनकाय पञ्चशिखोक्तसाम्परायिकभावादिप्रतिपादकवाक्यानुवादः ॥ 1 ॥
भीष्म उवाच 	001  
जनको नरदेवस्तु ज्ञापितः परमर्षिणा ।	001a  
पुनरेवानुपप्रच्छ साम्पराये भवाभवौ ॥	001c  
जनक उवाच 	002  
भगवन्यदि न प्रेत्य सञ्ज्ञा भवति कस्यचित् ।	002a  
एवं सति किमज्ञानं ज्ञानं वा किं करिष्यति ॥	002c  
सर्वमुच्छेदनिष्ठं स्यात्पश्य चैतद्द्विजोत्तम ।	003a  
अप्रमत्तः प्रमत्तो वा किं विशेषं करिष्यति ॥	003c  
असंसर्गो हि भूतेषु संसर्गो वा विनाशिषु ।	004a  
कस्मै क्रियेत तत्वेन निश्चयः कोऽत्र तत्त्वतः ॥	004c  
भीष्म उवाच 	005  
तमसा हि प्रतिच्छन्नं विभ्रान्तमिव चातुरम् ।	005a  
पुनः प्रशमयन्वाक्यैः कविः पञ्चशिखोऽब्रवीत् ॥	005c  
उच्छेदनिष्ठा नेहास्ति भा निष्ठा न विद्यते ।	006a  
अयं ह्यपि समाहारः शरीरेन्द्रियचेतसाम् ।	006c  
वर्तते पृथगन्योन्यमप्यपाश्रित्य कर्मसु ॥	006e  
धावतः पञ्च तेषां तु खं वायुर्ज्योतिरम्बु भूः ।	007a  
ते स्वभावेन तिष्ठन्ति वियुज्यन्ते स्वभावतः ॥	007c  
आकाशो वायुरूष्मा च स्नेहो यश्चापि पार्थिवः ।	008a  
एष पञ्चसमाहारः शरीरमपि नैकधा ॥	008c  
\'अहं वाच्यं द्विजानां यद्विशिष्टं बुद्धिरूपवत् ।	009a  
वाचामगोचरं नित्यं ज्ञेयमेवं भविष्यति ॥	009c  
ज्ञानं ज्ञेयं तथा ज्ञानं त्रिविधं ज्ञानमुच्यते ।\'	010a  
ज्ञानमूष्मा च वायुश्च त्रिविधः कर्मसङ्ग्रहः ॥	010c  
इन्द्रियाणीन्द्रियार्थाश्च स्वभावश्चेतना मनः ।	011a  
प्राणापानौ विकारश्च धातवश्चात्र निःसृताः ॥	011c  
\'प्राणादयस्तथा स्पर्शा न सम्बाधगतास्तथा ।	012a  
पुत्राधीनं भविष्येत चिन्मात्रः स परः पुमान् ॥	012c  
श्रवणं स्पर्शनं जिह्वा दृष्टिर्नासा तथैव च ।	013a  
इन्द्रियाणीति पञ्चैते चित्तपूर्वगमा गुणाः ॥	013c  
तत्र विज्ञानसंयुक्ता त्रिविधा चेतना ध्रुवा ।	014a  
सुखदुःखेति यामाहुरदुःखेत्यसुखेति च ॥	014c  
शब्दः स्पर्शश्च रूपं च रसो गन्धश्च मूर्तयः ।	015a  
एते ह्यामरणात्पञ्च षड्गुणा ज्ञानसिद्धये ॥	015c  
तेषु कर्मविसर्गश्च सर्वतत्वार्थनिश्चयः ।	016a  
तमाहुः परमं शुक्रं \'पारे च रजसः प्रभुम् ॥	016c  
विरागाद्वर्तते तस्मिन्मनो रजसि नित्यगम् ।	017a  
तस्मिन्प्रसन्ने सम्पश्येद्\' बुद्धिरित्यव्ययं महत् ॥	017c  
इमं गुणसमाहारमात्मभावेन पश्यतः ।	018a  
असम्यग्दर्शिनो दुःखमनन्तं नोपशाम्यति ॥	018c  
\'तस्मादेतेषु मेधावी न प्रसज्येत बुद्धिमान् ।\'	019a  
अनात्मेति च यद्दृष्टं तन्नाहं न ममेत्यपि ।	019c  
वर्तते किमधिष्ठाना प्रसक्ता दुःखसन्ततिः ॥	019e  
यत्र सम्यङ्मनो नाम त्यागमात्रमनुत्तमम् ।	020a  
शृणु यत्तव मोक्षाय भाष्यमाणं भविष्यति ॥	020c  
त्याग एव हि सर्वेषां युक्तानामपि कर्मणाम् ।	021a  
नित्यदुःखविनीतानां श्लेषो दुःखवहो हतः ॥	021c  
द्रव्यत्यागे तु कर्माणि भोगत्यागे व्रतान्यपि ।	022a  
सुखत्यागे तपोयोगं सर्वत्यागे समापना ॥	022c  
तस्य मार्गोऽयमद्वैधः सर्वत्यागस्य दर्शितः ।	023a  
विप्रहाणाय दुःखस्य दुर्गतिस्त्वन्यथा भवेत् ॥	023c  
\'शेते जरामृत्युभयैर्विमुक्तः क्षीणे पुण्ये विगते च पापे ।	024a  
तपोनिमित्ते विगते च निष्ठे फले यथाऽऽकाशमलिङ्ग एव ॥\'	024c  
पञ्चज्ञानेन्द्रियाण्युक्त्वा मनःषष्ठानि चेतसि ।	025a  
मनःषष्ठानि वक्ष्यामि पञ्चकर्मेन्द्रियाणि तु ॥	025c  
हस्तौ कर्मेन्द्रियं ज्ञेयमथ पादौ गतीन्द्रियम् ।	026a  
प्रजनानन्दयोः शेफो निसर्गे पायुरिन्द्रियम् ॥	026c  
वाक्च शब्दविशेषार्थं गतिं पञ्चान्वितां विदुः ।	027a  
एवमेकादशैतानि बुद्ध्या तूपहतं मनः ॥	027c  
कर्णौ शब्दश्च चित्तं च त्रयः श्रवणसङ्ग्रहे ।	028a  
तथा स्पर्शे तथा रूपे तथैव रसगन्धयोः ॥	028c  
एवं पञ्चत्रिका ह्येते गुणास्तदुपलब्धये ।	029a  
येनायं त्रिविधो भावः पर्यायात्समुपस्थितः ॥	029c  
सात्विको राजसश्चापि तामसश्चापि ते त्रयः ।	030a  
त्रिविधा वेदना येषु प्रसूताः सर्वसाधनाः ॥	030c  
प्रहर्षः प्रीतिरानन्दः सुखं संशान्तचित्तता ।	031a  
अकुतश्चित्कुतश्चिद्वा चिन्तितः सात्विको गुणः ॥	031c  
अतुष्टिः परितापश्च शोको लोभस्तथाऽक्षमा ।	032a  
लिङ्गानि रजसस्तानि दृश्यन्ते हेत्वहेतुतः ॥	032c  
अविवेकस्तथा मोहः प्रमादः स्वप्नतन्द्रिता ।	033a  
कथञ्चिदपि वर्तन्ते विविधास्तामसा गुणाः ॥	033c  
तत्र यत्प्रीतिसंयुक्तं काये मनसि वा भवेत् ।	034a  
वर्तते सात्विको भाव इत्यपेक्षेत तत्तथा ॥	034c  
यत्तु सन्तापसंयुक्तमप्रीतिकरमात्मनः ।	035a  
प्रवृत्तं रज इत्येवं ततस्तदपि चिन्तयेत् ॥	035c  
अथ यन्मोहसंयुक्तं काये मनसि वा भवेत् ।	036a  
अप्रतर्क्यमविज्ञेयं तमस्तदुपधारयेत् ॥	036c  
श्रोत्रं व्योमाश्रितं भूतं शब्दः श्रोत्रं समाश्रितः ।	037a  
नोभयं शब्दविज्ञाने विज्ञानस्येतरस्य वा ॥	037c  
एवं त्वक्चक्षुषी जिह्वा नासिका चेति पञ्चमी ।	038a  
स्पर्शे रूपे रसे गन्धे तानि चेतो मनश्च तत् ॥	038c  
स्वकर्मयुगपद्भावो दशस्वेतेषु तिष्ठति ।	039a  
चित्तमेकादशं विद्धि बुद्धिर्द्वादशमी भवेत् ॥	039c  
तेषामयुगपद्भाव उच्छेदो नास्ति तामसः ।	040a  
आस्थितो युगपद्भावे व्यवहारः स लौकिकः ॥	040c  
इन्द्रियाण्युपसृत्यापि दृष्ट्वा पूर्वं श्रुतागमात् ।	041a  
चिन्तयन्ननुपर्येति त्रिभिरेवान्वितो गुणैः ॥	041c  
यत्तमोपहतं चित्तमाशुसञ्चारमध्रुवम् ।	042a  
करोत्युपरमं काये तदाहुस्तामसं सुखम् ॥	042c  
यद्यदागमसंयुक्तं न कृच्छ्रादुपशाम्यति ।	043a  
अथ तत्राप्युपादत्ते तमो व्यक्तमिवानृतम् ॥	043c  
एवमेव प्रसङ्ख्यातः स्वकर्मप्रत्ययो गुणः ।	044a  
कथञ्चिद्वर्तते सम्यक्केषाञ्चिद्वा निवर्तते ॥	044c  
\'अहमित्येष वै भावो नान्यत्र प्रतितिष्ठति ।	045a  
यस्य भावो दृढो नित्यं स वै विद्वांस्तथेतरः ॥	045c  
देहधर्मस्तथा नित्यं सर्वभूतेषु वै दृढः ।	046a  
एतेनैवानुमानेन त्याज्यो धर्मस्तथा ह्यसौ ॥	046c  
ज्ञानेन मुच्यते जन्तुर्धर्मात्मा ज्ञानवान्भवेत् ।	047a  
धर्मेण धार्यते लोकः सर्वं धर्मे प्रतिष्ठितम् ॥	047c  
सर्वार्थजनकश्चैव धर्मः सर्वस्य कारणम् ।	048a  
सर्वो हि दृश्यते लोके न सर्वार्थः कथञ्चन ॥	048c  
सर्वत्यागे कृते तस्मात्परमात्मा प्रसीदति ।	049a  
व्यक्तादव्यक्तमतुलं लोकेषु परिवर्तते ॥\'	049c  
एतदाहुः समाहारं क्षेत्रमध्यात्मचिन्तकाः ।	050a  
स्थितो मनसि यो भावः स वै क्षेत्रज्ञ उच्यते ॥	050c  
एवं सति क उच्छेदः शाश्वतो वा कथं भवेत् ।	051a  
स्वभावाद्वर्तमानेषु सर्वभूतेषु हेतुषु ॥	051c  
यथार्णवगता नद्यो व्यक्तीर्जहति नाम च ।	052a  
नतु स्वतां नियच्छन्ति तादृशः सत्वसङ्क्षयः ॥	052c  
एवं सति कुतः सञ्ज्ञा प्रेत्यभावे पुनर्भवेत् ।	053a  
प्रतिसम्मिश्रिते जीवे गृह्यमाणे च सर्वतः ॥	053c  
इमां च यो वेद विमोक्षबुद्धिमात्मानमन्विच्छति चाप्रमत्तः ।	054a  
न लिप्यते कर्मफलैरनिष्टैः पत्रं बिसस्येव जलेन सिक्तम् ॥	054c  
दृढैर्हि पाशैर्बहुभिर्विमुक्तः प्रजानिमित्तैरपि दैवतैश्च ।	055a  
यदा ह्यसौ सुखदुःखे जहाति मुक्तस्तदाग्र्यां गतिमेत्यलिङ्गः ॥	055c  
श्रुतिप्रमाणागममङ्गलैश्च शेते जरामृत्युभयादभीतः ।	056a  
क्षीणे च पुण्ये विगते च पापे ततो निमित्ते च फले विनष्टे ।	056c  
अलेपमाकाशमलिङ्गमेवमास्थाय पश्यन्ति महत्यसक्ताः ॥	056e  
यथोर्णनाभिः परिवर्तमानस्तन्तुक्षये तिष्ठति पात्यमानः ।	057a  
तथा विमुक्तः प्रजहाति दुःखं विध्वंसते लोष्ठ इवाद्रिमृच्छन् ॥	057c  
यथा रुरुः शृङ्गमथो पुराणं हित्वा त्वचं वाऽप्युरगो यथा च ।	058a  
विहाय गच्छत्यनवेक्षमाणस्तथा विमुक्तो विजहाति दुःखम् ॥	058c  
द्रुमं यथावाऽप्युदके पतन्तमुत्सृज्य पक्षी निपतत्यसक्तः ।	059a  
तथा ह्यसौ सुखदुःखे विहाय मुक्तः पराद्धर्यां गतिमेत्यलिङ्गः ॥	059c  
\'इमान्स्वलोकाननुपश्य सर्वान्व्रजन्यथाऽऽकाशमिवाप्नुकामः ।	060a  
इमां हि गाथां प्रलपन्यथाऽस्ति समस्तसङ्कल्पविशेषमुक्तः ।	060c  
अहं हि सर्वं किल सर्वभावे ह्यहं तदन्तर्ह्यहमेव भोक्ता ॥\'	060e  
अपिच भवति मैथिलेन गीतं नगरमुपाहितमग्निनाऽभिवीक्ष्य ।	061a  
न खलु मम तुषोऽपि दह्यतेऽत्र स्वयमिदमाह किल स्म भूमिपालः ॥	061c  
भीष्म उवाच 	062  
इदममृतपदं विदेहराजा स्वयमिह पञ्चशिखेन भाष्यमाणम् ।	062a  
निखिलमभिसमीक्ष्य निश्चितार्थः परमसुखी विजहार वीतशोकः ॥	062c  
इमं हि यः पठति विमोक्षनिश्चयं महीपते सततमवेक्षते तथा ।	063a  
उपद्रवान्नानुभवत्यदुःखितः प्रमुच्यते कपिलमिवैत्य मैथिलः ॥ 	063c  

इति श्रीमन्महाभारते शान्तिपर्वणि मोक्षधर्मपर्वणि द्वाविंशत्यधिकद्विशततमोऽध्यायः ॥ 222 ॥

12-222-2 भगवन्यदिदं प्रोक्तम् इति ट. ड. थ. पाठः ॥ 12-222-3 पञ्चत्वे तद्द्विजोत्तमेति ध. पाठः ॥ 12-222-6 उच्छेदनिष्ठा देहेऽस्ति इति ट. थ. पाठः ॥ 12-222-13 चित्तरूपं गमा गुणाः इति ध. पाठः ॥ 12-222-15 गन्धश्च पञ्चमः इति ड. पाठः । आमरणाद्युक्ता इति ट. ड. थ. पाठः ॥ 12-222-20 तत्तु सम्यङ्मातं नाम त्यागशास्त्रमनुत्तममिति ट. ड. थ. पाठः । अत्र सम्यग्वधो नाम त्यागशास्त्रमनुत्तममिति झ. पाठः ॥ 12-222-21 नित्यं मिथ्या विनीतानां क्लेशो दुःखवहो मतः इति झ. पाठः ॥ 12-222-22 सर्वशास्त्रतात्पर्यं त्यागे एवेत्याह द्रव्येति । द्रव्यादित्यागनिमित्तं यज्ञकर्मादीन्युपदिशन्तीति शेषः । सर्वत्यागनिमित्तं योगमुपदिशन्ति । यतः सा त्यागस्य समापना समाप्तिः पराकाष्ठेत्यर्थः ॥ 12-222-27 बुद्ध्याशु विसृजेन्मनः इति झ. पाठः ॥ 12-222-34 इत्युपेक्षेत तं तथा इति ड. ध. पाठः ॥ 12-222-35 यत्त्वसन्तोषसंयुक्तम् इति झ. पाठः ॥ 12-222-40 उच्छेदो नास्ति मानसः इति ड. थ. पाठः । तामसे इति झ. पाठः ॥ 12-222-41 इन्द्रियाण्यपि सूक्ष्माणि इति झ. पाठः ॥ 12-222-42 तामसं गुणम् इति ट. ड. पाठः । तामसं बुधाः इति झ. पाठः ॥ 12-222-43 न कृच्छ्रमनुपश्यति इति झ. पाठः ॥ 12-222-52 नदाश्च तानि यच्छन्ति इति झ. पाठः ॥ 12-222-58 रुरुर्मृगभेदः ॥ 12-222-59 पराद्र्घ्यां श्रेष्ठाम् ॥ 12-222-63 अवेक्षते अर्थतः पर्यालोचयति । कपिलं कपिलप्रशिष्यं पञ्चशिखम् ॥
