अध्यायः 017

कृष्णेन युधिष्ठिरम्प्रति साल्वप्रद्युम्नयुद्धवर्णनम् ॥ 1 ॥

वासुदेव उवाच 	001  
एवमुक्त्वा रौक्मिणेयो यादवान्यादवर्षभ ।	001a  
दंशितैर्हरिभिर्युक्तं रथमास्थाय काञ्चनम् ॥	001c  
उच्छ्रित्य मकरं केतुं व्यात्ताननमलङ्कृतम् ।	002a  
उत्पतद्भिरिवाकाशं तैर्हयैरन्वयात्परान् ॥	002c  
विक्षिपन्नादयंश्चापि धनुः श्रेष्ठं महाबलैः ।	003a  
तूणखड्गधरः शूरो बद्धगोधाङ्गुलित्रवान् ॥	003c  
सविद्युच्छुरितं चापं विहरन्वै तलात्तलम् ।	004a  
मोहयामास दैतेयान्सर्वान्सौभनिवासिनः ॥	004c  
तस्य विक्षिपतश्चापं सन्दधानस्य चासकृत् ।	005a  
नान्तरं ददृशे कश्चिन्निघ्नतः शात्रवान्रणे ॥	005c  
मुखस्य वर्णो न विकल्पतेऽस्य चेलुश्च गात्राणि न चापि तस्य ।	006a  
सिंहोन्नतं चाप्यभिगर्जतोऽस्य शुश्राव लोकोऽद्भुतवीर्यमग्र्यम् ॥	006c  
जलेचरः काञ्चनयष्टिसंस्थो व्यात्ताननः शत्रुबलप्रमाथी ।	007a  
वित्रासयन्राजति वाहमुख्ये साल्वस्य सेनाप्रमुखे ध्वजाग्र्यः ॥	007c  
ततस्तूर्णं विनिष्पत्य प्रद्युम्नः शत्रुकर्शनः ।	008a  
साल्वमेवाभिदुद्राव विधित्सुः कलहं नृप ॥	008c  
अभियानं तु वीरेण प्रद्युम्नेन महारणे ।	009a  
नामर्षयत सङ्क्रुद्धः साल्वः कुरुकुलोद्वह ॥	009c  
सरोषमदमत्तो वै कामगादवरुह्य च ।	010a  
प्रद्युम्नं योधयामास साल्वः परपुरञ्जयः ॥	010c  
तयोः सुतुमुलं युद्धं साल्ववृष्णिप्रवीरयोः ।	011a  
समेता ददृशुर्लोका बलिवासवयोरिव ॥	011c  
तस्य मायामयो वीर रथो हेमपरिष्कृतः ।	012a  
सपताकः सध्वजश्च सानुकर्षः स तूणवान् ॥	012c  
स तं रथवरं श्रीमान्समारुह्य किल प्रभो ।	013a  
मुमोच बाणान्कौख्य प्रद्युम्नाय महाबलः ॥	013c  
ततो बाणमयं वर्षं व्यसृजत्तरसा रणे ।	014a  
प्रद्युम्नो भुजवेगेन साल्वं सम्मोहयन्निव ॥	014c  
स तैरभिहतः सङ्ख्ये नामर्षयत सौभराट् ।	015a  
शरान्दीप्ताग्निसङ्काशान्मुमोच तनये मम ॥	015c  
तमापतन्तं बाणौघं स चिच्छेद महाबलः ।	016a  
ततश्चान्याञ्शरान्दीप्तान्प्रचिक्षेप सुते मम ॥	016c  
स साल्वबाणै राजेन्द्र विद्धो रुक्मिणिनन्दनः ।	017a  
मुमोच बाणं त्वरितो मर्मभेदिनमाहवे ॥	017c  
तस्य वर्म विभिद्याशु स बाणो मत्सुतेरितः ।	018a  
विवेश हृदयं पत्री स पपात भृशाहतः ॥	018c  
तस्मिन्निपतिते वीरे साल्वराजे विचेतसि ।	019a  
सम्प्रद्रवन्दानवेन्द्रा दारयन्तो वसुन्धराम् ॥	019c  
हाहाकृतमभूत्सैन्यं साल्वस्य पृथिवीपते ।	020a  
नष्टसञ्ज्ञे निपतिते तदा सौभपतौ नृपे ॥	020c  
तत उत्थाय राजेन्द्र प्रतिलभ्य च चेतनाम् ।	021a  
मुमोच बाणान्सहसा प्रद्युम्नाय महाबलः ॥	021c  
तेन बाणेन महता प्रद्युम्नः समरे स्थितः ।	022a  
जत्रुदेशे भृशं विद्धो व्यथितो ददृशे तदा ॥	022c  
तं स विद्ध्वा महाराज साल्वो रुक्मिणिनन्दनम् ।	023a  
ननाद सिंहनादं वै नादेनापूरयन्महीम् ॥	023c  
ततो मोहं समापन्ने तनये मम भारत ।	024a  
मुमोच बाणांस्त्वरितः पुनरन्यान्दुरात्मवान् ॥	024c  
स तैरभिहतो बाणैर्बहुभिस्तेन मोहितः ।	025a  
निश्चेष्टः कौरवश्रेष्ठ प्रद्युम्नोऽभूद्रणाजिरे ॥	025c  

इति श्रीमन्महाभारते अरण्यपर्वणि अर्जुनाभिगमनपर्वणि सप्तदशोऽध्यायः ॥ 17 ॥

3-17-1 हरिभिः अश्वैः ॥ 3-17-2 व्यात्ताननमिवान्तकम् इति झ. पाठः । अन्वयात् उपगतः ॥ 3-17-3 विक्षिपन् परान्धिक्वुर्वन् । महाबलैः हयैः ॥ 3-17-4 समानं विद्युच्छुरितेन विद्युत्कम्पनेनेति । विद्युच्छुरितम् । तलात्तलं सव्यापसव्यहस्ततलपरिवर्तेन ॥ 3-17-5 विक्षिपतः कर्षतः ॥ 3-17-6 विकल्पते भिद्यते ॥ 3-17-7 जलेचरः मीनः । सर्वतिमिप्रमाथी इति झ. पाठः । वाहमुख्ये रथश्रेष्ठे ॥ 3-17-12 सानुकर्षः रथाधस्थकाष्ठम् अनुकर्षः सः । रथः तूणवान् ॥ 3-17-16 आपततेति विसर्गलोप आर्षः ॥ 3-17-22 जत्रुदेशे कण्ठमूले ॥
