अध्यायः 014

कृष्णेन युधिष्ठिरम्प्रति साल्वेन युद्धस् स्वस्यानागमनहेतुत्वकथनम् ॥ 1 ॥

युधिष्ठिर उवाच 	001  
असान्निध्यं कथं कृष्ण तवासीद्वृष्णिनन्दन ।	001a  
क्व चासीद्विप्रवासस्ते किञ्चाकार्षीः प्रवासतः ॥	001c  
कृष्ण उवाच 	002  
साल्वस्य नगरं सौभं गतोऽहं भरतर्षभ ।	002a  
निहन्तुं कौरवश्रेष्ठ तत्र मे शृणु कारणम् ॥	002c  
महातेजा महाबाहुर्यः स राजा महायशाः ।	003a  
दमघोषात्मजो वीरः शिशुपालो मया हतः ॥	003c  
यज्ञे ते भरतश्रेष्ठ राजसूयेऽर्हणां प्रति ।	004a  
स रोषवशमापन्नो नामृष्यत दुरात्मवान् ॥	004c  
श्रुत्वा तं निहतं साल्वस्तीव्ररोषसमन्वितः ।	005a  
उपायाद्द्वारकां शून्यामिहस्थे मयि भारत ॥	005c  
स तत्र युद्धमकरोद्बालकैर्वृष्णिपुङ्गवैः ।	006a  
निवृत्तः कामगं सौभमारुह्यैव नृशंसवत् ॥	006c  
\'चिरजीवी नृपः सोऽपि प्रसादात्पद्मजन्मनः ।	007a  
\'ततो वृष्णिप्रवीरांस्तान्बालान्हत्वा बहूंस्तदा ।	007c  
पुरोद्यानानि सर्वाणि भेदयामास दुर्मतिः ॥	007e  
उक्तवांश्च महाबाहो क्वासौ वृष्णिकुलाधमः ।	008a  
वासुदेवः स मन्दात्मा वसुदेवसुतो गतः ॥	008c  
तस्य युद्धार्थिनो दर्पं युद्धे नाशयिताऽस्म्यहम् ।	009a  
आनर्ताः सत्यमाख्यात तत्र गन्ताऽस्मि यत्र सः ॥	009c  
तं हत्वा विनिवर्तिष्ये कंसकेशिनिषूदनम् ।	010a  
अहत्वा न निवर्तिष्ये सत्येनायुधमालभे ।	010c  
क्वासौ क्वासाविति पुनस्तत्रतत्र प्रधावति ।	011a  
मया सह रणे योद्धुं काङ्क्षमाणः स सौभराट् ॥	011c  
अद्यतं पापकर्माणं क्षुद्रं विश्वासघातिनम् ।	012a  
शिशुपालवधामर्षाद्गमयिष्ये यमक्षयम् ॥	012c  
मम पापस्वभावेन भ्राता येन निपातितः ।	013a  
शिशुपालो महीपालस्तं वधिष्ये महीतले ॥	013c  
भ्राता बालश्च राजा च न च सङ्ग्रामकोविदः ।	014a  
प्रमत्तश्च हतो वीरस्तं हनिष्ये जनार्दनम् ।	014c  
एवमादि महाराज विलप्य दिवमास्थितः ।	015a  
कामगेन स सौभेन क्षिप्त्वा मां कुरुनन्दन ॥	015c  
तमश्रौषमहं गत्वा यथा वृत्तः स दुर्मतिः ।	016a  
मयि कौरव्य दुष्टात्मा मार्तिकावतको नृपः ॥	016c  
ततोऽहमपि कौरव्य रोषव्याकुललोचनः ।	017a  
निश्चित्य मनसा राजन्वधायास्य मनो दधे ॥	017c  
आनर्तेषु विमर्दं च क्षेपं चात्मनि कौरव ।	018a  
प्रवृद्धमवलेपं च तस्य दुष्कृतकर्मणः ॥	018c  
ततः सौभवधायाहं प्रतस्थे पृथिवीपते ।	019a  
स मया सागरावर्ते दृष्ट आसीत्परीप्सता ॥	019c  
ततः प्रध्माप्य जलजं पाञ्चजन्यमहं नृप ।	020a  
आहूय साल्वं समरे युद्धाय समवस्थितः ॥	020c  
तन्मुहूर्तमभूद्युद्धं तत्र मे दानवैः सह ।	021a  
शवीभूताश्च मे सर्वे भूतले च निपातिताः ॥	021c  
एतत्कार्यं महाबाहो येनाहं नागमं तदा ।	022a  
श्रुत्वैव हास्तिनपुरे द्यूतं चाविनयोत्थितम् ।	022c  
द्रुतमागतवान्युष्मान्द्रष्टुकामः सुदुःखितान् ॥	022e  

इति श्रीमन्महाभारते अरण्यपर्वणि अर्जुनाभिगमनपर्वणि चतुर्दशोऽध्यायः ॥ 14 ॥

3-14-6 सौभं सुष्ठु भान्ति ते सुभाः काञ्चनादयो धातवस्तज्जम् ॥ 3-14-9 आख्यात कथयत ॥ 3-14-16 मार्तिकावतकः एतन्नामकदेशवासी ॥ 3-14-18 अवलेपं गर्वं ज्ञात्वेति शेषः ॥ 3-14-19 सागरस्य आसमन्ताद्वर्तो वर्तनं यस्मिन्सागरद्वीपे इत्यर्थः ॥ 3-14-20 जलजं शङ्खम् ॥
