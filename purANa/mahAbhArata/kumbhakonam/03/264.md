अध्यायः 264

दुर्वाससा दुर्योधनप्रार्थनासफलीकरणायाकाले पाण्डवान्प्रत्यन्नयाचनम् ॥ 1 ॥ तथा युधिष्ठिरानुमत्या शिष्यायुतेन सह स्नानाय नदीम् प्रति गमनम् ॥ 2 ॥ अत्रान्तरे द्रौपदीप्रार्थनया श्रीकृष्णेन तत्समीपागमनम् ॥ 3 ॥ तथा निवेदितदुर्वासोवृत्तान्तेन तेन स्वीयक्षुन्निवृत्तये द्रौपदीम् प्रत्यन्नयाचनम् ॥ 4 ॥ तयाऽन्नस्य शेषाभावे निवेदितेऽन्नस्थालीमानाय्य तत्कण्ठलग्नशाकपुलाकभक्षणेन सशिष्यस्य दुर्वाससस्तृप्तिजननम् ॥ 5 ॥ ततो भोजनाय भीमेनाह्वाने लज्जितस्य दुर्वाससो भयाच्छिष्यैः सह पलायनम् ॥ 6 ॥

वैशम्पायन उवाच	KK03-16-264-001  
ततः कदाचिद्दुर्वासाः सुखासीनांस्तु पाण्डवान् ।	KK03-16-264-001a  
भुक्त्वा चावस्थितां कृष्णां ज्ञात्वा तस्मिन्वने मुनिः ।	KK03-16-264-001c  
अभ्यागच्छत्परिवृतः शिष्यैरयुतसम्मितैः ॥	KK03-16-264-001e  
दृष्ट्वाऽप्यान्तं तमतिथिं स च राजा युधिष्ठिरः ।	KK03-16-264-002a  
जगामाभिमुखः श्रीमान्सह भ्रातृभिरच्युतः ॥	KK03-16-264-002c  
तस्मै बद्ध्वाञ्जलिं सम्यगुपवेश्य वरासने ।	KK03-16-264-003a  
विधिवत्पूजयित्वा तमातिथ्येन न्यमन्त्रयत् ।	KK03-16-264-003c  
आह्निकं भगवन्कृत्वा शीघ्रमेहीति चाब्रवीत् ॥	KK03-16-264-003e  
जगाम च मुनिः सोपि स्नातुं शिष्यैः सहानघः ।	KK03-16-264-004a  
भोजयेत्सहशिष्यं मां कथमित्यविचिन्तयन् ॥	KK03-16-264-004c  
न्यमज्जत्सलिले चापि मुनिसङ्घः समाहितः ॥	KK03-16-264-005ac  
एतस्मिन्नन्तरे राजन्द्रौपदी योषितां वरा ।	KK03-16-264-006a  
चिन्तामवाप परमामन्नहेतोः पतिव्रता ॥	KK03-16-264-006c  
सा चिन्तयन्ती च यदा नान्नहेतुमविन्दत ।	KK03-16-264-007a  
मनसा चिन्तयामास कृष्णं कंसनिषूदनम् ॥	KK03-16-264-007c  
कृष्णकृष्ण महाबाहो देवकीनन्दनाव्यय ।	KK03-16-264-008a  
वासुदेव जगन्नाथ प्रणतार्तिविनाशन ॥	KK03-16-264-008c  
विश्वात्मन्विश्वजनक विश्वहर्तः प्रभोऽव्यय ।	KK03-16-264-009a  
प्रपन्नपाल गोपाल प्रजापाल परात्पर ।	KK03-16-264-009c  
आकूतीनां च चित्तीनां प्रवर्तक नताऽस्मि ते ॥	KK03-16-264-009e  
वरेण्य वरदानन्त अगतीनां गतिप्रद ।	KK03-16-264-010a  
पुराणपुरुष प्राणमनोवृत्त्याद्यगोचर ॥	KK03-16-264-010c  
सर्वाध्यक्ष पराध्यक्ष त्वामहं शरणं गता ।	KK03-16-264-011a  
पाहि मां कृपया देव शरणागतवत्सल ॥	KK03-16-264-011c  
नीलोत्पलदलश्याम पद्मगर्भारुणेक्षण ।	KK03-16-264-012a  
पीताम्बरपरीधान लसत्कौस्तुभभूषण ॥	KK03-16-264-012c  
त्वमादिरन्तो भूतानां त्वमेव च परायणम् ।	KK03-16-264-013a  
परात्परतरं ज्योतिर्विश्वात्मा सर्वतोमुखः ॥	KK03-16-264-013c  
त्वामेवाहुः परं बीजं निधानं सर्वसम्पदाम् ।	KK03-16-264-014a  
त्वया नाथेन देवेश सर्वापद्भ्यो भयं न हि ॥	KK03-16-264-014c  
दुःशासनादहं पूर्वं सभायां मोचिता यथा ।	KK03-16-264-015a  
तथैव सङ्कटादस्मान्मामुद्धर्तुमिहार्हसि ॥	KK03-16-264-015c  
वैशम्पायन उवाच	KK03-16-264-016  
एवं स्तुतस्तदा देवः कृष्णया भक्तवत्सलः ।	KK03-16-264-016a  
द्रौपद्याः सङ्कटं ज्ञात्वा देवदेवो जगत्पतिः ॥	KK03-16-264-016c  
पार्श्वस्थां शयने त्यक्त्वा रुक्मिणीं केशवः प्रभुः ।	KK03-16-264-017a  
तत्राजगाम त्वरितो ह्यचिन्त्यगतिरीश्वरः ॥	KK03-16-264-017c  
ततस्तं द्रौपदी दृष्ट्वा प्रणम्य परया मुदा ।	KK03-16-264-018a  
अब्रवीद्वासुदेवाय मुनेरागमनादिकम् ॥	KK03-16-264-018c  
ततस्तामब्रवीत्कृष्णः क्षुधितोस्मि भृशातुरः ।	KK03-16-264-019a  
शीघ्रं भोजय मां कृष्णे पश्चात्सर्वं करिष्यसि ॥	KK03-16-264-019c  
निशम्य तद्वचः कृष्णा लज्जिता वाक्यमब्रवीत् ।	KK03-16-264-020a  
स्थाल्यां भास्करदत्तायामन्नं मद्भोजनावधि ॥	KK03-16-264-020c  
भुक्तवत्यस्म्यहं देव तस्मादन्नं न विद्यते ।	KK03-16-264-021a  
ततः प्रोवाच भगवान्कृष्णां कमललोचनः ॥	KK03-16-264-021c  
कृष्णे न नर्मकालोऽयं क्षुच्छ्रमेणातुरे मयि ।	KK03-16-264-022a  
शीघ्रं गच्छ मम स्थालीमानयित्वा प्रदर्शय ॥	KK03-16-264-022c  
इति निर्बन्धतः स्थालीमानाय्य स यदूद्वहः ।	KK03-16-264-023a  
स्थाल्याः कण्ठेऽथ संलग्नं शाकान्नं वीक्ष्यकेशवः ॥	KK03-16-264-023c  
उपयुज्याब्रवीदेनामनेन हरिरीश्वरः ।	KK03-16-264-024a  
विश्वात्मा प्रीयतां देवस्तुष्टश्चास्त्विति यज्ञभुक् ॥	KK03-16-264-024c  
आकारय मुनीञ्शीघ्रं भोजनायेति चाब्रवीत् ।	KK03-16-264-025a  
भीमसेनं महाबाहुः कृष्णः क्लेशविनाशनः ॥	KK03-16-264-025c  
ततो जगाम त्वरितो भीमसेनो महायशाः ।	KK03-16-264-026a  
आकारितुं तु तान्सर्वान्भोजनार्थं नृपोत्तम ।	KK03-16-264-026c  
स्नातुं गतान्देवनद्यां दुर्वासःप्रभृतीन्मुनीन् ॥	KK03-16-264-026e  
ते चावतीर्णाः सलिले कृतवन्तोऽघमर्षणम् ।	KK03-16-264-027a  
दृष्ट्वोद्गारान्सान्नरसांस्तृप्त्या परमया युताः ।	KK03-16-264-027c  
उत्तीर्य सलिलात्तस्माद्दृष्टवन्तः परस्परम् ॥	KK03-16-264-027e  
दुर्वाससमभिप्रेक्ष्य ते सर्वे मुनयोऽब्रुवन् ।	KK03-16-264-028a  
राज्ञा हि कारयित्वाऽन्नं वयं स्नातुं समागताः ॥	KK03-16-264-028c  
आकण्ठतृप्ता विप्रर्षे किंस्विद्भुञ्जामहे वयम् ।	KK03-16-264-029a  
वृथा पाकः कृतोस्माभिस्तत्र किं करवामहे ॥	KK03-16-264-029c  
दुर्वासा उवाच 	KK03-16-264-030  
वृथा पाकेन राजर्षेरपराधः कृतो महान् ।	KK03-16-264-030a  
माऽस्मानधाक्षुर्दृष्ट्वैव पाण्डवाः क्रूरचक्षुषा ॥	KK03-16-264-030c  
स्मृत्वाऽनुभावं राजर्षेरम्बरीषस्य धीमतः ।	KK03-16-264-031a  
बिभेमि सुतरां विप्रा हरिपादाश्रयाज्जनात् ॥	KK03-16-264-031c  
पाण्डवाश्च महात्मानः सर्वे धर्मपरायणाः ।	KK03-16-264-032a  
शूराश्च कृतविद्याश्च व्रतिनस्तपसि स्थिताः ॥	KK03-16-264-032c  
सदाचाररता नित्यं वासुदेवपरायणाः ।	KK03-16-264-033a  
क्रुद्धास्ते निर्दहेयुर्वै तूलराशिमिवानलः ।	KK03-16-264-033c  
तत एतानपृष्ट्वैव शिष्याः शीघ्रं पलायत ॥	KK03-16-264-033e  
वैशम्पायन उवाच	KK03-16-264-034  
इत्युक्तास्ते द्विजाः सर्वे मुनिना गुरुणा तदा ।	KK03-16-264-034a  
पाण्डवेभ्यो भृशं भीता दुद्रुवुस्ते दिशो दश ॥	KK03-16-264-034c  
भीमसेनो देवनद्यामपश्यन्मुनिसत्तमान् ।	KK03-16-264-035a  
तीर्थेष्वितस्ततस्तस्या विचचार गवेषयन् ॥	KK03-16-264-035c  
तत्रस्थेभ्यस्तापसेभ्यः श्रुत्वा तांश्चैव विद्रुतान् ।	KK03-16-264-036a  
युधिष्ठिरमथाभ्येत्य तं वृत्तान्तं न्यवेदयत् ॥	KK03-16-264-036c  
ततस्ते पाण्डवाः सर्वे प्रत्यागमनकाङ्क्षिणः ।	KK03-16-264-037a  
प्रतीक्षन्तः कियत्कालं जितात्मानोऽवतस्थिरे ॥	KK03-16-264-037c  
निशीथेऽभ्येत्य चाकस्मादस्मान्स च्छलयिष्यति ।	KK03-16-264-038a  
कथं च निस्तरेमास्मात्कृच्छ्राद्दैवोपसादितात् ॥	KK03-16-264-038c  
इति चिन्तापरान्दृष्ट्वा निःश्वसन्तो मुहुर्मुहुः ।	KK03-16-264-039a  
उवाच वचनं श्रीमान्कृष्णः प्रत्यक्षतां गतः ॥	KK03-16-264-039c  
भवतामापदं ज्ञात्वा ऋषेः परमकोपनात् ।	KK03-16-264-040a  
द्रौपद्या चिन्तितः पार्था अहं सत्वरमागतः ॥	KK03-16-264-040c  
न भयं विद्यते तस्मादृषेर्दुर्वाससोऽल्पकम् ।	KK03-16-264-041a  
तेजसा भवतां भीतः पूर्वमेव पलायितः ॥	KK03-16-264-041c  
धर्मनित्यास्तु ये केचिन्न ते सीदन्ति कर्हिचित् ।	KK03-16-264-042a  
आपृच्छे वो गमिष्यामि नियतं भद्रमस्तु वः ॥	KK03-16-264-042c  
वैशम्पायन उवाच	KK03-16-264-043  
श्रुत्वेरितं केशवस्य बभूवुः स्वस्थमानसाः ।	KK03-16-264-043a  
द्रौपद्या सहिताः पार्थास्तमूचुर्विगतज्वराः ॥	KK03-16-264-043c  
त्वया नाथेन गोविन्द दुस्तरामापदं विभो ।	KK03-16-264-044a  
तीर्णाः प्लवमिवासाद्य मज्जमाना महार्णवे ॥	KK03-16-264-044c  
स्वस्ति साधय भद्रं ते इत्याज्ञातो ययौ पुरीम् ॥	KK03-16-264-045ac  
पाण्डवाश्च महाभाग द्रौपद्या सहिताः प्रभो ।	KK03-16-264-046a  
ऊषुः प्रहृष्टमनसो विहरन्तो वनाद्वनम् ।	KK03-16-264-046c  
इति तेऽभिहितं राजन्यत्पृष्टोऽहमिह त्वया ॥	KK03-16-264-046e  
एवंविधान्यलीकानि धार्तराष्ट्रैर्दुरात्मभिः ।	KK03-16-264-047a  
पाण्डवेषु वनस्थेषु प्रयुक्तानि वृथाऽभवन् ॥	KK03-16-264-047c  

इति श्रीमन्महाभारते अरण्यपर्वणि द्रौपदीहरणपर्वणि चतुःषष्ट्यधिकद्विशततमोऽध्यायः ॥ 264 ॥

3-264-6 एतस्मिन्नन्तरे काले ॥ 3-264-9 आकूतीनां चित्तीनां चेति चेतोवृत्तिविशेषाणाम् ॥ 3-264-25 सहदेव महाबाहुरिति झ. पाठः ॥ 3-264-26 सहदेवो महायशा इति झ. पाठः ॥ 3-264-35 सहदेवो देवनद्यामिति झ. पाठः ॥ 3-264-47 अलीकान्यहितानि ॥
