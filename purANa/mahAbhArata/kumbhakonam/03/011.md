अध्यायः 011

मैत्रेयचोदितेन विदुरेण धृतराष्ट्राय भीमकृतकिर्मीरवधप्रकारकथनम् ॥

धृतराष्ट्र उवाच 	001  
किर्मीरस्य वधं क्षत्तः श्रोतुमिच्छामि कथ्यताम् ।	001a  
रक्षसा भीमसेनस्य कथमासीत्समागमः ॥	001c  
विदुर उवाच 	002  
शृणु भीमस्य कर्मेदमतिमानषकर्मणः ।	002a  
श्रुतपूर्वं मया तेषां कथान्तेषु पुनः पुनः ॥	002c  
इतः प्रयाता राजेन्द्र पाण्डवा द्यूतनिर्जिताः ।	003a  
जग्मुस्त्रिभिरहोरात्रैः काम्यकं नाम तद्वनम् ॥	003c  
रात्रौ निशीथे त्वाभीले गतेऽर्धसमये नृप ।	004a  
प्रचारे पुरुषादानां रक्षसां घोरकर्मणाम् ॥	004c  
तद्वनं तापसा नित्यमशेषा वनचारिणः ।	005a  
दूरात्परिहरन्ति स्म पुरुषादभयात्किल ॥	005c  
तेषां प्रविशतां तत्र मार्गमावृत्य भारत ।	006a  
दीप्ताक्षं भीषणं रक्षः सोल्मुकं प्रत्यपद्यत ॥	006c  
बाहू महान्तौ कृत्वा च तथास्यं च भयानकम् ।	007a  
स्थितमावृत्य पन्थानं येन यान्ति कुरूद्वहाः ॥	007c  
दष्टोष्ठदंष्ट्रं ताम्राक्षं प्रदीप्तोर्ध्वशिरोरुहम् ।	008a  
सार्करश्मितडिच्चक्रं सबलाकमिवाम्बुदम् ॥	008c  
सृजन्तं राक्षसीं मायां महानादनिनादितम् ।	009a  
मुञ्चन्तं विपुलान्नादान्सतोयमिव तोयदम् ॥	009c  
तस्य नादेन सन्त्रस्ताः पक्षिणः सर्वतोदिशम् ।	010a  
विमुक्तनादाः सम्पेतुः स्थलजा जलजैः सह ॥	010c  
सम्प्रद्रुतमृगद्वीपिमहिषर्क्षसमाकुलम् ।	011a  
तद्वनं तस्य नादेन सम्प्रस्थितमिवाभवत् ॥	011c  
तस्योरुवाताभिहतास्ताम्रपल्लवबाहवः ।	012a  
विदूरजाताश्च लताः समाश्लिष्यन्ति पादपान् ॥	012c  
तस्मिन्क्षणेऽथ प्रववौ मारुतो भृशदारुणः ।	013a  
रजसा संवृतं तेन नष्टर्क्षमभवन्नभः ॥	013c  
पञ्चानां पाण्डुपुत्राणामविज्ञातो महारिपुः ।	014a  
पञ्चानामिन्द्रियाणां तु शोकावेश इवातुलः ॥	014c  
स दृष्ट्वा पाण्डवान्दूरात्कृष्णाजिनसमावृतान् ।	015a  
आवृणोत्तद्वनद्वारं मैनाक इव पर्वतः ॥	015c  
तं समासाद्य वित्रस्ता कृष्णा कमललोचना ।	016a  
अदृष्टपूर्वं सन्त्रासान्न्यमीलयत लोचने ॥	016c  
दुःशासनकरोत्सृष्टविप्रकीर्णशिरोरुहा ।	017a  
पञ्चपर्वतमध्यस्था नदीवाकुलतां गता ॥	017c  
विमुह्यमानां तां तत्र जगृहुः पञ्च पाण्डवाः ।	018a  
इन्द्रियाणि प्रसक्तानि विषयेषु यथा रतिम् ॥	018c  
अथ तां राक्षसीं मायामुत्थितां घोरदर्शनाम् ।	019a  
रक्षोघ्नैर्विविधैर्मन्त्रैर्धौम्यः सम्यक्प्रयोजितैः ॥	019c  
पश्यतां पाण्डुपुत्राणां नाशयामास वीर्यवान् ।	020a  
स नष्टमायोऽतिबलः क्रोधविस्फारितेक्षणः ॥	020c  
काममूर्तिधरः क्रूरः कालकल्पो व्यदृश्यत ।	021a  
तमुवाच ततो राजा दीर्घप्रज्ञो युधिष्ठिरः ॥	021c  
को भवान्कस्य वा किं ते क्रियतां कार्यमुच्यताम् ।	022a  
प्रत्युवाचाथ तद्रक्षो धर्मराजं युधिष्ठिरम् ॥	022c  
अहं बकस्य वै भ्राता किर्मीर इति विश्रुतः ।	023a  
वनेऽस्मिन्काम्यके शून्ये निवसामि गतज्वरः ॥	023c  
युधि निर्जित्य पुरुषानाहारं नित्यमाचरन् ।	024a  
के यूयमभिसम्प्राप्ता भक्ष्यभूता ममान्तिकम् ।	024c  
युधि निर्जित्य वः सर्वान्भक्षयिष्ये गतज्वरः ॥	024e  
विदुर उवाच 	025  
युधिष्ठिरस्तु तच्छ्रुत्वा वचस्तस्य दुरात्मनः ।	025a  
आचचक्षे ततः सर्वं गोत्रनामादि भारत ॥	025c  
पाण्डवो धर्मराजोऽहं यदि ते श्रोत्रमागतः ।	026a  
सहितो भ्रातृभिः सर्वैर्भीमसेनार्जुनादिभिः ॥	026c  
हृतराज्यो वने वासं वस्तुं कृतमतिस्ततः ।	027a  
वनमभ्यागतो घोरमिदं तव परिग्रहम् ॥	027c  
\'विस्मयं परमं गत्वा राक्षसो घोरदर्शनः ।	028a  
\'किर्मीरस्त्वब्रवीदेनं दिष्ट्या देवैरिदं मम ।	028c  
उपपादितमद्येह चिरकालान्मनोरथम् ॥	028e  
भीमसेनवधार्थं हि नित्यमभ्युद्यतायुधः ।	029a  
चरामि पृथिवीं कृत्स्नां नैनं चासादयाम्यहम् ॥	029c  
सोयमासादितो दिष्ट्या भ्रातृहा काङ्क्षितश्चिरम् ।	030a  
अनेन हि मम भ्राता बको विनिहतः प्रियः ॥	030c  
वैत्रकीयवने राजन्ब्राह्मणच्छद्मरूपिणा ।	031a  
विद्याबलमुपाश्रित्य न ह्यस्त्यस्यौरसं बलम् ॥	031c  
हिडिम्बश्च सखा मह्यं दयितो वनगोचरः ।	032a  
हतो दुरात्मनाऽनेन स्वसा चास्य हृता पुरा ॥	032c  
सोयमभ्यागतो मूढो ममेदं गहनं वनम् ।	033a  
प्रचारसमयेऽस्माकमर्द्धरात्रे स्थिते समे ॥	033c  
अद्यास्य यातयिष्यामि तद्वैरं चिरसम्भृतम् ।	034a  
तर्पयिष्यामि च बकं रुधिरेणास्य भूरिणा ॥	034c  
अद्याहमनृणो भूत्वा भ्रातुः सख्युस्तथैव च ।	035a  
शान्तिं लब्धास्मि परमां हत्वा राक्षसकण्टकम् ॥	035c  
यदि तेन पुरा मुक्तो भीमसेनो बकेन वै ।	036a  
अद्यैनं भक्षयिष्यामि पश्यतस्ते युधिष्ठिर ॥	036c  
एनं हि विपुलप्राणमद्य हत्वा वृकोदरम् ।	037a  
सम्भक्ष्य जरयिष्यामि यथाऽगस्त्यो महासुरम् ॥	037c  
एवमुक्तस्तु धर्मात्मा सत्यसन्धो युधिष्ठिरः ।	038a  
नैतदस्तीति सक्रोधो भर्त्सयामास राक्षसम् ॥	038c  
ततो भीमो महाबाहुरारुज्य तरसा द्रुमम् ।	039a  
दशव्याममथोद्विद्धं निष्पत्रमकरोत्तदा ॥	039c  
चकार सज्यं गाण्डीवं वज्रनिष्पेषगौरवम् ।	040a  
निमेषान्तरमात्रेण तथैव विजयोऽर्जुनः ॥	040c  
निवार्य भीमो जिष्णुं तं तद्रक्षो मेघनिःस्वनम् ।	041a  
अभिद्रुत्याब्रवीद्वाक्यं तिष्ठतिष्ठेति भारत ॥	041c  
इत्युक्त्वैनमतिक्रुद्धः कक्ष्यामुत्पीड्य पाण्डवः ।	042a  
निष्पिष्य पाणिना पाणिं सन्दष्टौष्ठपुटो बली ।	042c  
तमभ्यधावद्वेगेन भीमो वृक्षायुधस्तदा ॥	042e  
यमदण्डप्रतीकाशं ततस्तं तस्य मूर्धनि ।	043a  
पातयामास वेगेन कुलिशं मघवानिव ॥	043c  
असम्भ्रान्तं तु तद्रक्षः समरे प्रत्यदृश्यत ।	044a  
चिक्षेप चोल्मुकं दीप्तमशनिं ज्वलितामिव ॥	044c  
तदुदस्तमलातं तु भीमः प्रहरतां वरः ।	045a  
पदा सव्येन चिक्षेप तद्रक्षः पुनराव्रजत् ॥	045c  
किर्मीरश्चापि सहसा वृक्षमुत्पाट्य पाण्डवम् ।	046a  
दण्डपाणिरिव क्रुद्धः समरे प्रत्यधावत ॥	046c  
तद्वृक्षयुद्धमभवन्महीरुहविनाशनम् ।	047a  
वालिसुग्रीवयोर्भ्रात्रोर्यथा स्त्रीकाङ्क्षिणोः पुरा ॥	047c  
शीर्षयोः पतिता वृक्षा बिभिदुर्नैकधा तयोः ।	048a  
यथैवोत्पलपत्राणि मत्तयोर्द्विपयोस्तथा ॥	048c  
मूर्ध्नि जर्झरभूतास्तु बहवस्तत्र पादपाः ।	049a  
चीराणीव व्युदस्तानि रेजुस्तत्र महावने ॥	049c  
तद्वृक्षयुद्धमभवन्मुहूर्तं भरतर्षभ ।	050a  
राक्षसानां च मुख्यस्य नराणामुत्तमस्य च ॥	050c  
ततः शिलां समुत्क्षिप्य भीमस्य युधि तिष्ठतः ।	051a  
प्राहिणोद्राक्षसः क्रुद्धो भीमसेनश्चचाल ह ॥	051c  
तं शिलाताडनजडं पर्यधावत राक्षसः ।	052a  
बाहुविक्षिप्तकिरणः स्वर्भानुरिव भास्करम् ॥	052c  
तावन्योन्यं समाश्लिश्य प्रकर्षन्तौ परस्परम् ।	053a  
उभावपि चकाशेते प्रवृद्धौ वृषभाविव ॥	053c  
तयोरासीत्सुतुमुलः सम्प्रहारः सुदारुणः ।	054a  
नखदंष्ट्रायुधवतोर्व्याघ्रयोरिव दृप्तयोः ॥	054c  
दुर्योधननिकाराच्च बाहुवीर्याच्च दर्पितः ।	055a  
कृष्णानयनदृष्टश्च व्यवर्धत वृकोदरः ॥	055c  
अभिहत्याथ बाहुभ्यां प्रत्यगृह्णादमर्षितः ।	056a  
मातङ्गमिव मातङ्गः प्रभिन्नकरटामुखम् ॥	056c  
स चाप्येनं ततो रक्षः प्रतिजग्राह वीर्यवान् ।	057a  
तमाक्षिपद्भीमसेनो बलेन बलिनां वरः ॥	057c  
तयोर्भुजविनिष्पेषादुभयोर्बलिनोस्तदा ।	058a  
शब्दः समभवद्घोरो वेणुस्फोटसमो युधि ॥	058c  
अथैनमाक्षिप्य बलाद्गृह्य मध्ये वृकोदरः ।	059a  
धूनयामास वेगेन वायुश्चण्ड इव द्रुमम् ॥	059c  
स भीमेन परामृष्टो दुर्बलो बलिनां रणे ।	060a  
व्यस्पन्दत यथाप्राणं विचकर्ष च पाण्डवम् ॥	060c  
तत एनं परिश्रान्तमुपलक्ष्य वृकोदरः ।	061a  
योक्त्रयामास बाहुभ्यां पशुं रशनया यथा ॥	061c  
विनदन्तं महानादं भिन्नभेरीस्वनं बली ।	062a  
भ्रामयामास सुचिरं विस्फुरन्तमचेतसम् ॥	062c  
तं विषीदन्तमाज्ञाय राक्षसं पाण्डुनन्दनः ।	063a  
प्रगृह्य तरसा दोर्भ्यां पशुमारममारयत् ।	063c  
आक्रम्य च कटीदेशे जानुना राक्षसाधमम् ।	064a  
पीडयामास पाणिभ्यां तस्य कण्ठं वृकोदरः ॥	064c  
अथ जर्जरसर्वाङ्गं व्यावृत्तनयनोल्बणम् ।	065a  
भूतले भ्रामयामास वाक्यं चेदमुवाच ह ॥	065c  
हिडिम्बबकयोः पाप न त्वमश्रुप्रमार्जनम् ।	066a  
करिष्यसि गतश्चापि यमस्य सदनं प्रति ॥	066c  
इत्येवमुक्त्वा पुरुषप्रवीरस्तं राक्षसं क्रोधपरीतचेताः ।	067a  
विस्रस्तवस्त्राभरणं स्फुरन्तमुद्धान्तचित्तं व्यसुमुत्ससर्ज ॥	067c  
तस्मिन्हते तोयदतुल्यरूपे कृष्णां पुरस्कृत्य नरेन्द्रपुत्राः ।	068a  
भीमं प्रशस्याथ गुणैरनेकैर्हृष्टास्ततो द्वैतवनाय जग्मुः ॥	068c  
विदुर उवाच 	069  
एवं विनिहतः सङ्ख्ये किर्मीरो मनुजाधिप ।	069a  
भीमेन वचनात्तस्य धर्मराजस्य कौरव ॥	069c  
ततो निष्कण्टकं कृत्वा वनं तदपराजितः ।	070a  
द्रौपद्या सह धर्मज्ञो वसतिं तामुवास ह ॥	070c  
समाश्वास्य च ते सर्वे द्रौपदीं भरतर्षभाः ।	071a  
प्रहृष्टमनसः प्रीत्या प्रशशंसुर्वृकोदरम् ॥	071c  
भीमबाहुबलोत्पिष्टे विनष्टे राक्षसे ततः ।	072a  
विविशुस्ते वनं वीराः क्षेमं निहतकण्टकम् ॥	072c  
स मया गच्छता मार्गे विनिकीर्णो भयावहः ।	073a  
वने महति दुष्टात्मा दृष्टो भीमबलाद्धतः ॥	073c  
तत्राश्रौषमहं चैतत्कर्म भीमस्य भारत ।	074a  
ब्राह्मणानां कथयतां ये तत्रासन्समागताः ॥	074c  
वैशम्पायन उवाच 	075  
एवं विनिहतं सङ्ख्ये किर्मीरं रक्षसां वरम् ।	075a  
श्रुत्वा ध्यानपरो राजा निशश्वासार्तवत्तदा ॥	075c  

3-11-4 आभीले भयङ्करे । अर्द्धसमयेऽर्द्धज्ञाने गते सति । लोके तन्द्रावति सतीत्यर्थः ॥ 3-11-9 महानादः कुञ्जरे स्याद्वार्षिकाब्दे भयानके इतिविश्वः ॥ 3-11-31 वैत्रकीयवने एकचक्रायाम् ॥ 3-11-32 मह्यं मम ॥ 3-11-35 लब्धास्मि लप्स्यामि ॥ 3-11-37 महासुरं वातापिम् ॥ 3-11-39 आरुज्य भङ्त्वा । दशव्यामं विस्तारितयोः करयोस्तिर्यगन्तरम् । उद्विद्धम् उत्पाटितम् ॥ 3-11-40 वज्रेण निष्पेषश्चूर्णीभावो यस्य पर्वतस्य तद्वत् गौरवं गुरुत्वं यस्य तत्तथा । 3-11-42 कक्ष्यामुत्पीड्य परिधानवस्त्रं दृढीकृत्य ॥ 3-11-45 उदस्तम् उत्क्षिप्तम् । अलातम् उल्मुकम् । रक्षः राक्षसम् ॥ 3-11-49 चीराणि वृक्षवल्कलानि ॥ 3-11-55 निकारात् परिभवात् । कृष्णाया आनयनं दृष्टं येन स तथा । द्रौपद्याकर्षणेन कुपित इत्यर्थः ॥ 3-11-56 प्रभिन्नकटामुखं प्रभिन्ने व्यक्तीभूते करटयोर्गण्डयोर्मुखे मदनिर्गममार्गौ यस्य तम् ॥ 3-11-60 व्यस्पन्दत किञ्चिच्चलनं कृतवान् ॥ 3-11-61 योक्त्रयामास बबन्ध । रशनया पशुमिव ॥ 3-11-63 पशुमारं पशुमिव मारयित्वा ॥
