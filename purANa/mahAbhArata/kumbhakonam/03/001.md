अरण्यपर्व
अध्यायः 001

द्यूतजितानां पाण्डवानां द्रौपद्यासह वनम्प्रति प्रस्थानम् ॥ 1 ॥ तदनु पौरैर्दुर्योधनगर्हणपूर्वकं पाण्डवैः सहारण्यवासेच्छया तदनुगमनम् ॥ 2 ॥ युधिष्ठिरेण प्रार्थनया तेषां पुरम्प्रति निवर्तनपूर्वकं सायं गङ्गातीरगवटमेत्य तत्रानुगतब्राह्मणैः सह सुखेन रात्रियापनम् ॥ 3 ॥

श्रीवेदव्यासाय नमः ।	001  
नारायणं नमस्कृत्य नरं चैव नरोत्तमम् ।	001  
देवीं सरस्वतीं व्यासं ततो जयमुदीरयेत् ॥	001  
जनमेजय उवाच	001  
एवं द्यूतजिताः पार्थाः कोपिताश्च दुरात्मभिः ।	001a  
धार्तराष्ट्रैः सहामात्यैर्निकृत्या द्विजसत्तम ॥	001c  
श्राविताः परुषा वाचः सृजन्तीर्वैरमुत्तमम् ।	002a  
किमकुर्वत कौरव्या मम पूर्वपितामहाः ॥	002c  
कथं चैश्वर्यभूयिष्ठाः सहसा दुःखमेयुषः ।	003a  
वने विजह्रिरे पार्थाः शक्रप्रतिमतेजसः ॥	003c  
के चैतानन्ववर्तन्त प्राप्तान्व्यसनमुत्तमम् ।	004a  
किमाचाराः किमाहाराः क्वच वासो महात्मनाम् ॥	004c  
कथं द्वादश वर्षाणि वने तेषां महात्मनाम् ।	005a  
व्यतीयुर्ब्राह्मणश्रेष्ठ शूराणामनिवर्तिनाम् ॥	005c  
कथं च राजपुत्री सा प्रवरा सर्वयोषिताम् ।	006a  
पतिव्रता महाभागा सततं प्रियवादिनी ॥	006c  
वनवासमदुःखार्हा दारुणं प्रत्यपद्यत ।	007a  
एतदाचक्ष्व मे सर्वं विस्तरेण तपोधन ॥	007c  
श्रोतुमिच्छामि तत्सर्वं भूरिद्रविणतेजसाम् ।	008a  
कथ्यमानं त्वया विप्र परं कौतूहलं हि मे ॥	008c  
वैशम्पायन उवाच 	009  
एवं द्यूतजिताः पार्थाः कोपिताश्च दुरात्मभिः ।	009a  
धार्तराष्ट्रैः सहामात्यैर्निर्ययुर्गजसाह्वयात् ॥	009c  
वर्धमानपुरद्वारादभिनिष्क्रम्य ते तदा ।	010a  
उदङ्मुखाः शस्त्रभृतः प्रययुः सह कृष्णया ॥	010c  
इन्द्रसेनादयश्चैतान्भृत्याः परिचतुर्दश ।	011a  
रथैरनुययुः शीघ्रैः स्त्रिय आदाय सर्वशः ॥	011c  
\'ततस्ते पुरुषव्याघ्रा रथानास्थाय भारत ।	012a  
ददृशुर्जाह्नवीतीरे प्रमाणाख्यं महावटम् ॥\'	012c  
व्रजतस्तान्विदित्वा तु पौराः शोकाभिपीडिताः ।	013a  
गर्हयन्तोऽसकृद्भीष्मविदुरद्रोणगौतमान् ।	013c  
ऊचुर्वै समयं कृत्वा समागम्य परस्परम् ॥	013e  
पौरा ऊचुः 	014  
नेदमस्ति कुलं सर्वं न वयं नच नो गृहाः ।	014a  
यत्र दुर्योधनः पापः सौबलेयेन पालितः ।	014c  
कर्णदुःशासनाद्यैश्च राज्यमेतच्चिकीर्षति ॥	014e  
न तत्कुलं न चाचारो न धर्मोऽर्थः कुतः सुखम् ।	015a  
यत्र पापसहायोऽयं पापो राज्यं चिकीर्षति ॥	015c  
दुर्योधनो गुरुद्वेषी त्यक्तधर्मः प्रियानृतः ।	016a  
अर्थलुब्धोऽभिमानी च नीचः प्रकृतिनिर्घृणः ॥	016c  
नेयमस्ति मही कृत्स्ना यत्र दुर्योधनो नृपः ।	017a  
साधु गच्छामहे सर्वे यत्र गच्छन्ति पाण्डवाः ॥	017c  
सानुक्रोशा महात्मानो विजितेन्द्रियशत्रवः ।	018a  
ह्रीमन्तः कीर्तिमन्तश्च धर्माचारपरायणाः ॥	018c  
वैशम्पायन उवाच 	019  
एवमुक्त्वाऽनुजग्मुस्ते पाण्डवांस्तान्समेत्य च ।	019a  
ऊचुः प्राञ्जलयः सर्वे तान्कुन्तीमाद्रिनन्दनान् ॥	019c  
क्व गमिष्यथ भद्रं वस्त्यक्त्वाऽस्मान्दुःखभागिनः ।	020a  
वयमप्यनुयास्यामो यत्र यूयं गमिष्यथ ॥	020c  
अधर्मेण जिताञ्श्रुत्वा युष्मांस्त्यक्तघृणैः परैः ।	021a  
उद्विग्नाः स्मो भृशं सर्वे नास्मान्हातुमिहार्हथ ॥	021c  
भक्तानुरक्तान्सुहृदः सदा प्रियहिते रतान् ।	022a  
कुराजाधिष्ठिते राज्ये न विनश्येम सर्वशः ॥	022c  
श्रूयतां चाभिधास्यामो गुणदोषान्नरर्षभाः ।	023a  
शुभाशुभाधिवासेन संसर्गः कुरुते यथा ॥	023c  
वस्त्रमापस्तिलान्भूमिं गन्धो वासयते यथा ।	024a  
पुष्पाणामधिवासेन तथा संसर्गजा गुणाः ॥	024c  
मोहजालस्य योनिर्हि मूढैरेव समागमः ।	025a  
अहन्यहनि धर्मस्य योनिः साधुसमागमः ॥	025c  
तस्मात्प्राज्ञैश्च वृद्धैश्च सुस्वभावैस्तपस्विभिः ।	026a  
सद्भिश्च सह संसर्गः कार्यः शमपरायणैः ॥	026c  
येषां त्रीण्यवदातानि विद्या योनिश्च कर्म च ।	027a  
ते सेव्यास्तैः समास्या हि शास्त्रेभ्योपि गरीयसी ॥	027c  
निरारम्भा ह्यपि वयं पुण्यशीलेषु साधुषु ।	028a  
पुण्यमेवाप्नुयामेह पापं पापोपसेवनात् ॥	028c  
असतां दर्शनात्स्पर्शात्सञ्जल्पाच्च सहासनात् ।	029a  
धर्माचाराः प्रहीयन्ते सिद्ध्यन्ति च न मानवाः ॥	029c  
बुद्धिश्च हीयते पुंसां नीचैः सह समागमात् ।	030a  
मध्यमैर्मध्यतां याति श्रेष्ठैः श्रेष्ठत्वमाप्नुयुः ॥	030c  
अनीचैर्नाप्यविषयैर्नाधर्मिष्ठैर्विशेषतः ।	031a  
ये गुणाः कीर्तिता लोके धर्मकामार्थसम्भवाः ।	031c  
लोकाचारेषु सम्भूता वेदोक्ताः शिष्टसम्मताः ॥	031e  
ते युष्मासु समस्ताश्च व्यस्ताश्चैवेह सद्गुणाः ।	032a  
इच्छामो गुणवन्मध्ये वस्तुं श्रेयोभिकाङ्क्षिणः ॥	032c  
युधिष्ठिर उवाच 	033  
धन्या वयं यदस्माकं स्नेहकारुण्ययन्त्रिताः ।	033a  
असतोऽपि गुणानाहुर्ब्राह्मणप्रमुखाः प्रजाः ॥	033c  
तदहं भ्रातृसहितः सर्वान्विज्ञापयामि वः ।	034a  
नान्यथा तद्धि कर्तव्यमस्मत्स्नेहानुकम्पया ॥	034c  
भीष्मः पितामहो राजा विदुरो जननी च मे ।	035a  
सुहृज्जनश्च प्रायो मे नगरे नागसाह्वये ॥	035c  
ते त्वस्मद्धितकामार्थं पालनीयाः प्रयत्नतः ।	036a  
युष्माभिः सहिताः सर्वे शोकसन्तापविह्वलाः ॥	036c  
निवर्ततागता दूरं ममागमनकाङ्क्षिणः ।	037a  
स्वजने न्यासभूते मे कार्या स्नेहान्विता मतिः ॥	037c  
एतद्धि मम कार्याणां परमं हृदि संस्थितम् ।	038a  
कृता तेन तु तुष्टिर्मे सत्कारश्च भविष्यति ॥	038c  
वैशम्पायन उवाच 	039  
तथानुमन्त्रितास्तेन धर्मराजेन ताः प्रजाः ।	039a  
चक्रुरार्तस्वरं घोरं हा राजन्निति दुःखिताः ॥	039c  
गुणान्पार्थस्य संस्मृत्य दुःखार्ताः परमातुराः ।	040a  
अकामाः सन्न्यवर्तन्त समागम्याथ पाण्डवान् ॥	040c  
निवृत्तेषु तु पौरेषु रथानास्थाय पाण्डवाः ।	041a  
आजग्मुर्जाह्नवीतीरे प्रमाणाख्यं महावटम् ॥	041c  
ते तं दिवसशेषेण वटं गत्वा तु पाण्डवाः ।	042a  
ऊषुस्तां रजनीं वीराः संस्पृश्य सलिलं शुचि ॥	042c  
उदकेनैव तां रात्रिमूषुस्ते दुःखकर्शिताः ।	043a  
अनुजग्मुश्च तत्रैतान्स्नेहात्केचिद्द्विजातयः ॥	043c  
साग्नयोऽनग्नयश्चैव सशिष्यगणबान्धवाः ।	044a  
स तैः परिवृतो राजा शुशुभे ब्रह्मवादिभिः ॥	044c  
तेषां प्रादुष्कृताग्नीनां मुहूर्ते रम्यदारुणे ।	045a  
ब्रह्मघोषपुरस्कारः सञ्जल्पः समजायत ॥	045c  
राजानं तु कुरुश्रेष्ठं ते हंसमधुरस्वराः ।	046a  
आश्वासयन्तो विप्राग्र्याः क्षपां सर्वां व्यनोदयत् ॥	046c  
\'राजा तु भ्रातृभिः सार्धं तथा सर्वैः सुहृद्गणैः ।	047a  
अशेत तां निशां राजन्दुःखशोकसमाहितः ॥\'	047c  
	
इति श्रीमन्महाभाते अरण्यपर्वणि किर्मीरवधपर्वणि प्रथमोऽध्यायः ॥ 1 ॥

3-1-1 पार्था इति च्छत्रिन्यायेन माद्रीसुतयोरप्युपलक्षणम् । दुरात्मभिर्दुष्टचित्तैः । सहामात्यैः कर्णादिभिः । निकृत्या छलेन ॥ 
3-1-2 सृजद्भिर्वैरमुत्तममिति ख. ङ. झ. पाठः ॥ 3-1-3 एयुषः प्राप्तवन्तः । कथं चैश्वर्यविभ्रष्टा इति ख. झ. पाठः ॥ 
3-1-4 उत्तमं तीव्रम् ॥
 3-1-8 द्रविणं पराक्रमस्तेजो देहकान्तिश्च ते उभे पुष्कले येषां ते भूरिद्रविणतेजसः ॥
 3-1-9 गजसाह्वयात् हास्तिनपुरात् ॥
 3-1-10 वर्धमानपुरम् नाम ग्रामविशेषस्तदभिमुखं द्वारं तस्मात् ॥
 3-1-11 परिचतुर्दश अधिकचतुर्दशाः । पञ्चदशेत्यर्थः । सङ्ख्यायाव्ययासन्नेति समासः । समासान्तविधेरनित्यत्वात् डच्प्रत्ययस्याभावः ॥ 
3-1-13 ऊचुर्विगतसन्त्रासा इति ख. झ. पाठः ॥ 
3-1-16 प्रकृतिनिर्घृणः स्वभावनिर्दयः । त्यक्ताचारसुहृज्जन इति झ. पाठः ॥ 
3-1-18 सानुक्रोशाः सदयाः ॥
 3-1-22 भक्तान् आराधनापरान् । अनुरक्तान् प्रीतिमतः । सुहृदः वेतनाद्युपकारमनपेक्ष्य उपकारकान् । न विनश्येम विनाशं न प्रार्थयासहे । प्रार्थनायां लिङ् ॥
 3-1-24 आपः अपः ॥ 
3-1-27 अवदातानि शुद्धानि । समास्या सङ्गतिः ॥
 3-1-28 निरारम्भाः अग्निहोत्राद्यकुर्वाणा अपि ॥ 
3-1-29 न सिद्ध्यन्ति सिद्धिश्चित्तशुद्धिस्तां न प्राप्नुवन्ति धर्माचारहीनत्वात् ॥ 
3-1-31 अविषयैः अगोचरैरपरिचितैरित्यर्थः । धर्मकामार्थसम्भवाः धर्मादीनां सम्भव उत्पत्तिर्येभ्यस्ते ॥ 
3-1-32 समस्ताः एकीभूताः । व्यस्ताः पृथक्पृथग्भूताः ॥
 3-1-34 स्नेहो वात्सल्यं तत्सहिता अनुकम्पा दया ॥ 
3-1-40 समागम्य सम्पृच्छ्य 3-1-43 ऊषुः वासं चक्रुः ॥ 3-1-44 ऊषुर्निन्युः ॥
 3-1-45 साग्नयः दारैः सहिताः अग्नयो यैस्ते । रम्यत्वं तापविरहात्सन्ध्यारागादिशोभातश्च । दारुणो रक्षःपिशाचादिसञ्चारकालत्वात् ॥
