अध्यायः 030

शल्येन सारथीभूयाधिष्ठितं रथमधिष्ठाय कर्णस्य रणाय निर्याणम् ॥ 1 ॥

दुर्योधन उवाच ।	001  
अयं ते कर्ण सारथ्यं मद्रराजः करिष्यति ।	001a  
कृष्णादभ्यधिको यन्ता देवेशस्येव मातलिः ॥	001c  
यथा हरिहयैर्युक्तं सङ्गृह्णाति स मातलिः ।	002a  
शल्यस्तथा तवाद्यायं संयन्ता रथवाजिनाम् ॥	002c  
योधे त्वयि रथस्थे च मद्रराजे च सारथौ ।	003a  
रथश्रेष्ठो ध्रुवं सङ्ख्ये पार्थानभिभविष्यति ॥	003c  
सञ्जय उवाच ।	004  
ततो दुर्योधनो भूयो मद्रराजं तरस्विनम् ।	004a  
उवाच राजन्सङ्ग्रामेऽध्युषिते पर्युपस्थिते ॥	004c  
कर्णस्य यच्छ सङ्ग्रामे मद्रराज हयोत्तमान् ।	005a  
त्वयाऽभिगुप्तो राधेयो विजेष्यति धनञ्जयम् ॥	005c  
इत्युक्तो रथमास्थाय तथेति प्राह भारत ।	006a  
शल्येऽभ्युपगते कर्णः सारथिं सुमनाऽब्रवीत् ॥	006c  
त्वं सूत स्यन्दनं मह्यं कल्पयेत्यसकृत्त्वरन् ॥	007ac  
ततो जैत्रं रथवरं गन्धर्वनगरोपमम् ।	008a  
विधिवत्कल्पितं भद्रं जयेत्युक्त्वा न्यवेदयत् ॥	008c  
तं रथं रथिनां श्रेष्ठः कर्णोऽभ्यर्च्य यथाविधि ।	009a  
सम्पादितं ब्रह्मविदा पूर्वमेव पुरोधसा ॥	009c  
कृत्वा प्रदक्षिणं यत्नादुपस्थाय च भास्करम् ।	010a  
समीपस्थं मद्रराजमारोह त्वमथाब्रवीत् ॥	010c  
ततः कर्णस्य दुर्धर्षं स्यन्दनप्रवरं महत् ।	011a  
आरुरोह महातेजाः शल्यः सिंह इवाचलम् ॥	011c  
ततः शल्याश्रितं दृष्ट्वा कर्णः स्वं रथमुत्तमम् ।	012a  
अध्यतिष्ठद्यथाऽम्भोदं विद्युत्वन्तं दिवाकरः ॥	012c  
तावेकरथमारूढावादित्याग्निसमत्विषौ ।	013a  
अभ्राजेतां यथा मेघं सूर्याग्नी सहितौ दिवि ॥	013c  
संस्तूयमानौ तौ वीरौ तदास्तां द्युतिमत्तमौ ।	014a  
ऋत्विक्सदस्यैरिन्द्राग्नी स्तूयमानाविवाध्वरे ॥	014c  
स शल्यसङ्गृहीताश्वे रथे कर्णः स्थितो बभौ ।	015a  
धनुर्विष्फारयन्घोरं परिवेषीव भास्करः ॥	015c  
आस्थितः स रथश्रेष्ठं कर्णः शरगभस्तिमान् ।	016a  
प्रबभौ पुरुषव्याघ्रो मन्दरस्थ इवांशुमान् ॥	016c  
तं रथस्थं महाबाहुं युद्धायामिततेजसम् ।	017a  
दुर्योधनस्तु राधेयमिदं वचनमब्रवीत् ॥	017c  
अकृतं द्रोणभीष्माभ्यां दुष्करं कर्म संयुगे ।	018a  
कुरुष्वाधिरथे वीर मिषतां सर्वधन्विनाम् ॥	018c  
मनोगतं मम ह्यासीद्भीष्मद्रोणौ महारथौ ।	019a  
अर्जुनं भीमसेनं च निहन्ताराविति ध्रुवम् ॥	019c  
ताभ्यां यदकृतं वीर वीरकर्म महामृधे ।	020a  
तत्कर्म कुरु राधेय वज्रपाणिरिवापरः ॥	020c  
गृहाण धर्मराजं वा जहि वा त्वं धनञ्जयम् ।	021a  
भीमसेनं च राधेय माद्रीपुत्रौ यमावपि ॥	021c  
जयश्च तेऽस्तु भद्रं ते प्रयाहि पुरुषर्षभ ।	022a  
पाण्डुपुत्रस्य सैन्यानि कुरु सर्वाणि भस्मसात् ॥	022c  
ततस्तूर्यसहस्राणि भेरीणामयुतानि च ।	023a  
वाद्यमानान्यरोचन्त मेघशब्दो यथा दिवि ॥	023c  
प्रतिगृह्य तु तद्वाक्यं रथस्थो रथसत्तमः ।	024a  
अभ्यभाषत राधेयः शल्यं युद्धविशारदम् ॥	024c  
चोदयाश्वान्महाबाहो यावद्धन्मि धनञ्जयम् ।	025a  
भीमसेनं यमौ चोभौ राजानं च युधिष्ठिरम् ॥	025c  
अद्य पश्यतु मे शल्य बाहुवीर्यं धनञ्जयः ।	026a  
अस्यतः कङ्कपत्राणां सहस्राणि शतानि च ॥	026c  
अद्य क्षेप्स्याम्यहं शल्य शरान्परमतेजनान् ।	027a  
पाण्डवानां विनाशाय दुर्योधनजयाय च ॥	027c  
सञ्जय उवाच ।	028  
एतच्छ्रुत्वा वचस्तस्य शल्यः कर्णं वचोऽब्रवीत् ।	028a  
कथं नु तान्महावीर्यान्पाण्डवानवमन्यसे ॥	028c  
सर्वास्त्रज्ञान्महेष्वासान्सर्वानेव महाबलान् ।	029a  
अनिवर्तिनो महाभागानजय्यान्सत्यविक्रमान् ।	029c  
अपि सञ्जनयेयुर्ये भयं साक्षाच्छतक्रतोः ॥	029e  
यदा श्रोष्यसि निर्घोषं विस्फूर्जितमिवाशनेः ।	030a  
राधेय पार्थधनुषस्तदा नैवं वदिष्यसि ॥	030c  
यदा द्रक्ष्यसि भीमेन कुञ्जरानीकमाहवे ।	031a  
विशीर्णदन्तं निहतं तदा नैवं वदिष्यसि ॥	031c  
यदा द्रक्ष्यसि सङ्ग्रामे धर्मपुत्रं यमौ तथा ।	032a  
शितैः पृषत्कैः कुर्वाणानभ्रच्छायामिवाम्बरे ॥	032c  
अस्यतः क्षिण्वतश्चारीँल्लघुहस्तान्दुरासदान् ।	033a  
पार्थिवागपि चान्यांस्त्वं तदा नैवं वदिष्यसि ॥	033c  
सञ्जय उवाच ।	034  
अनादृत्य तु तद्वाक्यं मद्रराजे भाषितम् ।	034a  
द्रक्ष्यस्यद्येत्यवोचत्तं शल्यं कर्णो जनेश्वर ॥ ॥	034c  

इति श्रीमन्महाभारते कर्णपर्वणि त्रिंशोऽध्यायः ॥ 30 ॥

8-30-2 हरिहयैरिन्द्रतुरगैर्युक्तं रथम् ॥ 8-30-4 अध्युषिते प्रातःकाले ॥
