अध्यायः 225

धृतराष्ट्राज्ञया विदुरस्य द्रुपदनगरगमनम् ॥ 1 ॥ तत्र श्रीकृष्णादीनां समीपे धृतराष्ट्रसन्देशकथनम् ॥ 2 ॥

धृतराष्ट्र उवाच ।	001  

भीष्मः शान्तनवो विद्वान्द्रोणश्च भगवानृषिः ।	001a  
\'हितं च परमं सत्यमब्रूतां वाक्यमुत्तमम् ।\'	001c  
हितं च परमं वाक्यं त्वं च सत्यं ब्रवीषि माम् ॥	001e  
यथैव पाण्डोस्ते वीराः कुन्तीपुत्रा महारथाः ।	002a  
तथैव धर्मतः सर्वे मम पुत्रा न संशयः ॥	002c  
यथैव मम पुत्राणामिदं राज्यं विधीयते ।	003a  
तथैव पाण्डुपुत्राणामिदं राज्यं न संशयः ॥	003c  
क्षत्तरानय गच्छैतान्सह मात्रा सुसत्कृतान् ।	004a  
तया च देवरूपिण्या कृष्णया सह भारत ॥	004c  
दिष्ट्या जीवन्ति ते पार्था दिष्ट्या जीवति सा पृथा ।	005a  
दिष्ट्या द्रुपदकन्यां च लब्धवन्तो महारथाः ॥	005c  
दिष्ट्या वर्धामहे सर्वे दिष्ट्या शान्तः पुरोचनः ।	006a  
दिष्ट्या मम परं दुःखमपनीतं महाद्युते ॥	006c  
\'त्वमेव गत्वा विदुर तानिहानय मा चिरम् ।	007a  
वैशम्पायन उवाच ।	007  
एवमुक्तस्ततः क्षत्ता रथमारुह्य शीघ्रगम् ।	007c  
आगात्कतिपयाहोभिः पाञ्चालान्राजधर्मवित्\' ॥	007e  
ततो जगाम विदुरो धृतराष्ट्रस्य शासनात् ।	008a  
सकाशं यज्ञसेनस्य पाण्डवानां च भारत ॥	008c  
समुपादाय रत्नानि वसूनि विविधानि च ।	009a  
द्रौपद्याः पाण्डवानां च यज्ञसेनस्य चैव ह ॥	009c  
तत्र गत्वा स धर्मज्ञः सर्वशास्त्रविशारदः ।	010a  
द्रुपदं न्यायतो राजन्संयुक्तमुपतस्थिवान् ॥	010c  
स चापि प्रतिजग्राह धर्मेण विदुरं ततः ।	011a  
चक्रतुश्च यथान्यायं कुशलप्रश्नसंविदम् ॥	011c  
ददर्श पाण्डवांस्तत्र वासुदेवं च भारत ।	012a  
स्नेहात्परिष्वज्य स तान्पप्रच्छानामयं ततः ॥	012c  
तैश्चाप्यमितबुद्दिः स पूजितो हि यथाक्रमम् ।	013a  
वचनाद्धृतराष्ट्रस्य स्नेहयुक्तं पुनःपुनः ॥	013c  
पप्रच्छानामयं राजंस्ततस्तान्पाण्डुनन्दनान् ।	014a  
प्रददौ चापि रत्नानि विविधानि वसूनि च ॥	014c  
पाण्डवानां च कुन्त्याश्च द्रौपद्याश्च विशाम्पते ।	015a  
द्रुपदस्य च पुत्राणां यथा दत्तानि कौरवैः ॥	015c  
प्रोवाच चामितमतिः प्रश्रितं विनयान्वितः ।	016a  
द्रुपदं पाण्डुपुत्राणां सन्निधौ केशवस्य च ॥	016c  
विदुर उवाच ।	017  
राजञ्छृणु सहामात्यः सपुत्रश्च वचो मम ।	017a  
धृतराष्ट्रः सपुत्रस्त्वां सहामात्यः सबान्धवः ॥	017c  
अब्रवीत्कुशलं राजन्प्रीयमाणः पुनःपुनः ।	018a  
प्रीतिमांस्ते दृढं चापि सम्बन्धेन नराधिप ॥	018c  
तथा भीष्मः शान्तनवः कौरवैः सह सर्वशः ।	019a  
कुशलं त्वां महाप्राज्ञः सर्वतः परिपृच्छति ॥	019c  
भारद्वाजो महाप्राज्ञो द्रोणः प्रियसखस्तव ।	020a  
समाश्लेषमुपेत्य त्वां कुशलं परिपृच्छति ॥	020c  
धृतराष्ट्रश्च पाञ्चाल्य त्वया सम्बन्धमेयिवान् ।	021a  
कृतार्थं मन्यतेत्मानं तथा सर्वेऽपि कौरवाः ॥	021c  
न तथा राज्यसम्प्राप्तिस्तेषां प्रीतिकरी मता ।	022a  
यथा सम्बन्धकं प्राप्य यज्ञसेन त्वया सह ॥	022c  
एतद्विदित्वा तु भवान्प्रस्थापयतु पाण्डवान् ।	023a  
द्रष्टुं हि पाण्डुपुत्रांश्च त्वरन्ति कुरवो भृशम् ॥	023c  
विप्रोषिता दीर्घकालमेते चापि नरर्षभाः ।	024a  
उत्सुका नगरं द्रष्टुं भविष्यन्ति तथा पृथा ॥	024c  
कृष्णामपि च पाञ्चालीं सर्वाः कुरुवरस्त्रियः ।	025a  
द्रष्टुकामाः प्रतीक्षन्ते पुरं च विषयाश्च नः ॥	025c  
स भवान्पाण्डुपुत्राणामाज्ञापयतु मा चिरम् ।	026a  
गमनं सहदाराणामेतदत्र मतं मम ॥	026c  
निसृष्टेषु त्वया राजन्पाण्डवेषु महात्मसु ।	027a  
ततोऽहं प्रेषयिष्यामि धृतराष्ट्रस्य शीघ्रगान् ।	027c  
आगमिष्यन्ति कौन्तेयाः कुन्ती च सह कृष्णया ॥ ॥	027e  

इति श्रीमन्महाभारते आदिपर्वणि विदुरागमनराज्यलाभपर्वणि पञ्चविंशत्यधिकद्विशततमोऽध्यायः ॥ 225 ॥
