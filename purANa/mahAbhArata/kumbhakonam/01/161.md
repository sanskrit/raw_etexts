अध्यायः 161

पाण्डवानां विदुरप्रेषितदूतदर्शितनौकया गङ्गोत्तरणम् ॥ 1 ॥
वैशम्पायन उवाच 	001  
एतस्मिन्नेव काले तु यथासम्प्रत्ययं कविः ।	001a  
विदुरः प्रेषयामास तद्वनं पुरुषं शुचिम् ॥	001c  
\'आत्मनः पाण्डवानां च विश्वास्यं ज्ञातपूर्वकम् ।	002a  
गङ्गासन्तरणार्थाय ज्ञाताभिज्ञानवाचिकम् ॥\'	002c  
स गत्वा तु यथोद्देशं पाण्डवान्ददृशे वने ।	003a  
जनन्या सह कौरव्याननयज्जाह्नवीतटम् ॥	003c  
विदितं तन्महाबुद्धेर्विदुरस्य महात्मनः ।	004a  
ततस्तस्यापि चारेण चेष्टितं पापचेतसः ॥	004c  
ततः प्रवासितो विद्वान्विदुरेण नरस्तदा ।	005a  
पार्थानां दर्शयामास मनोमारुतगामिनीम् ॥	005c  
सर्ववातसहां नावं यन्त्रयुक्तां पताकिनीम् ।	006a  
शिवे भागीरथीतीरे नरैर्विस्रम्भिभिः कृताम् ॥	006c  
ततः पुनरथोवाच ज्ञापकं पूर्वचोदितम् ।	007a  
युधिष्ठिर निबोधेयं सञ्ज्ञार्थं वचनं कवेः ॥	007c  
कक्षघ्नः शिशिरघ्नश्च महाकक्षे बिलौकसः ।	008a  
न हन्तीत्येवमात्मानं यो रक्षति स जीवति ।	008c  
\'बोद्धव्यमिति यत्प्राह विदुरस्तदिदं तथा ॥\'	008e  
तेन मां प्रेषितं विद्धि विश्वस्तं सञ्ज्ञयाऽनया ।	009a  
भूयश्चैवाह मां क्षत्ता विदुरः सर्वतोऽर्थवित् ।	009c  
\'अधिक्षिपन्धार्तराष्ट्रं सभ्रातृकमुदारधीः ॥\'	009e  
कर्णं दुर्योधनं चैव भ्रातृभिः सहितं रणे ।	010a  
शकुनिं चैव कौन्तेय विजेताऽसि न संशयः ॥	010c  
\'वैशम्पायन उवाच 	011  
पाण्डवाश्चापि गत्वाथ गङ्गायास्तीरमुत्तमम् ।	011a  
निषादाधिपतिं वीरं दाशं परमधार्मिकम् ॥	011c  
दीपिकाभिः कृतालोकं मार्गमाणं च पाण्डवान् ।	012a  
ददृशुः पाण्डवेयास्ते नाविकं त्वरयाऽन्वितम् ॥	012c  
निषादस्तत्र कौन्तेयानभिज्ञानं न्यवेदयत् ।	013a  
विदुरस्य महाबुद्धेर्म्लेच्छभाषादि यत्तदा ॥	013c  
नाविक उवाच 	014  
विदुरेणास्मि सन्दिष्टो दत्त्वा बहु धनं महत् ।	014a  
गङ्गातीरे निविष्टस्त्वं पाण्डवांस्तारयेति ह ॥	014c  
सोऽहं चतुर्दशीमद्य गङ्गाया अविदूरतः ।	015a  
चारेरन्वेषयाम्यस्मिन्वने मृगगणान्विते ॥	015c  
प्रभवन्तोऽथ भद्रं वो नावमारुह्य गम्यताम् ।	016a  
युक्तारित्रपताकां च निश्छिद्रां मन्दिरोपमाम् ॥\'	016c  
इयं वारिपथे युक्ता नौरप्सु सुखगामिनी ।	017a  
मोचयिष्यति वः सर्वानस्माद्देशान्न संशयः ॥	017c  
वैशम्पायन उवाच 	018  
अथ तान्व्यथितान्दृष्ट्वा सह मात्रा नरोत्तमान् ।	018a  
नावमारोप्य गङ्गायां प्रस्थितानब्रवीत्पुनः ॥	018c  
विदुरो मूर्ध्न्युपाघ्राय परिष्वज्य वचो मुहुः ।	019a  
अरिष्टं गच्छताव्यग्राः पन्थानमिति चाब्रवीत् ॥	019c  
इत्युक्त्वा स तु तान्वीरान्पुमान्विदुरचोदितः ।	020a  
तारयामास राजेन्द्र गङ्गां नावा नरर्षभान् ॥	020c  
तारयित्वा ततो गङ्गां पारं प्राप्तांश्च सर्वशः ।	021a  
जयाशिषः प्रयुज्याथ यथागतमगाद्धि सः ॥	021c  
पाण्डवाश्च महात्मानः प्रतिसन्दिश्य वै कवेः ।	022a  
गङ्गामुत्तीर्य वेगेन जग्मुर्गूढमलक्षिताः ॥	022c  
\'ततस्ते तत्र तीर्त्वा तु गङ्गामुत्तुङ्गवीचिकाम् ।	023a  
जवेन प्रययुर्वीरा दक्षिणां दिशमास्थिताः ॥	023c  
विज्ञाय निशि पन्थानं नक्षत्रैर्दक्षिणामुखाः ।	024a  
वनाद्वनान्तरं राजन्गहनं प्रतिपेदिरे ॥	024c  
श्रान्तास्ततः पिपासार्ताः क्षुधिता भयकातराः ।	025a  
पुनरूचुर्महावीर्यं भीमसेनमिदं वचः ॥	025c  
इतः कष्टतरं किं नु यद्वयं गहने वने ।	026a  
दिशश्च न प्रजानीमो गन्तुं चैतेन शक्नुमः ।	026c  
तं च पापं न जानीमो दग्धो वाथ पुरोचनः ॥	026e  
कथं नु विप्रमुच्येम भयादस्मादलक्षिताः ।	027a  
शीघ्रमस्मानुपादाय तथैव व्रज भारत ॥	027c  
त्वं हि नो बलवानेको यथा सततगस्तथा ।	028a  
इत्युक्तो धर्मराजेन भीमसेनो महाबलः ।	028c  
आदाय कुन्तीं भ्रातॄंश्च जगामाशु स पावनिः\' ॥ ॥	028e  

इति श्रीमन्महाभारते आदिपर्वणि जतुगृहपर्वणि एकषष्ट्यधिकशततमोऽध्यायः ॥ 161 ॥
