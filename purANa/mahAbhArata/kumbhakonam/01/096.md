अध्यायः 096

शकुन्तलाया दुष्यन्तं प्रति प्रेषयितुं कण्वकृत उपदेशः ॥ 1 ॥ हास्तिनपुरगमनविषयेकण्वशकुन्तलासर्वदमनानां विवादः ॥ 2 ॥ कण्वेन स्वशिष्यद्वारा शकुन्तलासर्वदमनयोर्हास्तिनपुरप्रेषणम् ॥ 3 ॥ पुरप्रवेशान्निर्विण्णैः शिष्यैः कण्वाश्रमं प्रति निवर्तनम् ॥ 4 ॥
वैशम्पायन उवाच 	001  
तं कुमारमृषिर्दृष्ट्वा कर्म चास्यातिमानुषम् ।	001a  
समयो यौवराज्याय इत्यनुध्याय स द्विजः ॥	001c  
\'शकुन्तलां समाहूय कण्वो वचनमब्रवीत् ।	002a  
कण्व उवाच 	002  
शृणु भद्रे मम सुते मम वाक्यं शुचिस्मिते ॥	002c  
पतिव्रतानां नारीणां विशिष्टमिति चोच्यते ।	003a  
पतिशुश्रूषणं पूर्वं मनोवाक्कायचेष्टितैः ॥	003c  
अनुज्ञाता मया पूर्वं पूजयैतद्व्रतं तव ।	004a  
एतेनैव च वृत्तेन पुण्याँल्लोकानवाप्य च ॥	004c  
तस्यान्ते मानुषे लोके विशिष्टां तप्स्यसे श्रियम् ।	005a  
तस्माद्भद्रेऽद्य यातव्यं समीपं पौरवस्य ह ॥	005c  
स्वयं नायाति मत्वा ते गतं कालं शुचिस्मिते ।	006a  
गत्वाऽऽराधय राजानं दुष्यन्तं हितकाम्यया ॥	006c  
दौष्यन्तिं यौवराज्यस्थं दृष्ट्वा प्रीतिमवाप्स्यसि ।	007a  
देवतानां गुरूणां च क्षत्रियाणां च भामिनि ॥	007c  
भर्तॄणां च विशेषेम हितं सङ्गमनं भवेत् ।	008a  
तस्मात्पुत्रि कुमारेण गन्तव्यं मत्प्रियेप्सया ॥	008c  
प्रतिवाक्यं न दद्यास्त्वं शपिता मम पादयोः ॥	009ac  
वैशम्पायन उवाच 	010  
एवमुक्त्वा सुतां तत्र पौत्रं कण्वोऽभ्यभाषत ।	010a  
परिष्वज्य च बाहुभ्यां मूर्ध्न्युपाघ्राय पौरवम् ॥	010c  
सोमवंशोद्भवो राजा दुष्यन्त इति विश्रुतः ।	011a  
तस्याग्रमहिषी चैषा तव माता शुचिव्रता ॥	011c  
गन्तुकामा भर्तृपार्श्वं त्वया सह सुमध्यमा ।	012a  
गत्वाऽभिवाद्य राजनं यौवराज्यमवाप्स्यसि ॥	012c  
स पिता तव राजेन्द्रस्तस्य त्वं वशगो भव ।	013a  
पितृपैतामहं राज्यमातिष्ठस्व स्वभावतः ॥	013c  
तस्मिन्काले स्वराज्यस्थो मामनुस्मर पौरव ॥	014ac  
वैशम्पायन उवाच 	015  
अभिवाद्य मुनेः पादौ पौरवो वाक्यमब्रवीत् ।	015a  
त्वं पिता मम विप्रर्षे त्वं माता त्वं गतिश्च मे ॥	015c  
न चान्यं पितरं मन्ये त्वामृते तु महातपः ।	016a  
तव शुश्रूषणं पुण्यमिह लोके परत्र च ॥	016c  
शकुन्तला भर्तृकामा स्वयं यातु यथेष्टतः ।	017a  
अहं शुश्रूषणपरः पादमूले वसामि वः ॥	017c  
क्रीडां व्यालमृगैः सार्धं करिष्ये न पुरा यथा ।	018a  
त्वच्छासनपरो नित्यं स्वाध्यायं च करोम्यहम् ॥	018c  
एवमुक्त्वा तु संश्लिष्य पादौ कण्वस्य तिष्ठतः ।	019a  
तस्य तद्वचनं श्रुत्वा प्ररुरोद शकुन्तला ॥	019c  
स्नेहात्पितुश्च पुत्रस्य हर्षशोकसमन्विता ।	020a  
निशाम्य रुदतीमार्तां दौष्यन्तिर्वाक्यमब्रवीत् ॥	020c  
श्रुत्वा भगवतो वाक्यं किं रोदिषि शकुन्तले ।	021a  
गन्तव्यं काल्य उत्थाय भर्तृप्रीतिस्तवास्ति चेत् ॥	021c  
शकुन्तलोवाच 	022  
एकस्तु कुरुते पापं फलं भुङ्क्ते महाजनः ।	022a  
मया निवारितो नित्यं न करोषि वचो मम ॥	022c  
निःसृतान्कुञ्जरान्नित्यं बाहुभ्यां सम्प्रमथ्य वै ।	023a  
वनं च लोडयन्नित्यं सिंहव्याघ्रगणैर्वृतम् ॥	023c  
एवंविधानि चान्यानि कृत्वा वै पुरुनन्दन ।	024a  
रुषितो भगवांस्तात तस्मादावां विवासितौ ॥	024c  
नाहं गच्छामि दुष्यन्तं नास्मि पुत्र हितैषिणी ।	025a  
पादमूले वसिष्यामि महर्षेर्भावितात्मनः ॥	025c  
वैशम्पायन उवाच 	026  
एवमुक्त्वा तु रुदती पपात मुनिपादयोः ।	026a  
एवं विलपतीं कण्वश्चानुनीय च हेतुभिः ।	026c  
पुनः प्रोवाच भगवानानृशंस्याद्धितं वचः ॥	026e  
कण्व उवाच 	027  
शकुन्तले शृणुष्वेदं हितं पथ्यं च भामिनि ।	027a  
पतिव्रताभावगुणान्हित्वा साध्यं न किञ्चन ॥	027c  
प्रतिव्रतानां देवा वै तुष्टाः सर्ववरप्रदाः ।	028a  
प्रसादं च करिष्यन्ति आपदो मोक्षयन्ति च ॥	028c  
पतिप्रसादात्पुण्यं च प्राप्नुवन्ति न चाशुभम् ।	029a  
तस्माद्गत्वा तु राजानमाराधय शुचिस्मिते ॥	029c  
वैशम्पायन उवाच 	030  
शकुन्तलां तथोक्त्वा वै शाकुन्तलमथाब्रवीत् ।	030a  
दौहित्रो मम पौत्रस्त्वमिलिलस्य महात्मनः ॥	030c  
शृणुष्व वचनं सत्यं प्रब्रवीमि तवानघ ।	031a  
मनसा भर्तृकामा वै वाग्भिरुक्त्वा पृथग्विधम् ॥	031c  
गन्तुं नेच्छति कल्याणी तस्मात्तात वहस्व वै ।	032a  
शक्तस्त्वं प्रतिगन्तुं च मुनिभिः सह पौरव ॥\'	032c  
इत्युक्त्वा सर्वदमनं कण्वः शिष्यानथाब्रवीत् ।	033a  
शकुन्तलामिमां शीघ्रं सपुत्रामाश्रमादितः ॥	033c  
भर्तुः प्रापयताभ्याशं सर्वलक्षणपूजिताम् ।	034a  
नारीणां चिरवासो हि बान्धवेषु न रोचते ॥	034c  
कीर्तिचारित्रधर्मघ्नस्तस्मान्नयत मा चिरम् ॥	035ac  
\'वैशम्पायन उवाच 	036  
धर्माभिपूजितं पुत्रं काश्यपेन निशाम्य तु ।	036a  
काश्यपात्प्राप्य चानुज्ञां मुमुदे च शकुन्तला ॥	036c  
कण्वस्य वचनं श्रुत्वा प्रतिगच्छेति चासकृत् ।	037a  
तथेत्युक्त्वा तु कण्वं च मातरं पौरवोऽब्रवीत् ।	037c  
किं चिरायसि मातस्त्वं गमिष्यामो नृपालयम् ॥	037e  
एवमुक्त्वा तु तां देवीं दुष्यन्तस्य महात्मनः ।	038a  
अभिवाद्य मुनेः पादौ गन्तुमैच्छत्स पौरवः ॥	038c  
शकुन्तला च पितरमभिवाद्य कृताञ्जलिः ।	039a  
प्रदक्षिणीकृत्य तदा पितरं वाक्यमब्रवीत् ॥	039c  
अज्ञानान्मे पिता चेति दुरुक्तं वापि चानृतम् ।	040a  
अकार्यं वाप्यनिष्टं वा क्षन्तुमर्हति तद्भवान् ॥	040c  
एवमुक्तो नतशिरा मुनिर्नोवाच किञ्चन ।	041a  
मनुष्यभावात्कण्वोऽपि मुनिरश्रूण्यवर्तयत् ॥	041c  
अब्भक्षान्वायुभक्षांश्च शीर्णपर्णाशनान्मुनीन् ।	042a  
फलमूलाशिनो दान्तान्कृशान्धमनिसन्ततान् ॥	042c  
व्रतिनो जटिलान्मुण्डान्वल्कलाजिनसंवृतान् ।	043a  
समाहूय मुनिः कण्वः कारुण्यादिदमब्रवीत् ॥	043c  
मया तु लालिता नित्यं मम पुत्री यशस्विनी ।	044a  
वने जाता विवृद्धा च न च जानाति किञ्चन ॥	044c  
आश्रमात्तु पथा सर्वैर्नीयतां क्षत्रियालयम् ।	045a  
द्वितीययोजने विप्राः प्रतिष्ठानं प्रतिष्ठितम् ॥	045c  
प्रतिष्ठाने पुरे राजा शाकुन्तलपितामहः ।	046a  
अध्युवास चिरं कालमुर्वश्या सहितः पुरा ॥	046c  
अनूपजाङ्गलयुतं धनधान्यसमाकुलम् ।	047a  
प्रतिष्ठितं पुरवरं गङ्गायामुनसङ्गमे ॥	047c  
तत्र सङ्गममासाद्य स्नात्वा हुतहुताशनाः ।	048a  
शाकमूलफलाहारा निवर्तध्वं तपोधनाः ।	048c  
अन्यथा तु भवेद्विप्रा अध्वनो गमने श्रमः ॥\'	048e  
तथेत्युक्त्वा च ते सर्वे प्रातिष्ठन्त महौजसः ।	049a  
\'शकुन्तलां पुरस्कृत्य दुष्यन्तस्य पुरं प्रति ॥	049c  
गृहीत्वा चामरप्रख्यं पुत्रं कमललोचनम् ।	050a  
आजग्मुश्च पुरं रम्यं दुष्यन्ताध्युषितं वनात् ॥	050c  
शकुन्तलां समादाय मुनयो धर्मवत्सलाः ।	051a  
ते वनानि नदीः शैलान्गिरिप्रस्रवणानि च ॥	051c  
कन्दराणि नितम्बांश्च राष्ट्राणि नगराणि च ।	052a  
आश्रमाणि च पुण्यानि गत्वा चैव गतश्रमाः ॥	052c  
शनैर्मध्याह्नवेलायां प्रतिष्ठानं समाययुः ।	053a  
तां पुरीं पुरुहूतेन ऐलस्यार्थे विनिर्मिताम् ॥	053c  
परिघाट्टालकैर्मुख्यैरुपकल्पशतैरपि ।	054a  
शतघ्नीचक्रयन्त्रैश्च गुप्तामन्यैर्दुरासदाम् ॥	054c  
हर्म्यप्रसादसम्बाधां नानापण्यविभूषिताम् ।	055a  
मण्टपैः ससभै रम्यैः प्रपाभिश्च समावृताम् ॥	055c  
राजमार्गेण महता सुविभक्तेन शोभिताम् ।	056a  
कैलासशिखराकारैर्गोपुरैः समलङ्कृताम् ॥	056c  
द्वारतोरणनिर्यूहैर्मङ्गलैरुपशोभिताम् ।	057a  
उद्यानाम्रवणोपेतां महतीं सालमेखलाम् ॥	057c  
सर्वपुष्करिणीभिश्च उद्यानैश्च समावृताम् ।	058a  
वर्णाश्रमैः स्वधर्मस्थैर्नित्योत्सवसमाहितैः ॥	058c  
धनधान्यसमृद्धैश्च सन्तुष्टै रत्नपूजितैः ।	059a  
कृतयज्ञैश्च विद्वद्भिरग्निहोत्रपरैः सदा ॥	059c  
वर्जिता कार्यकरणैर्दानशीलैर्दयापरैः ।	060a  
अधर्मभीरुभिः सर्वैः स्वर्गलोकजिगीषुभिः ॥	060c  
एवंविधजनोपेतमिन्द्रलोकमिवापरम् ।	061a  
तस्मिन्नगरमध्ये तु राजवेश्म प्रतिष्ठितम् ॥	061c  
इन्द्रसद्मप्रतीकाशं सम्पूर्णं वित्तसञ्चयैः ।	062a  
तस्य मध्ये सभा दिव्या नानारत्नविभूषिता ॥	062c  
तस्यां सभायां राजर्षिः सर्वालङ्कारभूषितः ।	063a  
ब्राह्मणैः क्षत्रियैश्चापि मन्त्रिभिश्चापि संवृतः ॥	063c  
संस्तूयमानो राजेन्द्रः सूतमागधबन्दिभिः ।	064a  
कार्यार्थिषु तदाऽभ्येत्य कृत्वा कार्यं गतेषु सः ॥	064c  
सुखासीनोऽभवद्राजा तस्मिन्काले महर्षयः ।	065a  
शकुन्तानां स्वनं श्रुत्वा निमित्तज्ञास्त्वलक्षयन् ॥	065c  
शकुन्तले निमित्तानि शोभनानि भवन्ति नः ।	066a  
कार्यसिद्धिं वदन्त्येते ध्रुवं राज्ञी भविष्यसि ।	066c  
अस्मिंस्तु दिवसे पुत्रो युवराजो भविष्यति ॥	066e  
वैशम्पायन उवाच 	067  
वर्धमानपुरद्वारं तूर्यघोषनिनादितम् ।	067a  
शकुन्तलां पुरस्कृत्य विविशुस्ते महर्षयः ॥	067c  
प्रविशन्तं नृपसुतं प्रशशंसुश्च वीक्षकाः ।	068a  
वर्धमानपुरद्वारं प्रविशन्नेव पौरवः ॥	068c  
इन्द्रलोकस्थमात्मानं मेने हर्षसमन्वितः ॥	069ac  
ततो वै नागराः सर्वे समाहूय परस्परम् ।	070a  
द्रष्टुकामा नृपसुतं समपद्यन्त भारत ॥	070c  
नागरा ऊचुः ।	071  
देवतेव जनस्याग्रे भ्राजते श्रीरिवागता ।	071a  
जयन्तेनेव पौलोमी इन्द्रलोकादिहागता ॥	071c  
इति ब्रुवन्तस्ते सर्वे महर्षीनिदमब्रुवन् ।	072a  
अभिवादयन्तः सहिता महर्षीन्देववर्चसः ॥	072c  
अद्य नः सफलं जन्म कृतार्थाश्च ततो वयम् ।	073a  
एवं ये स्म प्रपश्यामो महर्षीन्सूर्यवर्चसः ॥	073c  
वैशम्पायन उवाच 	074  
इत्युक्त्वा सहिताः केचिदन्वगच्छन्त पौरवम् ।	074a  
हैमवत्याः सुतमिव कुमारं पुष्करेक्षणम् ॥	074c  
ये केचिदब्रुवन्मूढाः शाकुन्तलदिदृक्षवः ।	075a  
कृष्णाजिनेन सञ्छन्नाननिच्छन्तो ह्यवेक्षितुम् ॥	075c  
पिशाचा इव दृश्यन्ते नागराणां विरूपिणः ।	076a  
विना सन्ध्यां पिशाचास्ते प्रविशन्ति पुरोत्तमम् ॥	076c  
क्षुत्पिपासार्दितान्दीनान्वल्कलाजिनवाससः ।	077a  
त्वगस्थिभूतान्निर्मांसान्धमनीसन्ततानपि ॥	077c  
पिङ्गलाक्षान्पिङ्गजटान्दीर्घदन्तान्निरूदरान् ।	078a  
विशीर्षकानूर्ध्वहस्तान्दृष्ट्वा हास्यन्ति नागराः ॥	078c  
एवमुक्तवतां तेषां गिरं श्रुत्वा महर्षयः ।	079a  
अन्योन्यं ते समाहूय इदं वचनमब्रुवन् ॥	079c  
उक्तं भगवता वाक्यं न कृतं सत्यवादिना ।	080a  
पुरप्रवेशनं नात्र कर्तव्यमिति शासनम् ॥	080c  
किं कारणं प्रवेक्ष्यामो नगरं दुर्जनैर्वृतम् ।	081a  
त्यक्तसङ्गस्य च मुनेर्नगरे किं प्रयोजनम् ॥	081c  
गमिष्यामो वनं तस्माद्गङ्गायामुनसङ्गमम् ।	082a  
एवमुक्त्वा मुनिगणाः प्रतिजग्मुर्यथागतम् ॥ ॥	082c  

इति श्रीमन्महाभारते आदिपर्वणि सम्भवपर्वणि षण्णवतितमोऽध्यायः ॥ 96 ॥

1-96-10 पुत्र्याः पुत्रः पौत्रः दौहित्र इत्यर्थः ॥
