अध्यायः 242

सुभद्राविवाहः ॥ 1 ॥

वैशम्पायन उवाच ।	001  

कुकुरान्धकवृष्णीनामपयानं च पाण्डवः ।	001a  
विनिश्चित्य ततः पार्थः सुभद्रामिदमब्रवीत् ॥	001c  
शृणु भद्रे यथाशास्त्रं हितार्थं मुनिभिः कृतम् ।	002a  
विवाहं बहुधा सत्सु वर्णानां धर्मसंयुतम् ॥	002c  
कन्यायास्तु पिता भ्राता माता मातुल एव वा ।	003a  
पितुः पिता पितुर्भ्राता दाने तु प्रभुतां गतः ॥	003c  
महोत्सवं पशुपतेर्द्रष्टुकामः पिता तव ।	004a  
अन्तर्द्वीपं गतो भद्रे पुत्रैः पौत्रैः सबान्धवैः ॥	004c  
मम चैव विशालाक्षि विदेशस्था हि बान्धवाः ।	005a  
तस्मात्सुभद्रे गान्धर्वो विवाहः पञ्चमः स्मृतः ॥	005c  
समागमे तु कन्यायाः क्रियाः प्रोक्ताश्चतुर्विधाः ।	006a  
तेषां प्रवृत्तिं साधूनां शृणु माधवि तद्यथा ॥	006c  
वरमाहूय विधिना पित्रा दत्ता तथार्थिने ।	007a  
सा पत्नी तु परैरुक्ता सा वश्या तु पतिव्रता ॥	007c  
भृत्यानां भरणार्थाय आत्मनः पोषणाय च ।	008a  
दाने गृहीता या नारी सा भार्येति स्मृता बुधैः ॥	008c  
धर्मतो वरयित्वा तु आनीय स्वं निवेशनम् ।	009a  
न्यायेन दत्तातारुण्ये दाराः पितृकृताः स्मृताः ॥	009c  
गान्धर्वेण विवाहेन रागात्पुत्रार्थकारणात् ।	010a  
आत्मनाऽनुगृहीता या वश्या सा तु प्रजावती ॥	010c  
जनयेद्या तु भर्तारं जाया इत्येव नामतः ।	011a  
पत्नी भार्या च दाराश्च जाया चेति चतुर्विधाः ॥	011c  
चतस्र एवाग्निसाक्ष्याः क्रियायुक्ताश्च धर्मतः ।	012a  
गान्धर्वस्तु क्रियाहीनो रागादेव प्रवर्तते ॥	012c  
सकामायाः सकामेन निर्मन्त्रो रहसि स्मृतः ।	013a  
मयोक्तमक्रियं चापि कर्तव्यं माधवि त्वया ॥	013c  
अयनं चैव मासश्च ऋतुः पक्षस्तथा तिथिः ।	014a  
करणं च मुहूर्तं च लग्नसम्पत्तथैव च ॥	014c  
विवाहस्य विशालाक्षि प्रशस्तं चोत्तरायणम् ।	015a  
वैशाखश्चैव मासानां पक्षाणां शुक्ल एव च ॥	015c  
नक्षत्राणां तथा हस्तस्तृतीया च तिथिष्वपि ।	016a  
लग्नो हि मकरः श्रेष्ठः करणानां बवस्तथा ॥	016c  
मैत्रो मुहूर्तो वैवाह्य आवयोः शुभकर्मणि ।	017a  
सर्वसम्पदियं भद्रे अद्य रात्रौ भविष्यति ॥	017c  
भगवानस्तमभ्येति आदित्यस्तपतां वरः ।	018a  
रात्रौ विवाहकालोऽयं भविष्यति न संशयः ॥	018c  
नारायणोऽपि सर्वज्ञो नावबुध्येत विश्वकृत् ।	019a  
धर्मसङ्कटमापन्ने किं नु कृत्वा सुखं भवेत् ॥	019c  
मनोभवेन कामेन मोहितं मां प्रलापिनम् ।	020a  
प्रतिवाक्यं च मे देवि किं न वक्ष्यसि माधवि ॥	020c  
वैशम्पायन उवाच ।	021  
अर्जुनस्य वचः श्रुत्वा चिन्तयन्ती जनार्दनम् ।	021a  
नोवाच किञ्चिद्वचनं बाष्पदूषितलोचना ॥	021c  
रागोन्मादप्रलापी सन्नर्जुनो जयतां वरः ।	022a  
चिन्तयामास पितरं प्रविश्य च लतागृहम् ॥	022c  
चिन्तयानं तु कौन्तेयं मत्वा शच्या शचीपतिः ।	023a  
सहितो नारदाद्यैश्च मुनिभिश्च महामनाः ॥	023c  
गन्धर्वैरप्सरोभिश्च चारणैश्चापि गुह्यकैः ।	024a  
अरुन्धत्या वसिष्ठेन ह्याजगाम कुशस्थलीम् ॥	024c  
चिन्तितं च सुभद्रायाश्चिन्तयित्वा जनार्दनः ।	025a  
निद्रयापहृतज्ञानं रौहिणेयं विना तदा ॥	025c  
सहाक्रूरेण शिनिना सत्यकेन गदेन च ।	026a  
वसुदेवेन देवक्या आहूकेन च धीमता ॥	026c  
आजगाम पुरीं रात्रौ द्वारकां स्वजनैर्वृतः ।	027a  
पूजयित्वा तु देवेशो नारदादीन्महायशाः ॥	027c  
कुशलप्रश्नमुक्त्वा तु देवेन्द्रेणाभियाचितः ।	028a  
वैवाहिकीं क्रियां कृष्णः स तथेत्येवमुक्तवान् ॥	028c  
आहुको वसुदेवश्च सहाक्रूरः ससात्यकिः ।	029a  
अभिप्रणम्य शिरसा पाकशासनमब्रुवन् ।	029c  
देवदेव नमस्तेस्तु लोकनाथ जगत्पते ॥	029e  
वयं धन्याः स्म सहितैर्बान्धवैः सहिताः प्रभो ।	030a  
कृतप्रसादास्तु वयं तव वाक्येन विश्वजित् ॥	030c  
वैशम्पायन उवाच ।	031  
एवमुक्त्वा प्रसाद्यैनं पूजयित्वा प्रयत्नतः ।	031a  
महेन्द्रशासनात्सर्वे सहिता ऋषिभिस्तदा ॥	031c  
विवाहं कारयामासुः शक्रपुत्रस्य शास्त्रतः ।	032a  
अरुन्धती शची देवी रुग्मिणी देवकी तथा ॥	032c  
दिव्यस्त्रीभिश्च सहिताः सुभद्रायाः शुभाः क्रियाः ।	033a  
अर्जुनेऽपि तथा सर्वाः क्रिया भद्राः प्रयोजयन् ॥	033c  
महर्षिः काश्यपो होता सदस्या नारदादयः ।	034a  
पुण्याशिषः प्रयोक्तारः सर्वे ते हि तदार्जुने ॥	034c  
अभिषेकं तदा कृत्वा महेन्द्रः पाकशासनिम् ।	035a  
लोकपालैस्तु सहितः सर्वदेवैरभिष्टुतः ॥	035c  
किरीटाङ्गदहाराद्यैर्हस्ताभरणकुण्डलैः ।	036a  
भूषयित्वा तदा पार्थं द्वितीयमिव वासवम् ॥	036c  
पुत्रं परिष्वज्य तदा प्रीतिमाप पुरन्दरः ।	037a  
शछी देवी तदा भद्रामरुन्धत्यादिभिस्तथा ॥	037c  
कारयामास वैवाह्यमङ्गलान्यादवस्त्रियः ।	038a  
सहाप्सरोभिर्मुदिता भूषयित्वा स्वभूषणैः ॥	038c  
पौलोमीमिव मन्यन्ते सुभद्रां तत्र योषितः ।	039a  
ततो विवाहो ववृधे कृतः सर्वगुणान्वितः ॥	039c  
तस्याः पाणिं गृहीत्वा तु मन्त्रैर्होमपुरस्कृतम् ।	040a  
सुभद्रया बभौ जिष्णुः शच्या इव शचीपतिः ॥	040c  
सा जिष्णुमधिकं भेजे सुभद्रा चारुदर्शना ।	041a  
पार्थस्य सदृशी भद्रा रूपेण वयसा तथा ॥	041c  
सुभद्रायाश्च पार्थोऽपि सदृशो रूपलक्षणैः ।	042a  
इत्यूचुश्च तदा देवाः प्रीताः सेन्द्रपुरोगमाः ॥	042c  
एवं निवेश्य देवास्ते गन्धर्वैः साप्सरोगणैः ।	043a  
आमन्त्र्य यादवाः सर्वे विप्रजग्मुर्यथागतम् ॥	043c  
यादवाः पार्थमामन्त्र्य अन्तर्द्वीपं गतास्तदा ।	044a  
वासुदेवस्तदा पार्थमुवाच यदुनन्दनः ॥	044c  
द्वाविंशद्दिवसान्पार्थ इहोष्य भरतर्षभ ।	045a  
मामकं रथमारुह्य शैब्यसुग्रीवयोजितम् ॥	045c  
सुभद्रया सुखं पार्थ खाण्डवप्रस्थमाविश ।	046a  
यादवैः सहितः पश्चादागमिष्यामि भारत ।	046c  
यतिवेषेण नियतो वस त्वं रुक्मिणीगृहे ॥	046e  
वैशम्पायन उवाच ।	047  
एवमुक्त्वा प्रचक्राम अन्तर्द्वीपं जनार्दनः ।	047a  
कृतोद्वाहस्ततः पार्थः कृतकार्योऽभवत्तदा ॥	047c  
तस्यां चोपगतो भावः पार्थस्य सुमहात्मनः ।	048a  
तस्मिन्भावः सुभद्राया अन्योन्यं समवर्धत ॥	048c  
स तथा युयुजे वीरो भद्रया भरतर्षभः ।	049a  
अभिनिष्पन्नया रामः सीतयेव समन्वितः ॥	049c  
अपि जिष्णुर्विजज्ञे तां ह्रीं श्रियं सन्नतिक्रियाम् ।	050a  
देवतानां वरस्त्रीणां रूपेण सदृशीं सतीम् ॥	050c  
स प्रकृत्या श्रिया दीप्त्या सन्दिदीपे तयाऽधिकम् ।	051a  
उद्यत्सहस्रदीप्तांशुः शरदीव दिवाकरः ॥	051c  
सा तु तं मनुजव्याघ्रमनुरक्ता यशस्विनी ।	052a  
कन्यापुरगता भूत्वा तत्परा समपद्यत ॥ ॥	052c  

इति श्रीमन्महाभारते आदिपर्वणि सुभद्राहरणपर्वणि द्विचत्वारिंशदधिकद्विशततमोऽध्यायः ॥ 242 ॥
