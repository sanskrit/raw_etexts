अध्यायः 244

द्वारकाया बहिर्निर्गच्छतोऽर्जुनस्य विपृथुना युद्धम् ॥ 1 ॥ विपृथुं जित्वाऽर्जुनस्य खाण्डवप्रस्थं प्रति गमनम् ॥ 2 ॥ युद्धोद्युक्तानां यादवानां बलरामवाक्यान्निवृत्तिः ॥ 3 ॥ बलस्य क्रोधः ॥ 4 ॥

वैशम्पायन उवाच ।	001  

शासनात्पुरुषेन्द्रस्य बलेन महता बली ।	001a  
गिरौ रैवतके नित्यं बभूव विपृथुश्रवाः ॥	001c  
प्रवासे वासुदेवस्य तस्मिन्हलधरोपमः ।	002a  
सम्बभूव तदा गोप्ता पुरस्य पुरवर्धनः ॥	002c  
प्राप्य पाण्डवनिर्याणं निर्ययौ विपृथुश्रवाः ।	003a  
निशम्य पुरनिर्घोषं स्वमनीकमचोदयत् ॥	003c  
सोऽभिपत्य तदाध्वानं ददर्श पुरुषर्षभम् ।	004a  
निःसृतं द्वारकाद्वारादंशुमन्तमिवाम्बिरात् ॥	004c  
सविद्युतमिवाम्भोदं प्रेक्षतां तं धनुर्धरम् ।	005a  
पार्थमानर्तयोधानां विस्मयः समपद्यत ॥	005c  
उदीर्णरथनागाश्वमनीकमभिवीक्ष्य तत् ।	006a  
उवाच परमप्रीता सुभद्रा भद्रभाषिणी ॥	006c  
सङ्ग्रहीतुमभिप्रायो दीर्घकालकृतो मम ।	007a  
युध्यमानस्य सङ्ग्रामे रथं तव नरर्षभ ॥	007c  
ओजस्तेजोद्युतिबलैरन्वितस्य महात्मनः ।	008a  
पार्थ ते सारथित्वेन भविता शिक्षितास्म्यहम् ॥	008c  
एवमुक्तः प्रियां प्रीतः प्रत्युवाच नरर्षभः ।	009a  
चोदयाश्वानसंसक्तान्विश्न्तु विपृथोर्बलम् ॥	009c  
बहुभिर्युध्यमानस्य तावकान्विजिघांसतः ।	010a  
पश्य बाहुबलं भद्रे शरान्विक्षिपतो मम ॥	010c  
वैशम्पायन उवाच ।	011  
एवमुक्ता तदा भद्रा पार्थेन भरतर्षभ ।	011a  
चुचोद साश्वान्संहृष्टा ते ततो विविशुर्बलम् ॥	011c  
तदाहतमहावाद्यं समुदग्रध्वजायुतम् ।	012a  
अनीकं विपृथोर्हृष्टं पार्थमेवान्ववर्तत ॥	012c  
रथैर्बहुविधाकारैः सदश्वैश्च महाजवैः ।	013a  
किरन्तः शरवर्षाणि परिवव्रुर्धनञ्जयम् ॥	013c  
तेषामस्त्राणि संवार्य दिव्यास्त्रेण महास्त्रवित् ।	014a  
आवृणोन्महदाकाशं शरैः परपुरञ्जयः ॥	014c  
तेषां बाणान्महाबाहुर्मुकुटान्यङ्गदानि च ।	015a  
चिच्छेद निशितैर्बाणैः शरांश्चैव धनूंषि च ॥	015c  
युगानीषान्वरूथानि यन्त्राणि विविधानि च ।	016a  
अजिघांसन्परान्पार्थश्चिच्छेद निशितैः शरैः ॥	016c  
विधनुष्कान्विकवचान्विरथांश्च महारथान् ।	017a  
कृत्वा पार्थः प्रियां प्रीतः प्रेक्ष्यतामित्यदर्शयत् ॥	017c  
सा दृष्ट्वा महदाश्चर्यं सुभद्रा पार्थमब्रवीत् ।	018a  
अवाप्तार्थाऽस्मि भद्रं ते याहि पार्थ यथासुखम् ॥	018c  
स सक्तं पाण्डुपुत्रेण समीक्ष्य विपृथुर्बलम् ।	019a  
त्वरमाणोऽभिसङ्क्रम्य स्थीयतामित्यभाषत ॥	019c  
ततः सेनापतेर्वाक्यं नात्यवर्तन्त यादवाः ।	020a  
सागरे मारुतोद्धूता वेलामिव महोर्मयः ॥	020c  
ततो रथवरात्तूर्णमवरुह्य नरर्षभः ।	021a  
अभिगम्य नरव्याघ्रं प्रहृष्टः परिषस्वजे ॥	021c  
सोऽब्रवीत्पार्थमासाद्य दीर्घकालमिदं तव ।	022a  
निवासमभिजानामि शङ्खचक्रगदाधरात् ॥	022c  
न मेऽस्त्यविदितं किञ्चिद्यद्यदाचितं त्वया ।	023a  
सुभद्रार्थं प्रलोभेन प्रीतस्तव जनार्दनः ॥	023c  
प्राप्तस्य यतिलिङ्गेन वासितस्य धनञ्जय ।	024a  
बन्धुमानसि रामेण महेन्द्रावरजेन च ॥	024c  
मामेव च सदाकाङ्क्षी मन्त्रिणं मधुसूदनः ।	025a  
अन्तरेण सुभद्रां च त्वां च तात धनञ्जय ॥	025c  
इमं रथवरं दिव्यं सर्वशस्त्रसमन्वितम् ।	026a  
इदमेवानुयात्रं च निर्दिश्य गदपूर्वजः ॥	026c  
अन्तर्द्वीपं तदा वीर गतो वृष्णिसुखावहः ।	027a  
दीर्घकालावरुद्धं त्वां सम्प्राप्तं प्रियया सह ॥	027c  
पश्यन्तु भ्रातरः सर्वे वज्रपाणिमिवामराः ।	028a  
आयाते तु दशार्हाणामृषभे शार्ङ्गधन्वनि ॥	028c  
भद्रामनुगमिष्यन्ति रत्नानि च वसूनि च ।	029a  
अरिष्टं याहि पन्थानं सुखी भव धनञ्जय ॥	029c  
नष्टशोकैर्विशोकस्य सुहृद्भिः सङ्गमोऽस्तु ते ॥	030ac  
वैशम्पायन उवाच ।	031  
ततो विपृथुमामन्त्र्य पार्थः प्रीतोऽभिवाद्य च ।	031a  
कृष्णस्य मतमास्थाय कृष्णस्य रथमास्थितः ॥	031c  
पूर्वमेव तु पार्थाय कृष्णेन विनियोजितम् ।	032a  
सर्वरत्नसुसम्पूर्णं सर्वभोगसमन्वितम् ॥	032c  
रथेन काञ्चनाङ्गेन कल्पितेन यथाविधि ।	033a  
शैब्यसुग्रीवयुक्तेन किङ्किणीजालमालिना ॥	033c  
सर्वशस्त्रोपपन्नेन जीमूतरवनादिना ।	034a  
ज्वलनार्चिःप्रकाशेन द्विषतां हर्षनाशिना ॥	034c  
सन्नद्धः कवची खड्गी बद्धगोधाङ्गुलित्रवान् ।	035a  
युक्तः सेनानुयात्रेण रथणारोप्य माधवीम् ।	035c  
रथेनाकाशगेनैव पययौ *स्वपुरं प्रति ॥	035e  
ह्रियमाणां तु तां दृष्ट्वा सुभद्रां सैनिका जनाः ।	036a  
विक्रोशन्तोऽद्रवन्सर्वे द्वारकामभितः पुरीम् ॥	036c  
ते समासाद्य सहिताः सुधर्मामभितः सभाम् ।	037a  
सभापालस्य तत्सर्वमाचख्युः पार्थविक्रमम् ॥	037c  
तेषां श्रुत्वा सभापालो भेरीं सान्नाहिकीं ततः ।	038a  
समाजघ्ने महाघोषां जाम्बूनदपरिष्कृताम् ॥	038c  
क्षुब्धास्तेनाथ शब्देन भोजवृष्ण्यन्धकास्तदा ।	039a  
\'अन्तर्द्वीपात्समुत्पेतुः सहसा सहितास्तदा ।\'	039c  
अन्नपानमपास्याथ समापेतुः समन्ततः ॥	039e  
तत्र जाम्बूनदाङ्गानि स्पर्ध्यास्तरणवन्ति च ।	040a  
मणिविद्रुमचित्राणि ज्वलिताग्निप्रभाणि च ॥	040c  
भेजिरे पुरुषव्याघ्रा वृष्ण्यन्धकमहारथाः ।	041a  
सिंहासनानि शतशो धिष्ण्यानीव हुताशनाः ॥	041c  
तेषां समुपविष्टानां देवानामिव सन्नये ।	042a  
आचख्यौ चेष्टितं जिष्णोः सभापालः सहानुगः ॥	042c  
तच्छ्रुत्वा वृष्णिवीरास्ते मदसंरक्तलोचनाः ।	043a  
अमृष्यमाणाः पार्थस्य समुत्पेतुरहङ्कृताः ॥	043c  
योजयध्वं रथानाशु प्रासानाहरतेति च ।	044a  
धनूंषि च महार्हाणि कवचानि बृहन्ति च ॥	044c  
सूतानुच्चुक्रुशुः केचिद्रथान्योजयतेति च ।	045a  
स्वयं च तुरगान्केचिदयुञ्जन्हेमभूषितान् ॥	045c  
रथेष्वानीयमानेषु कवचेषु ध्वजेषु च ।	046a  
अभिक्रन्दे नृवीराणां तदासीत्तुमुलं महत् ॥	046c  
वनमाली ततः क्षीबः कैलासशिखरोपमः ।	047a  
नीलवासा मदोत्सिक्त इदं वचनमब्रवीत् ॥	047c  
किमिदं कुरुथाप्रज्ञास्तूष्णीम्भूते जनार्दने ।	048a  
अस्य भावमविज्ञाय सङ्क्रुद्धा मोघगर्जिताः ॥	048c  
एष तावदभिप्रायमाख्यातु स्वं महामतिः ।	049a  
यदस्य रुचिरं कर्तुं तत्कुरुध्वमतन्द्रिताः ॥	049c  
ततस्ते तद्वचः श्रुत्वा ग्राह्यरूपं हलायुधात् ।	050a  
तूष्णीम्भूतास्ततः सर्वे साधुसाध्विति चाब्रुवन् ॥	050c  
समं वचो निशम्यैव बलदेवस्य धीमतः ।	051a  
पुनरेवसभामध्ये सर्वे ते समुपाविशन् ॥	051c  
ततोऽब्रवीद्वासुदेवं वचो रामः परन्तपः ।	052a  
\'त्रैलोक्यनाथ हे कृष्ण भूतभव्यभविष्यकृत् ।\'	052c  
किमवागुपविष्टोऽसि प्रेक्षमाणो जनार्दन ॥	052e  
सत्कृतस्त्वत्कृते पार्थः सर्वैरस्माभिरच्युत ।	053a  
न च सोऽर्हति तां पूजां दुर्बुद्धिः कुलपांसनः ॥	053c  
को हि तत्रैव भुक्तावान्नं भाजनं भेत्तुमर्हति ।	054a  
मन्यमानः कुले जातमात्मानं पुरुषः क्वचित् ॥	054c  
इच्छन्नेव हि सम्बन्धं कृतं पूर्वं च मानयन् ।	055a  
को हि नाम भवेनार्थी साहसेन समाचरेत् ॥	055c  
सोऽवमन्य तथाऽस्माकमनादृत्य च केशवम् ।	056a  
प्रसह्य हृतवानद्य सुभद्रां मृत्युमात्मनः ॥	056c  
कथं हि शिरसो मध्ये कृतं तेन पदं मम ।	057a  
मर्षयिष्यामि गोविन्द पादस्पर्शमिवोरगः ॥	057c  
अद्य निष्कौरवामेकः करिष्यामि वसुन्धराम् ।	058a  
न हि मे मर्षणीयोऽयमर्जुनस्य व्यतिक्रमः ॥	058c  
तं तथा गर्जमानं तु मेघदुन्दुभिनिःस्वनम् ।	059a  
अन्वपद्यन्त ते सर्वे भोजवृष्ण्यन्धकास्तदा ॥ ॥	059c  

इति श्रीमन्महाभारते आदिपर्वणि सुभद्राहरणपर्वणि चतुश्चत्वारिंशदधिकद्विशततमोऽध्यायः ॥ 244 ॥ ॥ समाप्तं च सुभद्राहरणपर्व ॥

1-244-42 सन्नये समुदाये चतुश्चत्वारिंशदधिकद्विशततमोऽध्यायः ॥ 244 ॥ * 239 तमाध्यायस्य 26 श्लोकादुपरि प्रकृतश्लोकपर्यन्तं विद्यमानानां 248 श्लोकानां स्थाने च, ज, झ, ञ, ड, पुस्तकेषु अधोलिखिता अष्टौ श्लोका एव दृश्यन्ते । 1-244a-1x वैशम्पायन उवाच । 1-244a-1a ततः संवादिते तस्मिन्ननुज्ञातो धनञ्जयः । 1-244a-1b गतां रैवतके कन्यां विदित्वा जनमेजय ॥ 1-244a-2a वासुदेवाभ्यनुज्ञातः कथयित्वेतिकृत्यताम् । 1-244a-2b कृष्णस्य मतमादाय प्रययौ भरतर्षभः ॥ 1-244a-3a रथेन काञ्चनाङ्गेन कल्पितेन यथाविधि । 1-244a-3b शैब्यसुग्रीवयुक्तेन किङ्किणीजालमालिना ॥ 1-244a-4a सर्वशस्त्रोपपन्नेन जीमूतरवनादिना । 1-244a-4b ज्वलिताग्निप्रकाशेन द्विषतां हर्षघातिना ॥ 1-244a-5a सन्नद्धः कवची खड्गी बद्धगोधाङ्गुलित्रवान् । 1-244a-5b मृगयाव्यपदेशेन प्रययौ पुरुषर्षभः ॥ 1-244a-6a सुभद्रा त्वथ शैलेन्द्रमभ्यर्च्यैव हि रैवतम् । 1-244a-6b दैवतानि च सर्वाणि ब्राह्मणान्स्वस्तिवाच्य च ॥ 1-244a-7a प्रदक्षिणं गिरेः कृत्वा प्रययौ द्वारकां प्रति । 1-244a-7b तामभिद्रुत्य कौन्तेयः प्रसह्यारोपयद्रथम् । 1-244a-7c सुभद्रां चारुसर्वाङ्गीं कामबाणप्रपीडितः ॥ 1-244a-8a ततः स पुरुषव्याघ्रस्तामादाय शुचिस्मिताम् । 1-244a-8b रथेन काञ्चनाङ्गन प्रययौ स्वपुरं प्रति ॥
