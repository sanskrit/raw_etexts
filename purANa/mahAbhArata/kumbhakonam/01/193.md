अध्यायः 193

पूर्वोपायैरपि दुस्त्यजप्राणस्य वसिष्ठस्य पुनर्गङ्गापतनादिनापि प्राणत्यागासम्भवे आश्रमं प्रत्यागमनम् ॥ 1 ॥ तत्र शक्तिभार्यामदृश्यन्तीनाम्नी गर्भवतीं ज्ञात्वा आत्मघातान्निवर्तनम् ॥ 2 ॥ अदृश्यन्त्या सह गच्छन्तं वसिष्ठं भक्षयितुमागतस्य कल्माषपादस्य वसिष्ठेन शापान्मोक्षणम् ॥ 3 ॥ सौदासपत्न्या वसिष्ठाद्गर्भसम्भवः ॥ 4 ॥ अश्मकनामकपुत्रोत्पत्तिः ॥ 5 ॥
गन्धर्व उवाच 	001  
ततो दृष्ट्वाश्रमपदं रहितं तैः सुतैर्मुनिः ।	001a  
निर्जगाम सुदुःखार्तः पुनरप्याश्रमात्ततः ॥	001c  
सोऽपश्यत्सरितं पूर्णां प्रावृट्काले नवाम्भसा ।	002a  
वृक्षान्बहुविधान्पार्थ हरन्तीं तीरजान्बहून् ॥	002c  
अथ चिन्तां समापेदे पुनः कौरवनन्दन ।	003a  
अम्भस्यस्या निमज्जेयमिति दुःखसमन्वितः ॥	003c  
ततः पाशैस्तदात्मानं गाढं बद्ध्वा महामुनिः ।	004a  
तस्या जले महानद्या निममज्ज सुदुःखितः ॥	004c  
अथ च्छित्त्वा नदी पाशांस्तस्यारिबलसूदन ।	005a  
स्थलस्थं तमृषिं कृत्वा विपाशं समवासृजत् ॥	005c  
उत्ततार ततः पाशैर्विमुक्तः स महानृषिः ।	006a  
विपाशेति च नामास्या नद्याश्चक्रे महानृषिः ॥	006c  
\'सा विपाशेति विख्याता नदी लोकेषु भारत ।	007a  
ऋषेस्तस्य नरव्याघ्र वचनात्सत्यवादिनः ।	007c  
उत्तीर्य च तदा राजन्दुःखितो भगवानृषिः ॥\'	007e  
शोके बुद्धिं तदा चक्रे न चैकत्र व्यतिष्ठत ।	008a  
सोऽगच्छत्पर्वतांश्चैव सरितश्च सरांसि च ॥	008c  
दृष्ट्वा स पुनरेवर्षिर्नदीं हैमवतीं तदा ।	009a  
चण्डग्राहवतीं भीमां तस्याः स्रोतस्यपातयत् ॥	009c  
सा तमग्निसमं विप्रमनुचिन्त्य सरिद्वरा ।	010a  
शतधा विद्रुता तस्माच्छतद्रुरिति विश्रुता ॥	010c  
ततः स्थलगतं दृष्ट्वा तत्राप्यात्मानमात्मना ।	011a  
मर्तुं न शक्यमित्युक्त्वा पुवरेवाश्रमं ययौ ॥	011c  
स गत्वा विविधाञ्शैलान्देशान्बहुविधांस्तथा ।	012a  
अदृशन्त्याख्यया वध्वाथाश्रमेऽनुसृतोऽभवत् ॥	012c  
अथ शुश्राव सङ्गत्या वेदाध्ययननिःस्वनम् ।	013a  
पृष्ठतः परिपूर्णार्थं षड्भिरङ्गैरलङ्कृतम् ॥	013c  
अनुव्रजति कोन्वेष मामित्येवाथ सोऽब्रवीत् ।	014a  
अदृश्यन्त्येवमुक्ता वै तं स्नुषा प्रत्यभाषत ॥	014c  
शक्तेभार्या महाभाग तपोयुक्ता तपस्विनम् ।	015a  
अहमेकाकिनी चापि त्वया गच्छामि नापरः ॥	015c  
वसिष्ठ उवाच 	016  
पुत्रि कस्यैष साङ्गस्य वेदस्याध्ययनस्वनः ।	016a  
पुरा साङ्गस्य वेदस्य शक्तेरिव मया श्रुतः ॥	016c  
अदृश्यन्त्युवाच 	017  
अयं कुक्षौ समुत्पन्नः शक्तेर्गर्भः सुतस्य ते ।	017a  
समा द्वादश तस्येह वेदानभ्यस्यतो मुने ॥	017c  
गन्धर्व उवाच 	018  
एवमुक्तस्तया हृष्टो वसिष्ठः श्रेष्ठभागृषिः ।	018a  
अस्ति सन्तानमित्युक्त्वा मृत्योः पार्थ न्यवर्तत ॥	018c  
ततः प्रतिनिवृत्तः स तया वध्वा सहानघ ।	019a  
कल्माषपादमासीनं ददर्श विजने वने ॥	019c  
स तु दृष्ट्वैव तं राजा क्रुद्ध उत्थाय भारत ।	020a  
आविष्टो रक्षसोग्रेण इयेषात्तुं तदा मुनिम् ॥	020c  
अदृश्यन्ती तु तं दृष्ट्वा क्रूरकर्माणमग्रतः ।	021a  
भयसंविग्नया वाचा वसिष्ठमिदमब्रवीत् ॥	021c  
असौ मृत्युरिवोग्रेण दण्डेन भगवन्नितः ।	022a  
प्रगृहीतेन काष्ठेन राक्षसोऽभ्येति दारुणः ॥	022c  
तं निवारयितुं शक्तो नान्योऽस्ति भुवि कश्चन ।	023a  
त्वदृतेऽद्य महाभाग सर्ववेदविदां वर ॥	023c  
पाहि मां भगवन्पापादस्माद्दारुणदर्शनात् ।	024a  
राक्षसोऽयमिहात्तुं वै नूनमावां समीहते ॥	024c  
वसिष्ठ उवाच 	025  
माभैः पुत्रि न भेतव्यं राक्षसात्तु कथञ्चन ।	025a  
नैतद्रक्षो भयं यस्मात्पश्यसि त्वमुपस्थितम् ॥	025c  
राजा कल्माषपादोऽयं वीर्यवान्प्रथितो भुवि ।	026a  
स एषोऽस्मिन्वनोद्देशे निवसत्यतिभीषणः ॥	026c  
गन्धर्व उवाच 	027  
तमापतन्तं सम्प्रेक्ष्य वसिष्ठो भगवानृषिः ।	027a  
वारयामास तेजस्वी हुङ्कारेणैव भारत ॥	027c  
मन्त्रपूतेन च पुनः स तमभ्युक्ष्य वारिणा ।	028a  
मोक्षयामास वै शापात्तस्माद्योगान्नराधिपम् ॥	028c  
स हि द्वादश वर्षाणि वासिष्ठस्यैव तेजसा ।	029a  
ग्रस्त आसीद्ग्रहेणेव पर्वकाले दिवाकरः ॥	029c  
रक्षसा विप्रमुक्तोऽथ स नृपस्तद्वनं महत् ।	030a  
तेजसा रञ्जयामास सन्ध्याभ्रमिव भास्करः ॥	030c  
प्रतिलभ्य ततः सञ्ज्ञामभिवाद्य कृताञ्जलिः ।	031a  
उवाच नृपतिः काले वसिष्ठमृषिसत्तमम् ॥	031c  
सौदासोऽहं महाभाग याज्यस्ते मुनिसत्तम ।	032a  
अस्मिन्काले यदिष्टं ते ब्रूहि किं करवाणि ते ॥	032c  
वसिष्ठ उवाच 	033  
वृत्तमेतद्यथाकालं गच्छ राज्यं प्रशाधि वै ।	033a  
ब्राह्मणं तु मनुष्येन्द्र माऽवमंस्थाः कदाचन ॥	033c  
राजोवाच 	034  
नावमंस्ये महाभाग कदाचिद्ब्राह्मणर्षभान् ।	034a  
त्वन्निदेशे स्थितः सम्यक् पूजयिष्याम्यहं द्विजान् ॥	034c  
इक्ष्वाकूणां च येनाहमनृणः स्यां द्विजोत्तम ।	035a  
तत्त्वत्तः प्राप्तुमिच्छामि सर्ववेदविदां वर ॥	035c  
अपत्यायेप्सिताय त्वं महिषीं गन्तुमर्हसि ।	036a  
शीलरूपगुणोपेतामिक्ष्वाकुकुलवृद्धये ॥	036c  
गन्धर्व उवाच 	037  
ददानीत्येव तं तत्र राजानं प्रत्युवाच ह ।	037a  
वसिष्ठः परमेष्वासं सत्यसन्धो द्विजोत्तमः ॥	037c  
ततः प्रतिययौ काले वसिष्ठः सह तेन वै ।	038a  
ख्यातां पुरीमिमां लोकेष्वयोध्यां मनुजेश्वर ॥	038c  
तं प्रजाः प्रतिमोदन्त्यः सर्वाः प्रत्युद्गतास्तदा ।	039a  
विपाप्मानं महात्मानं दिवौकस इवेश्वरम् ॥	039c  
सुचिराय मनुष्येन्द्रो नगरीं पुण्यलक्षणाम् ।	040a  
विवेश सहितस्तेन वसिष्ठेन महर्षिणा ॥	040c  
ददृशुस्तं महीपालमयोध्यावासिनो जनाः ।	041a  
पुरोहितेन सहितं दिवाकरमिवोदितम् ॥	041c  
स च तां पूरयामास लक्ष्म्या लक्ष्मीवतां वरः ।	042a  
अयोध्यां व्योम शीतांशुः शरत्काल इवोदितः ॥	042c  
संसक्तिमृष्टपन्थानं पताकाध्वजशोभितम् ।	043a  
मनः प्रह्लादयामास तस्य तत्पुरमुत्तमम् ॥	043c  
तुष्टपुष्टजनाकीर्णा सा पुरी कुरुनन्दन ।	044a  
अशोभत तदा तेन शक्रेणेवामरावती ॥	044c  
ततः प्रविष्टे राजर्षौ तस्मिंस्तत्पुरमुत्तमम् ।	045a  
राज्ञस्तस्याज्ञया देवी वसिष्ठमुपचक्रमे ॥	045c  
ऋतावथ महर्षिस्तु सम्बभूव तया सह ।	046a  
देव्या दिव्येन विधिना वसिष्ठः श्रेष्ठभागृषिः ॥	046c  
ततस्तस्यां समुत्पन्ने गर्भे स मुनिसत्तमः ।	047a  
राज्ञाभिवादितस्तेन जगाम मुनिराश्रमम् ॥	047c  
दीर्घकालेन सा गर्भं सुषुवे न तु तं यदा ।	048a  
तदा देव्यश्मना कुक्षिं निर्बिभेद यशस्विनी ॥	048c  
ततो द्वादशमे वर्षे स जज्ञे पुरषर्षभः ।	049a  
अश्मको नाम राजर्षिः पौदन्यं यो न्यवेशयत् ॥ 	049c  

इति श्रीमन्महाभारते आदिपर्वणि चैत्ररथपर्वणि त्रिनवत्यधिकशततमोऽध्यायः ॥ 193 ॥

1-193-12 वध्वा स्नुषया ॥ 1-193-48 निष्पिपेष मनस्विनीति ङ. पाठः ॥ त्रिनवत्यधिकशततमोऽध्यायः ॥ 193 ॥
