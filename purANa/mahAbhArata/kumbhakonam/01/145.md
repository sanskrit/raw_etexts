अध्यायः 145

अर्जुनस्य परीक्षा ॥ 1 ॥ कर्णस्य रङ्गप्रवेशः ॥ 2 ॥
वैशम्पायन उवाच ।	001  
कुरुराजे हि रङ्गस्थे भीमे च बलिनां वरे ।	001a  
पक्षपातकृतस्नेहः स द्विधेवाभवज्जनः ॥	001c  
जय हे कुरुराजेति जय हे भीम इत्युत ।	002a  
पुरुषाणां सुविपुलाः प्रणादाः सहसोत्थिताः ॥	002c  
ततः क्षुब्धार्णवनिभं रङ्गमालोक्य बुद्धिमान् ।	003a  
भारद्वाजः प्रियं पुत्रमश्वत्थामानमब्रवीत् ॥	003c  
वारयैतौ महावीर्यौ कृतयोग्यावुभावपि ।	004a  
मा भूद्रङ्गप्रकोपोऽयं भीमदुर्योधनोद्भवः ॥	004c  
वैशम्पायन उवाच ।	005  
\'तत उत्थाय वेगेन अश्वत्थामा न्यवारयत् ।	005a  
गुरोराज्ञा भीम इति गान्धारे गुरुशासनम् ।	005c  
अलं शिक्षाकृतं वेगमलं साहसमित्युत ॥\'	005e  
ततस्तावुद्यतगतौ गुरुपुत्रेण वारितौ ।	006a  
युगान्तानिलसङ्क्षुब्धौ महावेलाविवार्णवौ ॥	006c  
ततो रङ्गाङ्गणगतो द्रोणो वचनमब्रवीत् ।	007a  
निवार्य वादित्रगणं महामेघनिभस्वनम् ॥	007c  
यो मे पुत्रात्प्रियतरः सर्वशस्त्रविशारदः ।	008a  
ऐन्द्रिरिन्द्रानुजसमः स पार्थो दृश्यतामिति ॥	008c  
आचार्यवचनेनाथ कृतस्वस्त्ययनो युवा ।	009a  
बद्धगोधाङ्गुलित्राणः पूर्णतूणः सकार्मुकः ॥	009c  
काञ्चनं कवचं बिभ्रत्प्रत्यदृश्यत फाल्गुनः ।	010a  
सार्कः सेन्द्रायुधतडित्ससन्ध्य इव तोयदः ॥	010c  
ततः सर्वस्य रङ्गस्य समुत्पिञ्जलकोऽभवत् ।	011a  
प्रावाद्यन्त च वाद्यानि सशङ्खानि समन्ततः ॥	011c  
प्रेक्षका ऊचुः ।	012  
एष कुन्तीसुतः श्रीमानेष मध्यमपाण्डवः ।	012a  
एष पुत्रो महेन्द्रस्य कुरूणामेष रक्षिता ॥	012c  
एषोऽस्त्रविदुषां श्रेष्ठ एष धर्मभृतां वरः ।	013a  
एष शीलवतां चापि शीलज्ञाननिधिः परः ॥	013c  
वैशम्पायन उवाच ।	014  
इत्येवं तुमुला वाचः शुश्रुवुः प्रेक्षकेरिताः ।	014a  
कुन्त्याः प्रस्रवसंयुक्तैरस्रैः क्लिन्नमुरोऽभवत् ॥	014c  
तेन शब्देन महता पूर्णश्रुतिरथाब्रवीत् ।	015a  
धृतराष्ट्रो नरश्रेष्ठो विदुरं हृष्टमानसः ॥	015c  
क्षत्तः क्षुब्धार्णवनिभः किमेष सुमहास्वनः ।	016a  
सहसैवोत्थितो रङ्गे भिन्दन्निव नभस्तलम् ॥	016c  
विदुर उवाच ।	017  
एष पार्थो महाराज फाल्गुनः पाण्डुनन्दनः ।	017a  
अवतीर्णः सकवचस्तत्रैव सुमिहास्वनः ॥	017c  
धृतराष्ट्र उवाच ।	018  
धन्योऽस्म्यनुगृहीतोऽस्मि रक्षितोऽस्मि महामते ।	018a  
पृथारणिसमुद्भूतैस्त्रिभिः पाण्डववह्निभिः ॥	018c  
वैशम्पायन उवाच ।	019  
तस्मिन्प्रमुदिते रङ्गे कथञ्चित्प्रत्युपस्थिते ।	019a  
दर्शयामास बीभत्सुराचार्यायास्त्रलाघवम् ॥	019c  
आग्नेयेनासृजद्वह्निं वारुणेनासृजत्पयः ।	020a  
वायव्येनासृजद्वह्निं पार्जन्येनासृजद्धनान् ॥	020c  
भौमेन प्रासृजद्भूमिं पार्वतेनासृजद्गिरीन् ।	021a  
अन्तर्धानेन चास्त्रेण पुनरन्तर्हितोऽभवत् ॥	021c  
क्षणात्प्रांशुः क्षणाद्ध्रस्वः क्षणाच्च रथधूर्गतः ।	022a  
क्षणेन रथमध्यस्थः क्षणेनावतरन्महीम् ॥	022c  
सुकुमारं च सूक्ष्मं च गुरु चापि गुरुप्रियः ।	023a  
सौष्ठवेनाभिसंयुक्तः सोऽविध्यद्विविधैः शरैः ॥	023c  
भ्रमतश्च वराहस्य लोहस्य प्रमुखे समम् ।	024a  
पञ्चबाणानसंसक्तान्सम्मुमोचैकबाणवत् ॥	024c  
गव्ये विषाणकोशे च चले रज्ज्ववलम्बिनि ।	025a  
निचखान महावीर्यः सायकानेकविंशतिम् ॥	025c  
इत्येवमादि सुमहत्खड्गे धनुषि चानघ ।	026a  
गदायां शस्त्रकुशलो मण्डलानि ह्यदर्शयत् ॥	026c  
ततः समाप्तभूयिष्ठे तस्मिन्कर्मणि भारत ।	027a  
मन्दीभूते समाजे च वादित्रस्य च निःस्वने ॥	027c  
द्वारदेशात्समुद्भूतो माहात्म्यबलसूचकः ।	028a  
वज्रनिष्पेषसदृशः शुश्रुवे भुजनिःस्वनः ॥	028c  
दीर्यन्ते किं नु गिरयः किंस्विद्भूमिर्विदीर्यते ।	029a  
किंस्विदापूर्यते व्योम जलधाराघनैर्घनैः ॥	029c  
रङ्गस्यैवं मतिरभूत्क्षणेन वसुधाधिप ।	030a  
द्वारं चाभिमुखाः सर्वे बभूवुः प्रेक्षकास्तदा ॥	030c  
पञ्चभिर्भ्रातृभिः पार्थैर्द्रोणः परिवृतो वभौ ।	031a  
पञ्चतारेण संयुक्तः सावित्रेणेव चन्द्रमाः ॥	031c  
अश्वत्थाम्ना च सहितं भ्रातॄणां शतमूर्जितम् ।	032a  
दुर्योधनममित्रघ्नमुत्थितं पर्यवारयत् ॥	032c  
स तैस्तदा भ्रातृभिरुद्यतायुधैर्गदाग्रपाणिः समवस्थितैर्वृतः ।	033a  
बभौ यथा दानवसङ्क्षये पुरा पुनन्दरो देवगणैः समावृतः ॥ ॥	033c  

इति श्रीमन्महाभारते आदिपर्वणि सम्भवपर्वणि पञ्चचत्वारिंशदधिकशततमोऽध्यायः ॥ 145 ॥

1-145-4 कृतयोग्यौ सुशिक्षितौ ॥ 1-145-10 तूणकार्मुककवचानां तत्प्रभाजालस्यार्जुनस्य च क्रमादर्केन्द्रायुधतडित्सन्ध्यातोयदैरुपमा ॥ 1-145-11 समुत्पिञ्जलक उत्फुल्लता ॥ 1-145-14 अस्रैः प्रेमाश्रुभिः ॥ 1-145-23 सुकुमारं पूर्णघटकुक्कुटाण्डादीनि लक्ष्याण्यविचाल्याविध्यत् । सूक्ष्मं गुञ्जादि लक्ष्यं, गुरु घनावयवं च सोऽविध्यत् ॥ 1-145-25 भूताश्वेभवराहाणां सिंहर्क्षकपिसम्मुखान् । बाणान्सप्तासमायुक्तान्स मुमोचैकबाणवत् । इति घपाठः । गव्ये गोसम्बन्धिनि ॥ 1-145-31 सावित्रेण हस्तनक्षत्रेण ॥ 1-145-33 गदा अग्रं आलम्बनं यस्य तादृशः पाणिर्यस्य स गादाग्रपाणिः ॥ पञ्चचत्वारिंशदधिकशततमोऽध्यायः ॥ 145 ॥
