अध्यायः 111

विचित्रवीर्यस्य अम्बिकाम्बालिकाभ्यां विवाहः ॥ 1 ॥ विचित्रवीर्यमरणम् ॥ 2 ॥
वैशम्पायन उवाच ।	001  
अम्बायां निर्गतायां तु भीष्मः शान्तनवस्तदा ।	001a  
न्यायेन कारयामास राज्ञो वैवाहिकीं क्रियाम् ॥	001c  
अम्बिकाम्बालिके चैव परिणीयाग्निसन्निधौ ।	002a  
\'तयोः पाणी गृहीत्वा तु कौरव्यो रूपदर्पितः ।\'	002c  
विचित्रवीर्यो धर्मात्मा कामात्मा समपद्यत ॥	002e  
ते चापि बृहतीश्यामे नीलकुञ्चितमूर्धजे ।	003a  
रक्ततुङ्गनखोपेते पीनश्रोणिपयोधरे ॥	003c  
आत्मनः प्रतिरूपोऽसौ लब्धः पतिरिति स्थिते ।	004a  
विचित्रवीर्यं कल्याण्यौ पूजयामासतुः शुभे ॥	004c  
\'अन्योन्यं प्रति सक्ते च एकभावे इव स्थिते ।\'	005a  
स चाश्विरूपसदृशो देवतुल्यपराक्रमः ।	005c  
सर्वासामेव नारीणां चित्तप्रमथनो रहः ॥	005e  
ताभ्यां सह समाः सप्त विहरन्पृथिवीपतिः ।	006a  
विचित्रवीर्यस्तरुणो यक्ष्मणा समगृह्यत ॥	006c  
सुहृदां यतमानानामाप्तैः सह चिकित्सकैः ।	007a  
जगामास्तमिवादित्यः कौरव्यो यमसादनम् ॥	007c  
धर्मात्मा स तु गाङ्गेयः चिन्ताशोकपरायणः ।	008a  
प्रेतकार्याणि सर्वाणि तस्य सम्यगकारयत् ॥	008c  
राज्ञो विचित्रवीर्यस्य सत्यवत्या मते स्थितः ।	009a  
ऋत्विग्बिः सहितो भीष्मः सर्वैश्च कुरुपुङ्गवैः ॥	009c  

इति श्रीमन्महाभारते आदिपर्वणि सम्भवपर्वणि एकादशाधिकशततमोध्यायः ॥ 111 ॥

1-111-3 बृहतीश्यामे बृहतीपुष्पवद्रक्तश्यामे ॥ 1-111-4 प्रतिरूपः अनुरूपः ॥ एकादशाधिकशततमोऽध्यायः ॥ 111 ॥
