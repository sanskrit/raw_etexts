अध्यायः 150

द्रुपदोत्पत्तिः ॥ 1 ॥
जनमेजय उवाच ।	001  
द्रुपदस्यापि विप्रर्षे श्रोतुमिच्छामि सम्भवम् ।	001a  
कथं चापि समुत्पन्नः कथमस्त्राण्यवाप्तवान् ॥\'	001c  
एतदिच्छामि भगवंस्त्वत्तः श्रोतुं द्विजोत्तम ।	002a  
कौतूहलं जन्मसु मे कीर्त्यमानेष्वनेकशः ॥	002c  
वैशम्पायन उवाच ।	003  
राजा बभूव पाञ्चालः पुत्रार्थी पुत्रकारणात् ।	003a  
वनं गतो महाराजस्तपस्तेपे सुदारुणम् ॥	003c  
आराधयन्प्रयत्नेन महर्षीन्संशितव्रतान् ।	004a  
तस्य सन्तप्यमानस्य वने मृगगणायुते ॥	004c  
कालस्तु सुमहान्राजन्नत्ययात्सुतकारणात् ।	005a  
स तु राजा महातेजास्तपस्तीव्रं समाददे ॥	005c  
कञ्चित्कालं वायुभक्षो निराहारस्तथैव च ।	006a  
तथैव तु महाबाहोर्वर्तमानस्य भारत ॥	006c  
कालस्तस्य महाराज यातो वै नृपसत्तम ।	007a  
ततो नातिचिरात्काले वसन्ते कामदीपने ॥	007c  
फुल्लाशोकवने चैव प्राणिनां सुमनोहरे ।	008a  
नद्यास्तीरं ततो गत्वा गङ्गायाः पद्मलोचनः ॥	008c  
नियमस्थश्च राजासीत्तदा भरतसत्तम ।	009a  
ततो नातिचिरात्काले वनं तन्मनुजेश्वर ॥	009c  
सम्प्राप्ता ह्यप्सरा राजन्मेनकेत्यभिविश्रुता ।	010a  
पुष्पद्रुमान्सज्जमाना राज्ञो दर्शनमागमत् ॥	010c  
न ददर्श तु सा राजंस्तत्र स्थानगतं नृपम् ।	011a  
दृष्ट्वा चाप्सरसं तां तु शुक्रं राज्ञोऽपतद्भुवि ॥	011c  
ततः स राजा राजेन्द्र लज्जया नृपतिः स्वयम् ।	012a  
पद्भ्यामाक्रमतायुष्मंस्ततस्तु द्रुपदोऽभवत् ॥	012c  
ततस्तु तपसा तस्य राजर्षेर्भावितात्मनः ।	013a  
पुत्रः समभवच्छीघ्रं पदोस्तस्य क्रमेण तु ॥	013c  
तेनास्य ऋषयः सर्वे समागम्य तपोधनाः ।	014a  
नाम चुक्रुर्हि विद्वांसो द्रुपदोऽस्त्विति भारत ॥	014c  
स तस्यैवाश्रमे राजन्भरद्वाजस्य भारत ।	015a  
ववृधे सुमुखं तत्र कामैः सर्वैर्नृपोत्तम ॥	015c  
पाञ्चालोऽपि हि राजेन्द्र स्वराज्यं गतवान्प्रभुः ।	016a  
भरद्वाजस्य विद्यार्थं सुतं दत्वा महात्मनः ॥	016c  
स कुमारस्ततो राजन्द्रोणेन सहितो वने ।	017a  
वेदांश्चाधिजगे साङ्गान्धनुर्वेदांश्च भारत ॥	017c  
परया स मुदा युक्तो विचचार वने सुखम् ।	018a  
तस्यैवं वर्तमानस्य वने वनचरैः सह ॥	018c  
कालेनातिचिराद्राजन्पिता स्वर्गमुपेयिवान् ।	019a  
स समागम्य पाञ्चालैः पाञ्चालेष्वभिषेचितः ॥	019c  
प्राप्तश्च राज्यं राजेन्द्र सुहृदां प्रीतिवर्धनः ।	020a  
राज्यं ररक्ष धर्मेण यथा चेन्द्रस्त्रिविष्टपम् ॥	020c  
एतन्मया ते राजेन्द्र यथावत्परिकीर्तितम् ।	021a  
द्रुपदस्य च राजर्षेर्धृष्टद्युम्नस्य जन्म च ॥ ॥	021c  

इति श्रीमन्महाभारते आदिपर्वणि सम्भवपर्वणि पञ्चाशदधिकशततमोऽध्यायः ॥ 150 ॥
