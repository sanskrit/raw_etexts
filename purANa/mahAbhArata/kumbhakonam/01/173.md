अध्यायः 173

ब्राह्मणं प्रति तत्कन्यावाक्यम् ॥ 1 ॥ बालस्य पुत्रस्य वचनेन पित्रोः किञ्चिद्धर्षसमये कुन्त्यास्तत्समीपे गमनम् ॥ 2 ॥
वैशम्पायन उवाच 	001  
तयोर्दुःखितयोर्वाक्यमतिमात्रं निशम्य तु ।	001a  
ततो दुःखपरीताङ्गी कन्या तावभ्यभाषत ॥	001c  
किमेवं भृशदुःखार्तौ रोरूयेतामनाथवत् ।	002a  
ममापि श्रूयतां वाक्यं श्रुत्वा च क्रियतां क्षमम् ॥	002c  
धर्मतोऽहं परित्याज्या युवयोर्नात्र संशयः ।	003a  
त्यक्तव्यां मां परित्यज्य त्राहि सर्वं मयैकया ॥	003c  
इत्यर्थमिष्यतेऽपत्यं तारयिष्यति मामिति ।	004a  
अस्मिन्नुपस्थिते काले तरध्वं प्लववन्मया ॥	004c  
इह वा तारयेद्दुर्गादुत वा प्रेत्य भारत ।	005a  
सर्वथा तारयेत्पुत्रः पुत्र इत्युच्यते बुधैः ॥	005c  
आकाङ्क्षन्ते च दौहित्रान्मयि नित्यं पितामहाः ।	006a  
तत्स्वयं वै परित्रास्ये रक्षन्ती जीवितं पितुः ॥	006c  
भ्राता च मम बालोऽयं गते लोकममुं त्वयि ।	007a  
अचिरेणैव कालेन विनश्येत न संशयः ॥	007c  
तातेपि हि गते स्वर्गं विनष्टे च ममानुजे ।	008a  
पिण्डः पितॄणां व्युच्छिद्येत्तत्तेषां विप्रियं भवेत् ॥	008c  
पित्रा त्यक्ता तथा मात्रा भ्रात्रा चाहमसंशयम् ।	009a  
दुःखाद्दुःखतरं प्राप्य म्रियेयमतथोचिताम् ॥	009c  
त्वयि त्वरोगे निर्मुक्तो माता भ्राता च मे शिशुः ।	010a  
सन्तानश्चैव पिण्डश्च प्रतिष्ठास्यत्यसंशयम् ॥	010c  
आत्मा पुत्रः सखी भार्या कृच्छ्रं तु दुहिता किल ।	011a  
स कृच्छ्रान्मोचयात्मानं मां च धर्मे नियोजया ॥	011c  
अनाथा कृपणा बाला यत्र क्वचन गामिनी ।	012a  
भविष्यामि त्वया तात विहीना कृपणा सदा ॥	012c  
अथवाहं करिष्यामि कुलस्यास्य विमोचनम् ।	013a  
फलसंस्था भविष्यामि कृत्वा कर्म सुदुष्करम् ॥	013c  
अथवा यास्यसे तत्र त्यक्त्वा मां द्विजसत्तम ।	014a  
पीडिताऽहं भविष्यामि तदवेक्षस्व मामपि ॥	014c  
तदस्मदर्थं धर्मार्थं प्रसवार्थं च सत्तम ।	015a  
आत्मानं परिरक्षस्व त्यक्तव्यां मां च सन्त्यज ॥	015c  
अवश्यकरणीये च मा त्वां कालोत्यगादयम् ।	016a  
किं त्वतः परमं दुःखं यद्वयं स्वर्गते त्वयि ॥	016c  
याचमानाः परादन्नं परिधावेमहि श्ववत् ।	017a  
त्वयि त्वरोगे निर्मुक्ते क्लेशादस्मात्सबान्धवे ।	017c  
अमृतेव सती लोके भविष्यामि सुखान्विता ॥	017e  
इतः प्रदाने देवाश्च पितरश्चेति नः श्रुतम् ।	018a  
त्वया दत्तेन तोयेन भविष्यति हिताय वै ॥	018c  
\'इत्येतदुभयं तात निशाम्य तव यद्धितम् ।	019a  
तद्व्यवस्य तथाम्बाया हितं स्वस्य सुतस्य च ॥	019c  
मातापित्रोश्च पुत्रास्तु भवितारो गुणान्विताः ।	020a  
न तु पुत्रस्य पितरो पुनर्जातु भविष्यतः ॥\'	020c  
वैशम्पायन उवाच 	021  
एवं बहुविधं तस्या निशम्य परिदेवितम् ।	021a  
पिता माता च सा चैव कन्या प्ररुरुदुस्त्रयः ॥	021c  
ततः प्ररुदितान्सर्वान्निशम्याथ सुतस्तदा ।	022a  
उत्फुल्लनयनो बालः कलमव्यक्तमब्रवीत् ॥	022c  
मा पिता रुद मा मातर्मा स्वसस्त्विति चाब्रवीत् ।	023a  
प्रहसन्निव सर्वांस्तानेकैकमनुसर्पति ॥	023c  
ततः स तृणमादाय प्रहृष्टः पुनरब्रवीत् ।	024a  
अनेनाहं हनिष्यामि राक्षसं पुरुषादकम् ॥	024c  
वैशम्पायन उवाच 	025  
तथापि तेषां दुःखेन परीतानां निशम्य तत् ।	025a  
बालस्य वाक्यमव्यक्तं हर्षः समभवन्महान् ॥	025c  
अयं काल इति ज्ञात्वा कुन्ती समुपसृत्य तान् ।	026a  
गतासूनमृतेनेव जीवयन्तीदमब्रवीत् ॥ ॥	026c  

इति श्रीमन्महाभारते आदिपर्वणि बकवधपर्वणि त्रिसप्तत्यधिकशततमोऽध्यायः ॥ 173 ॥

1-173-15 प्रसवार्थं वंशार्थम् ॥ 1-173-17 अमृतेव जीवन्तीव । इह लोके कीर्तेः सत्त्वात् ॥ 1-173-18 इतः प्रदाने अस्मिन् राक्षसाहाराय कन्यादाने दुर्दानत्वात् पितुर्दुर्मरणाच्च कन्याया देवाश्च पितरश्च हिताय नेति श्रुतं यद्यपि तथापि त्वया दत्तेन तोयेन तव मम च हिताय ते भविष्यन्तीत्यर्थः ॥ 1-173-22 कलं मधुरम्॥ त्रिसप्तत्यधिकशततमोऽध्यायः ॥ 173 ॥
