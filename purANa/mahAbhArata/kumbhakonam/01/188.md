अध्यायः 188

भूतले पतितं राजानं दृष्ट्वा तत्समीपे तपत्या आगमनम् ॥ 1 ॥ तयोः संवादः ॥ 2 ॥
गन्धर्व उवाच 	001  
अथ तस्यामदृश्यायां नृपतिः काममोहितः ।	001a  
पातनः शत्रुसङ्घानां पपात धरणीतले ॥	001c  
तस्मिन्निपतिते भूमावथ सा चारुहासिनी ।	002a  
पुनः पीनायतश्रोणी दर्शयामास तं नृपम् ॥	002c  
अथाबभाषे कल्याणी वाचा मधुरया नृपम् ।	003a  
तं कुरूणां कुलकरं कामाभिहतचेतसम् ॥	003c  
उवाच मधुरं वाक्यं तपती हसतीव सा ।	004a  
उत्तिष्ठोत्तिष्ठ भद्रं ते न त्वमर्हस्यरिन्दम ॥	004c  
मोहं नृपतिशार्दूल गन्तुमाविष्कृतः क्षितौ ।	005a  
एवमुक्तोऽथ नृपतिर्वाचा मधुरया तदा ॥	005c  
ददर्श विपुलश्रोणीं तामेवाभिमुखे स्थिताम् ।	006a  
अथ तामसितापाङ्गीमाबभाषे स पार्थिवः ॥	006c  
मन्मथाग्निपरीतात्मा सन्दिग्धाक्षरया गिरा ।	007a  
साधु त्वमसितापाङ्गि कामार्तं मत्तकाशिनि ॥	007c  
भजस्व भजमानं मां प्राणा हि प्रजहन्ति माम् ।	008a  
त्वदर्थं हि विशालाक्षि मामयं निशितैः शरैः ॥	008c  
कामः कमलगर्भाभे प्रतिविध्यन्न शाम्यति ।	009a  
दष्टमेवमनाक्रन्दे भद्रे काममहाहिना ॥	009c  
सा त्वं पीनायतश्रोणी मामाप्नुहि वरानने ।	010a  
त्वदधीना हि मे प्राणाः किन्नरोद्गीतभाषिणि ॥	010c  
चारुसर्वानवद्याङ्गि पद्मेन्दुप्रतिमानने ।	011a  
न ह्यहं त्वदृते भीरु शक्ष्यामि खलु जीवितुम् ॥	011c  
कामः कमलपत्राक्षि प्रतिविध्यति मामयम् ।	012a  
तस्मात्कुरु विशालाक्षि मय्यनुक्रोशमङ्गने ॥	012c  
भक्तं मामसितापाङ्गि न परित्यक्तुमर्हसि ।	013a  
त्वं हि मां प्रीतियोगेन त्रातुमर्हसि भामिनि ॥	013c  
त्वद्दर्शनकृतस्नेहं मनश्चलति मे भृशम् ।	014a  
न त्वां दृष्ट्वा पुनश्चान्यां द्रष्टुं कल्याणि रोचते ॥	014c  
प्रसीद वशगोऽहं ते भक्तं मां भज भामिनि ।	015a  
दृष्ट्वैव त्वां वरारोहे मन्मथो भृशमङ्गने ॥	015c  
अन्तर्गतं विशालाक्षि विध्यति स्म पतत्त्रिभिः ।	016a  
मन्मथाग्निसमुद्भूतं दाहं कमललोचने ॥	016c  
प्रीतिसंयोगयुक्ताभिरद्भिः प्रह्लादयस्व मे ।	017a  
पुष्पायुधं दुराधर्षं प्रचण्डशरकार्मुकम् ॥	017c  
त्वद्दर्शनसमुद्भूतं विध्यन्तं दुःसहैः शरैः ।	018a  
उपशामय कल्याणि आत्मदानेन भामिनि ॥	018c  
गान्धर्वेण विवाहेन मामुपैहि वराङ्गने ।	019a  
विवाहानां हि रम्भोरु गान्धर्वः श्रेष्ठ उच्यते ॥	019c  
तपत्युवाच 	020  
नाहमीशाऽऽत्मनो राजन्कन्या पितृमती ह्यहम् ।	020a  
मयि चेदस्ति ते प्रीतिर्याचस्व पितरं मम ॥	020c  
यथा हि ते मया प्राणाः सम्भृताश्च नरेश्वर ।	021a  
दर्शनादेव भूयस्त्वं तथा प्राणान्ममाहरः ॥	021c  
न चाहमीशा देहस्य तस्मान्नृपतिसत्तम ।	022a  
समीपं नोपगच्छामि न स्वतन्त्रा हि योषितः ॥	022c  
का हि सर्वेषु लोकेषु विश्रुताभिजनं नृपम् ।	023a  
कन्या नाभिलषेन्नाथं भर्तारं भक्तवत्सलम् ॥	023c  
तस्मादेवं गते काले याचस्व पितरं मम ।	024a  
आदित्यं प्रणिपातेन तपसा नियमेन च ॥	024c  
स चेत्कामयते दातुं तव मामरिसूदन ।	025a  
भविष्याम्यद्य ते राजन्सततं वशवर्तिनी ॥	025c  
अहं हि तपती नाम सावित्र्यवरजा सुता ।	026a  
अस्य लोकप्रदीपस्य सवितुः क्षत्रियर्षभ ॥ ॥	026c  

इति श्रीमन्महाभारते आदिपर्वणि चैत्ररथपर्वणि अष्टाशीत्यधिकशततमोऽध्यायः ॥ 188 ॥

1-188-8 प्रजहन्ति प्रजहति ॥ 1-188-9 अनाक्रन्दे अत्रातरि काले ॥ अष्टाशीत्यधिकशततमोऽध्यायः ॥ 188 ॥
