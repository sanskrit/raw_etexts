अध्यायः 206

भीमार्जुनाश्यां द्रौपद्याः भिक्षेत्यावेदने कुन्त्या पञ्चानां सह भोजनानुज्ञा ॥ 1 ॥ पश्चात् द्रौपदीदर्शनेन चिन्तान्वितायां कुन्त्यां युधिष्ठिरार्जुनयोः संवादः ॥ 2 ॥ द्वैपायनवचःस्मरणेन सर्वेषां द्रौपदी भार्येति युधिष्ठिरनिश्चयः ॥ 3 ॥ जनमेजयेन कृष्णस्य कार्मुकानारोपणे कारणप्रश्ने पाण्डवार्थमिति वैशम्पायनस्योत्तरम् ॥ 4 ॥ कुलालशालाम्प्रति श्रीकृष्णस्यागमनम् ॥ 5 ॥

वैशम्पायन उवाच ।	001  

गत्वा तु तां भार्गवकर्मशालाम्पार्थौ पृथां प्राप्य महानुभावौ ।	001a  
तां याज्ञसेनीं परमप्रतीतौभिक्षेत्यथावेदयतां नराग्र्यौ ॥	001c  
कुटीगता सा त्वनवेक्ष्य पुत्रौ प्रोवाच भुङ्क्तेति समेत्य सर्वे ।	002a  
पश्चाच्च कुन्ती प्रसमीक्ष्य कृष्णां कष्टं मया भाषितमित्युवाच ॥	002c  
साऽधर्मभीता परिचिन्तयन्ती तां याज्ञसेनीं परमप्रतीताम् ।	003a  
पाणौ गृहीत्वोपजगाम कुन्ती युधिष्ठिरं वाक्यमुवाच चेदम् ॥	003c  
कुन्त्युवाच ।	004  
इयं तु कन्या द्रुपदस्य राज्ञस्तवानुजाभ्यां मयि सन्निसृष्टा ।	004a  
यथोचितं पुत्र मयाऽपि चोक्तंसमेत्य भुङ्क्तेति नृप प्रमादात् ॥	004c  
मया कथं नानृतमुक्तमद्य भवेत्कुरूणामृषभ ब्रवीहि ।	005a  
पञ्चालराजस्य सुतामधर्मो न चोपवर्तेत न विभ्रमेच्च ॥	005c  
वैशम्पायन उवाच ।	006  
स एवमुक्तो मतिमान्नृवीरोमात्रा मुहूर्तं तु विचिन्त्य राजा ।	006a  
कुन्तीं समाश्वास्य कुरुप्रवीरोधनञ्जयं वाक्यमिदं बभाषे ॥	006c  
त्वया जिता फाल्गुन याज्ञसेनीत्वयैव शोभिष्यति राजपुत्री ।	007a  
प्रज्वाल्यतामग्निरमित्रसाहगृहाण पाणिं विधिवत्त्वमस्याः ॥	007c  
अर्जुन उवाच ।	008  
मा मां नरेन्द्र त्वमधर्मभाजं कृथा न धर्मोऽयमशिष्टदृष्टः ।	008a  
भवान्निवेश्यः प्रथमं ततोऽयं भीमो महाबाहुरचिन्त्यकर्मा ॥	008c  
अहं ततो नकुलोऽनन्तरं मे पश्चादयं सहदेवस्तरस्वी ।	009a  
वृकोदरोऽहं च यमौ च राजन्नियं च कन्या भवतो नियोज्याः ॥	009c  
एवं गते यत्करणीयमत्र धर्म्यं यशस्यं कुरु तद्विचिन्त्य ।	010a  
पाञ्चालराजस्य हितं च यत्स्यात्प्रशाधि सर्वे स्म वशे स्थितास्ते ॥	010c  
वैशम्पायन उवाच ।	011  
जिष्णोर्वचनमाज्ञाय भक्तिस्नेहसमन्वितम् ।	011a  
दृष्टिं निवेशयामासुः पाञ्चाल्यां पाण्डुनन्दनाः ॥	011c  
दृष्ट्वा ते तत्र पश्यन्तीं सर्वे कृष्णां यशस्विनीम् ।	012a  
सम्प्रेक्ष्यान्योन्यमासीना हृदयैस्तामधारयन् ॥	012c  
तेषां तु द्रौपदीं दृष्ट्वा सर्वेषाममितौजसाम् ।	013a  
सम्प्रमथ्येन्द्रियग्रामं प्रादुरासीन्मनोभवः ॥	013c  
काम्यं हि रूपं पाञ्चाल्या विधात्रा विहितं स्वयम् ।	014a  
बभूवाधिकमन्याभ्यः सर्वभूतमनोहरम् ॥	014c  
तेषामाकारभावज्ञः कुन्तीपुत्रो युधिष्ठिरः ।	015a  
द्वैपायनवचः कृत्स्नं सस्मार मनुजर्षभः ॥	015c  
अब्रवीत्सहितान्भ्रातॄन्मिथो भेदभयान्नृपः ।	016a  
सर्वेषां द्रौपदी भार्या भविष्यति हि नः शुभा ॥	016c  
\'जनमेजय उवाच ।	017  
सताऽपि शक्तेन च केशवेन सज्यं धनुस्तन्न कृतं किमर्थम् ।	017a  
विद्धं च लक्ष्यं न च कस्य हेतोराचक्ष्व तन्मे द्विपदां वरिष्ठ ॥	017c  
वैशम्पायन उवाच ।	018  
शक्तेन कृष्णेन च कार्मुकं तन्नारोपितं ज्ञातुकामेन पार्थान् ।	018a  
परिश्रवादेव बभूव लोके जीवन्ति पार्था इति निश्चयोऽस्य ॥	018c  
अन्यानशक्तान्नृपतीन्समीक्ष्यस्वयंवरे कार्मुकेणोत्तमेन ।	019a  
धनञ्जयस्तद्धनुरेकवीरःसज्यं करोतीत्यभिवीक्ष्य कृष्णः ॥	019c  
इति स्वयं वासुदेवो विचिन्त्यपार्थान्विवित्सन्विविधैरुपायैः ।	020a  
न तद्धनुः सज्यमियेष कर्तुम्बभूवुरस्येष्टतमा हि पार्थाः ॥\'	020c  
भ्रातुर्वचस्तत्प्रसमीक्ष्य सर्वेज्येष्ठस्य पाण्डोस्तनयास्तदानीम् ।	021a  
तमेवार्थं ध्यायमाना मनोभिःसर्वे च ते तस्थुरदीनसत्वाः ॥	021c  
वृष्णिप्रवीरस्तु कुरुप्रवीरानाशंसमानः सहरौहिणेयः ।	022a  
जगाम तां भार्गवकर्मशालांयत्रासते ते पुरुषप्रवीराः ॥	022c  
तत्रोपविष्टं पृथुदीर्घबाहुम्ददर्श कृष्णः सहरौहिणेयः ।	023a  
अजातशत्रुं परिवार्य तांश्चाप्युपोपविष्टाञ्ज्वलनप्रकाशान् ॥	023c  
ततोऽब्रवीद्वासुदेवोऽभिगम्यकुन्तीसुतं धर्मभृतां वरिष्ठम् ।	024a  
कृष्णोऽहमस्मीति निपीड्य पादौयुधिष्ठिरस्याजमीढस्य राज्ञः ॥	024c  
तथैव तस्याप्यनु रौहिणेयस्तौ चापि हृष्टाः कुरवोऽभ्यनन्दन ।	025a  
पितृष्वसुश्चापि यदुप्रवीरावगृह्णतां भारतमुख्य पादौ ॥	025c  
अजातशत्रुश्च कुरुप्रवीरःपप्रच्छ कृष्णं कुशलं विलोक्य ।	026a  
कथं वयं वासुदेव त्वयेहगूढा वसन्तो विदिताश्च सर्वे ॥	026c  
तमब्रवीद्वासुदेवः प्रहस्यगूढोऽप्यग्निर्ज्ञायत एव राजन् ।	027a  
तं विक्रमं पाण्डवेयानतीत्यकोऽन्यः कर्ता विद्यते मानुषेषु ॥	027c  
दिष्ट्या सर्वे पावकाद्विप्रमुक्तायूयं घोरात्पाण्डवाः शत्रुसाहाः ।	028a  
दिष्ट्या पापो धृतराष्ट्रस्य पुत्रःसहामात्यो न सकामोऽभविष्यत् ॥	028c  
भद्रं वोऽस्तु निहितं यद्गुहायांविवर्धध्वं ज्वलना इवैधमानाः ।	029a  
मा वो विद्युः पार्थिवाः केचिदेवयास्यावहे शिबिरायैव तावत् ।	029c  
सोऽनुज्ञातः पाण्डवेनाव्ययश्रीः प्रायाच्छीघ्रं बलदेवेन सार्धम् ॥ ॥	029e  

इति श्रीमन्महाभारते आदिपर्वणि स्वयंवरपर्वणि षडधिकद्विशततमोऽध्यायः ॥ 206 ॥

1-206-12 दृष्ट्वा ते तत्र तिष्ठन्ती इति ङ. पाठः ॥ 1-206-29 यद्भद्रं गुहायां बुद्धौ वो निहितं तद्वोस्तु ॥ षडधिकद्विशततमोऽध्यायः ॥ 206 ॥
