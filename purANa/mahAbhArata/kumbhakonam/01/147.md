अध्यायः 147

कर्णपितुरधिरथस्य रङ्गप्रवेशः ॥ 1 ॥ भीमेन कर्णस्याधिक्षेपः ॥ 2 ॥ सर्वेषां रङ्गान्निष्क्रमणम् ॥ 3 ॥
वैशम्पायन उवाच ।	001  
ततः स्रस्तोत्तरपटः सप्रस्वेदः सवेपथुः ।	001a  
विवेशाधिरथो रङ्गं यष्टिप्राणो ह्वयन्निव ॥	001c  
तमालोक्य धनुस्त्यक्त्वा पितृगौरवयन्त्रितः ।	002a  
कर्णोऽभिषेकार्द्रशिराः शिरसा समवन्दत ॥	002c  
ततः पादाववच्छाद्य पटान्तेन ससम्भ्रमः ।	003a  
पुत्रेति परिपूर्णार्थमब्रवीद्रथसारथिम् ॥	003c  
परिष्वज्य च तस्याथ मूर्धानं स्नेहविक्लवः ।	004a  
अङ्गराज्याभिषेकार्द्रमश्रुभिः सिषिचे पुनः ॥	004c  
तं दृष्ट्वा सूतपुत्रोऽयमिति सञ्चिन्त्य पाण्डवः ।	005a  
भीमसेनस्तदा वाक्यमब्रवीत्प्रहसन्निव ॥	005c  
न त्वमर्हसि पार्थेन सूतपुत्र रणे वधम् ।	006a  
कुलस्य सदृशस्तूर्णं प्रतोदो गृह्यतां त्वया ॥	006c  
अङ्गराज्यं च नार्हस्त्वमुपभोक्तुं नराधम ।	007a  
श्वा हुताशसमीपस्थं पुरोडाशमिवाध्वरे ॥	007c  
वैशम्पायन उवाच ।	008  
एवमुक्तस्ततः कर्णः किञ्चित्प्रस्फुरिताधरः ।	008a  
गगनस्थं विनिःश्वस्य दिवाकरमुदैक्षत ॥	008c  
ततो दुर्योधनः कोपादुत्पपात महाबलः ।	009a  
भ्रातृपद्मवनात्तस्मान्मदोत्कट इव द्विपः ॥	009c  
सोऽब्रवीद्भीमकर्माणं भीमसेनमवस्थितम् ।	010a  
वृकोदर न युक्तं ते वचनं वक्तुमीदृशम् ॥	010c  
क्षत्रियाणां बलं ज्यष्ठं योक्तव्यं क्षत्रबन्धुना ।	011a  
शूराणां च नदीनां च प्रभवो दुर्विभावनः ॥	011c  
सलिलादुत्थितो वह्निर्येन व्याप्तं चराचरम् ।	012a  
दधीचस्यास्थितो वज्रं कृतं दानवसूदनम् ॥	012c  
आग्नेयः कृत्तिकापुत्रो रौद्रो गाङ्गेय इत्यपि ।	013a  
श्रूयते भगवान्देवः सर्वगुह्यमयो गुहः ॥	013c  
क्षत्रियेभ्यश्च ये जाता ब्राह्मणास्ते च ते श्रुताः ।	014a  
विश्वामित्रप्रभृतयः प्राप्ता ब्रह्मत्वमव्ययम् ॥	014c  
आचार्यः कलशाज्जातो द्रोणः शस्त्रभृतां वरः ।	015a  
गौतमस्यान्ववाये च शरस्तम्बाच्च गौतमः ॥	015c  
भवतां च यथा जन्म तदप्यागमितं मया ।	016a  
सकुण्डलं सकवचं सर्वलक्षणलक्षितम् ।	016c  
कथमादित्यसदृशं मृगी व्याघ्रं जनिष्यति ॥	016e  
पृथिवीराज्यमर्होऽयं नाङ्गराज्यं नरेश्वरः ।	017a  
अनेन बाहुवीर्येण मया चाज्ञानुवर्तिना ॥	017c  
यस्य वा मनुजस्येदं न क्षान्तं मद्विचेष्टितम् ।	018a  
रथमारुह्य पद्भ्यां स विनामयतु कार्मुकम् ॥	018c  
ततः सर्वस्य रङ्गस्य हाहाकारो महानभूत् ।	019a  
साधुवादानुसम्बद्धः सूर्यश्चास्तमुपागमत् ॥	019c  
ततो दुर्योधनः कर्णमालम्ब्याग्रकरे नृपः ।	020a  
दीपिकाभिः कृतालोकस्तस्माद्रङ्गाद्विनिर्ययौ ॥	020c  
पाण्डवाश्च सहद्रोणाः सकृपाश्च विशाम्पते ।	021a  
भीष्मेण सहिताः सर्वे ययुः स्वं स्वं निवेशनम् ॥	021c  
अर्जुनेति जनः कश्चित्कश्चित्कर्णेति भारत ।	022a  
कश्चिद्दुर्योधनेत्येवं ब्रुवन्तः प्रस्थितास्तदा ॥	022c  
कुन्त्याश्च प्रत्यभिज्ञाय दिव्यलक्षणसूचितम् ।	023a  
पुत्रमङ्गेश्वरं स्नेहाच्छन्ना प्रीतिरजायत ॥	023c  
दुर्योधनस्यापि तदा कर्णमासाद्य पार्थिव ।	024a  
भयमर्जुनसञ्जातं क्षिप्रमन्तरधीयत ॥	024c  
स चापि वीरः कृतशस्त्रनिश्रमः परेण साम्नाऽभ्यवदत्सुयोधनम् ।	025a  
युधिष्ठिरस्याप्यभवत्तदा मतिर्न कर्णतुल्योऽस्ति धनुर्धरः क्षितौ ॥ ॥	025c  

इति श्रीमन्महाभारते आदिप्रवणि सम्भवपर्वणि सप्तचत्वारिंशदधिकशततमोऽध्यायः ॥ 147 ॥

1-147-18 यस्य येन न क्षान्तं न सोढम् ॥ 1-147-25 निश्रमो नितरां श्रमः ॥ सप्तचत्वारिंशदधिकशततमोऽध्यायः ॥ 147 ॥
