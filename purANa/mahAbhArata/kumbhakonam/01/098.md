अध्यायः 098

शकुन्तलायाः स्वपाणिग्रहणमनङ्कीकुर्वता दुष्यन्तेन सह विवादः ॥ 1 ॥

एवमुक्ता वरारोहा व्रीडितेव मनस्विनी ।	001a  
विसञ्ज्ञेव च दुःखेन तस्थौ स्थूणेव निश्चला ॥	001c  
संरम्भामर्षताम्राक्षी स्फुरमाणोष्ठसम्पुटा ।	002a  
कटाक्षैर्निर्दहन्तीव तिर्यग्राजानमैक्षत ॥	002c  
आकारं गूहमाना च मन्युना च समीरितम् ।	003a  
तपसा सम्भृतं तेजो धारयामास वै तदा ॥	003c  
सा मुहूर्तमिव ध्यात्वा दुःखामर्षसमन्विता ।	004a  
भर्तारमभिसम्प्रेक्ष्य यथान्यायं वचोऽब्रवीत् ॥	004c  
जानन्नपि महाराज कस्मादेवं प्रभाषसे ।	005a  
न जानामीति निःशङ्कं यथान्यः प्राकृतस्तथा ॥	005c  
तस्य ते हृदयं वेद सत्यस्यैवानृतस्य च ।	006a  
साक्षिणं बत कल्याणमात्मानमवमन्यसे ॥	006c  
योऽन्यथा सन्तमात्मानन्यथा प्रतिपद्यते ।	007a  
किं तेन न कृतं पापं चोरेणात्मापहारिणा ॥	007c  
एकोऽहमस्मीति च मन्यसे त्वं न हृच्छयं वेत्सि मुनिं पुराणम् ।	008a  
यो वेदिता कर्मणः पापकस्य तस्यान्तिके त्वं वृजिनं करोषि ॥	008c  
\'धर्म एव हि साधूनां सर्वेषां हितकारणम् ।	009a  
नित्यं मिथ्याविहीनानां न च दुःखावहो भवेत्\' ॥	009c  
मन्यते पापकं कृत्वा न कश्चिद्वेत्ति मामिति ।	010a  
विदन्ति चैनं देवाश्च यश्चैवान्तरपूरुषः ॥	010c  
आदित्यचन्द्रावनिलोऽनलश्च द्यौर्भूमिरापो हृदयं यमश्च ।	011a  
अहश्च रात्रिश्च उभे च सन्ध्ये धर्मश्च जानाति नरस्य वृत्तम् ॥	011c  
यमो वैवस्वतस्तस्य निर्यातयति दुष्कृतम् ।	012a  
हृदि स्थितः कर्मसाक्षी क्षेत्रज्ञो यस्य तुष्यति ॥	012c  
न तुष्यति च यस्यैष पुरुषस्य दुरात्मनः ।	013a  
तं यमः पापकर्माणं निर्भर्त्सयति दुष्कृतम् ॥	013c  
योऽवमत्यात्मनात्मानमन्यथा प्रतिपद्यते ।	014a  
न तस्य देवाः श्रेयांसो यस्यात्मापि न कारणम् ॥	014c  
स्वयं प्राप्तेति मामेवं मावमंस्था पतिव्रताम् ।	015a  
अर्चार्हां नार्चयसि मां स्वयं भार्यामुपस्थिताम् ॥	015c  
किमर्थं मां प्राकृतवदुपप्रेक्षसि संसदि ।	016a  
नखल्वहमिदं शून्ये रौमि किं न शृणोषि मे ॥	016c  
यदि मे याचमानाया वचनं न करिष्यसि ।	017a  
दुष्यन्त शतधा त्वद्य मूर्धा ते विफलिष्यति ॥	017c  
जायां पतिः सम्प्रविश्य यदस्यां जायते पुनः ।	018a  
जायायास्तद्धि जायात्वं पौराणाः कवयो विदुः ॥	018c  
यदागमवतः पुंसस्तदपत्यं प्रजायते ।	019a  
तत्तारयति सन्तत्या पूर्वप्रेतान्पितामहान् ॥	019c  
पुन्नाम्नो नरकाद्यस्मात्पितरं त्रायते सुतः ।	020a  
तस्मात्पुत्र इति प्रोक्तः पूर्वमेव स्वयम्भुवा ॥	020c  
\'पुत्रेण लोकाञ्जयन्ति पौत्रेणानन्त्यमश्नुते ।	021a  
अथ पौत्रस्य पुत्रेण मोदन्ते प्रपितामहाः ॥\'	021c  
सा भार्या या गृहे दक्षा सा भार्या या प्रजावती ।	022a  
सा भार्या या पतिप्राणा सा भार्या या पतिव्रता ॥	022c  
अर्धं भार्या मनुष्यस्य भार्या श्रेष्ठतमः सखा ।	023a  
भार्या मूलं त्रिवर्गस्य यः सभार्यः स बन्धुमान् ॥	023c  
भार्यावन्तः क्रियावन्तः सभार्या गृहमेधिनः ।	024a  
भार्यावन्तः प्रमोदन्ते भार्यावन्तः श्रियावृताः ॥	024c  
सखायः प्रविविक्तेषु भवन्त्येताः प्रियंवदाः ।	025a  
पितरो धर्मकार्येषु भवन्त्यार्तस्य मातरः ॥	025c  
कान्तारेष्वपि विश्रामो जनस्याध्वनि कस्य वै ।	026a  
यः सदारः स विश्वास्यस्तस्माद्दाराः परा गतिः ।	026c  
संसरन्तमभिप्रेतं विषमेष्वेकपातिनम् ।	027a  
भार्यैवान्वेति भर्तारं सततं या पतिव्रता ॥	027c  
प्रथमं संस्थिता भार्या पतिं प्रेत्य प्रतीक्षते ।	028a  
पूर्वप्रेतं तु भर्तारं पश्चात्साप्यनुगच्छति ॥	028c  
एतस्मात्कारणाद्राजन्पाणिग्रहणमिष्यते ।	029a  
यदाप्नोति पतिर्भार्यामिह लोके परत्र च ॥	029c  
\'पोषणार्थं शरीरस्य पाथेयं स्वर्गतस्य वै ।	030a  
\'आत्माऽऽत्मनैव जनितः पुत्र इत्युच्यते बुधैः ॥	030c  
तस्माद्भार्यां पतिः पश्येन्मातृवत्पुत्रमातरम् ।	031a  
\'अन्तरात्मैव सर्वस्य पुत्रो नामोच्यते सदा ॥	031c  
गती रूपं च चेष्टा च आवर्ता लक्षणानि च ।	032a  
पितॄणां यानि दृश्यन्ते पुत्राणां सन्ति तानि च ॥	032c  
तेषां शीलगुणाचारास्तत्सम्पर्काच्छुभाशुभात् ।	033a  
\'भार्यायां जनितं पुत्रमादर्शे स्वमिवाननम् ॥	033c  
जनिता मोदते प्रेक्ष्य स्वर्गं प्राप्येव पुण्यकृत् ।	034a  
\'पतिव्रतारूपधराः परबीजस्य सङ्ग्रहात् ॥	034c  
कुलं विनाश्य भर्तॄणां नरकं यान्ति दारुणम् ।	035a  
परेण जनिताः पुत्राः स्वभार्यायां यथेष्टतः ॥	035c  
मम पुत्रा इति मतास्ते पुत्रा अपि शत्रवः ।	036a  
द्विषन्ति प्रतिकुर्वन्ति न ते वचनकारिणः ॥	036c  
द्वेष्टि तांश्च पिता चापि स्वबीजे न तथा नृप ।	037a  
न द्वेष्टि पितरं पुत्रो जनितारमथापि वा ॥	037c  
न द्वेष्टि जनिता पुत्रं तस्मादात्मा सुतो भवेत् ।	038a  
\'दह्यमाना मनोदुःखैर्व्याधिभिस्तुमुलैर्जनाः॥	038c  
ह्लादन्ते स्वेषु दारेषु घर्मार्ताः सलिलेष्विव ।	039a  
\'विप्रवासकृशा दीना नरा मलिनवाससः ॥	039c  
तेऽपि स्वदारांस्तुष्यन्ति दरिद्रा धनलाभवत् ।	040a  
\'अप्रियोक्तोपि दाराणां न ब्रूयादप्रियं बुधः ॥	040c  
रतिं प्रीतिं च धर्मं च तदायत्तमवेक्ष्य च ।	041a  
\'आत्मनोऽर्धमिति श्रौतं सा रक्षति धनं प्रजाः ॥	041c  
शरीरं लोकयात्रां वै धर्मं स्वर्गमृषीन्पितॄन् ।	042a  
\'आत्मनो जन्मनः क्षेत्रं पुण्या रामाः सनातनाः ॥	042c  
ऋषीणामपि का शक्तिः स्रष्टुं रामामृते प्रजाः ।	043a  
\'देवानामपि का शक्तिः कर्तुं सम्भवमात्मनः ॥	043c  
पण्डितस्यापि लोकेषु स्त्रीषु सृष्टिः प्रतिष्ठिता ।	044a  
ऋषिभ्यो ह्यृषयः केचिच्चण्डालीष्वपि जज्ञिरे\' ॥	044c  
परिसृत्य यथा सूनुर्धरणीरेणुकुण्ठितः ।	045a  
पितुरालिङ्गतेऽङ्गानि किमस्त्यभ्यधिकं ततः ॥	045c  
स त्वं सूनुमनुप्राप्तं साभिलाषं मनस्विनम् ।	046a  
प्रेक्षमाणं कटाक्षेण किमर्थमवमन्यसे ॥	046c  
अण्डानि बिभ्रति स्वानि न त्यजन्ति पिपीलिकाः ।	047a  
किं पुनस्त्वं न मन्येथाः सर्वथा पुत्रमीदृशम् ॥	047c  
न भरेथाः कथं नु त्वं मयि जातं स्वमात्मजम् ।	048a  
\'ममाण्डानीति वर्धन्ते कोकिलाण्डानि वायसाः ॥	048c  
किं पुनस्त्वं न मन्येथाः सर्वज्ञः पुत्रमीदृशम् ।	049a  
मलयाच्चन्दनं जातमतिशीतं वदन्ति वै ॥	049c  
शिशोरालिङ्गनं तस्माच्चन्दनादधिकं भवेत् ।	050a  
\'न वाससां न रामाणां नापां स्पर्शस्तथाविधः ॥	050c  
शिशुनालिङ्ग्यमानस्य स्पर्शः सूनोर्यथा सुखः ।	051a  
पुत्रस्पर्शात्प्रियतरः स्पर्शो लोके न विद्यते ॥	051c  
स्पृशतु त्वां समालिङ्ग्य पुत्रोऽयं प्रियदर्शनः ।	052a  
ब्राह्मणो द्विपदां श्रेष्ठो गौर्वरिष्ठा चतुष्पदाम् ॥	052c  
मुरुर्गरीयसां श्रेष्ठः पुत्रः स्पर्शवतां वरः |	053a  
त्रिषु वर्षेषु पूर्णेषु प्रजातोऽयमरिन्दमः ॥	053c  
\'अद्यायं मन्नियोगात्तु तवाह्वानं प्रतीक्षते ।	054a  
कुमारो राजशार्दूल तव शोकप्रणाशनः ॥\'	054c  
आहर्ता वाजिमेधस्य शतसङ्ख्यस्य पौरवः ।	055a  
\'राजसूयादिकानन्यान्क्रतूनमितदक्षिणान् ॥	055c  
इति गौरन्तरिक्षे मां सूतके ह्यवदत्पुरा ।	056a  
हन्त स्वमङ्कमारोप्य स्नेहाद्ग्रामान्तरं गताः ॥	056c  
मूर्ध्नि पुत्रानुपाघ्राय प्रतिनन्दन्ति मानवाः ।	057a  
वेदेष्वपि वदन्तीमं मन्त्रग्रामं द्विजातयः ॥	057c  
जातकर्मणि पुत्राणां तवापि विदितं ध्रुवम् ।	058a  
अङ्गादङ्गात्सम्भवसि हृदयादधिजायसे ॥	058c  
आत्मा वै पुत्रनामासि स जीव शरदः शतम् ।	059a  
उपजिघ्रन्ति पितरो मन्त्रेणानेन मूर्धनि ॥	059c  
पोषणं त्वदधीनं मे सन्तानमपि चाक्षयम् ।	060a  
तस्मात्त्वं जीव मे पुत्र स सुखी शरदां शतम् ॥	060c  
एको भूत्वा द्विधा भूत इति वादः प्रवर्तते ।	061a  
त्वदङ्गेभ्यः प्रसूतोऽयं पुरुषात्पुरुषः परः ॥	061c  
सरसीवामलेऽऽत्मानं द्वितीयं पश्य ते सुतम् ।	062a  
\'सरसीवामले सोमं प्रेक्षात्मानं त्वमात्मनि\' ॥	062c  
यथाचाहवनीयोऽग्निर्वर्हपत्यात्प्रणीयते ।	063a  
एवं त्वत्तः प्रणीतोऽयं त्वमेकः सन्द्विधा कृतः ॥	063c  
मृगापकृष्टेन हि वै मृगयां परिधावता ।	064a  
अहमासादिता राजन्कुमारी पितुराश्रमे ॥	064c  
उर्वशी पूर्वचित्तिश्च सहजन्या च मेनका ।	065a  
विश्वाची च घृताची च षडेवाप्सरसां वराः ॥	065c  
तासां वै मेनका नाम ब्रह्मयोनिर्वराप्सराः ।	066a  
दिवः सम्प्राप्य जगतीं विश्वामित्रादजीजनत् ॥	066c  
\'श्रीमानृषिर्धर्मपरो वैश्वानर इवापरः ।	067a  
ब्रह्मयोनिः कुशो नाम विश्वामित्रपितामहः ॥	067c  
कुशस्य पुत्रो बलवान्कुशनाभश्च धार्मिकः ।	068a  
गाधिस्तस्य सुतो राजन्विश्वामित्रस्तु गाधिजः ॥	068c  
एवंविधो मम पिता मेनका जननी वरा ।	069a  
\'सा मां हिमवतः पृष्ठे सुषुवे मेनकाऽप्सराः ॥	069c  
परित्यज्य च मां याता परात्मजमिवासती ।	070a  
\'पक्षिणः पुम्यवन्तस्ते सहिता धर्मतस्तदा ॥	070c  
पक्षैस्तैरभिगुप्ता च तस्मादस्मि शकुन्तला ।	071a  
ततोऽहमृषिणा दृष्टा काश्यपेन महात्मना ॥	071c  
जलार्थमग्निहोत्रस्य गतं दृष्ट्वा तु पक्षिणः ।	072a  
न्यासभूतामिव मुनेः प्रददुर्मां दयावतः ॥	072c  
कण्वस्त्वालोक्य मां प्रीतो हसन्तीति हविर्भुजः ।	073a  
स माऽरणिमिवादाय स्वमाश्रममुपागमत् ॥	073c  
सा वै सम्भाविता राजन्ननुक्रोशान्महर्षिणा ।	074a  
तेनैव स्वसुतेवाहं राजन्वै वरवर्णिनी ॥	074c  
विश्वामित्रसुता चाहं वर्धिता मुनिना नृप ।	075a  
यौवने वर्तमानां च दृष्टवानसि मां नृप ॥	075c  
आश्रमे पर्णशालायां कुमारीं विजने तदा ।	076a  
धात्रा प्रचोदितां शून्ये पित्रा विरहितां मिथः ॥	076c  
वाग्भिस्त्वं सूनृताभिर्मामपत्यार्थमचूचुदः ।	077a  
अकार्षीस्त्वाश्रमे वासं धर्मकामार्थनिश्चितम् ॥	077c  
गान्धर्वेण विवाहेन विधिना पाणिमग्रहीः ।	078a  
साऽहं कुलं च शीलं च सत्यवादित्वमात्मनः ॥	078c  
स्वधर्मं च पुरस्कृत्य त्वामद्य शरणं गता ।	079a  
तस्मान्नर्हसि संश्रुत्य तथेति वितथं वचः ॥	079c  
स्वधर्मं पृष्ठतः कृत्वा परित्यक्तुमुपस्थिताम् ।	080a  
त्वन्नाथां लोकनाथस्त्वं नार्हसि त्वमनागसम्\' ॥	080c  
किं नु कर्माशुभं पूर्वं कृतवत्यस्मि पार्थिव ।	081a  
यदहं बान्धवैस्त्यक्ता बाल्ये सम्प्रति वै त्वया ॥	081c  
कामं त्वया परित्यक्ता गमिष्याम्यहमाश्रमम् ।	082a  
इमं बालं तु सन्त्युक्तं नार्हस्यात्मजमात्मना ॥	082c  
दुष्यन्त उवाच	083  
न पुत्रमभिजानामि त्वयि जातं शकुन्तले ।	083a  
असत्वचना नार्यः कस्ते श्रद्धास्यते वचः ॥	083c  
\'अश्रद्धेयमिदं वाक्यं कथयन्ती न लज्जसे ।	084a  
विशेषतो मत्सकाशे दुष्टतापसि गम्यताम्\' ॥	084c  
क्व महर्षिस्तपस्युग्रः क्वाप्सराः सा च मेनका ।	085a  
क्व च त्वमेवं कृपणा तापसीवेषधारिणी ॥	085c  
अतिकायश्च पुत्रस्ते बालोऽतिबलवानयम् ।	086a  
कथमल्पेन कालेन सालस्कन्ध इवोद्गतः ॥	086c  
सुनिकृष्टा च योनिस्ते पुंश्चली प्रतिभासि मे ।	087a  
यदृच्छया कामरागाज्जाता मेनकया ह्यसि ॥	087c  
सर्वमेव परोक्षं मे यत्त्वं वदसि तापसि ।	088a  
\'सर्वा वामाः स्त्रियो लोके सर्वाः कामपरायणाः ॥	088c  
सर्वाः स्त्रियः परवशाः सर्वाः क्रोधसमाकुलाः ।	089a  
असत्योक्ताः स्त्रियः सर्वा न कण्वं वक्तुमर्हसि\' ॥	089c  
मेनका निरनुक्रोशा वर्धकी जननी तव ।	090a  
यया हिमवतः पादे निर्माल्यवदुपेक्षिता ॥	090c  
स चापि निरनुक्रोशः क्षत्रयोनिः पिता तव ।	091a  
विश्वामित्रो ब्राह्मणत्वे लुब्धः कामपरायणः ॥	091c  
सुषाव सुरनारी मां विश्वामित्राद्यथेष्टतः ।	092a  
अहो जानामि ते जन्म कुत्सितं कुलटे जनैः ॥	092c  
मेनकाऽप्सरसां श्रेष्ठा महर्षिश्चापि ते पिता ।	093a  
तयोरपत्यं कस्मात्त्वं पुंश्चलीवाभिभाषसे ॥	093c  
जातिश्चापि निकृष्टो ते कुलीनेति विजल्पसे ।	094a  
जनयित्वा त्वमुत्सृष्टा कोकिलेन परैर्भृता ॥	094c  
अरिष्टैरिव दुर्बद्धिः कण्वो वर्धयिता पिता ।	095a  
अश्रद्धेयमिदं वाक्यं यत्त्वं जल्पसि तापसि ॥	095c  
ब्रुवन्ती राजसान्निध्ये गम्यतां यत्र चेच्छसि ।	096a  
\'सुवर्णमणिमुक्तानि वस्त्राण्याभरणानि च ॥	096c  
यदिहेच्छसि भोगार्थं तापसि प्रतिगृह्यताम् ।	097a  
नाहं त्वां द्रष्टुमिच्छामि यथेष्टं गम्यतामितः\' ॥ 	097c  

इति श्रीमन्महाभारते आदिपर्वणि सम्भवपर्वणि अष्टनवतितमोऽध्यायः ॥ 98 ॥
