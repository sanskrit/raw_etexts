अध्यायः 230

सुन्दोपसुन्दयोः दिग्विजयः कुरुक्षेत्रे निवासश्च ॥ 1 ॥

नारद उवाच ।	001  

उत्सवे वृत्तमात्रे तु त्रैलोक्याकाङ्क्षिणावुभौ ।	001a  
मन्त्रयित्वा ततः सेनां तावज्ञापयतां तदा ॥	001c  
सुहृद्भिरप्यनुज्ञातौ दैत्यैर्वृद्धैश्च मन्त्रिभिः ।	002a  
कृत्वा प्रास्थानिकं रात्रौ मघासु ययतुस्तदा ॥	002c  
गदापिट्टशधारिण्या शूलमुद्गरहस्तया ।	003a  
प्रस्थितौ सह वर्मिण्या महत्या दैत्यसेनया ॥	003c  
मङ्गलैः स्तुतिभिश्चापि विजयप्रतिसंहितैः ।	004a  
चारणैः स्तूयमानौ तौ जग्मतुः परया मुदा ॥	004c  
तावन्तरिक्षमुत्प्लुत्य दैत्यौ कामगमावुभौ ।	005a  
देवानामेव भवनं जग्मतुर्युद्दुर्मदौ ॥	005c  
तयोरागमनं ज्ञात्वा वरदानं च तत्प्रभोः ।	006a  
हित्वा त्रिविष्टपं जग्मुर्ब्रह्मलोकं ततः सुराः ॥	006c  
ताविन्द्रलोकं निर्जित्य यक्षरक्षोगणांस्तदा ।	007a  
खेचराण्यपि भूतानि जघ्नतुस्तीव्रविक्रमौ ॥	007c  
अन्तर्भूमिगतान्नागाञ्जित्वा तौ च महारथौ ।	008a  
समुद्रवासिनीः सर्वा म्लेच्छजातीर्विजिग्यतुः ॥	008c  
ततः सर्वां महीं जेतुमारब्धावुग्रशासनौ ।	009a  
सैनिकांश्च समाहूय सुतीक्ष्णं वाक्यमूचतुः ॥	009c  
राजर्षयो महायज्ञैर्हव्यकव्यैर्द्विजातयः ।	010a  
तेजो बलं च देवानां वर्धन्ति श्रियं तथा ॥	010c  
तेषामेवं प्रवृत्तानां सर्वेषामसुरद्विषाम् ।	011a  
सम्भूय सर्वैरस्माभिः कार्यः सर्वात्मना वधः ॥	011c  
एवं सर्वान्समादिश्य पूर्वतीरे महोदधेः ।	012a  
क्रूरां मतिं समास्थाय जग्मतुः सर्वतोमुखौ ॥	012c  
यज्ञैर्यजन्ति ये केचिद्याजयन्ति च ये द्विजाः ।	013a  
तान्सर्वान्प्रसभं हत्वा बलिनौ जग्मतुस्ततः ॥	013c  
आश्रमेष्वग्निहोत्राणि मुनीनां भावितात्मनाम् ।	014a  
गृहीत्वा प्रक्षिपन्त्यप्सु विश्रब्धं सैनिकास्तयोः ॥	014c  
तपोधनैश्च ये क्रुद्धैः शापा उक्ता महात्मभिः ।	015a  
नाक्रामन्त तयोस्तेऽपि वरदाननिराकृताः ॥	015c  
नाक्रामन्त यदा शापा बाणा मुक्ताः शिलास्विव ।	016a  
नियमान्सम्परित्यज्य व्यद्रवन्त द्विजातयः ॥	016c  
पृथिव्यां ये तपःसिद्धा दान्ताः शमपरायणाः ।	017a  
तयोर्भयाद्दुद्रुवुस्ते वैनतेयादिवोरगाः ॥	017c  
मथितैराश्रमैर्भग्नैर्विकीर्णकलशस्रुवैः ।	018a  
शून्यमासीज्जगत्सर्वं कालेनेव हतं तदा ॥	018c  
ततो राजन्नदृश्यद्भिर्ऋषिभिश्च महासुरौ ।	019a  
उभौ विनिश्चयं कृत्वा विकुर्वाते वधैषिणौ ॥	019c  
प्रभिन्नकरटौ मत्तौ भूत्वा कुञ्जररूपिणौ ।	020a  
संलीनमपि दुर्गेषु निन्यतुर्यमसादनम् ॥	020c  
सिंहौ भूत्वा पुनर्व्याघ्रौ पुनश्चान्तर्हितावुभौ ।	021a  
तैस्तैरुपायैस्तौ क्रूरावृषीन्दृष्ट्वा निजघ्नतुः ॥	021c  
निवृत्तयज्ञस्वाध्याया प्रनष्टनृपतिद्विजा ।	022a  
उत्सन्नोत्सवयज्ञा च बभूव वसुधा तदा ॥	022c  
हाहाभूता भयार्ता च निवृत्तविपणापणा ।	023a  
निवृत्तदेवकार्या च पुण्योद्वाहविवर्जिता ॥	023c  
निवृत्तकृषिगोरक्षा विध्वस्तनगराश्रमा ।	024a  
अस्थिकङ्कालसङ्कीर्णा भूर्बभूवोग्रदर्शना ॥	024c  
निवृत्तपितृकार्यं च निर्वषट्कारमङ्गलम् ।	025a  
जगत्प्रतिभयाकारं दुष्प्रेक्ष्यमभवत्तदा ॥	025c  
चन्द्रादित्यौ ग्रहास्तारा नक्षत्राणि दिवौकसः ।	026a  
जग्मुर्विषादं तत्कर्म दृष्ट्वा सुन्दोपसुन्दयोः ॥	026c  
एवं सर्वा दिशो दैत्यौ जित्वा क्रूरेण कर्मणा ।	027a  
निःसपत्नौ कुरुक्षेत्रे निवेशमभिचक्रतुः ॥ ॥	027c  

इति श्रीमन्महाभारते आदिपर्वणि विदुरागमनराज्यलाभपर्वणि त्रिंशदधिकद्विशततमोऽध्यायः ॥ 230 ॥

1-230-3 प्रस्थितौ सहधर्मिण्या इति ख.पाठः । जयमरणरूपतुल्यधर्म पत्येत्यर्थः । रत्नo ॥ 1-230-19 अदृश्यद्भिः अदृश्यैः तृतीयाचेयं सप्तर्म्येथ ऋषिष्वदृश्येषु सत्स्वित्यर्थः ॥ त्रिंशदधिकद्विशततमोऽध्यायः ॥ 230 ॥
