अध्यायः 247

कृष्णानुमत्याऽर्जुनः सुभद्रां जहारेति पौराणामूहः ॥ 1 ॥ अर्जुने इन्द्रप्रस्थं प्राप्तं ज्ञात्वा यादवैः सह श्रीकृष्णस्य इन्द्रप्रस्थं प्रत्यागमनम् ॥ 2 ॥ आगताञ्श्रीकृष्णादीञ्श्रुत्वा युधिष्ठिरस्य प्रत्युद्गमनं तेषां सत्कारश्च ॥ 3 ॥ वैवाहिकमहोत्सवकरणम् ॥ 4 ॥ पारिबर्हदानम् ॥ 5 ॥ कञ्चित्कालं तत्रोषितानां कुरुभिः पूजितानां बलरामादीनां द्वारकां प्रति गमनम् ॥ 6 ॥ अभिमन्यूत्पत्तिः ॥ 7 ॥ द्रौपद्याः युधिष्ठिरादिभ्यः पञ्चपुत्रोत्पत्तिः तेषां विद्याभ्यासश्च ॥ 8 ॥
वैशम्पायन उवाच ।	001  
अथ शुश्राव निर्वृत्ते वृष्णीनां परमोत्सवे ।	001a  
अर्जुनेन हृतां भद्रां शङ्खचक्रगदाधरः ॥	001c  
पुरस्तादेव पौराणां संशयः समजायत ।	002a  
जानता वासुदेवेन वासितो भरतर्षभः ॥	002c  
लोकस्य विदितं ह्यद्य पूर्वं विपृथुना यथा ।	003a  
सान्त्वयित्वाभ्यनुज्ञातो भद्रया सह सङ्गतः ॥	003c  
दित्सता सोदरां तस्मै पतत्त्रिवरकेतुना ।	004a  
अर्हते पार्थिवेन्द्राय पार्थायायतलोचनाम् ॥	004c  
सत्कृत्य पाण्डवश्रेष्ठं प्रेषयामास चार्जुनम् ।	005a  
भद्रया सह बीभत्सुः प्रापितो वृजिनं पुरम् ॥	005c  
इति पौरजनाः सर्वे वदन्ति च समन्ततः ।	006a  
\'श्रुत्वा तु पुण्डरीकाक्षः सम्प्राप्तं स्वपुरोत्तमम् ॥	006c  
अर्जुनं पाण्डवश्रेष्ठमिन्द्रप्रस्थगतं तथा ।	007a  
\'यियासुः खाण्डवप्रस्थममन्त्रयत केशवः ॥	007c  
पूर्वं सत्कृत्य राजानमाहुकं मधुसूदनः ।	008a  
तथा विपृथुमक्रूरं सङ्कर्षणविडूरथौ ॥	008c  
मन्त्रयामास तैः सार्धं पुरस्तादभिमानितैः ।	009a  
सङ्कर्षणेन सम्मन्त्र्य ह्यनुज्ञातो महामनाः ॥	009c  
सम्प्रीतः प्रीयमाणेन वृष्णिराज्ञा जनार्दनः ।	010a  
अभिमन्त्र्याभ्यनुज्ञातो योजयामास वाहिनीम् ॥	010c  
ततस्तु यानान्यासाद्य दाशार्हाणां यशस्विनाम् ।	011a  
सिंहनादः प्रहृष्टानां क्षणेन समपद्यत ॥	011c  
योजयन्तः सदश्वांस्तु यानयुग्यं रथांस्तथा ।	012a  
गजांश्च परमप्रीतः समपद्यन्त वृष्णयः ॥\'	012c  
वृष्ण्यन्धकमहामात्रैः सह वीरैर्महारथैः ।	013a  
भ्रातृभिश्च कुमारैश्च योधैश्च शतशो वृतः ॥	013c  
सैन्येन महता शौरिरभिगुप्तः समन्ततः ।	014a  
तत्र दानपतिः श्रीमाञ्जगाम स महायशाः ॥	014c  
अक्रूरो वृष्णिवीराणां सेनापतिररिन्दमः ।	015a  
अनाधृष्टिर्महातेजा उद्धवश्च महायशाः ॥	015c  
साक्षाद्बृहस्पतेः शिष्यो महाबुद्धिर्महामनाः ।	016a  
सत्यकः सात्यकिश्चैव कृतवर्मा च सात्वतः ॥	016c  
प्रद्युम्नश्चैव साम्बश्च निशङ्कुः शङ्कुरेव च ।	017a  
चारुदेष्णश्च विक्रान्तो झिल्ली विपृथुरेव च ॥	017c  
सारणश्च महाबाहुर्गदश्च विदुषां वरः ।	018a  
एते चान्ये च बहवो वृष्णिभोजान्धकास्तथा ॥	018c  
आजग्मुः खाण्डवप्रस्थमादाय हरणं बहु ।	019a  
\'उपहारं समादाय पृथुवृष्णिपुरोगमाः ॥	019c  
प्रययुः सिंहनादेन सुभद्रामवलोककाः ।	020a  
ते त्वदीर्घेण कालेन कृष्णेन सह यादवाः ।	020c  
पुरमासाद्य पार्थानां परां प्रीतिमवाप्नुवन् ॥\'	020e  
ततो युधिष्ठिरो राजा श्रुत्वा माधवमागतम् ।	021a  
प्रतिग्रहार्थं कृष्णस्य यमौ प्रास्थापयत्तदा ॥	021c  
ताभ्यां प्रतिगृहीतं तु वृष्णिचक्रं महर्द्धिमत् ।	022a  
विवेश खाण्डवप्रस्थं पताकाध्वजशोभितम् ॥	022c  
सम्मृष्टसिक्तपन्थानं पुष्पप्रकरशोभितम् ।	023a  
चन्दनस्य रसैः शीतैः पुण्यगन्धैर्निषेवितम् ॥	023c  
दह्यताऽगुरुणा चैव देशे देशे सुगन्धिना ।	024a  
हृष्टपुष्टजनाकीर्णं वणिग्भिरुपशोभितम् ॥	024c  
प्रतिपेदे महाबाहुः सह रामेण केशवः ।	025a  
वृष्ण्यन्धकैस्तथा भोजैः समेतः पुरुषोत्तमः ॥	025c  
सम्पूज्यमानः पौरैश्च ब्राह्मणैश्च सहस्रशः ।	026a  
विवेश भवनं राज्ञः पुरन्दरगृहोपमम् ॥	026c  
युधिष्ठिरस्तु रामेण समागच्छद्यथाविधि ।	027a  
मूर्ध्नि केशवमाघ्राय बाहुभ्यां परिषस्वजे ॥	027c  
तं प्रीयमाणो गोविन्दो विनयेनाभिपूजयन् ।	028a  
भीमं च पुरुषव्याघ्रं विधिवत्प्रत्यपूजयत् ॥	028c  
तांश्च वृष्ण्यन्धकश्रेष्ठान्कुन्तीपुत्रो युधिष्ठिरः ।	029a  
प्रतिजग्राह सत्कारैर्यथाविधि यथागतम् ॥	029c  
गुरुवत्पूजयामास कांश्चित्कांश्चिद्वयस्यवत् ।	030a  
कांश्चिदभ्यवदत्प्रेम्णा कैश्चिदप्यभिवादितः ॥	030c  
\'ततः पृथा च पार्थाश्च मुदिताः कृष्णया सह ।	031a  
पुण्डरीकाक्षमासाद्य बभूवुर्मुदितेन्द्रियाः ॥	031c  
हर्षादभिगतौ दृष्ट्वा सङ्कर्षणजनार्दनौ ।	032a  
बन्धुमन्तं पृथा पार्थं युधिष्ठिरममन्यत ॥	032c  
ततः सङ्कर्षणाक्रूरावप्रमेयावदीनवत् ।	033a  
भद्रवत्यै सुभद्रायै धनौघमुपजह्रतुः ॥	033c  
प्रवालानि च हाराणि भूषणानि सहस्रशः ।	034a  
कुथास्तरपरिस्तोमान्व्याघ्राजिनपुरस्कृतान् ॥	034c  
विविधैश्चैव रत्नौघैर्दीप्तप्रभमजायत ।	035a  
शयनासनयानैश्च युधिष्ठिरनिवेशनम् ॥	035c  
ततः प्रीतिकरो यूनां विवाहपरमोत्सवः ।	036a  
भद्रवत्यै सुभद्रायै सप्तरात्रमवर्तत ॥\'	036c  
तेषां ददौ हृषीकेशो जन्यार्थे धनमुत्तमम् ।	037a  
हरणं वै सुभद्राया ज्ञातिदेयं महायशाः ॥	037c  
रथानां काञ्चनाङ्गानां किङ्किणीजालमालिनाम् ।	038a  
चतुर्युजामुपेतानां सूतैः कुशलशिक्षितैः ॥	038c  
सहस्रं प्रददौ कृष्णो गवामयुतमेव च ।	039a  
श्रीमान्माथुरदेश्यानां दोग्ध्रीणां पुण्यवर्चसाम् ॥	039c  
बडवानां च शुद्धानां चन्द्रांशुसमवर्चसाम् ।	040a  
ददौ जनार्दनः प्रीत्या सहस्रं हेमभूषितम् ॥	040c  
तथैवाश्वतरीणां च दान्तानां वातरंहसाम् ।	041a  
शतान्यञ्जनकेशीनां श्वेतानां पञ्चपञ्च च ॥	041c  
स्नानपानोत्सवे चैव प्रयुक्तं वयसान्वितम् ।	042a  
स्त्रीणां सहस्रं गौरीणां सुवेषाणां सुवर्चसाम् ॥	042c  
सुवर्णशतकण्ठीनामरोमाणां स्वलङ्कृताम् ।	043a  
परिचर्यासु दक्षाणां प्रददौ पुष्करेक्षणः ॥	043c  
पृष्ठ्यानामपि चाश्वानां बाह्लिकानां जनार्दनः ।	044a  
ददौ शतसहस्राख्यं कन्याधनमनुत्तमम् ॥	044c  
कृताकृतस्य मुख्यस्य कनकस्याग्निवर्चसः ।	045a  
मनुष्यभारान्दाशार्हो ददौ दश जनार्दनः ॥	045c  
गजानां तु प्रभिन्नानां त्रिधा प्रस्रवतां मदम् ।	046a  
गिरिकूटनिकाशानां समरेष्वनिवर्तिनाम् ॥	046c  
क्लृप्तानां पटुघण्टानां चारूणां हेममालिनाम् ।	047a  
हस्त्यारोहैरुपेतानां सहस्रं साहसप्रियः ॥	047c  
रामः पाणिग्रहणिकं ददौ पार्थाय लाङ्गली ।	048a  
प्रीयमाणो हलधरः सम्बन्धं प्रति मानयन् ॥	048c  
स महाधनरत्नौघो वस्त्रकम्बलफेनवान् ।	049a  
महागजमहाग्राहः पताकाशैवलाकुलः ॥	049c  
पाण्डुसागरमाविद्धः प्रविवेश महाधनः ।	050a  
पूर्णमापूरयंस्तेषां द्विषच्छोकावहोऽभवत् ॥	050c  
प्रतिजग्राह तत्सर्वं धर्मराजो युधिष्टिरः ।	051a  
पूजयामास तांश्चैव वृष्ण्यन्धकमहारथान् ॥	051c  
ते समेता महात्मानः कुरुवृष्ण्यन्धकोत्तमाः ।	052a  
विजह्रुरमरावासे नराः सुकृतिनो यथा ॥	052c  
तत्रतत्र महानादैरुत्कृष्टतलनादितैः ।	053a  
यथायोगं यथाप्रीति विजह्रुः कुरुवृष्णयः ॥	053c  
एवमुत्तमवीर्यास्ते विहृत्य दिवसान्बहून् ।	054a  
पूजिताः कुरुभिर्जग्मुः पुनर्द्वारवतीं प्रति ॥	054c  
रामं पुरुस्कृत्य ययुर्वृष्म्यन्धकमहारथाः ।	055a  
रत्नान्यादाय शुभ्राणि दत्तानि कुरुसत्तमैः ॥	055c  
\'रामः सुभद्रां सम्पूज्य परिष्वज्य स्वसां तदा ।	056a  
न्यासेति द्रौपदीमुक्त्वा परिधाय महाबलः ॥	056c  
पितृष्वसायाश्चरणावभिवाद्य ययौ तदा ।	057a  
तस्मिन्काले पृथा प्रीता पूजयामास तं तथा ॥	057c  
स वृष्णिवीरः पार्थैश्च पौरैश्च परमार्चितः ।	058a  
ययौ द्वारवतीं रामो वृष्णिभिः सह संयुतः ॥	058c  
वासुदेवस्तु पार्थेन तत्रैव सह भारत ।	059a  
\'चतुस्त्रिंशदहोरात्रं रममाणो महाबलः ।\'	059c  
उवास नगरे रम्ये शक्रप्रस्थे महात्मना ॥	059e  
व्यचरद्यमुनातीरे मृगयां स महायशाः ।	060a  
मृगान्विध्यन्वराहांश्च रेमे सार्धं किरीटिना ॥	060c  
ततः सुभद्रा सौभद्रं केशवस्य प्रिया स्वसा ।	061a  
जयन्तमिव पौलोमी ख्यातिमन्तमजीजनत् ॥	061c  
दीर्घबाहुं महोरस्कं वृषभाक्षमरिन्दमम् ।	062a  
सुभद्रा सुषुवे वीरमभिमन्युं नरर्षभम् ॥	062c  
अभीश्च मन्युमांश्चैव ततस्तमरिमर्दनम् ।	063a  
अभिमन्युरिति प्राहुरार्जुनिं पुरुषर्षभम् ॥	063c  
स सात्वत्यामतिरथः सम्बभूव घनञ्जयात् ।	064a  
मखे निर्मथनेनेव शमीगर्भाद्धुताशनः ॥	064c  
यस्मिञ्जाते महातेजाः कुन्तीपुत्रो युधिष्ठिरः ।	065a  
अयुतं गा द्विजातिभ्यः प्रादान्निष्कांश्च भारत ॥	065c  
दयितो वासुदेवस्य वाल्यात्प्रभृति चाभवत् ।	066a  
पितॄणां चैव सर्वेषां प्रजानामिव चन्द्रमाः ॥	066c  
जन्मप्रभृति कृष्णश्च चक्रे तस्य क्रियाः शुभाः ।	067a  
स चापि ववृधे बालः शुक्लपक्षे यथा शशी ॥	067c  
चतुष्पादं दशविधं धनुर्वेदमरिन्दमः ।	068a  
अर्जुनाद्वेद वेदज्ञः सकलं दिव्यमानुषम् ॥	068c  
विज्ञानेष्वपि चास्त्राणां सौष्ठवे च महाबलः ।	069a  
क्रियास्वपि च सर्वासु विशेषानभ्यशिक्षयत् ॥	069c  
आगमे च प्रयोगे च चक्रे तुल्यमिवात्मना ।	070a  
तुतोष पुत्रं सौभद्रं प्रेक्षमाणो धनञ्जयः ॥	070c  
सर्वसंहननोपेतं सर्वलक्षणलक्षितम् ।	071a  
दुर्धर्षमृषभस्कन्धं व्यात्ताननमिवोरगम् ॥	071c  
सिंहदर्पं महेष्वासं मत्तमातङ्गविक्रमम् ।	072a  
मेघदुन्दुभिनिर्घोषं पूर्णचन्द्रनिभाननम् ॥	072c  
कृष्णस्य सदृशं शौर्ये वीर्ये रूपे तथाऽऽकृतौ ।	073a  
ददर्श पुत्रं बीभत्सुर्मघवानिव तं यथा ॥	073c  
पाञ्चाल्यपि तु पञ्चभ्यः पतिभ्यः शुभलक्षणा ।	074a  
लेभे पञ्च सुतान्वीराञ्श्रेष्ठान्पञ्चाचलानिव ॥	074c  
युधिष्ठिरात्प्रतिविन्ध्यं सुतसोमं वृकोदरात् ।	075a  
अर्जुनाच्छ्रुतकर्माणं शतानीकं च नाकुलिम् ॥	075c  
सहदेवाच्छ्रुतसेनमेतान्पञ्च महारथान् ।	076a  
पाञ्चाली सुषुवे वीरानादित्यानदितिर्यथा ॥	076c  
शास्त्रतः प्रतिविन्ध्यन्तमूचुर्विप्रायुधिष्ठिरम् ।	077a  
परप्रहरणज्ञाने प्रतिविन्ध्यो भवत्वयम् ॥	077c  
सुते सोमसहस्रे तु सोमार्कसमतेजसम् ।	078a  
सुतसोमं महेष्वासं सुषुवे भीमसेनतः ॥	078c  
श्रुतं कर्म महत्कृत्वा निवृत्तेन किरीटिना ।	079a  
जातः पुत्रस्तथेत्येवं श्रुतकर्मा ततोऽभवत् ॥	079c  
शतानीकस्य राजर्षेः कौरव्यस्य महात्मनः ।	080a  
चक्रे पुत्रं सनामानं नकुलः कीर्तिवर्धनम् ॥	080c  
ततस्त्वजीजनत्कृष्णा नक्षत्रे वह्निदैवते ।	081a  
सहदेवात्सुतं तस्माच्छ्रुतसेनेति तं विदुः ॥	081c  
एकवर्षान्तरास्त्वेते द्रौपदेया यशस्विनः ।	082a  
अन्वजायन्त राजेन्द्र परस्परहितैषिणः ॥	082c  
जातकर्माण्यानुपूर्व्याच्चूडोपनयनानि च ।	083a  
चकार विधिवद्धौम्यस्तेषां भरतसत्तम ॥	083c  
कृत्वा च वेदाध्ययनं ततः सुचरितव्रताः ।	084a  
जगृहुः सर्वमिष्वस्त्रमर्जुनाद्दिव्यमानुषम् ॥	084c  
दिव्यगर्भोपमैः पुत्रैर्व्यूढोरस्कैर्महारथैः ।	085a  
अन्विता राजशार्दूल पाण्डवा मुदमाप्नुवन् ॥ ॥	085c  

इति श्रीमन्महाभारते आदिपर्वणि हरणाहरणपर्वणि सप्तचत्वारिंशदधिकद्विशततमोऽध्यायः ॥ 247 ॥ ॥ समाप्तं च हरणाहरणपर्व ॥

1-247-43 अरोगाणां स्वलङ्कृतां इति ख. पाठः ॥ 1-247-74 धरा पञ्च गणानिव । इति ङ पाठः ॥ 1-247-77 परप्रहरणज्ञाने शत्रुकृतप्रहारवेदनायां विन्ध्य इव निर्विज्ञान इति प्रतिविन्ध्यः ॥ सप्तचत्वारिंशदधिकद्विशततमोऽध्यायः ॥ 247 ॥
