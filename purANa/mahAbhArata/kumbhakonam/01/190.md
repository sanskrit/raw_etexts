अध्यायः 190

गन्धर्वेण वसिष्ठमाहात्म्यकथनपूर्वकं पाण्डवानां पुरोहितसङ्ग्रहणोपदेशः ॥ 1 ॥
वैशम्पायन उवाच 	001  
स गन्धर्ववचः श्रुत्वा तत्तदा भरतर्षभ ।	001a  
अर्जुनः परया भक्त्या पूर्णचन्द्र इवाबभौ ॥	001c  
उवाच च महेष्वासो गन्धर्वं कुरुसत्तमः ।	002a  
जातकौतूहलोऽतीव वसिष्ठस्य तपोबलात् ॥	002c  
वसिष्ठ इति तस्यैतदृषेर्नाम त्वयेरितम् ।	003a  
एतदिच्छाम्यहं श्रोतुं यथावत्तद्वदस्व मे ॥	003c  
य एष गन्धर्वपते पूर्वेषां नः पुरोहितः ।	004a  
आसीदेतन्ममाचक्ष्व क एष भगवानृषिः ॥	004c  
गन्धर्व उवाच 	005  
ब्रह्मणो मानसः पुत्रो वसिष्ठोऽरुन्धतीपतिः ।	005a  
तपसा निर्जितौ शश्वदजेयावमरैरपि ॥	005c  
कामक्रोधावुभौ यस्य चरणौ समुवाहतुः ।	006a  
इन्द्रियाणां वशकरो वशिष्ठ इति चोच्यते ॥	006c  
\'यथा कामश्च क्रोधश्च निर्जितावजितौ नरैः	007a  
जितारयो जिता लोकाः पन्थानश्च जिता दिशः ॥\'	007c  
यस्तु नोच्छेदनं चक्रे कुशिकानामुदारधीः ।	008a  
विश्वामित्रापराधेन धारयन्मन्युमुत्तमम् ॥	008c  
पुत्रव्यसनसन्तप्तः शक्तिमानप्यशक्तवत् ।	009a  
विश्वामित्रविनाशाय न चक्रे कर्म दारुणम् ॥	009c  
मृतांश्च पुनराहर्तुं शक्तः पुत्रान्यमक्षयात् ।	010a  
कृतान्तं नातिचक्राम वेलामिव महोदधिः ॥	010c  
यं प्राप्य विजितात्मानं महात्मानं नराधिपाः ।	011a  
इक्ष्वाकवो महीपाला लेभिरे पृथिवीमिमाम् ॥	011c  
पुरोहितमिमं प्राप्य वसिष्ठमृषिसत्तमम् ।	012a  
ईजिरे क्रतुभिश्चैव नृपास्ते कुरुनन्दन ॥	012c  
स हि तान्याजयामास सर्वान्नृपतिसत्तमान् ।	013a  
ब्रह्मर्षिः पाण्डवश्रेष्ठ बृहस्पतिरिवामरान् ॥	013c  
तस्माद्धर्मप्रधानात्मा वेदधर्मविदीप्सितः ।	014a  
ब्राह्मणो गुणवान्कश्चित्पुरोधाः प्रतिदृश्यताम् ॥	014c  
क्षत्रियेणाभिजातेन पृथिवीं जेतुमिच्छता ।	015a  
पूर्वं पुरोहितः कार्यः पार्थ राज्याभिवृद्धये ॥	015c  
महीं जिगीषता राज्ञा ब्रह्म कार्यं पुरस्कृतम् ।	016a  
तस्मात्पुरोहितः कश्चिद्गुणवान्विजितेन्द्रियः ।	016c  
विद्वान्भवतु वो विप्रो धर्मकामार्थतत्त्ववित् ॥ ॥	016e  

इति श्रीमन्महाभारते आदिपर्वमि चैत्ररथपर्वणि नवत्यधिकशततमोऽध्यायः ॥ 190 ॥

1-190-2 तपोबलात् तपोबलं श्रुत्वा ॥ 1-190-7 जितारयः जिता अस्य इति च्छेदः ॥ 1-190-8 अपराधेन पुत्रशतवधरूपेण ॥ नवत्यधिकशततमोऽध्यायः ॥ 190 ॥
