अध्यायः 154

(अथ जतुगृहपर्व ॥ 8 ॥)

सङ्ग्रहेण जतुगृहदाहकथनम् ॥ 1 ॥ पुनर्विस्तरेण जतुगृहदाहकथनारम्भः ॥ 2 ॥ दुर्योधनधृतराष्ट्रसंवादः ॥ 3 ॥
वैशम्पायन उवाच	001  
कणिकस्य मतं श्रुत्वा कार्त्स्न्येन भरतर्षभ ।	001a  
दुर्योधनश्च कर्णश्च शकुनिश्चापि सौबलः ।	001c  
दुशासनचतुर्थास्ते मन्त्रयामासुरेकदा ॥	001e  
ते कौरव्यमनुज्ञाप्य धृतराष्ट्रं नराधिपम् ।	002a  
दहने तु सपुत्रायाः कुन्त्या बुद्धिमकारयन् ॥	002c  
तेषामिङ्गितभावज्ञो विदुरस्तत्त्वदर्शिवान् ।	003a  
आकारेण च तं मन्त्रं बुबुधे दुष्टचेतसाम् ॥	003c  
ततो विदितवेद्यात्मा पाण्डवानां हिते रतः ।	004a  
पलायने मतिं चक्रे कुन्त्याः पुत्रैः सहानघः ॥	004c  
ततो वातसहां नावं यन्त्रयुक्तां पताकिनीम् ।	005a  
ऊर्मिक्षमां दृढां कृत्वा कुन्तीमिदमुवाच ह ॥	005c  
एष जातः कुलस्यास्य कीर्तिवंशप्रणाशनः ।	006a  
धृतराष्ट्रः परीतात्मा धर्मं त्यजति शाश्वतम् ॥	006c  
इयं वारिपथे युक्ता तरङ्गपवनक्षमा ।	007a  
नौर्यया मृत्युपाशात्त्वं सपुत्रा मोक्ष्यसे शुभे ॥	007c  
तच्छ्रुत्वा व्यथिता कुन्ती पुत्रैः सह यशस्विनी ।	008a  
नावमारुह्य गङ्गायां प्रययौ भरतर्षभ ॥	008c  
ततो विदुरवाक्येन नावं विक्षिप्य पाण्डवाः ।	009a  
धनं चादाय तैर्दत्तमरिष्टं प्राविशन्वनम् ॥	009c  
निषादी पञ्चपुत्रा तु जातेषु तत्र वेश्मनि ।	010a  
कारणाभ्यागता दग्धा सह पुत्रैरनागसा ॥	010c  
स च म्लेच्छाधमः पापो दग्धस्तत्र पुरोचनः ।	011a  
वञ्चिताश्च दुरात्मानो धार्तराष्ट्राः सहानुगाः ॥	011c  
अविज्ञाता महात्मानो जनानामक्षतास्तथा ।	012a  
जनन्या सह कौन्तेया मुक्ता विदुरमन्त्रिताः ॥	012c  
ततस्तस्मिन्पुरे लोका नगरे वारणावते ।	013a  
दृष्ट्वा जतुगृहं दग्धमन्वशोचन्त दुःखिताः ॥	013c  
प्रेषयामासू राजानं यथावृत्तं निवेदितुम् ।	014a  
संवृतस्ते महान्कामः पाण्डवान्दग्धवानसि ॥	014c  
सकामो भव कौरव्य भुङ्क्ष्व राज्यं सपुत्रकः ।	015a  
तच्छ्रुत्वा धृतराष्ट्रस्तु सहपुत्रेण शोचयन् ॥	015c  
प्रेतकार्याणि च तथा चकार सह बान्धवैः ।	016a  
पाण्डवानां तथा क्षत्ता भीष्मश्च कुरुसत्तमः ॥	016c  
जनमेजय उवाच 	017  
पुनर्विस्तरशः श्रोतुमिच्छामि द्विजसत्तम ।	017a  
दाहं जतुगृहस्यैव पाण्डवानां च मोक्षणम् ॥	017c  
सुनृशंसमिदं कर्म तेषां क्रूरोपसंहितम् ।	018a  
कीर्तयस्व यथावृत्तं परं कौतूहलं मम ॥	018c  
वैशम्पायन उवाच 	019  
शृणु विस्तरशो राजन्वदतो मे परन्तप ।	019a  
दाहं जतुगृहस्यैतत्पाण्डवानां च मोक्षणम् ॥	019c  
वैशम्पायन उवाच 	020  
ततो दुर्योधनो राजा धृतराष्ट्रमभाषत ।	020a  
पाण्डवेभ्यो भयं नः स्यात्तान्विवासयतां भवान् ।	020c  
निपुणेनाभ्युपायेन नगरं वारणावतम् ॥	020e  
धृतराष्ट्रस्तु पुत्रेण श्रुत्वा वचनमीरितम् ।	021a  
मुहूर्तमिव सञ्चिन्त्य दुर्योधनमथाब्रवीत् ॥	021c  
धर्मनित्यः सदा पाण्डुस्तथा धर्मपरायणः ।	022a  
सर्वेषु ज्ञातिषु तथा मयि त्वासीद्विशेषतः ॥	022c  
नासौ किञ्चिद्विजानाति भोजनादिचिकीर्षितम् ।	023a  
निवेदयति नित्यं हि मम राज्यं धृतव्रतः ॥	023c  
तस्य पुत्रो यथा पाण्डुस्तथा धर्मपरायणः ।	024a  
गुणवान्लोकविख्यातः पौरवाणां सुसम्मतः ॥	024c  
स कथं शक्यतेऽस्माभिरपाकर्तुं बलादितः ।	025a  
पितृपैतामाहाद्राज्यात्ससहायो विशेषतः ॥	025c  
भृता हि पाण्डुनाऽमात्या बलं च सततं भृतम् ।	026a  
भृताः पुत्राश्च पौत्राश्च तेषामपि विशेषतः ॥	026c  
ते पुरा सत्कृतास्तात पाण्डुना नागरा जनाः ।	027a  
कथं युधिष्ठिरस्यार्थे न नो हन्युः सबान्धवान् ॥	027c  
दुर्योधन उवाच 	028  
एवमेतन्मया तात भावितं दोषमात्मनि ।	028a  
दृष्ट्वा प्रकृतयः सर्वा अर्थमानेन पूजिताः ॥	028c  
ध्रुवमस्मत्सहायास्ते भविष्यन्ति प्रधानतः ।	029a  
अर्थवर्गः सहामात्यो मत्संस्थोऽद्य महीपते ॥	029c  
स भवान्पाण्डवानाशु विवासयितुमर्हति ।	030a  
मृदुनैवाभ्युपायेन नगरं वारणावतम् ॥	030c  
यदा प्रतिष्ठितं राज्यं मयि राजन्भविष्यति ।	031a  
तदा कुन्ती सहापत्या पुनरेष्यति भारत ॥	031c  
धृतराष्ट्र उवाच 	032  
दुर्योधन ममाप्येतद्धृदि सम्परिवर्तते ।	032a  
अभिप्रायस्य पापत्वान्नैवं तु विवृणोम्यहम् ॥	032c  
न च भीष्मो न च द्रोणो न च क्षत्ता न गौतमः ।	033a  
विवास्यमानान्कौन्तेयाननुमंस्यन्ति कर्हिचित् ॥	033c  
समा हि कौरवेयाणां वयं ते चैव पुत्रक ।	034a  
नैते विषममिच्छेयुर्धर्मयुक्ता मनस्विनः ॥	034c  
ते वयं कौरवेयाणामेतेषां च महात्मनाम् ।	035a  
कथं न वध्यतां तात गच्छाम जगतस्तथा ॥	035c  
दुर्योधन उवाच 	036  
मध्यस्थः सततं भीष्मो द्रोणपुत्रो मयि स्थितः ।	036a  
यतः पुत्रस्ततो द्रोणो भविता नात्र संशयः ॥	036c  
कृपः शारद्वतश्चैव यत एतौ ततो भवेत् ।	037a  
द्रोणं च भागिनेयं च न स त्यक्ष्यति कर्हिचित् ॥	037c  
क्षत्ताऽर्थबद्धस्त्वस्माकं प्रच्छन्नं संयतः परैः ।	038a  
न चैकः स समर्थोऽस्मान्पाण्डवार्थेऽधिबाधितुम् ॥	038c  
सुविस्रब्धः पाण्डुपुत्रान्सह मात्रा प्रवासय ।	039a  
वारणावतमद्यैव यथा यान्ति यथा कुरु ॥	039c  
विनिद्रकरणं घोरं हृदि शल्यमिवार्पितम् ।	040a  
शोकपावकमुद्भूतं कर्मणैतेन नाशय ॥ ॥	040c  

इति श्रीमन्महाभारते आदिपर्वणि जतुगृहपर्वणि चतुःपञ्चाशदधिकशततमोऽध्यायः ॥ 154 ॥

1-154-2 अनुज्ञाप्य पृष्ट्वा ॥ 1-154-3 इङ्गितं चेष्टितं तेन भावं चित्ताभिप्रायं जानातीति इङ्गितभावज्ञः ॥ 1-154-4 विदितवेद्यो ज्ञाततत्त्व आत्मा चित्तं यस्य ॥ 1-154-5 यन्त्रयुक्तां यन्त्रं महत्यपि वाते जलाशये नौकास्तम्भकं लोहलङ्गलमयम् ॥ 1-154-9 अरिष्टं निर्विघ्नम् ॥ 1-154-18 क्रूरेण कणिकेनोपसंहितमुपदिष्टम् ॥ चतुःपञ्चाशदधिकशततमोऽध्यायः ॥ 154 ॥
