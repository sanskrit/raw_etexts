अध्यायः 141

द्रुपदसमीपं गत्वा तेन सह स्वस्य सखित्वं कथयतो द्रोणस्य द्रुपदकृतं भर्त्सनम् ॥ 1 ॥ तेन कुपितस्य द्रोणस्य हास्तिन पुरगमनम् ॥ 2 ॥ क्रीडाकाले कूपपतितयोर्वीटाकन्दुकयोरुद्धरणे अशक्नुवतां कुमाराणां द्रोणकृतोऽधिक्षेपः ॥ 3 ॥ द्रोणेन वीटामुद्रिकयोः कूपादुद्धारः ॥ 4 ॥ द्रोणवृत्तान्तश्रवणेन भीष्मेण स्वगृहनिवासार्थं द्रोणं प्रति प्रार्थनम् ॥ 5 ॥
वैशम्पायन उवाच 	001  
ततो द्रुपदमासाद्य भारद्वाजः प्रतापवान् ।	001a  
अब्रवीत्पार्थिवं राजन्सखायं विद्धि मामिह ॥	001c  
इत्येवमुक्तः सख्या स प्रीतिर्पूर्वं जनेश्वरः ।	002a  
भारद्वाजेन पाञ्चाल्यो नामृष्यत वचोऽस्य तत् ॥	002c  
स क्रोधामर्षजिह्मभ्रूः कषायीकृतलोचनः ।	003a  
ऐश्वर्यमदसम्पन्नो द्रोणं राजाऽब्रवीदिदम् ॥	003c  
द्रुपद उवाच	004  
अकृतेयं तव प्रज्ञा ब्रह्मन्नातिसमञ्जसा ।	004a  
यन्मां व्रवीषि प्रसभं सखा तेऽहमिति द्विज ॥	004c  
न हि राज्ञामुदीर्णानामेवम्भूतैर्नरैः क्वचित् ।	005a  
सख्यं भवति मन्दात्मञ्श्रिया हीनैर्धनच्युतैः ॥	005c  
सौहृदान्यपि जीर्यन्ते कालेन परिजीर्यतः ।	006a  
सौहृदं मे त्वया ह्यासीत्पूर्वं सामर्थ्यबन्धनम् ॥	006c  
न सख्यमजरं लोके हृदि तिष्ठति कस्यचित् ।	007a  
कामश्चैतन्नाशयति क्रोधो वैनं रहत्युत ॥	007c  
मैवं जीर्णमुपास्स्व त्वं सख्यं भवदुपाधिकृत् ।	008a  
आसीत्सख्यं द्विजश्रेष्ठ त्वया मेऽर्थनिबन्धनम् ॥	008c  
न दरिद्रो वसुमतो नाविद्वान्विदुषः सखा ।	009a  
न शूरस्य सखा क्लीबः सखिपूर्वं किमिष्यते ॥	009c  
ययोरेव समं वित्तं ययोरेव समं श्रुतम् ।	010a  
तयोर्विवाहः सख्यं च न तु पुष्टविपुष्टयोः ॥	010c  
नाश्रोत्रियः श्रोत्रियस्य नारथी रथिनः सखा ।	011a  
नाराजा पार्थिवस्यापि सखिपूर्वं किमिष्यते ॥	011c  
वैशम्पायन उवाच	012  
द्रुपदेनैवमुक्तस्तु भारद्वाजः प्रतापवान् ।	012a  
मुहूर्तं चिन्तयित्वा तु मन्युनाऽभिपरिप्लुतः ॥	012c  
स विनिश्चित्य मनसा पाञ्चाल्यं प्रतिबुद्धिमान् ।	013a  
\'शिष्यैः परिवृतः श्रीमान्पुत्रेण सहितस्तथा ॥\'	013c  
जगाम कुरुमुख्यानां नागरं नागसाह्वयम् ।	014a  
तां प्रतिज्ञां प्रतिज्ञाय यां कर्ता नचिरादिव ॥	014c  
स नागपुरमागम्य गौतमस्य निवेशने ।	015a  
भारद्वाजोऽवसत्तत्र प्रच्छन्नं द्विजसत्तमः ॥	015c  
ततोऽस्य तनुजः पार्थान्कृपस्यानन्तरं प्रभुः ।	016a  
अस्त्राणि शिक्षयामास नाबुध्यन्त च तं जनाः ॥	016c  
एवं स तत्र गूढात्मा कञ्चित्कालमुवास ह ।	017a  
कुमारास्त्वथ निष्क्रम्य समेता गजसाह्वयात् ॥	017c  
क्रीडन्तो वीटया तत्र वीराः पर्यचरन्मुदा ।	018a  
\'तेषां सङ्क्रीडमानानामुदपानेऽङ्गुलीयकम् ॥	018c  
पपात धर्मपुत्रस्य वीटा तत्रैव चापतत् ।	019a  
गर्ताम्बुना प्रतिच्छन्नं तारारूपमिवाम्बरे ॥	019c  
दृष्ट्वा चैते कुमाराश्च तं यत्नात्पर्यवारयन् ।	020a  
\'ततस्ते यत्नमातिष्ठन्वीटामुद्धर्तुमादृताः ।	020c  
न च ते प्रत्यपद्यन्त कर्म वीटोपलब्धये ॥	020e  
ततोऽन्योन्यमवैक्षन्त व्रीडयावनताननाः ।	021a  
तस्या योगमविदन्तो भृशं चोत्कण्ठिताभवन् ॥	021c  
तेऽपश्यन्ब्राह्मणं श्याममापन्नं पलितं कृशम् ।	022a  
कृत्यवन्तमदूरस्थमग्निहोत्रपुरस्कृतम् ॥	022c  
ते तं दृष्ट्वा महातमानमुपगम्य कुमारकाः ।	023a  
भग्नोत्साहक्रियात्मानो ब्राह्मणं पर्यवारयन् ॥	023c  
अथ द्रोणः कुमारांस्तान्दृष्ट्वा कत्यवशस्तदा ।	024a  
प्रहस्य मन्दं पैशल्यादभ्यभाषत वीर्यवान् ॥	024c  
अहो वो धिग्बलं क्षात्रं धिगेतां वः कृतास्त्रताम् ।	025a  
भरतस्यान्वये जाता ये वीटां नाधिगच्छत ॥	025c  
वीटां च मुद्रिकां चैव ह्यहमेतदपि द्वयम् ।	026a  
उद्धरेयमिषीकाभिर्भोजनं मे प्रदीयताम् ॥	026c  
ततोऽब्रवीत्तदा द्रोणं कुन्तीपुत्रो युधिष्ठिरः ।	027a  
कृपस्यानुमते ब्रह्मन्भिक्षामाप्नुहि शाश्वतीम् ॥	027c  
एवमुक्तः प्रत्युवाच प्रहस्य भरतानिदम् ।	028a  
द्रोण उवाच	028  
एषा मुष्टिरिषीकाणां मयाऽस्त्रेणाभिमन्त्रिता ॥	028c  
अस्या वीर्यं निरीक्षध्वं यदन्येषु न विद्यते ।	029a  
वेत्स्यामीषिकया वीटां तामिषीकां तथाऽन्यया ॥	029c  
तामन्यया समायोगे वीटाया ग्रहणं मम ।	030a  
वैशम्पायन उवाच	030  
ततो यथोक्तं द्रोणेन तत्सर्वं कृतमञ्जसा ॥	030c  
तदवेक्ष्य कुमारास्ते विस्मयोत्फुल्ललोचनाः ।	031a  
आश्चर्यमिदमत्यन्तमिति मत्वा वचोऽब्रुवन् ॥	031c  
मुद्रिकामपि विप्रर्षे शीघ्रमेतां समुद्धर |	032a  
वैशम्पायन उवाच	032  
ततः शरं समादाय धनुश्चापि महायशाः ॥	032c  
शरेण विद्ध्वा मुद्रां तामूर्ध्वमावाहयत्प्रभुः ।	033a  
स शरं समुपादाय कूपादङ्गुलिवेष्टनम् ॥	033c  
ददौ ततः कुमाराणां विस्मितानामविस्मितः ।	034a  
मुद्रिकामुद्धृतां दृष्ट्वा तमाहुस्ते कुमारकाः ॥	034c  
अभिवन्दामहे ब्रह्मन्नैतदन्येषु विद्यते ।	035a  
कोऽसि कस्यासि जानीमो वयं किं करवामहे ॥	035c  
वैशम्पायन उवाच	036  
एवमुक्तस्ततो द्रोणः प्रत्युवाच कुमारकान् ।	036a  
आचक्षध्वं च भीष्माय रूपेण च गुणैश्च माम् ॥	036c  
स एव सुमहातेजाः साम्प्रतं प्रतिपत्स्यते ।	037a  
वैशम्पायन उवाच	037  
तथेत्युक्त्वा च गत्वा च भीष्ममूचुः कुमारकाः ॥	037c  
ब्राह्मणस्य वचः कृत्स्नं तच्च कर्म तथाविधम् ।	038a  
भीष्मः श्रुत्वा कुमाराणां द्रोणं तं प्रत्यजानत ॥	038c  
युक्तरूपः स हि गुरुरित्येवमनुचिन्त्य च ।	039a  
अथैनमानीय तदा स्वयमेव सुसत्कृतम् ॥	039c  
परिपप्रच्छ निपुणं भीष्मः शस्त्रभृतां वरः ।	040a  
हेतुमागमने तच्च द्रोणः सर्वं न्यवेदयत् ॥	040c  
द्रोण उवाच	041  
महर्षेरग्निवेश्यस्य सकाशमहमच्युत ।	041a  
अस्त्रार्थमगमं पूर्वं धनुर्वेदजिघृक्षया ॥	041c  
ब्रह्मचारी विनीतात्मा जटिलो बहुलाः समाः ।	042a  
अवसं सुचिरं तत्र गुरुशुश्रूषणे रतः ॥	042c  
पाञ्चाल्यो राजपुत्रश्च यज्ञसेनो महाबलः ।	043a  
इष्वस्त्रहेतोर्न्यवसत्तस्मिन्नेव गुरौ प्रभुः ॥	043c  
स मे तत्र सखा चासीदुपकारी प्रियश्च मे ।	044a  
तेनाहं सह सङ्गम्य वर्तयन्सुचिरं प्रभो ॥	044c  
बाल्यात्प्रभृति कौरव्य सहाध्ययनमेव च ।	045a  
स मे सखा सदा तत्र प्रियवादी प्रियङ्करः ॥	045c  
अब्रवीदिति मां भीष्म वचनं प्रीतिवर्धनम् ।	046a  
अहं प्रियतमः पुत्रः पितुर्द्रोण महात्मनः ॥	046c  
अभिषेक्ष्यति मां राज्ये स पाञ्चाल्यो यदा तदा ।	047a  
तद्भोज्यं भवता राज्यमर्धं सत्येन ते शपे ॥	047c  
मम भोगाश्च वित्तं च त्वदधीनं सुखानि च ।	048a  
एवमुक्त्वाऽथ वव्राज कृतास्त्रः पूजितो मया ॥	048c  
तच्च वाक्यमहं नित्यं मनसा धारयंस्तदा ।	049a  
सोऽहं पितृनियोगेन पुत्रलोभाद्यशस्विनीम् ॥	049c  
शारद्वतीं महाप्रज्ञामुपयेमे महाव्रताम् ।	050a  
अग्निहोत्रे च सत्रे च दमे च सततं रताम् ॥	050c  
लेभे च गौतमी पुत्रमश्वत्थामानमौरसम् ।	051a  
भीमविक्रमकर्माणमादित्यसमतेजसम् ॥	051c  
पुत्रेण तेन प्रीतोऽहं भरद्वाजो मया यथा ।	052a  
गोक्षीरं पिबतो दृष्ट्वा धनिनस्तत्र पुत्रकान् ।	052c  
अश्वत्थामारुदद्बालस्तन्मे सन्देहयद्दिशः ॥	052e  
न स्नातकोऽवसीदेत वर्तमानः स्वकर्मसु ।	053a  
इति सञ्चिन्त्य मनसा तं देशं बहुशो भ्रमन् ॥	053c  
विशुद्धमिच्छन्गाङ्गेय धर्मोपेतं प्रतिग्रहम् ।	054a  
अन्तादन्तं परिक्रम्य नाध्यगच्छं पयस्विनीम् ॥	054c  
यवपिष्टोदकेनैनं लोभयेयं कुमारकम् ।	055a  
पीत्वा पिष्टरसं बालः क्षीरं पीतं मयाऽपि च ॥	055c  
ननर्तोत्थाय कौरव्य हृष्टो बाल्याद्विमोहितः ।	056a  
तं दृष्ट्वा नृत्यमानं तु बालैः परिवृतं सुतम् ॥	056c  
हास्यतामुपसम्प्राप्तं कश्मलं तत्र मेऽभवत् ।	057a  
द्रोणं धिगस्त्वधनिनं यो धनं नाधिगच्छति ॥	057c  
पिष्टोदकं सुतो यस्य पीत्वा क्षीरस्य तृष्णया ।	058a  
नृत्यतिस्म मुदाविष्टः क्षीरं पीतं मयाऽप्युत ॥	058c  
इति सम्भाषतां वाचं श्रुत्वा मे बुद्धिरच्यवत् ।	059a  
आत्मानं चात्मना गर्हन्मनसेदं व्यचिन्तयम् ॥	059c  
अपि चाहं पुरा विप्रैर्वर्जितो गर्हितो वसे ।	060a  
परोपसेवां पापिष्ठां न च कुर्यां धनेप्सया ॥	060c  
इति मत्वा प्रियं पुत्रं भीष्मादाय ततो ह्यहम् ।	061a  
पूर्वस्नेहानुरागित्वात्सदारः सौमकिं गतः ॥	061c  
अभिषिक्तं तु श्रुत्वैव कृतार्थोऽस्मीति चिन्तयन् ।	062a  
प्रियं सखायं सुप्रीतो राज्यस्थं समुपागमम् ॥	062c  
संस्मरन्सङ्गमं चैव वचनं चैव तस्य तत् ।	063a  
ततो द्रुपदमागम्य सखिपूर्वमहं प्रभो ॥	063c  
अब्रुवं पुरुषव्याघ्र सखायं विद्धि मामिति ।	064a  
उपस्थितस्तु द्रुपदं सखिवच्चास्मि सङ्गतः ॥	064c  
स मां निराकारमिव प्रहसन्निदमब्रवीत् ।	065a  
अकृतेयं तव प्रज्ञा ब्रह्मन्नातिसमञ्जसा ॥	065c  
यदात्थ मां त्वं प्रसभं सखा तेऽहमिति द्विज ।	066a  
सङ्गतानीह जीर्यन्ति कालेन परिजीर्यतः ॥	066c  
सौहृदं मे त्वया ह्यासीत्पूर्वं सामर्थ्यबन्धनम् ।	067a  
नाश्रोत्रियः श्रोत्रियस्य नारथी रथिनः सखा ॥	067c  
साम्याद्धि सख्यं भवति वैषम्यान्नोपपद्यते ।	068a  
न सख्यमजरं लोके विद्यते जातु कस्यचित् ॥	068c  
कामो वैनं विहरति क्रोधो वैनं रहत्युत ।	069a  
मैवं जीर्णमुपास्स्व त्वं सख्यं भवदुपाधिकृत् ॥	069c  
आसीत्सख्यं द्विजश्रेष्ठ त्वया मेऽर्थनिबन्धनम् ।	070a  
नह्यनाढ्यः सखाऽऽढ्यस्य नाविद्वान्विदुषः सखा ॥	070c  
न शूरस्य सखा क्लीबः सखिपूर्वं किमिष्यते ।	071a  
न हि राज्ञामुदीर्णानामेवम्भूतैर्नरैः क्वचित् ॥	071c  
सख्यं भवति मन्दात्मञ्छ्रिया हीनैर्धनच्युतैः ।	072a  
नाश्रोत्रियः श्रोत्रियस्य नारथी रथिनः सखा ॥	072c  
नाराजा पार्थिवस्यापि सखिपूर्वं किमिष्यते ।	073a  
अहं त्वया न जानामि राज्यार्थे संविदं कृताम् ॥	073c  
एकरात्रं तु ते ब्रह्मन्कामं दास्यामि भोजनम् ।	074a  
एवमुक्तस्त्वहं तेन सदारः प्रस्थितस्तदा ॥	074c  
तां प्रतिज्ञां प्रतिज्ञाय यां कर्ताऽस्म्यचिरादिव ।	075a  
द्रुपदेनैवमुक्तोऽहं मन्युनाऽभिपरिप्लुतः ॥	075c  
अभ्यागच्छं कुरून्भीष्म शिष्यैरर्थी गुणान्वितैः ।	076a  
ततोऽहं भवतः कामं संवर्धयितुमागतः ॥	076c  
इदं नागपुरं रम्यं ब्रूहि किं करवाणि ते ।	077a  
वैशम्पायन उवाच	077  
एवमुक्तस्तदा भीष्मो भारद्वाजमभाषत ॥	077c  
भीष्म उवाच	078  
अपज्यं क्रियतां चापं साध्वस्त्रं प्रतिपादय ।	078a  
भुङ्क्ष भोगान्भृशं प्रीतः पूज्यमानः कुरुक्षये ॥	078c  
कुरूणामस्ति यद्वित्तं राज्यं चेदं सराष्ट्रकम् ।	079a  
त्वमेव परमो राजा सर्वे वाक्यकरास्तव ॥	079c  
यच्च ते प्रार्थितं ब्रह्मन्कृतं तदिति चिन्त्यताम् ।	080a  
दिष्ट्या प्राप्तोऽसि विप्रर्षे महान्मेऽनुग्रहः कृतः ॥	080c  

1-141-4 अकृता असंस्कृता ॥ 1-141-7 रहति सख्याच्च्यावयति ॥ 1-141-13 प्रतिबुद्धिमान् प्रतीपबुद्धिमान् ॥ 1-141-18 वीटया कन्दुकेन ॥ 1-141-24 पैशल्यात् कौशल्यात् ॥ 1-141-27 गौतमीं च महातेजा भिक्षामश्नीत माचिरम् इति पाठान्तरम् ॥ 1-141-52 दिशः सन्देहयत् दिङ्मोहमनयत् । अडभाव आर्षः ॥ 1-141-53 स्नातको यः कश्चिदल्पगोधनः स्वधर्मलोपान्नावसीदेतातो बहुगोधनवतो ब्राह्मणस्य प्रतिग्रहमिच्छन् ॥ 1-141-54 अन्तादन्तं देशाद्देशम् ॥ 1-141-60 वसे उपवसे ॥ 1-141-78 अधिज्यं कुरुवीराणां इति पाठान्तरम् । कुरुक्षये कुरुगृहे ॥ एकचत्वारिंशदधिकशततमोऽध्यायः ॥ 141 ॥
