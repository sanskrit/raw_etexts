अध्यायः 204

क्रोधाद्राजसु द्रुपदहननार्थमागतेषु राजसम्मुखे भीमार्जुनयोः सज्जीभूय स्थितयोः सतोः कृष्णबलरामयोः संवादः ॥ 1 ॥

वैशम्पायन उवाच ।	0011  

तस्मै दित्सति कन्यां तु ब्राह्मणाय तदा नृपे ।	001a  
कोप आसीन्महीपानामालोक्यान्योन्यमन्तिकात् ॥	001c  
\'ऊचुः सर्वे समागम्य परस्परहितैषिणः ।	002a  
वयं सर्वे समाहूता द्रुपदेन दुरात्मना ।	002c  
संहत्य चाभ्यगच्छाम स्वयंवरदिदृक्षया ॥\'	002e  
अस्मानयमतिक्रम्य तृणीकृत्य च सङ्गतान् ।	003a  
दातुमिच्छति विप्राय द्रौपदीं योषितां वराम् ॥	003c  
अवरोप्येह वृक्षस्तु फलकाले निपात्यते ।	004a  
निहन्मैनं दुरात्मानं योयमस्मान्न मन्यते ॥	004c  
न ह्यर्हत्येष सम्मानं नापि वृद्धक्रमं गुणैः ।	005a  
हन्मैनं सह पुत्रेण दुराचारं नृपद्विषम् ॥	005c  
अयं हि सर्वानाहूय सत्कृत्य च नराधिपान् ।	006a  
गुणवद्भोजयित्वान्नं ततः पश्चान्न मन्यते ॥	006c  
अस्मिन्राजसमावाये देवानामिव सन्नये ।	007a  
किमयं सदृशं कञ्चिन्नृपतिं नैव दृष्टवान् ॥	007c  
न च विप्रेष्वधीकारो विद्यते वरणं प्रति ।	008a  
स्वयंवरः क्षत्रियाणामितीयं प्रथिता श्रुतिः ॥	008c  
अथवा यदि कन्येयं न च कञ्चिद्बुभूषति ।	009a  
अग्नावेनां परिक्षिप्य याम राष्ट्राणि पार्थिवाः ॥	009c  
ब्राह्मणो यदि चापल्याल्लोभाद्वा कृतवानिदम् ।	010a  
विप्रियं पार्थिवेन्द्राणां नैष वध्यः कथञ्चन ॥	010c  
ब्राह्मणार्थं हि नो राज्यं जीवितं हि वसूनि च ।	011a  
पुत्रपौत्रं च यच्चान्यदस्माकं विद्यते धनम् ॥	011c  
अवमानभयाच्चैव स्वधर्मस्य च रक्षणात् ।	012a  
स्वयंवराणामन्येषां मा भूदेवंविधा गतिः ॥	012c  
इत्युक्त्वा राजशार्दूला रुष्टाः परिघबाहवः ।	013a  
द्रुपदं तु जिघांसन्तः सायुधाः समुपाद्रवन् ॥	013c  
तान्गृहीतशरावापान्क्रुद्धानापततो बहून् ।	014a  
द्रुपदो वीक्ष्य सन्त्रासाद्ब्राह्मणाञ्छरणं गतः ॥	014c  
\'न भयान्नापि कार्पण्यान्न प्राणपरिरक्षणात् ।	015a  
जगाम द्रुपदो विप्राञ्शमार्थी प्रत्यपद्यत ॥\'	015c  
वेगेनापततस्तांस्तु प्रभिन्नानिव वारणान् ।	016a  
पाण्डुपुत्रौ महेष्वासौ प्रतियातावरिन्दमौ ॥	016c  
ततः समुत्पेतुरुदायुधास्ते महीक्षितो बद्धगोधाङ्गुलित्राः ।	017a  
जिघांसमानाः कुरुराजपुत्रावमर्षयन्तोऽर्जुनभीमसेनौ ॥	017c  
ततस्तु भीमोऽद्भुतभीमकर्मा महाबलो वज्रसमानसारः ।	018a  
उत्पाट्य दोर्भ्यां द्रुममेकवीरो निष्पत्रयामास यथा गजेन्द्रः ॥	018c  
तं वृक्षमादाय रिपुप्रमाथीदण्डीव दण्डं पितृराज उग्रम् ।	019a  
तस्थौ समीपे पुरुषर्षभस्यपार्थस्य पार्थः पृथुदीर्घबाहुः ॥	019c  
तत्प्रेक्ष्य कर्मातिमनुष्यबुद्धिर्जिष्णुः स हि भ्रातुरचिन्त्यकर्मा ।	020a  
विसिष्मिये चापि भयं विहायतस्थौ धनुर्गृह्य महेन्द्रकर्मा ॥	020c  
तत्प्रेक्ष्य कर्मातिमनुष्यबुद्धिर्जिष्णोः सहभ्रातुरचिन्त्यकर्मा ।	021a  
दामोदरो भ्रातरमुग्रवीर्यं हलायुधं वाक्यमिदं बभाषे ॥	021c  
य एष सिंहर्षभखेलगामी महद्धनुः कर्षति तालमात्रम् ।	022a  
एषोऽर्जुनो नात्र विचार्यमस्तियद्यस्मि सङ्कर्षण वासुदेवः ॥	022c  
यस्त्वेष वृक्षं तरसाऽवभज्यराज्ञां निकारे सहसा प्रवृत्तः ।	023a  
वृकोदरान्नान्य इहैतदद्य कर्तुं समर्थः समरे पृथिव्याम् ॥	023c  
योऽसौ पुरस्तात्कमलायताक्षो महातनुः सिंहगतिर्विनीतः ।	024a  
गौरः प्रलम्बोज्ज्वलचारुघोणो विनिःसृतः सोऽप्युत धर्मपुत्रः ॥	024c  
यौ तौ कुमाराविव कार्तिकेयौ द्वावाश्विनेयाविति मे वितर्कः ।	025a  
मुक्ता हि तस्माज्जतुवेश्मदाहान्मया श्रुताः पाण्डुसुताः पृथा च ॥	025c  
वैशम्पायन उवाच ।	025  
तमब्रवीन्निर्जलतोयदाभोहलायुधोऽनन्तरजं प्रतीतः ।	026a  
प्रीतोऽस्मि दृष्ट्वा हि पितृष्वसारं पृथां विमुक्तां सह कौरवाग्र्यैः ॥ ॥	026c  

इति श्रीमन्महाभारते आदिपर्वणि स्वयंवरपर्वणि चतुरधिकद्विशततमोऽध्यायः ॥ 204 ॥
