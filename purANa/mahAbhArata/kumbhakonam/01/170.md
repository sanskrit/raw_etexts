अध्यायः 170

वने चरतां पाण्डवानां व्यासेन सान्त्वनम् एकचक्रानगर्यां ब्राह्मणगृहे स्थापनं च ॥ 1 ॥
\'वैशम्पायन उवाच 	001  
ततस्ते पाण्डवाः सर्वे शालिहोत्राश्रमे तदा ।	001a  
पूजितास्तेन वन्येन तमामन्त्र्य महामुनिम् ॥	001c  
जटाः कृत्वाऽऽत्मनः सर्वे वल्कलाजिनवाससः ।	002a  
कुन्त्या सह महात्मानो बिभ्रतस्तापसं वपुः ॥	002c  
ब्राह्मं वेदमधीयाना वेदाङ्गानि च सर्वशः ।	003a  
नीतिशास्त्रं च धर्मज्ञा न्यायज्ञानं च पाण्डवाः ॥	003c  
शालिहोत्रप्रसादेन लब्ध्वा प्रीतिमवाप्य च ।	004a  
\'ते वनेन वनं गत्वा घ्नन्तो मृगगणान्बहून् ।	004c  
अपक्रम्य ययू राजंस्त्वरमाणा महारथाः ॥	004e  
मत्स्यांस्त्रिगर्तान्पाञ्चालान्कीचकानन्तरेण च ।	005a  
रमणीयान्वनोद्देशान्प्रेक्षमाणाः सरांसि च ॥	005c  
क्वचिद्वहन्तो जननीं त्वरमाणा महारथाः ।	006a  
\'क्वचिच्छ्रान्ताश्च कान्तारे क्वचित्तिष्ठन्ति हर्षिताः\' ॥	006c  
क्वचिच्छन्देन गच्छन्तस्ते जग्मुः प्रसभं पुनः ।	007a  
पथि द्वैपायनं सर्वे ददृशुः स्वपितामहम् ॥	007c  
तेऽभिवाद्य महात्मानं कृष्णद्वैपायनं तदा ।	008a  
तस्थुः प्राञ्जलयः सर्वे सह मात्रा परन्तपाः ॥	008c  
व्यास उवाच 	009  
तदाश्रमान्निर्गमनं मया ज्ञातं नरर्षभाः ।	009a  
घटोत्कचस्य चोत्पत्तिं ज्ञात्वा प्रीतिरवर्धत ॥	009c  
इदं नगरमभ्याशे रमणीयं निरामयम् ।	010a  
वसतेह प्रतिच्छन्ना ममागमनकाङ्क्षिणः ॥	010c  
वैशम्पायन उवाच 	011  
एवं स तान्समाश्वास्य व्यासः पार्थानरिन्दमान् ।	011a  
एकचक्रामभिगतां कुन्तीमाश्वासयत्प्रभुः ॥	011c  
श्रीव्यास उवाच 	012  
कुर्यान्न केवलं धर्मं दुष्कृतं च तथा नरः ।	012a  
सुकृतं दुष्कृतं लोके न कर्ता नास्ति कश्चन ॥	012c  
अवश्यं लभते कर्ता फलं वै पुण्यपापयोः ।	013a  
दुष्कृतस्य फलेनैव प्राप्तं व्यसनमुत्तमम् ॥	013c  
तस्मान्माधवि मानार्हे मा च शोके मनः कृथाः ।	014ac  
वैशम्पायन उवाच 	015  
एवमुक्त्वा निवेश्यैनान्ब्राह्मणस्य निवेशने ॥	015a  
जगाम भगवान्व्यासो यताकाममृषिः प्रभुः ॥ ॥	015c  

इति श्रीमन्महाभारते आदिपर्वणि हिडिम्बवधपर्वणि सप्तत्यधिकशततमोऽध्यायः ॥ 170 ॥ ॥ समाप्तं हिडिम्बवधपर्व ॥
