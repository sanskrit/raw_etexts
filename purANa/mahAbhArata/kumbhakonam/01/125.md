अध्यायः 125

ब्रह्मलोकं जिगमिषोः पाण्डोः तव पुत्रा भविष्यन्तीत्युक्त्वा ऋषिभिः प्रतिनिवर्तनम् ॥ 1 ॥
वैशम्पायन उवाच ।	001  
तत्रापि तपसि श्रेष्ठे वर्तमानः स वीर्यवान् ।	001a  
सिद्धचारणसङ्घानां बभूव प्रियदर्शनः ॥	001c  
सुश्रूषुरनहंवादी संयतात्मा जितेन्द्रियः ।	002a  
स्वर्गं गन्तुं पराक्रान्तः स्वेन वीर्येण भारत ॥	002c  
केषाञ्चिदभवद्भ्राता केषाञ्चिदभवत्सखा ।	003a  
ऋषयस्त्वपरे चैनं पुत्रवत्पर्यपालयन् ॥	003c  
स तु कालेन महता प्राप्य निष्कल्मषं तपः ।	004a  
ब्रह्मर्षिसदृशः पाण्डुर्बभूव भरतर्षभ ॥	004c  
अमावास्यां तु सहिता ऋषयः संशितव्रताः ।	005a  
ब्रह्माणं द्रष्टुकामास्ते सम्प्रतस्थुर्महर्षयः ॥	005c  
सम्प्रयातानृषीन्दृष्ट्वा पाण्डुर्वचनमब्रवीत् ।	006a  
भवन्तः क्व गमिष्यन्ति ब्रूत मे वदतां वराः ॥	006c  
ऋषय ऊचुः ।	007  
समावायो महानद्य ब्रह्मलोके महात्मनाम् ।	007a  
देवानां च ऋषीणां च पितॄणां च महात्मनाम् ।	007c  
वयं तत्र गमिष्यामो द्रष्टुकामाः स्वयम्भुवम् ॥	007e  
वैशम्पायन उवाच ।	008  
पाण्डुरुत्थाय सहसा गन्तुकामो महर्षिभिः ।	008a  
स्वर्गपारं तितीर्षुः स शतशृङ्गादुदङ्मुखः ॥	008c  
प्रतस्थे सह पत्नीभ्यामब्रुवंस्तं च तापसाः ।	009a  
उपर्युपरि गच्छन्तः शैलराजमुदङ्मुखाः ॥	009c  
दृष्टवन्तो गिरौ रम्ये दुर्गान्देशान्बहून्वयम् ।	010a  
विमानशतसम्बाधां गीतस्वरनिनादिताम् ॥	010c  
आक्रीडभूमिं देवानां गन्धर्वाप्सरसां तथा ।	011a  
उद्यानानि कुबेरस्य समानि विषमाणि च ॥	011c  
महानदीनितम्बांश्च गहनान्गिरिगह्वरान् ।	012a  
सन्ति नित्यहिमा देशा निर्वृक्षमृगपक्षिणः ॥	012c  
सन्ति क्वचिन्महादर्यो दुर्गाः काश्चिद्दुरासदाः ।	013a  
नातिक्रामेत पक्षी यान्कुत एवेतरे मृगाः ॥	013c  
वायुरेको हि यात्यत्र सिद्धाश्च परमर्षयः ।	014a  
गच्छन्त्यौ शैलराजेऽस्मिन्राजपुत्र्यौ कथं न्विमे ॥	014c  
न सीदेतामदुःखार्हे मा गमो भरतर्षभ ।	015a  
पाण्डुरुवाच ।	015  
अप्रजस्य महाभागा न द्वारं परिचक्षते ॥	015c  
स्वर्गे तेनाभितप्तोऽहमप्रजस्तु ब्रवीमि वः ।	016a  
सोऽहमुग्रेण तपसा सभार्यस्त्यक्तजीवितः ॥	016c  
अनपत्योऽपि विन्देयं स्वर्गमुग्रेण कर्मणा ।	017a  
ऋषय ऊचुः ।	017  
अस्ति वै तव धर्मात्मन्विद्म देवोपम शुभम् ॥	017c  
अपत्यमनघं राजन्वयं दिव्येन चक्षुषा ।	018a  
दैवोद्दिष्टं नरव्याघ्र कर्मणेहोपपादय ॥	018c  
अक्लिष्टं फलमव्यग्रो विन्दते बुद्धिमान्नरः ।	019a  
तस्मिन्दृष्टे फले राजन्प्रयत्नं कर्तुमर्हसि ॥	019c  
अपत्यं गुणसम्पन्नं लब्धा प्रीतिकरं ह्यसि ।	020a  
वैशम्पायन उवाच ।	020  
तच्छ्रुत्वा तापसवचः पाण्डुस्चिन्तापरोऽभवत् ॥	020c  
आत्मनो मृगशापेन जानन्नुपहतां क्रियाम् ॥ ॥	021ac  

इति श्रीमन्महाभारते आदिपर्वणि सम्भवपर्वणि सम्भवपर्वणि पञ्चविंशत्यधिकशततमोऽध्यायः ॥ 125 ॥

1-125-5 अमावास्यां प्राप्य ॥ 1-125-10 विमानशतेन सम्बाधं सङ्कटं यस्यां सा ॥ 1-125-19 अव्यग्रो विन्दतेऽतो व्यग्रो माभूरित्यर्थः ॥ 1-125-20 लभते इति लब्धा तादृशोऽसि लप्स्यसीत्यर्थः ॥ पञ्चविंशत्यधिकशततमोऽध्यायः ॥ 125 ॥
