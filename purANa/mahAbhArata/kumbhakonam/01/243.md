अध्यायः 243

कृष्णरथमास्थाय सुभद्रयासह अर्जुनस्य खाण्डवप्रस्थं गन्तुं यत्नः ॥ 1 ॥

वैशम्पायन उवाच ।	001  

वृष्म्यन्धकपुरात्तस्मादपयातुं धनञ्जयः ।	001a  
विनिश्चित्य तया सार्धं सुभद्रामिदमब्रवीत् ॥	001c  
द्विजानां गुणमुख्यानां यथार्हं प्रतिपादय ।	002a  
भोज्यैर्भक्ष्यैश्च कामैश्च स्वपुरीं प्रतियास्यताम् ॥	002c  
आत्मनश्च समुद्दिश्य महाव्रतसमापनम् ।	003a  
गच्छ भद्रे स्वयं तूर्णं महाराजनिवेशनम् ॥	003c  
तेजोबलजवोपेतैः शुक्लैर्हयवरोत्तमैः ।	004a  
वाजिभिः शैब्यसुग्रीवमेघपुष्पबलाहकैः ॥	004c  
युक्तं रथवरं तूर्णमिहानय सुसत्कृतम् ।	005a  
व्रतार्थमिति भाषित्वा सखीभिः सुभगे सह ॥	005c  
क्षिप्रमादाय पर्येहि सह सर्वायुधेन च ।	006a  
अनुकर्षान्तपताकाश्च तूणीरांश्च धनूंषि च ॥	006c  
सर्वान्रथवरे स्थाप्य सोत्सेधाश्च महागदाः ॥	007ac  
वैशम्पायन उवाच ।	008  
अर्जुनेनैवमुक्ता सा सुभद्रा भद्रभाषिणी ।	008a  
जगाम नृपतेर्वेश्म सखीभिः सहिता तदा ॥	008c  
व्रतार्थमिति तत्रस्थान्रक्षिणो वाक्यमब्रवीत् ।	009a  
रथेनानेन यास्यामि महाव्रतसमापनम् ॥	009c  
शैब्यसुग्रीवयुक्तेन सायुधेनैव शार्ङ्गिणः ।	010a  
रथेन रमणीयेन प्रयास्यामि व्रतार्थिनी ॥	010c  
सुभद्रयैवमुक्ते तु जनाः प्राञ्जलयोऽभवन् ।	011a  
योजयित्वा रथवरं कल्याणैरभिभाष्य ताम् ॥	011c  
यथोक्तं सर्वमारोप्य आयुधानि च भामिनी ।	012a  
क्षिप्रमादाय कल्याणी सुभद्राऽर्जुनमब्रवीत् ॥	012c  
रथोऽयं रथिनां श्रेष्ठ आनीतस्तव शासनात् ।	013a  
स त्वं याहि यथाकामं कुरून्कौरवनन्दन ॥	013c  
वैशम्पायन उवाच ।	014  
निवेद्य तु रथं भर्तुः सुभद्रा भद्रसम्मता ।	014a  
ब्राह्मणानां तदा हृष्टा ददौ सा विविधं वसु ॥	014c  
स्नेहवन्ति च भोज्यानि प्रददावीप्सितानि च ।	015a  
यथाकामं यथाश्रद्धं वस्त्राणि विविधानि च ॥	015c  
तर्पिता विविधैर्भोज्यैस्तान्यवाप्य वसूनि च ।	016a  
ब्राह्मणाः स्वगृहं जग्मुः प्रयुज्य परमाशिषः ॥	016c  
सुभद्रया तु विज्ञप्तः पूर्वमेव धनञ्जयः ।	017a  
अभीशुग्रहणे पार्थ न मेऽस्ति सदृशो भुवि ॥	017c  
तस्मात्सा पूर्वमारुह्य रश्मीञ्जग्राह माधवी ।	018a  
सोदरा वासुदेवस्य कृतस्वस्त्ययना हयान् ॥	018c  
व्यत्ययित्वा तु तल्लिङ्गं यतिवेषं धनञ्जयः ।	019a  
आमुच्य कवचं वीरः समुच्छ्रितमहद्धनुः ॥	019c  
आरुरोह रथश्रेष्ठं शुक्लवासा धनञ्जयः ।	020a  
महेन्द्रदत्तं मुकुटं तथैवाभरणानि च ॥	020c  
अलङ्कृत्य तु कौन्तेयः प्रयातुमुपचक्रमे ।	021a  
ततः कन्यापुरे घोषस्तुमुलः समपद्यत ॥	021c  
दृष्ट्वा नववरं पार्थं बाणखड्गधनुर्धरम् ।	022a  
अभीशुहस्तां सुश्रोणीमर्जुनेन रथे स्थिताम् ॥	022c  
ऊचुः कन्यास्तदा यान्तीं वासुदेवसहोदराम् ।	023a  
सर्वकामसमृद्धा त्वं सुभद्रे भद्रभाषिणि ॥	023c  
वासुदेवप्रियं लब्ध्वा भर्तारं वीरमर्जुनम् ।	024a  
सर्वसीमन्तिनीनां त्वां श्रेष्ठां कृष्णसहोदरीम् ॥	024c  
मन्यामहे महाभागे सुभद्रे भद्रभाषिणि ।	025a  
यस्मात्सर्वमनुष्याणां श्रेष्ठो भर्ता तवार्जुनः ॥	025c  
उपपन्नस्त्वया वीरः सर्वलोकमहारथः ।	026a  
हे प्रयाहि गृहान्भद्रे सुहृद्भिः सङ्गमोऽस्तु ते ॥	026c  
वैशम्पायन उवाच ।	027  
एवमुक्ता प्रहृष्टाभिः सखीभिः प्रतिनन्दिता ।	027a  
भद्रा भद्रजवोपेतानश्वान्पुनरचोदयत् ॥	027c  
पार्श्वे चामरहस्ता सा सखी तस्याङ्गनाऽभवत् ।	028a  
ततः कन्यापुरद्वारात्सघोषादभिनिःसृतम् ॥	028c  
ददृशुस्तं रथश्रेष्ठं जना जीमूतनिस्वनम् ।	029a  
सुभद्रासङ्गृहीतस्य रथस्य महतः स्वनम् ॥	029c  
मेघस्वनमिवाकाशे शुश्रुवुः पुरवासिनः ।	030a  
सुभद्रया तु सम्पन्ने तिष्ठन्रथवरेऽर्जुनः ॥	030c  
प्रबभौ च तयोपेतः कैलास इव गङ्गया ।	031a  
पार्थः सुभद्रासहितो विरराज महारथः ॥	031c  
विराजते यथा शक्रो राजञ्शच्या समन्वितः ।	032a  
सुभद्रां प्रेक्ष्य पार्थेन ह्रियमाणां यशस्विनीम् ॥	032c  
चक्रुः किलकिलाशब्दानासाद्य बहवो जनाः ।	033a  
दाशार्हाणां कुलस्य श्रीः सुभद्रा मद्रभाषिणी ॥	033c  
अभिकामा सकामेन पार्थेन सह गच्छति ।	034c  
अथापरे तु सङ्क्रुद्धा गृह्णीत घ्नत माचिरम् ॥	035a  
इति संवार्य शस्त्राणि ववर्षुरभितो दिशम् ।	035c  
इति सम्भाषमाणानां स नादः सुमहानभूत् ॥	036a  
स तेन जनघोषेण वीरो गज इवार्दितः ।	036c  
ववर्ष शरवर्षाणि न तु कञ्चन रोषयत् ॥	037a  
मुमोच निशितान्बाणान्दीप्यमानान्स्वतेजसा ।	037c  
प्रासादवरसङ्घेषु हर्म्येषु भवनेषु च ॥	038a  
क्षोभयित्वा पुरश्रेष्ठं गरुत्मानिव सागरम् ।	038c  
प्रेक्षन्रैवकतद्वारं निर्ययौ भरतर्षभः ॥ ॥	039a  

इति श्रीमन्महाभारते आदिपर्वणि सुभद्राहरणपर्वणि त्रिचत्वारिंशदधिकद्विशततमोऽध्यायः ॥ 243 ॥
