अध्यायः 258

जरितार्यादीनां चतुर्णां शार्ङ्गकाणां परस्परं संवादः ॥ 1 ॥ स्तुत्या प्रसन्नेनाग्निना तेभ्योऽभयदानम् ॥ 2 ॥ शार्ङ्गकाणां प्रार्थनया अग्निना मार्जाराणां दाहः ॥ 3 ॥

जरितारिरुवाच ।	001  

पुरतः कृच्छ्रकालस्य धीमाञ्जागर्ति पुरुषः ।	001a  
स कृच्छ्रकालं सम्प्राप्य व्यथां नैवैति कर्हिचित् ॥	001c  
यस्तु कृच्छ्रमनुप्राप्तं विचेता नावबुध्यते ।	002a  
स कृच्छ्रकाले व्यथितो न श्रेयो विन्दते महत् ॥	002c  
सारिसृक्व उवाच ।	003  
धीरस्त्वमसि मेधावी प्राणकृच्छ्रमिदं च नः ।	003a  
प्राज्ञः शूरो बहूनां हि भवत्येको न संशयः ॥	003c  
स्तम्बमित्र उवाच ।	004  
ज्येष्ठस्तातो भवति वै ज्येष्ठो मुञ्चति कृच्छ्रतः ।	004a  
ज्येष्ठश्चेन्न प्रजानाति कनीयान्किं करिष्यति ॥	004c  
द्रोण उवाच ।	005  
हिरण्यरेतास्त्वरितो जलन्नायाति नः क्षयम् ।	005a  
सप्तजिह्वाननः क्रूरो लिहानो विसर्पति ॥	005c  
वैशम्पायन उवाच ।	006  
एवं सम्भाष्य तेऽन्योन्यं मन्दपालस्य पुत्रकाः ।	006a  
तुष्टुवुः प्रयता भूत्वा यथाऽग्निं शृणु पार्थिव ॥	006c  
जरितारिरुवाच ।	007  
आत्माऽसि वायोर्ज्वलन शरीरमसि वीरुधाम् ।	007a  
योनिरापश्च ते शुक्रं योनिस्त्वमसि चाम्भसः ॥	007c  
ऊर्ध्वं चाधश्च सर्पन्ति पृष्ठतः पार्श्वतस्तथा ।	008a  
अर्चिषस्ते महावीर्य रश्यमः सवितुर्यथा ॥	008c  
सारिसृक्क उवाच ।	009  
माता प्रणष्टा पितरं न विद्मः पक्षा जाता नै नो धूमकेतो ।	009a  
न नस्त्राता विद्यते वै त्वदन्यस्तस्मादस्मांस्त्राहि बालांस्त्वमग्ने ॥	009c  
यदग्ने ते शिवं रूपं ये च ते सप्त हेतयः ।	010a  
तेन नः परिपाहि त्वमार्तान्नः शरणैषिणः ॥	010c  
त्वमेवैकस्तपसे जप्तवेदोनान्यस्तप्ता विद्यते गोषु देव ।	011a  
ऋषीनस्मान्बालकान्पालयस्वपरेणास्मान्प्रेहि वै हव्यवाह ॥	011c  
स्तम्बमित्र उवाच ।	012  
सर्वमग्ने त्वमेवैकस्त्वयि सर्वमिदं जगत् ।	012a  
त्वं धारयसि भूतानि भुवनं त्वं बिभर्षि च ॥	012c  
त्वमग्निर्हव्यवाहस्त्वं त्वमेव परमं हविः ।	013a  
मनीषिणस्त्वां जानन्ति बहुधा चैकधापि च ॥	013c  
सृष्ट्वा लोकांस्त्रीनिमान्हव्यवाहकाले प्राप्ते पचसि पुनः समिद्धः ।	014a  
त्वं सर्वस्य भुवनस्य प्रसूतिस्त्वमेवाग्ने भवसि पुनः प्रतिष्ठा ॥	014c  
द्रोण उवाच ।	015  
त्वमन्नं प्राणिभिर्भुक्तमन्तर्भूतो जगत्पते ।	015a  
नित्यप्रवृद्धः पचसि त्वयि सर्वं प्रतिष्ठितम् ॥	015c  
सूर्यो भूत्वा रश्मिभिर्जातवेदोभूमेरम्भो भूमिजातान्रसांश्च ।	016a  
विश्वानादाय पुनरुत्सृज्य कालेदृष्ट्वा वृष्ट्या भावयसीह शुक्र ॥	016c  
त्वत्त एताः पुनः शुक्र वीरुधो हरितच्छदाः ।	017a  
जायन्ते पुष्करिण्यश्च सुभद्रश्च महोदधिः ॥	017c  
इदं वै सद्म तिग्मांशो वरुणस्य परायणम् ।	018a  
शिवस्त्राता भवास्माकं माऽस्मानद्य विनाशय ॥	018c  
पिङ्गाक्ष लोहितग्रीव कृष्णवर्त्मन्हुताशन ।	019a  
परेण प्रेहि मुञ्चास्मान्सागरस्य गृहानिव ॥	019c  
वैशम्पायन उवाच ।	020  
एवमुक्तो जातवेदा द्रोणेन ब्रह्मवादिना ।	020a  
द्रोणमाह प्रतीतात्मा मन्दपालप्रतिज्ञया ॥	020c  
अग्निरुवाच ।	021  
ऋषिर्द्रोणस्त्वमसि वै ब्रह्मैतद्व्याहृतं त्वया |	021a  
ईप्सितं ते करिष्यामि न च ते विद्यते भयम् ||	021c  
मन्दपालेन वै यूयं मम पूर्वं निवेदिताः ।	022a  
वर्जयेः पुत्रकान्मह्यं दहन्दावमिति स्म ह ॥	022c  
तस्य तद्वचनं द्रोण त्वया यच्चेह भाषितम् ।	023a  
उभयं मे गरीयस्तु ब्रूहि किं करवाणि ते ।	023c  
भृशं प्रीतोऽस्मि भद्रं ते ब्रह्मंस्तोत्रेण सत्तम ॥	023e  
द्रोण उवाच ।	024  
इमे मार्जारकाः शुक्र नित्यमुद्वेजयन्ति नः ।	024a  
एतान्कुरुष्व दग्धांस्त्वं हुताशन सबान्धवान् ॥	024c  
वैशम्पायन उवाच ।	025  
तथा तत्कृतवानग्निरभ्यनुज्ञाय शार्ङ्गकान् ।	025a  
ददाह खाण्डवं दावं समिद्धो जनमेजय ॥ ॥	025c  

इति श्रीमन्महाभारते आदिपर्वणि मयदर्शनपर्वणि अष्टपञ्चाशदधिकद्विशततमोऽध्यायः ॥ 258 ॥
