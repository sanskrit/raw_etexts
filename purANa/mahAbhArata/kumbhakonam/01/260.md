अध्यायः 260

मन्दपालस्य पुत्राश्वासनपूर्वकं सर्वैः सहान्यत्र गमनम् ॥ 1 ॥ देवगणैः सहागतस्येन्द्रस्य कृष्णार्जुनवरदानपूर्वकं स्वलोकगमनम् ॥ 2 ॥ अग्नेस्थानगमनानन्तरं कृष्णार्जुनमयानां नदीकूल उपवेशनम् ॥ 3 ॥

मन्दपाल उवाच ।	001  

युष्माकमपवर्गार्थं विज्ञप्तो ज्वलनो मया ।	001a  
अग्निना च तथेत्येतिज्ञातं महात्मना ॥	001c  
अग्नेर्वचनमाज्ञाय मातुर्धर्मज्ञतां च वः ।	002a  
भवतां च परं वीर्यं पूर्वं नाहमिहागतः ॥	002c  
न सन्तापो हि वः कार्यः पुत्रका हृदि मां प्रति ।	003a  
ऋषीन्वेद हुताशोपि ब्रह्म तद्विदितं च वः ॥	003c  
वैशम्पायन उवाच ।	004  
एवमाश्वासितान्पुत्रान्भार्यामादाय स द्विजः ।	004a  
मन्दपालस्ततो देशादन्यं देशं जगाम ह ॥	004c  
भगवानापि तिग्मांशुः समिद्धः खाण्डवं ततः ।	005a  
ददाह सह कृष्णाभ्यां जनयञ्जगतो हितम् ॥	005c  
वसामेदोवहाः कुल्यास्तत्र पीत्वा च पावकः ।	006a  
जगाम परमां तृप्तिं दर्शयामास चार्जुनम् ॥	006c  
ततोऽञन्तरिक्षाद्भगवानवतीर्य पुरन्दरः ।	007a  
मरुद्गणैर्वृतः पार्थं केशवं चेदमब्रवीत् ॥	007c  
कृतं युवाभ्यां कर्मेदममरैरपि दुष्करम् ।	008a  
वरं वृणीतं तुष्टोऽस्मि दुर्लभं पुरुषेष्विह ॥	008c  
पार्थस्तु वरयामास शक्रादस्त्राणि सर्वशः ।	009a  
प्रदातुं तच्च शक्रस्तु कालं चक्रे महाद्युतिः ॥	009c  
यदा प्रसन्नो भगवान्महादेवो भविष्यति ।	010a  
तदा तुभ्यं प्रदास्यामि पाण्डवास्त्राणि सर्वशः ॥	010c  
अहमेव च तं कालं वेत्स्यामि कुरुनन्दन ।	011a  
तपसा महता चापि दास्यामि भवतोऽप्यहम् ॥	011c  
आग्नेयानि च सर्वाणि वायव्यानि च सर्वशः ।	012a  
मदीयानि च सर्वाणि ग्रहीष्यसि धनञ्जय ॥	012c  
वासुदेवोऽपि जग्राह प्रीतिं पार्थेन शाश्वतीम् ।	013a  
ददौ सुरपतिश्चैव वरं कृष्णाय धीमते ॥	013c  
एवं दत्त्वा वरं ताभ्यां सह देवैर्मरुत्पतिः ।	014a  
हुताशनमनुज्ञाप्य जगाम त्रिदिवं प्रभुः ॥	014c  
पावकश्च तदा दावं दग्ध्वा समृगपक्षिणम् ।	015a  
अहोभिरेकविंशद्भिर्विरराम सुतर्पितः ॥	015c  
जग्ध्वा मांसानि पीत्वा मेदांसि रुधिराणि च ।	016a  
युक्तः परमया प्रीत्या तावुवाचाच्युतार्जुनौ ॥	016c  
युवाभ्यां पुरुषाग्र्याभ्यां तार्पितोऽस्मि यथासुखम् ।	017a  
अनुजानामि वां वीरौ चरतं यत्र वाञ्छितम् ॥	017c  
\'गाण्डिवं च धनुर्दिव्यमक्षय्यौ च महेषुधी ।	018a  
कपिध्वजो रथश्चायं तव दत्तो महामते ॥	018c  
अनेन धनुषा चैव रथेनानेन भारत ।	019a  
विजेष्यसि रणे शत्रून्सदेवासुरमानुषान् ॥\'	019c  
एवं तौ समनुज्ञातौ पावकेन महात्मना ।	020a  
अर्जुनो वासुदेवश्च दानवश्च मयस्तथा ॥	020c  
परिक्रम्य ततः सर्वे त्रयोऽपि भरतर्षभ ।	021a  
रमणीये नदीकूले सहिताः समुपाविशन् ॥	021c  

इति श्रीमन्महाभारते शतसाहस्त्र्यां संहितायां वैयासिक्यां आदिपर्वणि मयपर्वणि षष्ट्यधिकद्विशततमोऽध्यायः ॥ 260 ॥ ॥ समाप्तं मयदर्शनपर्वादिपर्व च ॥

1-260-15 अहानि पञ्च चैकं च इति ख. पाठः ॥ षष्ट्यधिकद्विशततमोऽध्यायः ॥ 260 ॥
