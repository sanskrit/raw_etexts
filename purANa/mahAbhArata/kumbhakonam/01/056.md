अध्यायः 056

प्रशंसया तुष्टस्य जनमेजयस्य ऋत्विग्भिः संवादः ॥ 1 ॥ ऋत्विगाह्वानेन सतक्षकस्येन्द्रस्यागमनम् ॥ 2 ॥ भयेनेन्द्रे पलायितेऽग्निसमीपे तक्षकागमनम् ॥ 3 ॥ आस्तीकस्य यज्ञसमाप्तिवरयाचनम् ॥ 4 ॥
001	जनमेजय उवाच ।
001a	बालोऽप्ययं स्थविर इवावभाषतेनायं बालः स्थविरोऽयं मतो मे ।
001c	इच्छाम्यहं वरमस्मै प्रदातुंतन्मे विप्राः संविदध्वं यथावत् ॥
002	सदस्या ऊचुः ।
002a	बालोऽपि विप्रो मान्य एवेह राज्ञा`यश्चाविद्वान्यश्च विद्वान्यथावत् ।
002c	प्रसादयैनं त्वरितो नरेन्द्रद्विजातिवर्यं सकलार्थसिद्धये ।'
002e	सर्वान्कामांस्त्वत्त एवार्हतेऽद्ययथा च नस्तक्षक एति शीघ्रम् ॥
003	सौतिरुवाच ।
003a	व्याहर्तुकामे वरदे नृपे द्विजंवरं वृणीष्वेति ततोऽब्युवाच ।
003c	होता वाक्यं नातिहृष्टान्तरात्माकर्मण्यस्मिंस्तक्षको नैति तावत् ॥
004	जनमेजय उवाच ।
004a	यथा चेदं कर्म समाप्यते मेयथा च वै तक्षक एति शीघ्रम् ।
004c	तथा भवन्तः प्रयतन्तु सर्वेपरं शक्त्या स हि मे विद्विषाणः ॥
005	ऋत्विज ऊचुः ।
005a	यथा शस्त्राणि नः प्राहुर्यथा शंसति पावकः ।
005c	इन्द्रस्य भवने राजंस्तक्षको भयपीडितः ॥
006a	यथा सूतो लोहिताक्षो महात्मापौराणिको वेदितवान्पुरस्तात् ।
006c	स राजानं प्राह पृष्टस्तदानींयथाहुर्विप्रास्तद्वदेतन्नृदेव ॥
007a	पुराणमागम्य ततो ब्रवीम्यहंदत्तं तस्मै वरमिन्द्रेण राजन् ।
007c	वसेह त्वं मत्सकाशे सुगुप्तोन पावकस्त्वां प्रदहिष्यतीति ॥
008a	एतच्छ्रुत्वा दीक्षितस्तप्यमानआस्ते होतारं चोदयन्कर्म काले ।
008c	इन्द्रेण सार्धं तक्षकं पातयध्वंविभावसौ न विमुच्येत नागः ।
008e	होता च यत्तोऽस्याजुहावाथ मन्त्रै-रथो महेन्द्रः स्वयमाजगाम ॥
009a	आयातु चेन्द्रोऽपि सतक्षकः पते-द्विभावसौ नागराजेन तूर्णम् ।
009c	जम्भस्य हन्तेति जुहाव होतातदा जगामाहिदत्ताभयः प्रभुः ॥'
010a	विमानमारुह्य महानुभावःसर्वैर्देवैः परिसंस्तूयमानः ।
010c	बलाहकैश्चाप्यनुगम्यमानोविद्याधरैरप्सरसां गणैश्च`नागस्य नाशो मम चैव नाशोभविष्यतीत्येव विचिन्तयानः ॥'
011a	तस्योत्तरीये निहितः स नागोभयोद्विग्नः शर्म नैवाभ्यगच्छत् ।
011c	ततो राजा मन्त्रविदोऽब्रवीत्पुनःक्रुद्धो वाक्यं तक्षकस्यान्तमिच्छन् ॥
012	जनमेजय उवाच ।
012a	इन्द्रस्य भवने विप्रा यदि नागः स तक्षकः ।
012c	तमिन्द्रेणैव सहितं पातयध्यं विभावसौ ॥
013	सौतिरुवाच ।
013a	जनमेजयेन राज्ञा तु नोदितस्तक्षकं प्रति ।
013c	होता जुहाव तत्रस्थं तक्षकं पन्नगं तथा ॥
014a	हूयमाने तथा चैव तक्षकः सपुरन्दरः ।
014c	आकाशे ददृशे तत्र क्षणेन व्यथितस्तदा ॥
015a	पुरन्दरस्तु तं यज्ञं दृष्ट्वोरुभयमाविशत् ।
015c	हित्वा तु तक्षकं त्रस्तः स्वमेव भवनं ययौ ॥
016a	इन्द्रे गते तु राजेन्द्र तक्षको भयमोहितः ।
016c	मन्त्रशक्त्या पावकार्चिस्समीपमवशो गतः ।
016e	तं दृष्ट्वा ऋत्विजस्तत्र वचनं चेदमब्रुवन्' ॥
017	ऋत्विज ऊचुः ।
017a	अयमायाति तूर्णं स तक्षकस्ते वशं नृप ।
017c	श्रूयतेऽस्य महान्नादो नदतो भैरवं रवम् ॥
018a	नूनं मुक्तो वज्रभृता स नागोभ्रष्टो नाकान्मन्त्रवित्रस्तकायः ।
018c	घूर्णन्नाकाशे नष्टसंज्ञोऽभ्युपैतितीव्रान्निश्वासान्निश्वसन्पन्नगेन्द्रः ॥
019a	वर्तते तव राजेन्द्र कर्मैतद्विधिवत्प्रभो ।
019c	अस्मै तु द्विजमुख्याय वरं त्वं दातुमर्हसि ॥
020	जनमेजय उवाच ।
020a	बालाभिरूपस्य तवाप्रमेयवरं प्रयच्छामि यथानुरूपम् ।
020c	वृणीष्व यत्तेऽभिमतं हृदि स्थितंतत्ते प्रदास्याम्यपि चेददेयम् ॥
021	सौतिरुवाच ।
021a	पतिष्यमाणे नागेन्द्रे तक्षके जातवेदसि ।
021c	इदमन्तरमित्येवं तदास्तीकोऽभ्यचोदयत् ॥
022	आस्तीक उवाच ।
022a	वरं ददासि चेन्मह्यं वृणोमि जनमेजय ।
022c	सत्रं ते विरमत्वेतन्न पतेयुरिहोरगाः ॥
023a	एवमुक्तस्तदा तेन ब्रह्मन्पारिक्षितस्तु सः ।
023c	नातिहृष्टमनाश्चेदमास्तीकं वाक्यमब्रवीत् ॥
024a	सुवर्णं रजतं गाश्च यच्चान्यन्मन्यसे विभो ।
024c	तत्ते दद्यां वरं विप्र न निवर्तेत्क्रतुर्मम ॥
025	आस्तीक उवाच ।
025a	सुवर्णं रजतं गाश्च न त्वां राजन्वृणोम्यहम् ।
025c	सत्रं ते विरमत्वेतत्स्वस्ति मातृकुलस्य नः ॥
026	सौतिरुवाच ।
026a	आस्तीकेनैवमुक्तस्तु राजा पारिक्षितस्तदा ।
026c	पुनःपुनरुवाचेदमास्तीकं वदतां वरः ॥
027a	अन्यं वरय भद्रं ते वरं द्विज्वरोत्तम ।
027c	अयाचत न चाप्यन्यं वरं स भृगुनन्दन ॥
028a	ततो वेदविदस्तात सदस्याः सर्व एव तम् ।
028c	राजानमूचुः सहिता लभतां ब्राह्मणो वरम् ॥ ॥

इति श्रीमन्महाभारते आदिपर्वणि आस्तीकपर्वणि षट्पञ्चाशत्तमोऽध्यायः ॥ 56 ॥

1-56-1 संविदध्वमैकमत्यं कुरुध्वम् । संवदध्वमित्यपि पाठः ॥ 1-56-4 विद्विषाणः विद्वेषं कृतवान् । लिटः कान्च । अभ्यासलोप आर्षः ॥ 1-56-5 शस्त्राणि शंसनमन्त्रदेवताः ॥ 1-56-7 पुराणं पूर्वकल्पीयवृत्तान्तम् । आगम्य ज्ञात्वा ॥ 1-56-15 भयं आविशत् प्राप्तवान् ॥ 1-56-20 हे बाल ॥ षट्पञ्चाशत्तमोऽध्यायः ॥ 56 ॥

