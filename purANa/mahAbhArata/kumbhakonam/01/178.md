अध्यायः 178

बकवधानन्तरं समागतानां तत्परिवाराणां भीमेन समयकरणम् ॥ 1 ॥ नगरद्वारदेशे बकशरीरं निधाय ब्राह्मणगृहमागत्य भीमेन कुन्त्यादीन्प्रति बकवृत्तान्तकथनम् ॥ 2 ॥ मृतबकदर्शार्थं पौराणां गमनम् ॥ 3 ॥ ब्रह्ममहोत्सवकरणम् ॥ 4 ॥ बकवधेन पौराणां भीमसेवनम् ॥ 5 ॥
वैशम्पायन उवाच ।	001  
ततः स भग्नपार्श्वाङ्गो नदित्वा भैरवं रवम् ।	001a  
शैलराजप्रतीकाशो गतासुरभवद्बकः ॥	001c  
तेन शब्देन वित्रस्तो जनस्तस्याथ रक्षसः ।	002a  
निष्पपात गृहाद्राजन्सहैव परिचारिभिः ॥	002c  
\'बकानुजस्तदा राजन्भीमं शरणमेयिवान् ।	003a  
ततस्तु निहतं दृष्ट्वा राक्षसेन्द्रं महाबलम् ।	003c  
राक्षसाः परमत्रस्ता भीमं शऱणमाययुः ॥\'	003e  
तान्भीतान्विगतज्ञानान्भीमः प्रहरतां वरः ।	004a  
सान्त्वयामास बलवान्समये च न्यवेशयत् ॥	004c  
न हिंस्या मानुषा भूयो युष्माभिरिति कर्हिचित् ।	005a  
हिंसतां हि वधः शीघ्रमेवमेव भवेदिति ॥	005c  
तस्य तद्वचनं श्रुत्वा तानि रक्षांसि भारत ।	006a  
एवमस्त्विति तं प्राहुर्जगृहुः समयं च तम् ॥	006c  
\'सगणस्तु बकभ्राता प्राणमत्पाण्डवं तदा ।	007a  
\'ततः प्रभृति रक्षांसि तत्र सौम्यानि भारत ।	007c  
नगरे प्रत्यदृश्यन्त नरैर्नगरवासिभिः ॥	007e  
ततो भीमस्तमादाय गतासुं पुरुषादकम् ।	008a  
\'निष्कर्णनेत्रं निर्जिह्वं निःसञ्ज्ञं कण्ठपीडनात् ।	008c  
कुर्वन्बहुविधां चेष्टां पुरद्वारमकर्षत ॥	008e  
द्वारदेशे विनिक्षिप्य पुरमागात्स मारुतिः ।	009a  
स एव राक्षसो नूनं पुनरायाति नः पुरीम् ॥	009c  
सबालवृद्धाः पुरुषा इति भीताः प्रदुद्रुवुः ।	010a  
ततो भीमो बकं हत्वा गत्वा ब्राह्मणवेश्म तत् ॥	010c  
बलीवर्दौ च शकटं ब्राह्मणाय न्यवेदयत् ।	011a  
तूष्णीमन्तर्गृहं गच्छेत्यभिधाय द्विजोत्तमम् ॥	011c  
मातृभ्रातृसमक्षं च गत्वा शयनमेव च ।	012a  
आचचक्षेऽथ तत्सर्वं रात्रौ युद्धमभूद्यथा ॥\'	012c  
ततो नरा विनिष्क्रान्ता नगरात्कल्यमेव तु ।	013a  
ददृशुर्निहतं भूमौ राक्षसं रुधिरोक्षितम् ॥	013c  
तमद्रिकूटसदृशं विनिकीर्णं भयानकम् ।	014a  
दृष्ट्वा संहृष्टरोमाणो बभूवुस्तत्र नागराः ॥	014c  
एकचक्रां ततो गत्वा प्रवृत्तिं प्रददुः पुरे ।	015a  
ततः सहस्रशो राजन्नरा नगरवासिनः ॥	015c  
तत्राजग्मुर्बकं द्रष्टुं सस्त्रीवृद्धकुमारकाः ।	016a  
ततस्ते विस्मिताः सर्वे कर्म दृष्ट्वाऽतिमानुषम् ।	016c  
दैवतान्यर्चयाञ्चक्रुः प्रार्थितानि पुरा भयात् ॥	016e  
ततः प्रगणयामासुः कस्य वारोऽद्य भोजने ।	017a  
ज्ञात्वा चागम्य तं विप्रं पप्रच्छुः सर्व एव ते ॥	017c  
एवं पृष्टः स बहुशो रक्षमाणश्च पाण्डवान् ।	018a  
उवाच नागरान्सर्वानिदं विप्रर्षभस्तदा ॥	018c  
ब्राह्मण उवाच 	019  
आज्ञापितं मामशने रुदन्तं सह बन्धुभिः ।	019a  
ददर्श ब्राह्मणः कश्चिन्मन्त्रसिद्धो महामनाः ॥	019c  
परिपृच्छ्य स मां पूर्वं परिक्लेशं पुरस्य च ।	020a  
अब्रवीद्ब्राह्मणश्रेष्ठो विश्वास्य प्रहसन्निव ॥	020c  
प्रापयिष्याम्यहं तस्मा अन्नमेतद्दुरात्मने ।	021a  
मन्निमित्तं भयं चापि न कार्यमिति चाब्रवीत् ॥	021c  
स तदन्नमुपादाय गतो बकवनं प्रति ।	022a  
तेन नूनं भवेदेतत्कर्म लोकहितं कृतम् ॥	022c  
ततस्ते ब्राह्मणाः सर्वे क्षत्रियाश्च सुविस्मिताः ।	023a  
वैश्याः शूद्राश्च मुदिताश्चक्रुर्ब्रह्ममहं तदा ॥	023c  
ततो जानपदाः सर्वे आजग्मुर्नगरं प्रति ।	024a  
तमद्भुततमं द्रष्टुं पार्थास्तत्रैव चावसन् ॥	024c  
वेत्रकीयगृहे सर्वे परिवार्य वृकोदरम् ।	025a  
विस्मयादभ्यगच्छन्त भीमं भीमपराक्रमम् ॥	025c  
न वै न सम्भवेत्सर्वं ब्राह्मणेषु महात्मसु ।	026a  
इति सत्कृत्य तं पौराः परिवव्रुः समन्ततः ॥	026c  
अयं त्राता हि खेदानां पितेव परमार्थतः ।	027a  
अस्य शुश्रूषवः पादौ परिचर्य उपास्महे ॥	027c  
पशुमद्दधिमनच्चास्य वारं भक्तमुपाहरन् ।	028a  
तस्मिन्हते ते पुरुषा भीताः समनुबोधनाः ॥	028c  
ततः सम्प्राद्रवन्पार्थाः सह मात्रा परन्तपाः ।	029a  
आगच्छन्नेकचक्रां ते गाण्डवाः संशितव्रताः ॥	029c  
वैदिकाध्ययने युक्ता जटिला ब्रह्मचारिणः ।	030a  
अवसंस्ते च तत्रापि ब्राह्मणस्य निवेशने ।	030c  
मात्रर सहैकचक्रायां दीर्घकालं सहोषिताः ॥ 	030e  

इति श्रीमन्महाभारते आदिपर्वणि बकवधपर्वणि अष्टसप्तत्यधिकशततमोऽध्यायः ॥ 178 ॥ ॥ समाप्तं च बकवधपर्व ॥

1-178-13 कल्यं प्रातःकाले ॥ 1-178-19 आज्ञापितं राजकीयैरिति शेषः । अशने राक्षसस्य भोजनार्थम् ॥ अष्टसप्तत्यधिकशततमोऽध्यायः ॥ 178 ॥
