अध्यायः 126

विदुरस्य विवाहः पुत्रोत्पत्तिश्च ॥ 1 ॥ व्यासस्य वरेण गान्धार्यां धृतराष्ट्राद्गर्भोत्पत्तिः ॥ 2 ॥ पाण्डोः पुत्रोत्पत्तौ चिन्ता ॥ 3 ॥
वैशम्पायन उवाच ।	001  
अथ पारसवीं कन्यां देवकस्य महीपतेः ।	001a  
रूपयौवनसम्पन्नां स सुश्रावापगासुतः ॥	001c  
ततस्तु वरयित्वा तामानीय भरतर्षभः ।	002a  
विवाहं कारयामास विदुरस्य महामतेः ॥	002c  
तस्यां चोत्पादयामास विदुरः कुरुनन्दन ।	003a  
पुत्रान्विनयसम्पन्नानात्मनः सदृशान्गुणैः ॥	003c  
ततः पुत्रशतं जज्ञे गान्धार्या जनमेजय ।	004a  
धृतराष्ट्रस्य वैश्यायामेकश्चापि शतात्परः ॥	004c  
पाण्डोः कृन्त्यां च माद्र्यां च पुत्राः पञ्च महारथाः ।	005a  
देवेभ्यः समपद्यन्त सन्तानाय कुलस्य वै ॥	005c  
जनमेजय उवाच ।	006  
कथं पुत्रशतं जज्ञे गान्धार्यां द्विजसत्तम ।	006a  
कियता चैव कालेन तेषामायुश्च किं परम् ॥	006c  
कथं चैकः स वैश्यायां धृतराष्ट्रसुतोऽभवत् ।	007a  
कथं च सदृशीं भार्यां गान्धारीं धर्मचारिणीम् ॥	007c  
आनुकूल्ये वर्तमानां धृतराष्ट्रोऽत्यवर्तत ।	008a  
कथं च शप्तस्य सतः पाण्डोस्तेन महात्मना ॥	008c  
समुत्पन्ना दैवतेभ्यः पुत्राः पञ्च महारथाः ।	009a  
एतद्विद्वन्यथान्यायं विस्तरेण तपोधन ॥	009c  
कथयस्व न मे तृप्तिः कथ्यमानेषु बन्धुषु ।	010a  
वैशम्पायन उवाच ।	010  
ऋषिं बुभुक्षितं श्रान्तं द्वैपायनमुपस्थितम् ॥	010c  
तोषयामास गान्धारी व्यासस्तस्यै वरं ददौ ।	011a  
सा वव्रे सदृशं भर्तुः पुत्राणां शतमात्मनः ॥	011c  
ततः कालेन सा गर्भमगृह्णाज्ज्ञानचक्षुषः ॥	012ac  
गान्धार्यामाहिते गर्भे पाण्डुरम्बालिकासुतः ।	013a  
अगच्छत्परमं दुःखमपत्यार्थमरिन्दम ॥	013c  
गर्भिण्यामथ गान्धार्यां पाण्डुः परमदुःखितः ।	014a  
मृगाभिशापादात्मानं शोचन्नुपरतक्रियः ॥	014c  
स गत्वा तपसा सिद्धिं विश्वामित्रो यथा भुवि ।	015a  
देहान्यासे कृतमना इदं वचनमब्रवीत् ॥	015c  
पाण्डुरुवाच ।	016  
चतुर्भिर्ऋणवानित्थं जायते मनुजो भुवि ।	016a  
पितृदेवमनुष्याणामृषीणामथ भामिनि ॥	016c  
एतेभ्यस्तु यथाकालं यो न मुच्येत धर्मवित् ।	017a  
न तस्य लोकाः सन्तीति तता लोकविदो विदुः ॥	017c  
यज्ञेन देवान्प्रीणाति स्वाध्यायात्तपसा ऋषीन् ।	018a  
पुत्रैः श्राद्धैरपि पितॄनानृशंस्येन मानवान् ॥	018c  
ऋषिदेवमनुष्याणामृणान्मुक्तोऽस्मि धर्मतः ।	019a  
पितॄणां तु न मुक्तोऽस्मि तच्च तेभ्यो विशिष्यते ॥	019c  
देहनाशे भवेन्नाशः पितॄणामेष निश्चयः ।	020a  
इतरेषां त्रयाणां तु नाशे ह्यात्मा विनश्यति ॥	020c  
इह तस्मात्प्रजालाभे प्रयतन्ते द्विजोत्तमाः ।	021a  
यथैवाहं पितुः क्षेत्रे सृष्टस्तेन महात्मना ॥	021c  
तथैवास्मिन्मम क्षेत्रे कथं सृज्येत वै प्रजा ।	022a  
वैशम्पायन उवाच ।	022  
स समानीय कुन्तीं च माद्रीं च भरतर्षभः ॥	022c  
आचष्ट पुत्रलाभस्य व्युष्टिं सर्वक्रियाधिकाम् ।	023a  
उत्तमादवराः पुंसः काङ्क्षन्तो पुत्रमापदि ॥	023c  
अपत्यं धर्मफलदं श्रेष्ठादिच्छन्ति साधवः ।	024a  
अनुनीय तु ते सम्यङ्महाब्राह्मणसंसदि ।	024c  
ब्राह्मणं गुणवन्तं हि चिन्तयामास धर्मवित् ॥	024e  
सोऽब्रवीद्विजने कुन्तीं धर्मपत्नीं यशस्विनीम् ।	025a  
अपत्योत्पादने यत्नमापदि त्वं समर्थय ॥	025c  
अपत्यं नाम लोकेषु प्रतिष्ठा धर्मसंहिता ।	026a  
इति कुन्ति विदुर्धीराः शाश्वतं धर्मवादिनः ॥	026c  
इष्टं दत्तं तपस्तप्तं नियमश्च स्वनुष्ठितः ।	027a  
सर्वमेवानपत्यस्य न पावनमिहोच्यते ॥	027c  
सोऽहमेवं विदित्वैतत्प्रपश्यामि शुचिस्मिते ।	028a  
अनपत्यः शुभाँल्लोकान्नप्राप्स्यामीति चिन्तयन् ॥	028c  
\'अनपत्यो हि मरणं कामये नैव जीवितम् ।\'	029a  
मृगाभिशापं जानासि विजने मम केवलम् ।	029c  
नृशंसकर्मणा कृत्स्नं यथा ह्युपहतं तथा ॥	029e  
इमे वै बन्धुदायादाः षट् पुत्रा धर्मदर्शने ।	030a  
षडेवाबन्धुदायादाः पुत्रास्ताञ्छृणु मे पृथे ॥	030c  
स्वयञ्जातः प्रणीतश्च परिक्रीतश्च यः सुतः ।	031a  
पौनर्भवश्च कानीनः स्वैरिण्यां यश्च जायते ॥	031c  
दत्तः क्रीतः कृत्रिमश्च उपगच्छेत्स्वयं च यः ।	032a  
सहोढो ज्ञातिरेताश्च हीनयोनिधृतश्च यः ॥	032c  
पूर्वपूर्वतमाभावं मत्त्वा लिप्सेत वै सुतम् ।	033a  
उत्तमाद्देवरात्पुंसः काङ्क्षन्ते पुत्रमापदि ॥	033c  
अपत्यं धर्मफलदं श्रेष्ठं विन्दन्ति मानवाः ।	034a  
आत्मशुक्रादपि पृथे मनुः स्वायम्भुवोऽब्रवीत् ॥	034c  
तस्मात्प्रहेष्याम्यद्य त्वां हीनः प्रजननात्स्वयम् ॥	035ac  
सदृशाच्छ्रेयसो वा त्वं विद्ध्यपत्यं यशस्विनि ।	036a  
शृणु कुन्ति कथामेतां शारदण्डायिनीं प्रति ॥	036c  
\'या हि ते भगिनी साध्वी श्रुतसेना यशस्विनी ।	037a  
उवाह तां तु कैकेयः शारदाण्डायनिर्महान् ॥\'	037c  
सा वीरपत्नी गुरुणा नियुक्ता पुत्रजन्मनि ।	038a  
पुष्पेण प्रयता स्नाता निशि कुन्ति चतुष्पथे ॥	038c  
वरयित्वा द्विजं सिद्धं हुत्वा पुंसवनेऽनलम् ।	039a  
कर्मण्यवसिते तस्मिन्सा तेनैव सहावसत् ॥	039c  
तत्र त्रीञ्जनयामास दुर्जयादीन्महारथान् ।	040a  
तथा त्वमपि कल्याणि ब्राह्मणात्तपसाधिकात् ।	040c  
मन्नियोगाद्यत क्षिप्रमपत्योत्पादनं प्रति ॥ ॥	040e  

इति श्रीमन्महाभारते आदिपर्वणि सम्भवपर्वणि षड्विंशत्यधिकशततमोऽध्यायः ॥ 126 ॥

1-126-26 धर्मसंहिता धर्ममयी ॥ 1-126-30 धर्मदर्शने धर्मशास्त्रे उक्ता इति शेषः । बन्धुदायादारिक्थहराः । अबन्धुदायादास्तदन्ये ॥ 1-126-35 प्रहेष्यामि गतिवृद्धिकर्मणो हिनोते रूपम् । अद्येति क्षिप्रवचनसंयोगाल्लृट् । त्वां शरणं गतोऽस्मि वर्धयामि वेति चार्थः ॥ 1-126-36 विद्धि लभस्व । शारदण्डायनेर्भार्याम् ॥ 1-126-38 गुरुणा भर्त्रा । पुष्पेण आर्तवेन निमित्तेन स्नाता ॥ 1-126-40 यत यतस्व ॥ षड्विंशत्यधिकशततमोऽध्यायः ॥ 126 ॥
