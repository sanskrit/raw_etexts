अध्यायः 112

विचित्रवीर्यभार्ययोरम्बिकाम्बालिकयोः पुत्रोत्पादनाय सत्यवत्या नियुक्तेन भीष्मेण तदनङ्गीकारः ॥ 1 ॥
वैशम्पायन उवाच ।	001  
ततः सत्यवती दीना कृपणा पुत्रगृद्धिनी ।	001a  
पुत्रस्य कृत्वा कार्याणि स्नुषाभ्यां सह भारत ॥	001c  
समाश्वास्य स्नुषे ते च भर्तृशोकनिपीडिते ।	002a  
धर्मं च पितृवंशं च मातृवंशं च भामिनी ।	002c  
प्रसमीक्ष्य महाभागा गाङ्गेयं वाक्यमब्रवीत् ॥	002e  
\'दुःखार्दिता तु सा देवी मज्जन्ती शोकसागरे ।	003a  
शन्तनोर्धर्मनित्यस्य कौरव्यस्य यशस्विनः ।\'	003c  
त्वयि पिण्डश्च कीर्तिश्च सन्तानश्च प्रतिष्ठितः ॥	003e  
\'भ्राता विचित्रवीर्यस्ते भूतानामन्तमेयिवान् ।\'	004a  
यथाकर्म शुभं कृत्वा स्वर्गोपगमनं ध्रुवम् ।	004c  
यथा चायुर्ध्रुवं सत्ये त्वयि धर्मस्तथा ध्रुवः ॥	004e  
वेत्थ धर्मांश्च धर्मज्ञ समासेनेतरेण च ।	005a  
विविधास्त्वं श्रुतीर्वेत्थ वेदाङ्गानि च सर्वशः ॥	005c  
व्यवस्थानं च ते धर्मे कुलाचारं च लक्षये ।	006a  
प्रतिपत्तिं च कृच्छ्रेषु शुक्राङ्गिरसयोरिव ॥	006c  
तस्मात्सुभृशमाश्वस्य त्वयि धर्मभृतां वर ।	007a  
कार्ये त्वां विनियोक्ष्यामि तच्छ्रुत्वा कर्तुमर्हसि ॥	007c  
मम पुत्रस्तव भ्राता वीर्यवान्सुप्रियश्च ते ।	008a  
बाल एव गतः स्वर्गमपुत्रः पुरुषर्षभ ॥	008c  
इमे महिष्यौ भ्रातुस्ते काशिराजसुते शुभे ।	009a  
रूपयौवनसम्पन्ने पुत्रकामे च भारत ॥	009c  
तयोरुत्पादयापत्यं सन्तानाय कुलस्य नः ।	010a  
मन्नियोगान्महाबाहो धर्मं कर्तुमिहार्हसि ॥	010c  
राज्ये चैवाभिषिच्यस्व भारताननुशाधि च ।	011a  
दारांश्च कुरु धर्मेण मा निमज्जीः पितामहान् ॥	011c  
वैशम्पायन उवाच ।	012  
तथोच्यमानो मात्रा स सुहृद्भिश्च परन्तपः ।	012a  
इत्युवाचाथ धर्मात्मा धर्म्यमेवोत्तरं वचः ॥	012c  
असंशयं परो धर्मस्त्वया मातरुदाहृतः ।	013a  
त्वमपत्यं प्रति च मे प्रतिज्ञां वेत्थ वै परां ॥	013c  
जानासि च यथावृत्तं शुल्कहेतोस्त्वदन्तरे ।	014a  
स सत्यवति सत्यं ते प्रतिजानाम्यहं पुनः ॥	014c  
परित्यजेयं त्रैलोक्यं राज्यं देवेषु वा पुनः ।	015a  
यद्वाऽप्यधिकमेताभ्यां न तु सत्यं कथञ्चन ॥	015c  
त्यजेच्च पृथिवी गन्धमापश्च रसमात्मनः ।	016a  
ज्योतिस्तथा त्यजेद्रूपं वायुः स्पर्शगुणं त्यजेत् ॥	016c  
प्रभां समुत्सृजेदर्को धूमकेतुस्तथोष्मताम् ।	017a  
त्यजेच्छब्दं तथाऽऽकाशं सोमः शीतांशुतां त्यजेत् ॥	017c  
विक्रमं वृत्रहा जह्याद्धर्मं जह्याच्च धर्मराट् ।	018a  
न त्वहं सत्यमुत्स्रष्टुं व्यवसेयं कथञ्चन ॥	018c  
\'तन्न जात्वन्यथा कुर्यां लोकानामपि सङ्क्षये ।	019a  
अमरत्वस्य वा हेतोस्त्रैलोक्यस्य धनस्य च ॥\'	019c  
एवमुक्ता तु पुत्रेण भूरिद्रविणतेजसा ।	020a  
माता सत्यवती भीष्ममुवाच तदनन्तरम् ॥	020c  
जानामि ते स्थितिं सत्ये परां सत्यपराक्रम ।	021a  
इच्छन्सृजेथास्त्रींल्लोकानन्यांस्त्वं स्वेन तेजसा ॥	021c  
जानामि चैवं सत्यं तन्मदर्थे यच्च भाषितम् ।	022a  
आपद्धर्मं त्वमावेक्ष्य वह पैतामहीं धुरम् ॥	022c  
यथा ते कुलतन्तुश्च धर्मश्च न पराभवेत् ।	023a  
सुहृदश्च प्रहृष्येरंस्तथा कुरु परन्तप ॥	023c  
\'आत्मनश्च हितं तात प्रियं च मम भारत ।\'	024a  
लालप्यमानां तामेवं कृपणां पुत्रगृद्धिनीम् ।	024c  
धर्मादपेतं ब्रुवतीं भीष्मो भूयोऽब्रवीदिदम् ॥	024e  
राज्ञि धर्मानवेक्षस्व मा नः सर्वान्व्यनीनशः ।	025a  
सत्याच्च्युतिः क्षत्रियस्य न धर्मेषु प्रशस्यते ॥	025c  
शान्तनोरपि सन्तानं यथा स्यादक्षयं भुवि ।	026a  
तत्ते धर्मं प्रवक्ष्यामि क्षात्रं राज्ञि सनातनम् ॥	026c  
श्रुत्वा तं प्रतिपद्यस्व प्राज्ञैः सह पुरोहितैः ।	027a  
आपद्धर्मार्थकुशलैर्लोकतन्त्रमवेक्ष्य च ॥ ॥	027c  

इति श्रीमन्महाभारते आदिपर्वणि सम्भवपर्वणि द्वादशाधिकशततमोऽध्यायः ॥ 112 ॥

1-112-11 अभिषिच्यस्व अभिषेचय । आत्मानमिति शेषः । कुरु अङ्गीकुरु । मा निमज्जीर्मा निमज्जय ॥ 1-112-14 त्वदन्तरेत्वन्निमित्तम् ॥ 1-112-20 भूरिद्रविणतेजसा बहुबलोत्साहवता ॥ द्वादशाधिकशततमोऽध्यायः ॥ 112 ॥
