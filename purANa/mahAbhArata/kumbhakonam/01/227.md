अध्यायः 227

द्रौपद्या नमस्कृतया गान्धार्या तद्रूपदर्शनेन तस्याः स्वपुत्रमृत्युत्ववितर्कः ॥ 1 ॥ धृतराष्ट्रेण युधिष्ठिरस्य धर्मराज्येऽभिषेकः ॥ 2 ॥ पाण्डवानां खाण्डवप्रस्थगमनम् ॥ 3 ॥ श्रीकृष्णचिन्तितेनेन्द्रेण विश्वकर्मणः प्रेषणम् ॥ 4 ॥ विश्वकर्मणा इन्द्रप्रस्थपुरनिर्माणम् ॥ 5 ॥ तत्रागतानां सर्वेषां विसर्जनम् ॥ 6 ॥

\'वैशम्पायन उवाच ।	001  

दुर्योधनस्य महिषी काशिराजसुता तदा ।	001a  
धृतराष्ट्रस्य पुत्राणां वधूभिः सहिता तदा ॥	001c  
पाञ्चालीं प्रतिजग्राह साध्वीं श्रियमिवापराम् ।	002a  
पूजयामास पूजार्हां शचीदेवीमिवागताम् ॥	002c  
ववन्दे तत्र गान्धारीं कृष्णया सह माधवी ।	003a  
आशिषश्च प्रयुक्त्वा तु पाञ्चालीं परिषस्वजे ॥	003c  
परिष्वज्यैव गान्धारी कृष्णां कमललोचनाम् ।	004a  
पुत्राणां मम पाञ्चाली मृत्युरेवेत्यमन्यत ॥	004c  
सञ्चिन्त्य विदुरं प्राह युक्तितः सुबलात्मजा ।	005a  
कुन्तीं राजसुतां क्षत्तः सवधूं सपरिच्छदाम् ॥	005c  
पाण्डोर्निवेशनं शीघ्रं नीयतां यदि रोचते ।	006a  
करणेन मुहूर्तेन नक्षत्रेण शुभे तिथौ ॥	006c  
यथा सुखं तथा कुन्ती रंस्यते स्वगृहे सुतैः ।	007a  
तथेत्येव तदा क्षत्ता कारयामास तत्तथा ॥	007c  
पूजयामासुरत्यर्थं बान्धवाः पाण्डवांस्तदा ।	008a  
नागराः श्रेणिमुख्याश्च पूजयन्ति स्म पाण्डवान् ॥	008c  
भीष्मो द्रोणः कृपः कर्णो बाह्लीकः ससुतस्तदा ।	009a  
शासनाद्धृतराष्ट्रस्य अकुर्वन्नतिथिक्रियाम् ॥	009c  
एवं विहरतां तेषां पाण्डवानां महात्मनाम् ।	010a  
नेता सर्वस्य कार्यस्य विदुरो राजशासनात् ॥\'	010c  
विश्रान्तास्ते महात्मानः कञ्चित्कालं सकेशवाः ।	011a  
आहूता धृतराष्ट्रेण राज्ञा शान्तनवेन च ॥	011c  
धृतराष्ट्र उवाच ।	012  
भ्रातृभिः सह कौन्तेय निबोधेदं वचो मम ।	012a  
\'पाण्डुना वर्धितं राज्यं पाण्डुना पालितं जगत् ॥	012c  
शासनान्मम कौन्तेय मम भ्राता महाबलः ।	013a  
कृतवान्दुष्करं कर्म नित्यमेव विशाम्पते ॥	013c  
तस्मात्त्वमपि कौन्तेय शासनं कुरु मा चिरम् ।	014a  
मम पुत्रा दुरात्मानः सर्वेऽहङ्कारसंयुताः ॥	014c  
शासनं न करिष्यन्ति मम नित्यं युधिष्ठिर ।	015a  
स्वकार्यनिरतैर्नित्यमवलिप्तैर्दुरात्मभिः ॥\'	015c  
पुनर्वै विग्रहो मा भूत्खाण्डवप्रस्थमाविश ।	016a  
न हि वो वसतस्तत्र कश्चिच्छक्तः प्रबाधितुम् ॥	016c  
संरक्ष्यमाणान्पार्थेन त्रिदशानिव वज्रिणा ।	017a  
अर्धराज्यं तु सम्प्राप्य खाण्डवप्रस्थणाविश ॥	017c  
\'केशवो यदि मन्यते तत्कर्तव्यमसंशयम् ॥\'	018ac  
वैशम्पायन उवाच ।	019  
प्रतिगृह्य तु तद्वाक्यं नृपं सर्वे प्रणम्य च ।	019a  
\'वासुदेवेन सम्मन्त्र्य पाण्डवाः समुपाविशन् ॥	019c  
धृतराष्ट्र उवाच ।	020  
अभिषेकस्य सम्भारान्क्षत्तरानय मा चिरम् ।	020a  
अभिषिक्तं करिष्यामि ह्यद्य वै कुरुनन्दनम् ॥	020c  
ब्राह्मणा नैगमश्रेष्ठाः श्रेणीमुख्याश्च सर्वतः ।	021a  
आहूयन्तां प्रकृतयो बान्धवाश्च विशेषतः ॥	021c  
पुण्याहं वाच्यतां तात गोसहस्रं प्रदीयताम् ।	022a  
ग्राममुख्याश्च विप्रेभ्यो दीयन्तां बहुदक्षिणाः ॥	022c  
अङ्गदे मकुटं क्षत्तर्हस्ताभरणमानय ।	023a  
मुक्तावलीश्च हारं च निष्काणि कटकानि च ॥	023c  
कटिबन्धश्च सूत्रं च तथोदरनिबन्धनम् ।	024a  
अष्टोत्तरसहस्रं तु ब्राह्मणाधिष्ठिता गजाः ॥	024c  
जाह्नवीसलिलं शीघ्रमानीयन्तां पुरोहितैः ।	025a  
अभिषेकोदकक्लिन्नं सर्वाभरणभूषितम् ॥	025c  
औपवाह्योपरिगतं दिव्यचारमरवीजितम् ।	026a  
सुवर्णमणिचित्रेण श्वेतच्छत्रेण शोभितम् ॥	026c  
जयेति द्विजवाक्येनु स्तूयमानं नृपैस्तथा ।	027a  
दृष्ट्वा कुन्तीसुतं ज्येष्ठमाजमीढं युधिष्ठिरम् ॥	027c  
प्रीताः प्रीतेन मनसा प्रशंसन्तु परे जनाः ।	028a  
पाण्डोः कृतोपकारस्य राज्यं दत्वा ममैव च ॥	028c  
प्रतिक्रिया कृतमिदं भविष्यति न संशयः ।	029a  
भीष्मो द्रोणः कृपः क्षत्ता साधुसाध्वित्यथाब्रुवन् ॥	029c  
श्रीवासुदेव उवाच ।	030  
युक्तमेतन्महाभाग कौरवाणां यशस्करम् ।	030a  
शीघ्रमद्यैव राजेन्द्र त्वयोक्तं कर्तुमर्हसि ॥	030c  
इत्येवमुक्तो वार्ष्णेयस्त्वरयामास तत्तदा ।	031a  
तथोक्तं धृतराष्ट्रेण कारयामास केशवः ॥	031c  
तस्मिन्क्षणे महाराज कृष्णद्वैपायनस्तदा ।	032a  
आगत्य कुरुभिः सर्वैः पूजितः ससुहृद्गणैः ॥	032c  
मूर्धाभिषिक्तैः सहितो ब्राह्मणैर्वेदपारगैः ।	033a  
कारयामास विधिवत्केशवानुमते तदा ॥	033c  
कृपो द्रोणश्च भीष्मश्च धौम्यश्च व्यासकेशवौ ।	034a  
बाह्लीकः सोमदत्तश्च चातुर्वेद्यपुरस्कृताः ॥	034c  
अभिषेकं तदा चक्रुर्भद्रपीठे सुसंस्कृतम् ॥	035ac  
व्यास उवाच ।	036  
जित्वा तु पृथिवीं कृत्स्नां वशे कृत्वा नृपान्भवान् ।	036a  
राजसूयादिभिर्यज्ञैः क्रतुभिर्वरदक्षिणैः ॥	036c  
स्नात्वा ह्यवभृथस्नानं मोदतां बान्धवैः सह ।	037a  
एवमुक्त्वा तु ते सर्वे आशीर्भिरभिपूजयन् ॥	037c  
मूर्धाभिषिक्तः कौरव्यः सर्वाभरणभूषितः ।	038a  
जयेति संस्तुतो राजा प्रददौ धनमक्षयम् ॥	038c  
सर्वमूर्धाभिषिक्तैश्च पूजितः कुरनन्दनः ।	039a  
औपवाह्यमथारुह्य श्वेतच्छत्रेण शोभितः ॥	039c  
रराज राजाभिमतो महेन्द्र इव दैवतैः ।	040a  
ततः प्रदक्षिणीकृत्य नगरं नागसाह्वयम् ॥	040c  
प्रविवेश तदा राजा नागरैः पूजितो गृहम् ।	041a  
मूर्धाभिषिक्तं कौन्तेयमभ्यगच्छन्त कौरवाः ॥	041c  
गान्धारिपुत्राः शोचन्तः सर्वे ते सह बान्धवैः ।	042a  
ज्ञात्वा शोकं च पुत्राणां धृतराष्ट्रोऽब्रवीदिदं ॥	042c  
समक्षं वासुदेवस्य कुरूणां च समक्षतः ।	043a  
अभिषेकस्त्वया प्राप्तो दुष्प्रापो ह्यकृतात्मभिः ॥	043c  
गच्छ त्वमद्यैव नृप कृतकृत्योऽसि कौरव ।	044a  
आयुः पुरूरवा राजन्नहुषेण ययातिना ॥	044c  
तत्रैव निवसन्ति स्म खाण्डवे तु नृपोत्तम ।	045a  
राजधानी तु सर्वेषां पौरवाणां महाभुज ॥	045c  
विनाशितं मुनिगणैर्लोभाद्बुधसुतस्य वै ।	046a  
तस्मात्त्वं खाण्डवप्रस्थं पुरं राष्ट्रं च वर्धय ॥	046c  
ब्राह्मणाः क्षत्रिया वैश्याः शूद्राश्च कृतलक्षणाः ।	047a  
त्वद्भक्त्या जन्तवश्चान्ये भजन्त्येव पुरं शुभम् ॥	047c  
पुरं राष्ट्रं समृद्धं वै धनधान्यसमाकुलम् ।	048a  
तस्माद्गच्छस्व कौन्तेय भ्रातृभिः सहितोऽनघ ॥	048c  
वैशम्पायन उवाच ।	049  
प्रतिगृह्य तु तद्वाक्यं तस्मै सर्वे प्रणम्य च ।	049a  
रथैर्नागैर्हयैश्चापि सहितास्तु पदातिभिः ॥	049c  
प्रतस्थिरे ततो घोषसंयुक्तैः स्यन्दनैर्वरैः ।	050a  
तान्दृष्ट्वा नागराः सर्वे भक्त्या चैव प्रतस्थिरे ॥	050c  
गच्छतः पाण्डवैः सार्धं दृष्ट्वा नागपुरालयात् ।	051a  
पाण्डवैः सहिता गन्तुं नार्हतेति च नागरान् ॥	051c  
घोषयामास नगरे धार्तराष्ट्रः ससौबलः ।	052a  
\'ततस्ते पाण्डवास्तत्र गत्वा कृष्णपुरोगमाः ॥	052c  
मण्डयाञ्चक्रिरे तद्वै पुरं स्वर्गादिव च्युतम् ।	053a  
\'वासुदेवो जगन्नाथश्चिन्तयामास वासवम् ॥	053c  
महेन्द्रश्चिन्तितो राजन्विश्वकर्माणमादिशत् ।	054a  
विश्वकर्मन्महाप्राज्ञ अद्यप्रभृति तत्पुरम् ॥	054c  
इन्द्रप्रस्थमिति ख्यातं दिव्यं भूम्यां भविष्यति ।	055a  
महेन्द्रशासनाद्गत्वा विश्वकर्मा तु केशवम् ॥	055c  
प्रणम्य प्रणिपातार्हं किं करोमीत्यभाषत ।	056a  
वासुदेवस्तु तच्छ्रुत्वा विश्वकर्माणमूचिवान् ॥	056c  
कुरुष्व कुरुराजस्य महेन्द्रपुरसन्निभम् ।	057a  
इन्द्रेण कृतनामानमिन्द्रप्रस्थं महापुरम् ॥	057c  
वैशम्पायन उवाच ।	058  
ततः पुण्ये शिवे देशे शान्तिं कृत्वा महारथाः ।	058a  
स्वस्तिवाच्य यथान्यायमिन्द्रप्रस्थं भवत्विति ॥	058c  
तत्पुरं मापयामासुर्द्वैपायनपुरोगमाः ।	059a  
\'ततः स विश्वकर्मा तु चकार पुरमुत्तमम् ॥\'	059c  
सागरप्रतिरूपाभिः परिखाभिरलङ्कृतम् ।	060a  
प्राकारेण च सम्पन्नं दिवमावृत्य तिष्ठता ॥	060c  
पाण्डुराभ्रप्रकाशेन हिमरश्मिनिभेन च ।	061a  
शुशुभे तत्पुरश्रेष्ठं नागैर्भोगवती यथा ॥	061c  
द्विपक्षगरुडप्रख्यैर्द्वारैः सौधैश्च शोभितम् ।	062a  
गुप्तमभ्रचयप्रख्यैर्गोपुरैर्मन्दरोपमैः ॥	062c  
विविधैरपि निर्विद्धैः शस्त्रोपेतैः सुसंवृतैः ।	063a  
शक्तिभिश्चावृतं तद्धि द्विजिह्वैरिव पन्नगैः ॥	063c  
तल्पैश्चाभ्यासिकैर्युक्तं शुशुभे योधरक्षितम् ।	064a  
तीक्ष्णाङ्कुशशतघ्नीभिर्यन्त्रजालैश्च शोभितम् ॥	064c  
आयसैश्च महाचक्रैः शुशुभे तत्पुरोत्तमम् ।	065a  
सुविभक्तमहारथ्यं देवताबाधवर्जितम् ॥	065c  
विरोचमानं विविधैः पाण्डुरैर्भवनोत्तमैः ।	066a  
तत्त्रिविष्टपसङ्काशमिन्द्रप्रस्थं व्यरोचत ॥	066c  
मेघवृन्दमिवाकाशे विद्धं विद्युत्समावृतम् ।	067a  
तत्र रम्ये शिवे देशे कौरव्यस्य निवेशनम् ॥	067c  
शुशुभे धनसम्पूर्णं धनाध्यक्षक्षयोपमम् ।	068a  
तत्रागच्छन्द्विजा राजन्सर्ववेदविदां वराः ॥	068c  
निवासं रोचयन्ति स्म सर्वभाषाविदस्तथा ।	069a  
वणिजश्चाययुस्तत्र नानादिग्भ्यो धनार्थिनः ॥	069c  
सर्वशिल्पविदस्तत्र वासायाभ्यागमंस्तदा ।	070a  
उद्यानानि च रम्याणि नगरस्य समन्ततः ॥	070c  
आम्रैराम्रातकैर्नीपैरशोकैश्चम्पकैस्तथा ।	071a  
पुन्नागैर्नागपुष्पैश्च लकुचैः पनसैस्तथा ॥	071c  
शालतालतमालैश्च बकुलैश्च सकेतकैः ।	072a  
मनोहरैः सुपुष्पैश्च फलभारावनामितैः ॥	072c  
प्राचीनामलकैर्लोध्रैरङ्कोलैश्च सुपिष्पितैः ।	073a  
जम्बूभिः पाटलाभिश्च कुब्जकैरतिमुक्तकैः ॥	073c  
करवीरैः पारिजातैरन्यैश्च विविधैर्द्रुमैः ।	074a  
नित्यपुष्पफलोपेतैर्नानाद्विजगणायुतैः ॥	074c  
मत्तबर्हिणसङ्घुष्टकोकिलैश्च सदामदैः ।	075a  
गृहैरादर्शविमलैर्विविधैश्च लतागृहैः ॥	075c  
मनोहरैश्चित्रगृहैस्तथाऽजगतिप्रवतैः ।	076a  
वापीभिर्विविधाभिश्च पूर्णाभिः परमाम्भसा ॥	076c  
सरोभिरतिरम्यैश्च पद्मोत्पलसुगन्धिभिः ।	077a  
हंसकारण्डवयुतैश्चक्रवाकोपशोभितैः ॥	077c  
रम्याश्च विविधास्तत्र पुष्करिण्यो वनावृताः ।	078a  
तडागानि च रम्याणि बृहन्ति सुबहूनि च ॥	078c  
\'नदी च नन्दिनी नाम सा पुरीमुपगूहति ।	079a  
चातुर्वर्ण्यसमाकीर्णमन्यैः शिल्पिभिरावृतम् ॥	079c  
सर्वदाभिसृतं सद्भिः कारितं विश्वकर्मणा ।	080a  
उपभोगसमृद्धैश्च सर्वद्रव्यसमावृतम् ॥	080c  
नित्यमार्यजनोपेतं नरनारीगणैर्युतम् ।	081a  
वाजिवारणसम्पूर्णं गोभिरुष्ट्रैः खरैरजैः ॥	081c  
तत्त्रिविष्टपसङ्काशमिन्द्रप्रस्थं व्यरोचत ।	082a  
पुरीं सर्वगुणोपेतां निर्मितां विश्वकर्मणा ॥	082c  
पौरवाणामधिपतिः कुन्तीपुत्रो युधिष्ठिरः ।	083a  
कृतमङ्गलसत्कारैर्ब्राह्मणैर्वेदपारगैः ॥	083c  
द्वैपायनं पुरस्कृत्य धौम्यस्याभिमते स्थितः ।	084a  
भ्रातृभिः सहितो राजा राजमार्गमतीत्य च ॥	084c  
औपवाह्यगतो राजा केशवेन सहाभिभूः ।	085a  
तोरणद्वारसुमुखं द्वात्रिंशद्द्वारसंयुतम् ॥	085c  
वर्धमानपुरद्वारात्प्रविवेश महाद्युतिः ।	086a  
शङ्खदुन्दुभिनिर्घोषाः श्रूयन्ते बहवो भृशम् ॥	086c  
जयेति ब्राह्मणगिरः श्रूयन्ते च सहस्रशः ।	087a  
संस्तूयमानो मुनिभिः सूतमागधबन्दिभिः ॥	087c  
औपवाह्यगतो राजा राजमार्गमतीत्य च ।	088a  
कृतमङ्गलसत्कारं प्रविवेश गृहोत्तमम् ॥	088c  
प्रविश्य भवनं राजा नागरैरभिसंवृतः ।	089a  
प्रहृष्टमुदितैरासीत्सत्कारैरभिपूजितः ॥	089c  
पूजयामास विप्रेन्द्रान्केशेन महात्मना ।	090a  
ततस्तु राष्ट्रं नगरं नरनारीगणायुतम् ॥	090c  
गोधनैश्च समाकीर्णं सस्यैर्वृद्धिं तदागमत् ॥\'	091ac  
तेषां पुण्यजनोपेतं राष्ट्रमाविशतां महत् ।	092a  
पाण्डवानां महाराज शश्वत्प्रीतिरवर्धत ॥	092c  
\'सौबलेन च कर्णेन धार्तराष्ट्रैः कृपेण च ।	093a  
\'तथा भीष्मेण राज्ञा च धर्मप्रणयिना सदा ॥	093c  
पाण्डवाः समपद्यन्त खाण्डवप्रस्थवासिनः ।	094a  
पञ्चभिस्तैर्महेष्वासैरिन्द्रकल्पैः समावृतम् ॥	094c  
शुशुभे तत्पुरश्रेष्ठं नागैर्भोगवती यथा ।	095a  
\'ततस्तु विश्वकर्माणं पूजयित्वा विसृज्य च ॥	095c  
द्वैपायनं च सम्पूज्य विसृज्य च नराधिपः ।	096a  
वार्ष्णेयमब्रवीद्राजा गन्तुकामं कृतक्षणम् ॥	096c  
तव प्रसादाद्वार्ष्णेय राज्यं प्राप्तं मयाऽनघ ।	097a  
प्रसादादेव ते वीर शून्यं राष्ट्रं सुदुर्गमम् ॥	097c  
तवैव तु प्रसादेन राज्यस्थाश्च भवामहे ।	098a  
गतिस्त्वमापत्कालेऽपि पाण्डवानां च माधव ॥	098c  
ज्ञात्वा तु कृत्यं कर्तव्यं कारयस्व भवान्हि नः ।	099a  
यदिष्टमनुमन्तव्यं पाण्डवानां त्वयाऽनघ ॥	099c  
श्रीवासुदेव उवाच ।	100  
त्वत्प्रभावान्महाराज्यं सम्प्राप्तं हि स्वधर्मतः ।	100a  
पितृपैतामहं राज्यं कथं न स्यात्तव प्रभो ॥	100c  
धार्तराष्ट्रा दुराचाराः किं करिष्यन्ति पाण्डवान् ।	101a  
यथेष्टं पालय जगच्छश्वद्धर्मधुरं वह ॥	101c  
पुनः पुनश्च संहर्षाद्ब्राह्मणान्भर पौरव ।	102a  
अद्यैव नारदः श्रीमानागमिष्यति सत्वरः ॥	102c  
आदत्स्व तस्य वाक्यानि शासनं कुरु तस्य वै ।	103a  
एवमुक्त्वा ततः कुन्तीमभिवाद्य जनार्दनः ॥	103c  
उवाच श्लक्ष्णया वाचा गमिष्यामि नमोस्तु ते ।	104a  
कुन्त्युवाच ।	104  
जातुषं गृहमासाद्य मया प्राप्तं यदानघ ॥	104c  
आर्येण समभिज्ञातं त्वया वै यदुपुङ्गव ।	105a  
त्वया नाथेन गोविन्द दुःखं तीर्णं महत्तरम् ॥	105c  
त्वं हि नाथस्त्वनाथानां दरिद्राणां विशेषतः ।	106a  
सर्वदुःखानि शाम्यन्ति तव सन्दर्शनान्मम ॥	106c  
स्मरस्वैनान्महाप्राज्ञ तेन जीवन्ति पाण्डवाः ॥	107ac  
वैशम्पायन उवाच ।	108  
करिष्यामीति चामन्त्र्य अभिवाद्य पितृष्वसाम् ।	108a  
गमनाय मतिं चक्रे वासुदेवः सहानुगः ॥\'	108c  
तान्निवेश्य ततो वीरः सह रामेण कौरवान् ।	109a  
ययौ द्वारवतीं राजन्पाण्डवानुमते तदा ॥ ॥	109c  

इति श्रीमन्महाभारते आदिपर्वणि विदुरागमनराज्यलाभपर्वणि सप्तविंशत्यधिकद्विशततमोऽध्यायः ॥ 227 ॥
