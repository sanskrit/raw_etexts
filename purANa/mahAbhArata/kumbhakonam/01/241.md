अध्यायः 241

यतेः सुभद्रागृहे कृष्णेन स्थापनम् ॥ 1 ॥ श्रुतपूर्वपार्थलक्षणदर्शनेन इमं यतिं अर्जुनं शङ्कमानायाः सुभद्रायाः यतिं प्रति अर्जुनादिकुशलप्रश्नः ॥ 2 ॥ अर्जुनेन तत्वे कथिते मोहितायां सुभद्रायां रुक्मिण्या श्वश्रूसमीपे तद्वृत्तकथनम् ॥ 3 ॥ वासुदेवानुमत्या देवक्या सुभद्राश्वासनम् ॥ 4 ॥ गूढं सुभद्राया विवाहचिकीर्षया कृष्णेन महादेवपूजाव्याजेन सर्वयादवैः सह अन्तर्द्वीपगमनम् ॥ 5 ॥

वैशम्पायन उवाच ।	001  

स तथेति प्रतिज्ञाय सहितो यतिना हरिः ।	001a  
कृत्वा तु संविदं तेन प्रहृष्टः केशवोऽभवत् ॥	001c  
पर्वते तौ विहृत्यैव यथेष्टं कृष्णपाण्डवौ ।	002a  
तां पुरीं प्रविवेशाथ गृह्य हस्तेन पाण्डवम् ।	002c  
प्रविश्य च गृहं रम्यं सर्वभोगसमन्वितम् ॥	002e  
पार्थमावेदयामास रुक्मिणीसत्यभामयोः ।	003a  
हृषीकेशवचः श्रुत्वा ते उभे चोचतुर्भृशम् ॥	003c  
मनोरथो महानेष हृदि नौ परिवर्तते ।	004a  
कदा द्रक्षाव बीभत्सुं पाण्डवं पुरमागतम् ॥	004c  
इत्येवं हर्षमाणे ते वदन्त्यौ सुभृशं प्रियम् ।	005a  
रुग्मिणीसत्यभामे वै दृष्ट्वा प्रीतोऽभवद्यतिः ॥	005c  
सर्वेषां हर्षमाणानां पार्थो हर्षमुपागमत् ।	006a  
प्राप्तमज्ञातरूपेण चागतं चार्जुनं हरिः ॥	006c  
सत्कृत्य पूज्यमानं तु प्रीत्या चैव ह्यपूजयत् ।	007a  
स तं प्रियातिथिं श्रेष्ठं समीक्ष्य यतिमागतम् ॥	007c  
सोदर्यां भगिनीं कृष्णः सुभद्रामिदमब्रवीत् ।	008a  
अयं देशातिथिर्भद्रे संशितव्रतवानृषिः ॥	008c  
प्राप्नोतु सततं पूजां तव कन्यापुरे वसन् ।	009a  
आर्येण च परिज्ञातः पूजनीयो यतिस्त्वया ॥	009c  
रागाद्भरस्व वार्ष्णेयि भक्ष्यैर्भोज्यैर्यतिं सदा ।	010a  
एष यद्यदृषिर्ब्रूयात्कार्यमेव न संशयः ॥	010c  
सखीभिः सहिता भद्रे भवास्य वशवर्तिनी ।	011a  
पुरा हि यतयो भद्रे ये भैक्षार्थमनुव्रताः ॥	011c  
ते बभूवुर्दशार्हाणां कन्यापुरनिवासिनः ।	012a  
तेभ्यो भोज्यानि भक्ष्याणि यथाकालमतन्द्रिताः ।	012c  
कन्यापुरगताः कन्याः प्रयच्छन्ति यशस्विनि ॥	012e  
वैशम्पायन उवाच ।	013  
सा तथेत्यब्रवीत्कृष्णं करिष्यामि यथाऽऽथ माम् ।	013a  
तोषयिष्यामि वृत्तेन कर्मणा च द्विजर्षभम् ॥	013c  
एवमेतेन रूपेण कञ्चित्कालं धनञ्जयः ।	014a  
उवास भक्ष्यैर्भोज्यैश्च भद्रया परमार्चितः ॥	014c  
तस्य सर्वगुणोपेतां वासुदेवसहोदरीम् ।	015a  
पश्यतः सततं भद्रां प्रादुरासीन्मनोभवः ॥	015c  
गूहयन्निव चाकारमालोक्य वरवर्णिनीम् ।	016a  
दीर्घमुष्णं विनिश्वस्य पार्थः कामवशं गतः ॥	016c  
स कृष्णां द्रौपदीं मेने न रूपे भद्रया समाम् ।	017a  
प्राप्तां भूमान्विन्द्रसेनां साक्षाद्वा वरुणात्मजाम् ॥	017c  
अतीतकाले सम्प्राप्ते सर्वास्तापि सुरस्त्रियः ।	018a  
न समा भद्रया लोके इत्येवं मन्यतेऽर्जुनः ॥	018c  
अतीतसमये काले सोदर्याणां धनञ्जयः ।	019a  
न सस्मार सुभद्रायां कामाङ्कुशनिवारितः ॥	019c  
क्रीडारतिपरां भद्रां सखीगणसमावृताम् ।	020a  
प्रीयते स्मार्जुनः पश्यन्स्वाहामिव विभावसुः ॥	020c  
पाण्डवस्य सुभद्रायाः सकाशे तु यशस्विनः ।	021a  
समुत्पत्तिः प्रभावश्च गदेन कथितः पुरा ॥	021c  
श्रुत्वा चाशनिनिर्घोषं केशवेनापि धीमता ।	022a  
उपमामर्जुनं कृत्वा विस्तरः कथितः पुरा ॥	022c  
क्रुद्धमानप्रलापश्च वृष्णीनामर्जुनं प्रति ।	023a  
पौरुषं चोपमां कृत्वा प्रावर्तत धनुष्मताम् ॥	023c  
अन्योन्यकलहे चापि विवादे चापि वृष्णयः ।	024a  
अर्जुनोपि न मे तुल्यः कुतस्त्वमिति चाब्रुवन् ॥	024c  
जातांश्च पुत्रान्गृह्णन्त आशिषो वृष्णयोऽब्रवन् ।	025a  
अर्जुनस्य समो वीर्ये भव तात धनुर्धरः ॥	025c  
तस्मात्सुभद्रा चकमे पौरुषाद्भरतर्षभम् ।	026a  
सत्यसन्धस्य रूपेण चातुर्येण च मोहिता ॥	026c  
चारणातिथिसङ्घानां गदस्य च निशम्य सा ।	027a  
अदृष्टे कृतभावाभूत्सुभद्रा भरतर्षभे ॥	027c  
कीर्तयन्ददृशे यो यः कथञ्चित्कुरुजाङ्गलम् ।	028a  
तं तमेव तदा भद्रा बीभत्सुं स्म हि पृच्छति ॥	028c  
अभीक्ष्णश्रवणादेवमभीक्ष्णपरिपृच्छनात् ।	029a  
प्रत्यक्ष इव भद्रायाः पाण्डवः प्रत्यपद्यत ॥	029c  
भुजौ भुजगसङ्काशौ ज्याघातेन किणीकृतौ ।	030a  
पार्थोऽयमिति पश्यन्त्या निःशंसयमजायत ॥	030c  
यथारूपं हि शुश्राव सुभद्रा भरतर्षभम् ।	031a  
तथारूपमवेक्ष्यैनं परां प्रीतिमवाप सा ॥	031c  
सा कदाचिदुपासीनं पप्रच्छ कुरुनन्दनम् ।	032a  
कथं देशाश्च चरिता नानाजनपदाः कथम् ॥	032c  
सरांसि सरितश्चैव वनानि च कथं यते ।	033a  
दिशः काश्च कथं प्राप्ताश्चरता भवता सदा ॥	033c  
स तथोक्तस्तदा भद्रां बहुनर्मामृतं ब्रुवन् ।	034a  
उवाच परमप्रीतस्तथा बहुविधाः कथाः ॥	034c  
$निशम्य विविधं तस्य लोके चरितमात्मनः ।	035a  
तथा परिगतो भावः कन्यायाः समपद्यत ॥	035c  
पर्वसन्धौ तु कस्मिंश्चित्सुभद्रा भरतर्षभम् ।	036a  
रहस्येकान्तमासाद्य हर्षमाणाऽभ्यभाषत ॥	036c  
यतिना रचता देशान्खाण्डवप्रस्थवासिनी ।	037a  
कश्चिद्भगवता दृष्टा पृथाऽस्माकं पितृष्वसा ॥	037c  
भ्रातृभिः प्रीयते सर्वैर्दृष्टः कच्चिद्युधिष्ठिरः ।	038a  
कच्चिद्धर्मपरो भीमो धर्मराजस्य धीमतः ॥	038c  
निवृत्तसमयः कच्चिदपराधाद्धनञ्जयः ।	039a  
नियमे कामभोगानां वर्तमानः प्रिये रतः ॥	039c  
क्व नु पार्थश्चरत्यद्य बहिः स वसतीर्वसन् ।	040a  
सुखोचितो ह्यदुःखार्हो दीर्घबाहुररिन्दमः ॥	040c  
कच्चिच्छ्रुतो वा दृष्टो वा पार्थो भगवताऽर्जुनः ।	041a  
निशम्य वचनं तस्यास्तामुवाच हसन्निव ॥	041c  
आर्या कुशलिनी कुन्ती सहपुत्रा सहस्नुषा ।	042a  
प्रीयते पश्यती पुत्रान्खाण्डवप्रस्थ आसते ॥	042c  
अनुज्ञातश्च मात्रा च सोदरैश्च धनञ्जयः ।	043a  
द्वारकामावसत्येको यतिलिङ्गेन पाण्डवः ॥	043c  
पश्यन्ती सततं कस्मान्नाभिजानासि माधवि ।	044a  
निशण्य वचनं तस्य वासुदेवसहोदरी ॥	044c  
निश्वासबहुला तस्थौ क्षितिं विलिखती तदा ।	045a  
ततः परमसंहृष्टः सर्वशस्त्रभृतां वरः ॥	045c  
अर्जुनोऽहमिति प्रीतस्तामुवाच धनञ्जयः ।	046a  
यथा तव गतो भावः श्रवणान्मयि भामिनि ॥	046c  
त्वद्गतः सततं भावस्तथा तव गुणैर्मम ।	047a  
प्रशस्तेऽहनि धर्मेण भद्रे स्वयमहं वृतः ॥	047c  
सत्यवानिव सावित्र्या भविष्यामि पतिस्तव ॥	048ac  
वैशम्पायन उवाच ।	049  
एवमुक्त्वा ततः पार्थः प्रविवेश लतागृहम् ।	049a  
ततः सुभद्रा ललिता लज्जाभावसमन्विता ॥	049c  
मुमोह शयने दिव्ये शयाना न तथोचिता ।	050a  
नाकरोद्यतिपूजां सा लज्जाभावमुपेयुषी ॥	050c  
कन्यापुरे तु यद्वृत्तं ज्ञात्वा दिव्येन चक्षुषा ।	051a  
शशास रुक्मिणीं कृष्णो भोजनादि तदार्जुने ॥	051c  
तदाप्रभृति तां भद्रां चिन्तयन्वै धनञ्जयः ।	052a  
आस्ते स्म स तदाऽऽरामे कामेन भृशपीडितः ॥	052c  
सुभद्रा चापि न स्वस्था पार्थं प्रति बभूव सा ।	053a  
कृशा विवर्णवदना चिन्ताशोकपरायणा ॥	053c  
निश्वासपरमा भद्रा मानसेन मनस्विनी ।	054a  
न शय्यासनभोगेषु रतिं विन्दति केनचित् ॥	054c  
न नक्तं न दिवा शेते बभूवोन्मत्तदर्शना ।	055a  
एवं शोकपरां भद्रां देवी वाक्यमथाब्रवीत् ।	055c  
मा शोकं कुरु वार्ष्णेयि धृतिमालम्ब्य शोभने ॥	055e  
रुक्मिण्येवं सुभद्रां तां कृष्णस्यानुमते तदा ।	056a  
रहोगत्य तदा श्वश्रूं देवकीं वाक्यमब्रवीत् ॥	056c  
अर्जुनो यतिरूपेण ह्यागतः सुसमाहितः ।	057a  
कन्यापुरमथाविश्य पूजितो भद्रया मुदा ॥	057c  
तं विदित्वा सुभद्रापि लज्जया परिमोहिता ।	058a  
दिवानिशं शयाना सा नाकरोद्भोजनादिकम् ॥	058c  
एवमुक्ता तया देवी भद्रां शोकपरायणाम् ।	059a  
तत्समीपं समागत्य श्लक्ष्णं वाक्यमथाब्रवीत् ॥	059c  
मा शोकं कुरु वार्ष्णेयि धृतिमालम्ब्य शोभने ।	060a  
राज्ञे निवेदयित्वापि वसुदेवाय धीमते ॥	060c  
कृष्णायापि तथा भद्रे प्रहर्षं कारयामि ते ।	061a  
पश्चाज्जानामि ते वार्तां मा शोकं कुरु भामिनि ॥	061c  
एवमुक्त्वा तु सा माता भद्रायाः प्रियकारिणी ।	062a  
निवेदयामास तदा भद्रामानकदुन्दुभेः ॥	062c  
रहस्येकासना तत्र भद्राऽस्वस्थेति चाब्रवीत् ।	063a  
आरामे तु यतिः श्रीमानर्जुनश्चेति नः श्रुतम् ॥	063c  
अक्रूराय च कृष्माय आहुकाय च सात्यकेः ।	064a  
निवेद्यतां महाप्राज्ञ श्रोतव्यं यदि बान्धवैः ॥	064c  
वैशम्पायन उवाच ।	065  
वसुदेवस्तु तच्छ्रुत्वा अक्रूराहुकयोस्तथा ।	065a  
निवेदयित्वा कृष्णेन मन्त्रयामास तैस्तदा ॥	065c  
इदं कार्यमिदं कृत्यमिदमेवेति निश्चितः ।	066a  
अक्रूरश्चोग्रसेनश्च सात्यकिश्च गदस्तथा ॥	066c  
पृथुश्रवाश्च कृष्णश्च सहिताः शिनिना मुहुः ।	067a  
रुक्मिणी सत्यभामा च देवकी रोहिणी तथा ॥	067c  
वसुदेवेन सहिताः पुरोहितमते स्थिताः ।	068a  
विवाहं मन्त्रयामासुर्द्वादशेऽहनि भारत ॥	068c  
अज्ञातं रौहिणेयस्य उद्धवस्य च भारत ।	069a  
विवाहं तु सुभद्रायाः कर्तुकामो गदाग्रजः ॥	069c  
महादेवस्य पूजार्थं महोत्सव इति ब्रुवन् ।	070a  
चतुस्त्रिंशदहोरात्रं सुभद्रार्तिप्रशान्तये ॥	070c  
नगरे घोषयास हितार्थं सव्यसाचिनः ।	071a  
इतश्चतुर्थे त्वहनि अन्तर्द्वीपं तु गम्यताम् ॥	071c  
सदारैः सानुयात्रैश्च सपुत्रैः सहबाधवैः ।	072a  
गन्तव्यं सर्ववर्मैश्च गन्तव्यं सर्वयादवैः ॥	072c  
एवमुक्तास्तु ते सर्वे तथा चक्रुश्च सर्वशः ।	073a  
ततः सर्वदशार्हाणामन्तर्द्वीपे च भारत ॥	073c  
चतुस्त्रिंशदहोरात्रं बभूव परमोत्सवः ।	074a  
कृष्णरामाहुकाक्रूरप्रद्युम्नशिनिसत्यकाः ॥	074c  
समुद्रं प्रययुर्हृष्टाः कुकुरान्धकवृष्णयः ।	075a  
युक्तयन्त्रपताकाभिर्वृष्णयो ब्राह्मणैः सह ॥	075c  
समुद्रं प्रययुर्नौभिः सर्वे पुरनिवासिनः ।	076a  
ततस्त्वरितमागत्य दाशार्हगणपूजितम् ॥	076c  
सुभद्रा पुण्डरीकाक्षमब्रवीद्यतिशासनात् ।	077a  
कृत्यवान्द्वादशाहानि स्थाता स भगवानिह ॥	077c  
तिष्ठतस्तस्य कः कुर्यादुपस्थानविधिं सदा ।	078a  
तमुवाच हृषीकेशः कस्त्वदन्यो विशेषतः ॥	078c  
तमृषिं प्रत्युपस्थातुमितो नार्हति माधवि ।	079a  
त्वमेवास्मन्मतेनाद्य महर्षेर्वशवर्तिनी ॥	079c  
कुरु सर्वाणि कार्याणि कीर्तिं धर्ममवेक्ष्य च ।	080a  
तस्य चातिथिमुख्यस्य सर्वेषां च तपस्विनाम् ॥	080c  
संविधानपरा भद्रे भव त्वं वशवर्तिनी ॥	081ac  
वैशम्पायन उवाच ।	082  
एवमादिश्य भिक्षां च भद्रां च मधुसूदनः ।	082a  
ययौ शङ्खप्रणादेन भेरीणां निस्वनेन च ॥	082c  
ततस्तु द्वीपमासाद्य दानधर्मपरायणाः ।	083a  
उग्रसेनमुखाश्चान्ये विजहुः कुकुरान्धकाः ॥	083c  
पटहानां प्रणादैश्च भेरीणां निस्वनेन च ।	084a  
सप्तयोजनविस्तार आयतो दशयोजनम् ॥	084c  
बभूव स महाद्वीपः सपर्वतमहावनः ।	085a  
सेतुपुष्करिणीजालैराक्रीडः सर्वसात्वताम् ॥	085c  
वापीपल्वलसङ्घैश्च काननैश्च मनोरमैः ।	086a  
वासुदेवस्य क्रीडार्थं योग्यः सर्वप्रहर्षतः ॥	086c  
कुकुरान्धकवृष्णीनां तथा प्रियकरस्तदा ।	087a  
बभूव परमोपेतस्त्रिविष्टप इवापरः ॥	087c  
चतुस्त्रिंशदहोरात्रं दानधर्मपरायणाः ।	088a  
उग्रसेनमुखाः सर्वे विजहुः कुकुरान्धकाः ॥	088c  
विचित्रमाल्याभरणाश्चित्रगन्धानुलेपनाः ।	089a  
विहाराभिगताः सर्वे यादवा हर्षसंयुताः ॥	089c  
सुनृत्तगीतवादित्रै रममाणास्तदाऽभवन् ।	090a  
प्रतियाते दशार्हाणामृषभे शार्ङ्गधन्वनि ।	090c  
सुभध्रोद्वाहनं पार्थः प्राप्तकालममन्यत ॥ ॥	090e  

इति श्रीमन्महाभारते आदिपर्वणि सुभद्राहरणपर्वणि एकचत्वारिंशदधिकद्विशततमोऽध्यायः ॥ 241 ॥
