अध्यायः 090

मृगयार्थं दुष्यन्तस्यारण्यगमनम् ॥ 1 ॥
जनमेजय उवाच ।	001  
सम्भवं भरतस्याहं चरितं च महामतेः ।	001a  
शकुन्तलायाश्चोत्पत्तिं श्रोतुमिच्छामि तत्त्वतः ॥	001c  
दुष्यन्तेन च वीरेण यथा प्राप्ता शकुन्तला ।	002a  
तं वै पुरुषसिंहस्य भगवन्विस्तरं त्वहम् ॥	002c  
श्रोतुमिच्छामि तत्त्वज्ञ सर्वं मतिमतां वर ।	003a  
वैशम्पायन उवाच ।	003  
स कदाचिन्महाबाहुः प्रभूतबलवाहनः ॥	003c  
वनं जगाम गहनं हयनागशतैर्वृतः ।	004a  
बलेन चतुरङ्गेण वृतः परमवल्गुना ॥	004c  
खड्गशक्तिधरैर्वीरैर्गदामुसलपाणिभिः ।	005a  
प्रासतोमरहस्तैश्च ययौ योधशतैर्वृतः ॥	005c  
सिंहनादैश्च योधानां शङ्खदुन्दुभिनिःस्वनैः ।	006a  
रथनेमिस्वनैश्चैव सनागवरबृंहितैः ॥	006c  
नानायुधधरैश्चापि नानावेषधरैस्तथा ।	007a  
ह्रेषितस्वनमिश्रैश्च क्ष्वेडितास्फोटितस्वनैः ॥	007c  
आसीत्किलकिलाशब्दस्तस्मिन्गच्छति पार्थिवे ।	008a  
प्रासादवरशृङ्गस्थाः परया नृपशोभया ॥	008c  
ददृशुस्तं स्त्रियस्तत्र शूरमात्मयशस्करम् ।	009a  
शक्रोपमममित्रघ्नं परवारणवारणम् ॥	009c  
पश्यन्तः स्त्रीगणास्तत्र वज्रपाणिं स्म मेनिरे ।	010a  
अयं स पुरुषव्याघ्रो रणे वसुपराक्रमः ॥	010c  
यस्य बाहुबलं प्राप्य न भवन्त्यसुहृद्गणाः ।	011a  
इति वाचो ब्रुवन्त्यस्ताः स्त्रियः प्रेम्णा नराधिपम् ॥	011c  
तुष्टुवुः पुष्पवृष्टीश्च ससृजुस्तस्य मूर्धनि ।	012a  
तत्रतत्र च विप्रेन्द्रैः स्तूयमानः समन्ततः ॥	012c  
निर्ययौ परमप्रीत्या वनं मृगजिघांसया ।	013a  
तं देवराजप्रतिमं मत्तवारणधूर्गतम् ॥	013c  
द्विजक्षत्रियविट्शूद्रा निर्यान्तमनुजग्मिरे ।	014a  
ददृशुर्वर्धमानास्ते आशीर्भिश्च जयेन च ॥	014c  
सुदूरमनुजग्मुस्तं पौरजानपदास्तथा ।	015a  
न्यवर्तन्त ततः पश्चादनुज्ञाता नृपेण ह ॥	015c  
सुपर्णप्रतिमेनाथ रथेन वसुधाधिपः ।	016a  
महीमापूरयामास घोषेण त्रिदिवं तथा ॥	016c  
स गच्छन्ददृशे धीमान्नन्दनप्रतिमं वनम् ।	017a  
बिल्वार्कखदिराकीर्णं कपित्थधवसङ्कुलम् ॥	017c  
विषमं पर्वतस्रस्तै रश्मभिश्च समावृतम् ।	018a  
निर्जलं निर्मनुष्यं च बहुयोजनमायतम् ॥	018c  
मृगसिंहैर्वृतं घोरैरन्यैश्चापि वनेचरैः ।	019a  
तद्वनं मनुजव्याघ्रः सभृत्यबलवाहनः ॥	019c  
लोडयामास दुष्यन्तः सूदयन्विविधान्मृगान् ।	020a  
बाणगोचरसम्प्राप्तांस्तत्र व्याघ्रगणान्बहून् ॥	020c  
पातयामास दुष्यन्तो निर्बिभेद च सायकैः ।	021a  
दूरस्थान्सायकैः कांश्चिदभिनत्स नराधिपः ॥	021c  
अभ्याशमागतांश्चान्यान्खड्गेन निरकृन्तत ।	022a  
कांश्चिदेणान्समाजघ्ने शक्त्या शक्तिमतां वरः ॥	022c  
गदामण्डलतत्त्वज्ञश्चचारामितविक्रमः ।	023a  
तोमरैरसिभिश्चापि गदामुसलकम्पनैः ॥	023c  
चचार स विनिघ्नन्वै वन्यांस्तत्र मृगद्विजान् ।	024a  
राज्ञा चाद्भुतवीर्येण योधैश्च समरप्रियैः ॥	024c  
लोड्यमानं महारण्यं तत्यजुः स्म मृगाधिपाः ।	025a  
तत्र विद्रुतयूथानि हतयूथपतीनि च ॥	025c  
मृगयूथान्यथौत्सुक्याच्छब्दं चक्रुस्ततस्ततः ।	026a  
शुष्काश्चापि नदीर्गत्वा जलनैराश्यकर्शिताः ॥	026c  
व्यायामक्लान्तहृदयाः पतन्ति स्म विचेतसः ।	027a  
क्षुत्पिपासापरीताश्च श्रान्ताश्च पतिता भुवि ॥	027c  
केचित्तत्र नरव्याघ्रैरभक्ष्यन्त बुभुक्षितैः ।	028a  
केचिदग्निमथोत्पाद्य संसाध्य च वनेचराः ॥	028c  
भक्षयन्ति स्म मांसानि प्रकुट्य विधिवत्तदा ।	029a  
तत्र केचिद्गजा मत्ता बलिनः शस्त्रविक्षताः ॥	029c  
सङ्कोच्याग्रकरान्भीताः प्राद्रवन्ति स्म वेगिताः ।	030a  
शकृन्मूत्रं सृजन्तश्च क्षरन्तः शोणितं बहु ॥	030c  
वन्या गजवरास्तत्र ममृदुर्मनुजान्बहून् ।	031a  
तद्वनं बलमेघेन शरधारेण संवृतम् ।	031c  
व्यरोचत मृगाकीर्णं राज्ञा हतमृगाधिपम् ॥	031e  

इति श्रीमन्महाभारते आदिपर्वणि सम्भवपर्वणि नवतितमोऽध्यायः ॥ 90 ॥

1-90-9 परवारणवारणं शत्रगजानां निवारकम् ॥ 1-90-13 धूर्गतं स्कन्धारूढम् ॥ 1-90-28 संसाध्य पाकादिना संस्कृत्य ॥ 1-90-29 प्रकुट्य चूर्णीकृत्य । गजा वनगजाः ॥ नवतितमोऽध्यायः ॥ 90 ॥
