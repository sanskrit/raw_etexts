अध्यायः 157

हास्तिनपुरं त्यक्त्वा वारणावतं गच्छता युधिष्ठिरेण अनुगच्छथां पौराणां निवर्तनम् ॥ 1 ॥ म्लेच्छभाषया युधिष्ठिरं प्रति विदुरस्योपदेशः ॥ 2 ॥
वैशम्पायन उवाच 	001  
पाण्डवास्तु रथान्युक्तान्सदश्वैरनिलोपमैः ।	001a  
आरोहमाणा भीष्मस्य पादौ जगृहुरार्तवत् ॥	001c  
राज्ञश्च धृतराष्ट्रस्य द्रोणस्य च महात्मनः ।	002a  
अन्येषां चैव वृद्धानां कृपस्य विदुरस्य च ॥	002c  
एवं सर्वान्कुरून्वृद्धानभिवाद्य यतव्रताः ।	003a  
समालिङ्ग्य समानान्वै बालैश्चाप्यभिवादिताः ॥	003c  
सर्वा मातॄस्तथाऽऽपृच्छ्य कृत्वा चैव प्रदक्षिणम् ।	004a  
प्रकृतीरपि सर्वाश्च प्रययुर्वारणावतम् ॥	004c  
विदुरश्च महाप्राज्ञस्तथाऽन्ये कुरुपुङ्गवाः ।	005a  
पौराश्च पुरुषव्याघ्रानन्वीयुः शोककर्शिताः ॥	005c  
तत्र केचिद्ब्रुवन्ति स्म ब्राह्मणा निर्भयास्तदा ।	006a  
दीनान्दृष्ट्वा पाण्डुसुतानतीव भृशदुःखिताः ॥	006c  
विषमं पश्यते राजा सर्वथा स सुमन्दधीः ।	007a  
कौरव्यो धृतराष्ट्रस्तु न च धर्मं प्रपश्यति ॥	007c  
न हि पापमपापात्मा रोचयिष्यति पाण्डवः ।	008a  
भीमो वा बलिनां श्रेष्ठः कौन्तेयो वा धनञ्जयः ॥	008c  
कुत एव महात्मानौ माद्रीपुत्रौ करिष्यतः ।	009a  
तान्राज्यं पितृतः प्राप्तान्धृतराष्ट्रो न मृष्यति ॥	009c  
अधर्म्यमिदमत्यन्तं कथं भीष्मोऽनुमन्यते ।	010a  
विवास्यमानानस्थाने नगरे योऽभिमन्यते ॥	010c  
पितेव हि नृपोऽस्माकमभूच्छान्तनवः पुरा ।	011a  
विचित्रवीर्यो राजर्षिः पाण्डुश्च कुरुनन्दनः ॥	011c  
स तस्मिन्पुरुषव्याघ्रे देवभावं गते सति ।	012a  
राजपुत्रानिमान्बालान्धृतराष्ट्रो न मृष्यति ॥	012c  
वयमेतदनिच्छन्तः सर्व एव पुरोत्तमात् ।	013a  
गृहान्विहाय गच्छामो यत्र गन्ता युधिष्ठिरः ॥	013c  
वैशम्पायन उवाच 	014  
तांस्तथा वादिनः पौरान्दुःखितान्दुःखकर्शितः ।	014a  
उवाच मनसा ध्यात्वा धर्मराजो युधिष्ठिरः ॥	014c  
पिता मान्यो गुरुः श्रेष्ठो यदाह पृथिवीपतिः ।	015a  
अशङ्कमानैस्तत्कार्यमस्माभिरिति नो व्रतम् ॥	015c  
भवन्तः सुहृदोऽस्माकं यात कृत्वा प्रदक्षिणम् ।	016a  
प्रतिनन्द्य तथाऽऽशीर्भिर्निवर्तध्वं यथागृहम् ॥	016c  
यदा तु कार्यमस्माकं भवद्भिरुपपत्स्यते ।	017a  
तदा करिष्यथास्माकं प्रियाणि च हितानि च ॥	017c  
एवमुक्तास्तदा पौराः कृत्वा चापि प्रदक्षिणम् ।	018a  
आशीर्भिश्चाभिनन्द्यैताञ्जग्मुर्नगरमेव हि ॥	018c  
पौरेषु विनिवृत्तेषु विदुरः सर्वधर्मवित् ।	019a  
बोधयन्पाण्डवश्रेष्ठमिदंवचनमब्रवीत् ॥	019c  
प्राज्ञः प्राज्ञं प्रलापज्ञः प्रलापज्ञमिदं वचः ।	020a  
यो जानाति परप्रज्ञां नीतिशास्त्रानुसारिणीम् ।	020c  
विज्ञायेह तथा कुर्यादापदं निस्तरेद्यथा ॥	020e  
अलोहं निशितं शस्त्रं शरीरपरिकर्तनम् ।	021a  
यो वेत्ति न तु तं घ्नन्ति प्रतिघातविदं द्विषः ॥	021c  
कक्षघ्नः शिशिरघ्नश्च महाकक्षे बिलौकसः ।	022a  
न दहेदिति चात्मानं यो रक्षति स जीवति ॥	022c  
नाचक्षुर्वेत्ति पन्थानं नाचक्षुर्विन्दते दिशः ।	023a  
नाधृतिर्भूतिमाप्नोति बुध्यस्वैवं प्रबोधितः ॥	023c  
अनाप्तैर्दत्तमादत्ते नरः शस्त्रमलोहजम् ।	024a  
श्वाविच्छरणमासाद्य प्रमुच्येत हुताशनात् ॥	024c  
चरन्मार्गान्विजानाति नक्षत्रैर्विन्दते दिशः ।	025a  
आत्मना चात्मनः पञ्च पीडयन्नानुपीड्यते ॥	025c  
एवमुक्तः प्रत्युवाच धर्मराजो युधिष्ठिरः ।	026a  
विदुरं विदुषां श्रेष्ठं ज्ञातमित्येव पाण्डवः ॥	026c  
अनुशिक्ष्यानुगम्यैतान्कृत्वा चैव प्रदक्षिणम् ।	027a  
पाण्डवानभ्यनुज्ञाय विदुरः प्रययौ गृहान् ॥	027c  
निवृत्ते विदुरे चापि भीष्मे पौरजने तथा ।	028a  
अजातशत्रुमासाद्य कुन्ती वचनमब्रवीत् ॥	028c  
क्षत्ता यदब्रवीद्वाक्यं जनमध्येऽब्रुवन्निव ।	029a  
त्वया च स तथेत्युक्तो जानीमो न च तद्वयम् ॥	029c  
यदीदं शक्यमस्माभिर्ज्ञातुं नैव च दोषवत् ।	030a  
श्रोतुमिच्छामि तत्सर्वं संवादं तव तस्य च ॥	030c  
युधिष्ठिर उवाच 	031  
विषादग्नेश्च बोद्धव्यमिति मां विदुरोऽब्रवीत् ।	031a  
पन्थानो वेदितव्याश्च नक्षत्रैश्च तथा दिशः ।	031c  
\'कुड्याश्चविदिताःकार्याःस्याच्छुद्धिरितिचाब्रवीत् ॥	031e  
जितेन्द्रियश्च वसुधां प्राप्स्यतीति च मेऽब्रवीत् ।	032a  
विज्ञातमिति तत्सर्वं प्रत्युक्तो विदुरो मया ॥	032c  
वैशम्पायन उवाच 	033  
अष्टमेऽहनि रोहिण्यां प्रयाताः फाल्गुनस्य ते ।	033a  
वारणावतमासाद्य ददृशुर्नागरं जनम् ॥ ॥	033c  

इति श्रीमन्महाभारते आदिपर्वणि जतुगृहपर्वणि सप्तपञ्चादशदधिकशततमोऽध्यायः ॥ 157 ॥

1-157-10 अस्थाने अयुक्तम् योऽभिमन्यते स भीष्मः कथमनुमन्यत इत्यर्थः ॥
 1-157-20 प्राज्ञः ऊहापोहसमर्थः । प्रलापज्ञः अनर्थवचनाभासाभिज्ञः । युधिष्ठिरमप्येतादृशम् । वचनमेवाह । इदमिति । इदं प्रलापात्मकं मम वचो यो जानाति सः परस्य शत्रोः प्रज्ञां स्वबाधार्थं नीत्या प्रयुक्तां विज्ञाय तथा कुर्यात् । यथा स्वयमापदं निस्तरेदित्यन्वयः ॥
 1-157-21 प्रलापाकारवचनमेवाह । अलोहमिति । अलोहमग्निमयं शस्त्रमिव शस्त्रं घातकं तस्य प्रतिघातविदं द्विषो न घ्नन्ति । प्रतिघातकृतमिति पाठे प्रतिघाताय कृतमित्यर्थः ॥ 
1-157-22 अग्निकृते भये ज्ञातेऽपि कथं प्रतीकारस्तत्राह । कक्षघ्न इति । कक्षस्तृणेन्धनं हन्तीति तथा । शिशिरं शीतं हन्तीति तथाविधोऽपि अग्निः महाकक्षे अरण्ये दह्यमानेऽपि बिलौकसो मूषिकादीन्न दहति इत्थमात्मानं यो रक्षति स जीवति । तथा बिलेष्वाविश्यागाराद्रक्षणीय इत्यर्थः ॥ 1-157-23 ततश्च बिलनिर्गमानन्तरमरण्यगमन्प्रकारमुपदिशति । नाचक्षुरिति । अचक्षुः पूर्वं वर्त्मदर्शनविहीनः पन्थानं रात्रौ न वेत्ति । तथा अचक्षुः विज्ञानविहीनः दिशो न विन्दते न प्रत्यभिजानाति । अतः पूर्वमेव वर्त्मदिशौ द्रष्टव्ये इति भावः । कथमस्माकं बिलप्रवेशनिर्गमाविति चेत्तत्राह । नाधृतिरिति । दुःखे धैर्यरहितो भूतिमैश्वर्यं जीवनं वा न विन्दति । विपदि धैर्यमेव कार्यमित्यर्थः ॥ 
1-157-24 किञ्च यत्पुरोचनादिभिः कर्तव्यं तत्स्वयमेव कार्यमित्याह । अनाप्तैरिति । अनाप्तैः पुरोचनादिभिर्दत्तं दातुमारब्धं यदलोहजं शस्त्रं तत्स्वयमादत्ते स्वीकरोति तान्हत्वा आत्मानं रक्षति । पुरोचनादिषु जीवत्सु अनुसारादिशङ्का स्यादिति भावः ।#श्वाविदिति गूढदृष्टान्तः | श्वाविद्वत्कर्तव्यमिति भावः | शरणं सुरङ्गाम् ॥ 
1-157-25 आत्मना सह पञ्च इन्द्रियाणि । आहाराद्यभावेन पीडयम् अनु पश्चात् न पीड्यते भवानिति शेषः । यद्वा । नाचक्षुरित्युक्तस्यैव विवरणम् । चरन्मार्गानिति । विश्वासार्थं षड्दग्धव्या इत्याह । आत्मनेति । लुप्तोपममेतत् । त्वत्सदृशेन सह आत्मनः तव सदृशान्पञ्च नानुपीड्यते भवानिति शेषः ॥ 1-157-29 अब्रुवन्निव व्यक्तां वाचमकुर्वन्निव ॥सप्तपञ्चाशदधिकशततमोऽध्यायः ॥ 157 ॥
