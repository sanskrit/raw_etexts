अध्यायः 04006

*च्यवनोत्पत्ती रक्षोविनाशश्च ॥ 1 ॥ अग्नेर्भृगुशापः ॥ 2 ॥
सौतिरुवाच ।
अग्नेरथ वचः श्रुत्वा तद्रक्षः प्रजहार ताम् ।	001a  
ब्रह्मन्वराहरूपेण मनोमारुतरंहसा ॥	001b  
ततः स गर्भो निवसन्कुक्षौ भृगुकुलोद्वह ।	002a  
रोषान्मातुश्च्युतः कुक्षेश्च्यवनस्तेन सोऽभवत् ॥	002b  
तं दृष्ट्वा मातुरुदराच्च्युतमादित्यवर्चसम् ।	003a  
तद्रक्षो भस्मसाद्भूतं पपात परिमुच्य ताम् ॥	003b  
सा तमादाय सुश्रोणी ससार भृगुनन्दनम् ।	004a  
च्यवनं भार्गवं पुत्रं पुलोमा दुःखमूर्च्छिता ॥	004b  
तां ददर्श स्वयं ब्रह्मा सर्वलोकपितामहः ।	005a  
रुदतीं बाष्पपूर्णाक्षीं भृगोर्भार्यामनिन्दिताम् ॥	005b  
सान्त्वयामास भगवान्वधूं ब्रह्मा पितामहः ।	006a  
अश्रुबिन्दूद्भवा तस्याः प्रावर्तत महानदी ॥	006b  
आवर्तन्ती सृतिं तस्या भृगोः पत्न्यास्तपस्विनः ।	007a  
तस्या मार्गं सृतवतीं दृष्ट्वा तु सरितं तदा ॥	007b  
नाम तस्यास्तदा नद्याश्चक्रे लोकपितामहः ।	008a  
वधूसरेति भगवांश्च्यवनस्याश्रमं प्रति ॥	008b  
स एवं च्यवनो जज्ञे भृगोः पुत्रः प्रतापवान् ।	009a  
तं ददर्श पिता तत्र च्यवनं तां च भामिनीम् ।	009b  
स पुलोमां ततो भार्यां पप्रच्छ कुपितो भृगुः ॥	009c  
भृगुरुवाच ।	010  
केनासि रक्षसे तस्मै कथिता त्वं जिहीर्षवे ।	010a  
न हि त्वां वेद तद्रक्षो मद्भार्यां चारुहासिनीम् ॥	010b  
तत्त्वमाख्याहि तं ह्यद्य शप्तुमिच्छाम्यहं रुषा ।	011a  
बिभेति को न शापान्मे कस्य चायं व्यतिक्रमः ॥	011b  
पुलोमोवाच ।	012  
अग्निना भगवंस्तस्मै रक्षसेऽहं निवेदिता ।	012a  
ततो मामनयद्रक्षः क्रोशन्तीं कुररीमिव ॥	012b  
साऽहं तव सुतस्यास्य तेजसा परिमोक्षिता ।	013a  
भस्मीभूतं च तद्रक्षो मामुत्सृज्य पपात वै ॥	013b  
सौतिरुवाच ।	014  
इति श्रुत्वा पुलोमाया भृगुः परममन्युमान् ।	014a  
शशापाग्निमतिक्रुद्धः सर्वभक्षो भविष्यसि ॥ ॥	014b  

इति श्रीमन्महाभारते आदिपर्वणि पौलोमपर्वणि षष्ठोऽध्यायः ॥ 6 ॥

*1-6-2 तेन च्युतत्वेन हेतुना ॥ 2 ॥ 1-6-7 आवर्तन्ती सृतिं तस्याः । सृतिं मार्गं । अनुवर्त्म सृता तस्या इति पाठान्तरं ॥ 7 ॥ षष्ठोऽध्यायः ॥ 6 ॥
