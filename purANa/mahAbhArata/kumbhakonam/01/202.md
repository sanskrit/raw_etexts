अध्यायः 202

ब्राह्मणमध्यस्थान्पाण्डवान्विज्ञाय श्रीकृष्णेन बलरामाय कथनम् ॥ 1 ॥ धनुर्दर्शनेनैव केषाञ्चिद्राज्ञां धनुःपूरणे निराशता ॥ 2 ॥ शिशुपालादीनां धनुःपूरणे भङ्गः ॥ 3 ॥ अर्जुनस्य धनुःपूरणे एषणा ॥ 4 ॥
वैशम्पायन उवाच 	001  
तेऽलङ्कृताः कुण्डलिनो युवानः परस्परं स्पर्धमाना नरेन्द्राः ।	001a  
अस्त्रं बलं चात्मनि मन्यमानाः सर्वें समुत्पेतुरुदायुधास्ते ॥	001c  
रूपेण वीर्येण कुलेन चैव शीलेन वित्तेन च यौवनेन ।	002a  
समिद्धदर्पा मदवेगभिन्ना मत्ता यथा हैमवता गजेन्द्राः ॥	002c  
परस्परं स्पर्धया प्रेक्षमाणाः सङ्कल्पजेनाभिपरिप्लुताङ्गाः ।	003a  
कृष्णा ममैवेत्यभिभाषमाणा नृपाः समुत्पेतुरथासनेभ्यः ॥	003c  
ते क्षत्रिया रङ्गगताः समेता जिगीषमाणा द्रुपदात्मजां ताम् ।	004a  
चकाशिरे पर्वतराजकन्यामुमां यथा देवगणाः समेताः ॥	004c  
कन्दर्पबाणाभिनिपीडिताङ्गाः कृष्णागतैस्ते हृदयैर्नरेन्द्राः ।	005a  
रङ्गावतीर्णा द्रुपदात्मजार्थं द्वेषं प्रचक्रुः सुहृदोऽपि तत्र ॥	005c  
अथाययुर्देवगणाविमानै रुद्रादित्या वसवोऽथाश्विनौ च ।	006a  
साध्याश्च सर्वे मरुतस्तथैव यमं पुरस्कृत्य धनेश्वरं च ॥	006c  
दैत्याः सुपर्णाश्च महोरगाश्च देवर्षयो गुह्यकाश्चारणाश्च ।	007a  
विश्वावसुर्नारदपर्वतौ च गन्धर्वमुख्याः सहसाऽप्सरोभिः ॥	007c  
हलायुधस्तत्र जनार्दनश्च वृष्ण्यन्धकाश्चैव यथाप्रधानम् ।	008a  
प्रेक्षां स्म चक्रुर्यदुपुङ्गवास्ते स्थिताश्च कृष्णस्य मते महान्तः ॥	008c  
दृष्ट्वा तु तान्मत्तगजेन्द्ररूपान्पञ्चाभिपद्मानिव वारणेन्द्रान् ।	009a  
भस्मावृताङ्गानिव हव्यवाहान्कृष्णः प्रदध्यौ यदुवीरमुख्यः ॥	009c  
शशंस रामाय युधिष्ठिरं स भीमं सजिष्णुं च यमौ च वीरौ ।	010a  
शनैःशनैस्तान्प्रसमीक्ष्य रामो जनार्दनं प्रीतमना ददर्श ह ॥	010c  
अन्ये तु वीरा नृपपुत्रपौत्राः कृष्णागतैर्नेत्रमनःस्वभावैः ।	011a  
व्यायच्छमाना ददृशुर्न तान्वै सन्दष्टदन्तच्छदताम्रनेत्राः ॥	011c  
तथैव पार्थाः पृथुबाहवस्ते वीरौ यमौ चैव महानुभावौ ।	012a  
तां द्रौपदीं प्रेक्ष्य तदा स्म सर्वे कन्दर्पबाणाभिहता बभूवुः ॥	012c  
देवर्षिगन्धर्वसमाकुलं तत्सुपर्णनागासुरसिद्धजुष्टम् ।	013a  
दिव्येन गन्धेन समाकुलं च दिव्यैश्च पुष्पैरवकीर्यमाणम् ॥	013c  
महास्वनैर्दुन्दुभिनादितैश्च बभूव तत्सङ्कुलमन्तरिक्षम् ।	014a  
विमानसम्बाधमभूत्समन्तात्सवेणुवीणापणवानुनादम् ॥	014c  
\'समाजवाटोपरि संस्थितानां मेघैः समन्तादिव गर्जमानैः ।\'	015a  
ततस्तु ते राजगणाः क्रमेण कृष्णानिमित्तं कृतविक्रमाश्च ।	015c  
सकर्णदुर्योधनशाल्वशल्यद्रौणायनिक्राथसुनीथवक्राः ॥	015e  
कलिङ्गवङ्गाधिपपाण्ड्यपौण्ड्रा विदेहराजो यवनाधिपश्च ।	016a  
अन्ये च नानानृपपुत्रपौत्रा राष्ट्राधिपाः पङ्कजपत्रनेत्राः ॥	016c  
किरीटहाराङ्गदचक्रवालैर्विभूषिताङ्गाः पृथुबाहवस्ते ।	017a  
अनुक्रमं विक्रमसत्वयुक्ता बलेन वीर्येण च नर्दमानाः ॥	017c  
तत्कार्मुकं संहननोपपन्नं सज्यं न शेकुर्मनसाऽपि कर्तुम् ।	018a  
ते विक्रमन्तः स्फुरता दृढेन विक्षिप्यमाणा धनुषा नरेन्द्राः ॥	018c  
विचेष्टमाना धरणीतलस्था यथाबलं शैक्ष्यगुणक्रमाश्च ।	019a  
गतौजसः स्रस्तकिरीटहारा विनिःश्वसन्तः शमयाम्बभूवुः ॥	019c  
हाहाकृतं तद्धनुषा दृढेन विस्रस्तहाराङ्गदचक्रवालम् ।	020a  
कृष्णानिमित्तं विनिवृत्तकामं राज्ञां तदा मण्डलमार्तमासीत् ॥	020c  
\'एवं तेषु निवृत्तेषु क्षत्रियेषु समन्ततः ।	021a  
चेदीनामधिपो वीरो बलवानन्तकोपमः ॥	021c  
दमघोषात्मजो धीमाञ्शिशुपालो महाद्युतिः ।	022a  
धनुषोऽभ्याशमागम्य तस्थौ राज्ञां समक्षतः ॥	022c  
तदप्यारोप्यमाणं तु माषमात्रेऽभ्यताडयत् ।	023a  
धनुषा पीड्यमानस्तु जानुभ्यामगमन्महीम् ॥	023c  
तत उत्थाय राजा स स्वराष्ट्राण्यभिजग्मिवान् ।	024a  
ततो राजा जरासन्धो महावीर्यो महाबलः ॥	024c  
कम्बुग्रीवः पृथुव्यंसो मत्तवारणविक्रमः ।	025a  
मत्तवारणताम्राक्षो मत्तवारणवेगवान् ॥	025c  
धनुषोऽभ्याशमागत्य तस्थौ गिरिरिवाचलः ।	026a  
धनुरारोप्यमाणं तु सर्षमात्रेऽभ्यताडयत् ॥	026c  
ततः शल्यो महावीर्यो मद्रराजो महाबलः ।	027a  
धनुरारोप्यमाणं तु मुद्गमात्रेऽभ्यताडयत् ॥	027c  
तदैवागात्स्वयं राज्यं पश्चादनवलोकयन् ।	028a  
इदं धनुर्वरं कोऽद्य सज्यं कुर्वीत पार्थिवः ॥	028c  
इति निश्चित्य मनसा भूय एव स्थितस्तदा ।	029a  
ततो दुर्योधनो राजा धार्तराष्ट्रः परन्तपः ॥	029c  
मानी दृढास्त्रसम्पन्नः सर्वैश्च नृपलक्षणैः ।	030a  
उत्थितः सहसा तत्र भ्रातृमध्ये महाबलः ॥	030c  
विलोक्य द्रौपदीं हृष्टो धनुषोऽभ्याशमागमत् ।	031a  
स बभौ धनुरादाय शक्रश्चापधरो यथा ॥	031c  
धनुरारोपयामास तिलमात्रेऽभ्यताडयत् ।	032a  
आरोप्यमाणं तद्राजा धनुषा बलिना तदा ॥	032c  
उत्तानशय्यमपतदङ्गुल्यन्तरताडितः ।	033a  
स ययौ ताडितस्तेन व्रीडन्निव नराधिपः ॥	033c  
ततो वैकर्तनः कर्णो वृषा वै सूतनन्दनः ।	034a  
धनुरभ्याशमागम्य तोलयामास तद्धनुः ॥	034c  
तं चाप्यारोप्यमाणं तद्रोममात्रेऽभ्यताडयत् ।	035a  
त्रैलोक्यविजयी कर्णः सत्वे त्रैलोक्यविश्रुतः ॥	035c  
धनुषा सोऽपि निर्धूत इति सर्वे भयाकुलाः ।	036a  
एवं कर्णे विनिर्धूते धनुषा च नृपोत्तमाः ॥	036c  
चक्षुर्भिरपि नापश्यन्विनम्रमुखपङ्कजाः ।	037a  
दृष्ट्वा कर्णं विनिर्धूतं लोके वीरा नृपोत्तमाः ॥	037c  
निराशा धनुरुद्धारे द्रौपदीसङ्गमेऽपि च ॥	038ac  
तस्मिंस्तु सम्भ्रान्तजने समाजे निक्षिप्तवादेषु जनाधिपेषु ।	039a  
कुन्तीसुतो जिष्णुरियेष कर्तुं सज्यं धनुस्तत्सशरं च वीरः ॥	039c  
ततो वरिष्ठः सुरदानवानामुदारधीर्वृष्णिकुलप्रवीरः ।	040a  
जहर्ष रामेण स पीड्य हस्तं हस्तङ्गतां पाण्डुसुतस्य मत्वा ॥	040c  
न जज्ञिरेऽन्ये नृपविप्रमुख्याः सञ्छन्नरूपानथ पाण्डुपुत्रान् ।	041a  
विना हि लोके च यदुप्रवीरौ धौम्यं हि धर्मं सह सोदरांश्च ॥ ॥	041c  

इति श्रीमन्महाभारते आदिपर्वणि स्वयंवरपर्वणि द्व्यधिकद्विशततमोऽध्यायः ॥ 202 ॥
1-202-3 सङ्कल्पजेन कामेन ॥ 1-202-9 अभितः पद्मा लक्ष्मीर्येषां तान्सर्वाङ्गसुन्दरानित्यर्थः ॥ द्व्यधिकद्विशततमोऽध्यायः ॥ 202 ॥
