अध्यायः 222
		
भीष्मेण दुर्योधनादिसमीपे पाण्डवेभ्योऽर्धराज्यं दातव्यमिति स्वाभिप्रायकथनम् ॥ 1 ॥
001  	भीष्म उवाच ।  
001a  	न रोचते विग्रहो मे पाण्डुपुत्रैः कथञ्चन ।  
001c  	यथैव धृतराष्ट्रो मे तथा पाण्डुरसंशयम् ॥  
002a  	गान्धार्याश्च यथा पुत्रास्तथा कुन्तीसुता मम ।  
002a  	यथा च मम ते रक्ष्या धृतराष्ट्र तथा तव ॥  
003a  	यथा च मम राज्ञश्च तथा दुर्योधनस्य ते ।  
003c  	तथा कुरूणां सर्वेषामन्येषामपि पार्थिव ॥  
004a  	एवं गते विग्रहं तैर्न रोचे सन्धाय वीरैर्दीयतामर्धभूमिः ।  
004c  	तेषामपीदं प्रपितामहानां राज्यं पितुश्चैव कुरूत्तमानाम् ॥  
005a  	दुर्योधन यथा राज्यं त्वमिदं तात पश्यसि ।  
005c  	मम पैतृकमित्येवं तेऽपि पश्यन्ति पाण्डवाः ॥  
006a  	यदि राज्यं न ते प्राप्ताः पाण्डवेया यशस्विनः ।  
006c  	कुत एव तवापीदं भारतस्यापि कस्यचित् ॥  
007a  	अधर्मेण च राज्यं त्वं प्राप्तवान्भरतर्षभ ।  
007c  	तेऽपि राज्यमनुप्राप्ताः पूर्वमेवेति मे मतिः ॥  
008a  	मधुरेणैव राज्यस्य तेषामर्धं प्रदीयताम् ।  
008c  	एतद्धि पुरुषव्याघ्र हितं सर्वजनस्य च ॥  
009a  	अतोऽन्यथा चेत्क्रियते न हितं नो भविष्यति ।  
009c  	तवाप्यकीर्तिः सकला भविष्यति न संशयः ॥  
कीर्तिरक्षणमातिष्ठ कीर्तिर्हि परमं बलम् ।	010a  
नष्टकीर्तेर्मनुष्यस्य जीवितं ह्यफलं स्मृतम् ॥	010c  
यावत्कीर्तिर्मनुष्यस्य न प्रणश्यति कौरव ।	011a  
तावज्जीवति गान्धरे नष्टकीर्तिस्तु नश्यति ॥	011c  
तमिमं समुपातिष्ठ धर्मं कुरुकुलोचितम् ।	012a  
अनुरूपं महाबाहो पूर्वेषामात्मनः कुरु ॥	012a  
दिष्ट्या ध्रियन्ते पार्था हि दिष्ट्या जीवति सा पृथा ।	013a  
दिष्ट्या पुरोचनः पापो न सकामोऽत्ययं गतः ॥	013c  
यदाप्रभृति दग्धास्ते कुन्तिभोजसुतासुताः ।	014a  
तदाप्रभृति गान्धारे न शक्नोम्यभिवीक्षितुम् ॥	014c  
लोके प्राणभृतां किञ्चिच्छ्रुत्वा कुन्तीं तथागताम् ।	015a  
न चापि दोषेण तथा लोको मन्येत्पुरोचनम् ।	015c  
यथा त्वां पुरुषव्याघ्र लोको दोषेण गच्छति ॥	015e  
तदिदं जीवितं तेषां तव किल्बिषनाशनम् ।	016a  
सम्मन्तव्यं महाराज पाण्डवानां च दर्शनम् ॥	016c  
न चापि तेषां वीराणां जीवतां कुरुनन्दन ।	017a  
पित्र्योंशः शक्य आदातुमपि वज्रभृता स्वयं ॥	017c  
ते सर्वेऽवस्थिता धर्मे सर्वे चैवैकचेतसः ।	018a  
अधर्मेण निरस्ताश्च तुल्ये राज्ये विशेषतः ॥	018c  
यदि धर्मस्त्वया कार्यो यदि कार्यं प्रियं च मे ।	019a  
क्षेमं च यदि कर्तव्यं तेषामर्धं प्रदीयताम् ॥ ॥	019c  

इति श्रीमन्महाभारते आदिपर्वणि विदुरागमनराज्यलाभपर्वणि द्वाविंशत्यधिकद्विशततमोऽध्यायः ॥ 222 ॥
	
1-222-8 मधुरेण प्रीत्या ॥ 1-222-13 ध्रियन्ते जीवन्ति ॥ 1-222-15 गच्छति अवगच्छति ॥ द्वाविंशत्यधिकद्विशततमोऽध्यायः ॥ 222 ॥	001a	  
