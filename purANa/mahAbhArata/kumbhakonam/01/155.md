अध्यायः 155

दुर्योधनेन दानादिना प्रकृतिवशीकरणम् ॥ 1 ॥ पाण्डवानां वारणावतयात्रार्थं धृतराष्ट्रानुज्ञा ॥ 2 ॥
वैशम्पायन उवाच 	001  
ततो दुर्योधनो राजा सर्वास्तु प्रकृतीः शनैः ।	001a  
अर्थमानप्रदानाभ्यां सञ्जहार सहानुजः ।	001c  
\'युयुत्सुमपनीयैकं धार्तराष्ट्रं सहोदरम् ॥\'	001e  
धृतराष्ट्रप्रयुक्तास्तु केचित्कुशलमन्त्रिणः ।	002a  
कथयाञ्चक्रिरे रम्यं नगरं वारणावतम् ॥	002c  
अयं समाजः सुमहान्रमणीयतमो भुवि ।	003a  
उपस्थितः पशुपतेर्नगरे वारणावते ॥	003c  
सर्वरत्नसमाकीर्णे पुण्यदेशे मनोरमे ।	004a  
इत्येवं धृतराष्ट्रस्य वचनाच्चक्रिरे कथाः ॥	004c  
कथ्यमाने तथा रम्ये नगरे वारणावते ।	005a  
गमने पाण्डुपुत्राणां जज्ञे तत्र मतिर्नृप ॥	005c  
यदा त्वमन्यत नृपो जातकौतूहला इति ।	006a  
उवाचैतानेत्य तदा पाण्डवानम्बिकासुतः ॥	006c  
\'अधीतानि च शास्त्राणि युष्माभिरिह कृत्स्नशः ।	007a  
अस्त्राणि च तथा द्रोणाद्गौतमाच्च शरद्वतः ॥	007c  
कृतकृत्या भवन्तस्तु सर्वविद्याविशारदाः ।	008a  
सोऽहमेवं गते ताताश्चिन्तयामि समन्ततः ।	008c  
रक्षणे व्यवहारे च राज्यस्य सततं हिते ॥\'	008e  
ममैते पुरुषा नित्यं कथयन्ति पुनःपुनः ।	009a  
रमणीयतमं लोके नगरं वारणावतम् ॥	009c  
ते ताता यदि मन्यध्वमुत्सवं वारणावते ।	010a  
सगणाः सान्वयाश्चैव विहरध्वं यथाऽमराः ॥	010c  
ब्राह्मणेभ्यश्च रत्नानि गायनेभ्यश्च सर्वशः ।	011a  
प्रयच्छध्वं यथाकामं देवा इव सुवर्चसः ॥	011c  
कञ्चित्कालं विहृत्यैवमनुभूय परां मुदम् ।	012a  
इदं वै हास्तिनपुरं सुखिनः पुनरेष्यथ ॥	012c  
\'निवसध्वं च तत्रैव संरक्षणपरायणाः ।	013a  
वैलक्षण्यं न वै तत्र भविष्यति परन्तपाः ॥\'	013c  
वैशम्पायन उवाच 	014  
धृतराष्ट्रस्य तं काममनुबुध्य युधिष्ठिरः ।	014a  
आत्मनश्चासहायत्वं तथेति प्रत्युवाच तम् ॥	014c  
ततो भीष्मं शान्तनवं विदुरं च महामतिम् ।	015a  
द्रोणं च बाह्लिकं चैव सोमदत्तं च कौरवम् ॥	015c  
कृपमाचार्यपुत्रं च भूरिश्रवसमेव च ।	016a  
मान्यानन्यानमात्यांश्च ब्राह्मणांश्च तपोधनान् ॥	016c  
पुरोहितांश्च पौत्रांश्च गान्धारीं च यशस्विनीम् ।	017a  
\'सर्वा मातॄरुपस्पृष्ट्वा विदुरस्य च योषितः ।\'	017c  
युधिष्ठिरः शनैर्दीन उवाचेदं वचस्तदा ॥	017e  
रमणीये जनाकीर्णे नगरे वारणावते ।	018a  
सगणास्तत्र यास्यामो धृतराष्ट्रस्य शासनात् ॥	018c  
प्रसन्नमनसः सर्वे पुण्या वाचो विमुञ्चत ।	019a  
आशीर्भिर्बृंहितानस्मान्न पापं प्रसहिष्यते ॥	019c  
वैशम्पायन उवाच 	020  
एवमुक्तास्तु ते सर्वे पाण्डुपुत्रेण कौरवाः ।	020a  
प्रसन्नवदना भूत्वा तेऽन्ववर्तन्त पाण्डवान् ॥	020c  
स्वस्त्यस्तु वः पथि सदा भूतेभ्यश्चैव सर्वशः ।	021a  
मा च वोस्त्वशुभं किञ्चित्सर्वशः पाण्डुनन्दनाः ॥	021c  
ततः कृतस्वस्त्ययना राज्यलाभाय पार्थिवाः ।	022a  
कृत्वा सर्वाणि कार्याणि प्रययुर्वारणावतम् ॥ ॥	022c  

इति श्रीमन्महाभारते आदिपर्वणि जतुगृहपर्वणि पञ्चपञ्चाशदधिकशततमोऽध्यायः ॥ 155 ॥
