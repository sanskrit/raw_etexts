अध्यायः 179

(अथ चैत्ररथपर्व ॥ 11 ॥)

ब्राह्मणगृहे प्रतिश्रयार्थमागतस्य कस्यचिद्ब्राह्मणस्य मुखात् पाण्डवानां द्रौपदीस्वयंवरश्रवणम् ॥ 1 ॥ पाण्डवकृतधृष्टद्युन्नद्रौपदीसम्भवप्रश्नस्य ब्राह्मणेनोत्तरकथनम् ॥ 2 ॥
जनमेजय उवाच 	001  
ते तथा पुरुषव्याघ्रा निहत्य बकराक्षसम् ।	001a  
अत ऊर्ध्वं ततो ब्रह्मन्किमकुर्वत पाण्डवाः ॥	001c  
वैशम्पायन उवाच 	002  
तत्रैव न्यवसन्राजन्निहत्य बकराक्षसम् ।	002a  
अधीयानाः परं ब्रह्म ब्राह्मणस्य निवेशने ॥	002c  
ततः कतिपयाहस्य ब्राह्मणः संशितव्रतः ।	003a  
प्रतिश्रयार्थी तद्वेश्म ब्राह्मणस्याजगाम ह ॥	003c  
स म्यक् पूजयित्वा तं विप्रं विप्रर्षभस्तदा ।	004a  
ददौ प्रतिश्रयं तस्मै सदा सर्वातिथिव्रतः ॥	004c  
ततस्ते पाण्डवाः सर्वे सह कुन्त्या नरर्षभाः ।	005a  
उपासाञ्चक्रिरे विप्रं कथयन्तं कथाः शुभाः ॥	005c  
कथयामास देशांश्च तीर्थानि सरितस्तथा ।	006a  
राज्ञश्च विविधाश्चर्यान्देशांश्चैव पुराणि च ॥	006c  
स तत्राकथयद्विप्रः कथान्ते जनमेजय ।	007a  
पञ्चालेष्वद्भुताकारं याज्ञसेन्याः स्वयंवरम् ॥	007c  
धृष्टद्युम्नस्य चोत्पत्तिमुत्पत्तिं च शिखण्डिनः ।	008a  
अयोनिजत्वं कृष्णाया द्रुपदस्य महामखे ॥	008c  
तदद्भुततमं श्रुत्वा लोके तस्य महात्मनः ।	009a  
विस्तरेणैव पप्रच्छुः कथां ते पुरुषर्षभाः ॥	009c  
पाण्डवा ऊचुः 	010  
कथं द्रुपदपुत्रस्य धृष्टद्युम्नस्य पावकात् ।	010a  
वेदीमध्याच्च कृष्णायाः सम्भवः कथमद्भुतः ॥	010c  
कथं द्रोणान्महेष्वासात्सर्वाण्यस्त्राण्यशिक्षत ।	011a  
\'धृष्टद्युम्नो महेष्वासः कथं द्रोणस्य मृत्युदः ।\'	011c  
कथं विप्र सखायौ तौ भिन्नौ कस्य कृतेन वा ॥	011e  
वैशम्पायन उवाच 	012  
एवं तैश्चोदितो राजन्स विप्रः पुरुषर्षभैः ।	012a  
कथयामास तत्सर्वं द्रौपदीसम्भवं तदा ॥ 	012c  

इति श्रीमन्महाभारते आदिपर्वणि चैत्ररथपर्वणि ऊनाशीत्यधिकशततमोऽध्यायः ॥ 179 ॥

1-179-7 याज्ञसेन्याः द्रौपद्याः ॥ 7 ॥ ऊनाशीत्यधिकशततमोऽध्यायः ॥ 179 ॥
