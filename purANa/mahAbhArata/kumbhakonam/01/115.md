अध्यायः 115

अम्बिकायां व्यासाद्धृतराष्ट्रस्योत्पत्तिः ॥ 1 ॥ अम्बालिकायां पाण्डोरुत्पत्तिः ॥ 2 ॥ अम्बिकादास्यां विदुरस्योत्पत्तिः ॥ 3 ॥
वैशम्पायन उवाच ।	001  
ततः सत्यवती काले वधूं स्नातामृतौ तदा ।	001a  
संवेशयन्ती शयने शनैर्वचनमब्रवीत् ॥	001c  
कौसल्ये देवरस्तेऽस्ति सोऽद्य त्वाऽनुप्रवेक्ष्यति ।	002a  
अप्रमत्ता प्रतीक्षैनं निशीथे ह्यागमिष्यति ॥	002c  
श्वश्र्वास्तद्वचनं श्रुत्वा शयाना शयने शुभे ।	003a  
साऽचिन्तयत्तदा भीष्ममन्यांश्च कुरुपुङ्गवान् ॥	003c  
\'ततः सुप्तजनप्रायेऽर्धरात्रे भगवानृषिः ।	004a  
दीप्यमानेषु दीपेषु शरणं प्रविवेश ह ॥	004c  
ततोऽम्बिकायां प्रथमं नियुक्तः सत्यवागृषिः ।	005a  
जगाम तस्याः शयनं विपुले तपसि स्थितः ॥	005c  
तं समीक्ष्य तु कौसल्या दुष्प्रेक्षमतथोचिता ।	006a  
विरूप इति वित्रस्ता सङ्कुच्यासीन्निमीलिता ॥	006c  
विरूपो हि जटी चापि दुर्वर्णः परुषः कृशः ।	007a  
सुगन्धेतरगन्धश्च सर्वथा दुष्प्रधर्षणः ॥\'	007c  
तस्य कृष्णस्य कपिलां जटां दीप्ते च लोचने ।	008a  
बभ्रूणि चैव श्मश्रूमि दृष्ट्वा देवी न्यमीलयत् ॥	008c  
सम्भूव तया सार्धं मातुः प्रियचिकीर्षया ।	009a  
भयात्काशिसुता तं तु नाशक्नोदभिवीक्षितुम् ॥	009c  
ततो निष्क्रान्तमागम्य माता पुत्रमुवाच ह ।	010a  
अप्यस्यां गुणवान्पुत्र राजपुत्रो भविष्यति ॥	010c  
निशम्य तद्वचो मातुर्व्यासः सत्यवतीसुतः ।	011a  
\'प्रोवाचातीन्द्रियज्ञानो विधिना सम्प्रचोदितः ॥\'	011c  
नागायुतसमप्राणो विद्वान्राजर्षिसत्तमः ।	012a  
महाभागो महावीर्यो महाबुद्धिर्भविष्यति ॥	012c  
तस्य चापि शतं पुत्रा भविष्यन्ति महात्मनः ।	013a  
किन्तु मातुः स वैगुण्यादन्ध एव भविष्यति ॥	013c  
तस्य तद्वचनं श्रुत्वा माता पुत्रमथाऽब्रवीत् ।	014a  
नान्धः कुरूणां नृपतिरनुरूपस्तपोधन ॥	014c  
ज्ञातिवंशस्य गोप्तारं पितॄणां वंशवर्धनम् ।	015a  
\'अपरस्यामपि पुनर्मम शोकविनाशनम् ॥	015c  
तस्मादवरजं पुत्रं जनयान्यं नराधिपम् ।	016a  
भ्रातुर्भार्याऽवरा चेयं रूपयौवनशालिनी ॥	016c  
अस्यामुत्पादयाऽपत्यं मन्नियोगाद्गुणाधिकम् ।\'	017a  
द्वितीयं कुरुवंशस्य राजानं दातुमर्हसि ॥	017c  
स तथेति प्रतिज्ञाय निश्चक्राम महायशाः ।	018a  
साऽपि कालेन कौसल्या सुषुवेऽन्धं तमात्मजम् ॥	018c  
पुनरेव तु सा देवी परिभाष्य स्नुषां ततः ।	019a  
ऋषिमावाहयत्सत्या यथापूर्वमरिन्दम ॥	019c  
\'अम्बालिकां समाहूय तस्यां सत्यवती सुतम् ।	020a  
भूयो नियोजयामास सन्तानाय कुलस्य वै ॥	020c  
विषण्णाम्बालिका साध्वी निषण्णा शयनोत्तमे ।	021a  
कोन्वेष्यतीति ध्यायन्ती नियतां सम्प्रतीक्षते\' ॥	021c  
ततस्तेनैव विधिना महर्षिस्तामपद्यत ।	022a  
अम्बालिकामथाऽभ्यागादृषिं दृष्ट्वा च साऽपि तम् ॥	022c  
विवर्णा पाण्डुसङ्काशा समपद्यत भारत ।	023a  
तां भीतां पाण्डुसङ्काशां विषण्णां प्रेक्ष्य भारत ॥	023c  
व्यासः सत्यवतीपुत्र इदं वचनमब्रवीत् ।	024a  
यस्मात्पाण्डुत्वमापन्ना विरूपं प्रेक्ष्य मामिह ॥	024c  
तस्मादेष सुतस्ते वै पाण्डुरेव भविष्यति ।	025a  
नाम चास्यैतदेवेह भविष्यति शुभानने ॥	025c  
इत्युक्त्वा स निराक्रामद्भगवानृषिसत्तमः ।	026a  
ततो निष्क्रान्तमालोक्य सत्या पुत्रमथाऽब्रवीत् ॥	026c  
\'कुमारो ब्रूहि मे पुत्र अप्यत्र भविता शुभः ।\'	027a  
शशंस स पुनर्मात्रे तस्य बालस्य पाण्डुताम् ॥	027c  
\'भविष्यति सुविक्रान्तः कुमारो दिक्षु विश्रुतः ।	028a  
पाण्डुत्वं वर्णतस्तस्य मातृदोषाद्भविष्यति ॥	028c  
तस्य पुत्रा महेष्वासा भविष्यन्तीह पञ्च वै ।	029a  
इत्युक्त्वा मातरं तत्र सोऽभिवाद्य जगाम ह ॥\'	029c  
तं माता पुनरेवान्यमेकं पुत्रमयाचत ।	030a  
तथेति च महर्षिस्तां मातरं प्रत्यभाषत ॥	030c  
ततः कुमारं सा देवी प्राप्तकालमजीजनत् ।	031a  
पाण्डुलक्षणसम्पन्नं दीप्यमानमिव श्रिया ॥	031c  
यस्य पुत्रा महेष्वासा जज्ञिरे पञ्च पाण्डवाः ।	032a  
\'तयोर्जन्मक्रियाः सर्वा यथावदनुपूर्वशः ॥	032c  
कारयामास वै भीष्मो ब्राह्मणैर्वेदपारगैः ।	033a  
अन्धं दृष्ट्वाऽम्बिकापुत्रं जातं सत्यवती सुतम् ॥	033c  
कौसल्यार्थे समाहूय पुत्रमन्यमयाचत ।	034a  
अन्धोयमन्यमिच्छामि कौसल्यातनयं शुभम् ॥	034c  
एवमुक्तो महर्षिस्तां मातरं प्रत्यभाषत ।	035a  
नियता यदि कौसल्या भविष्यति पुनःशुभा ॥	035c  
भविष्यति कुमारोऽस्या धर्मशास्त्रार्थतत्ववित् ।	036a  
तां समाधाय वै भूयः स्नुषां सत्यवती पुनः ॥\'	036c  
ऋतुकाले ततो ज्येष्ठां वधूं तस्मै न्ययोजयत् ।	037a  
सा तु रूपं च गन्धं च महर्षेः प्रविचिन्त्य तं ॥	037c  
नाकरोद्वचनं देव्या भयात्सुरसुतोपमा ।	038a  
ततःस्वैर्भूषणैर्दासीं भूषयित्वाऽप्सरोपमाम् ॥	038c  
प्रेषयामास कृष्णाय ततः काशिपतेः सुता ।	039a  
सा तं त्वृषिमनुप्राप्तं प्रत्युद्गम्याभिवाद्य च ॥	039c  
संविवेशाभ्यनुज्ञाता सत्कृत्योपचचार ह ।	040a  
\'वाग्भावोपप्रदानेन गात्रसंस्पर्शनेन च ॥\'	040c  
कामोपभोगेन रहस्तस्यां तुष्टिमगादृषिः ।	041a  
तया सहोषितो राजन्महर्षिः संशितव्रतः ॥	041c  
उत्तिष्ठन्नब्रवीदेनामभुजिष्या भविष्यसि ।	042a  
अयं च ते शुभे गर्भः श्रेयानुदरमागतः ।	042c  
धर्मात्मा भविता लोके सर्वबुद्धिमतां वरः ॥	042e  
स जज्ञे विदुरो नाम कृष्णद्वैपायनात्मजः ।	043a  
धृतराष्ट्रस्य वै भ्राता पाण्डोश्चैव महात्मनः ॥	043c  
धर्मो विदुररूपेण शापात्तस्य महात्मनः ।	044a  
माण्डव्यस्यार्थतत्त्वज्ञः कामक्रोधविवर्जितः ॥	044c  
कृष्णद्वैपायनोऽप्येतत्सत्यवत्यै न्यवेदयत् ।	045a  
प्रलम्भमात्मनश्चैव शूद्रायाः पुत्रजन्म च ॥	045c  
स धर्मस्यानृणो भूत्वा पुनर्मात्रा समेत्य च ।	046a  
तस्यै गर्भं समावेद्य तत्रैवान्तरधीयत ॥	046c  
एते विचित्रवीर्यस्य क्षेत्रे द्वैपायनादपि ।	047a  
जज्ञिरे देवगर्भाभाः कुरुवंशविवर्धनाः ॥ ॥	047c  

इति श्रीमन्महाभारते आदिपर्वणि सम्भवपर्वणि पञ्चादशाधिकशततमोऽध्यायः ॥ 115 ॥

1-115-42 अभुजिष्या अदासी ॥ 1-115-45 प्रलम्भमात्मस्थोने दासीनियोजनम् ॥ पञ्चादशाधिकशततमोऽध्यायः ॥ 115 ॥
