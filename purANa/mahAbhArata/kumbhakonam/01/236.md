अध्यायः 236

सौभद्रतीर्थे स्नानार्थमवतीर्णस्यार्जुनस्य ग्राहेण ग्रहणम् ॥ 1 ॥ जलादुद्धरणेन ग्राहरूपं परित्यज्य नारीरूपं प्राप्तया वर्गानाम्नया स्वप्रभृतीनां ब्राह्मणेन शापदानकथनम् ॥ 2 ॥

वैशम्पायन उवाच ।	001  

ततः समुद्रे तीर्थानि दक्षिणे भरतर्षभः ।	001a  
अभ्यगच्छत्सुपुण्यानि शोभितानि तपस्विभिः ॥	001c  
वर्जयन्ति स्म तीर्तानि तत्र पञ्च सम तापसाः ।	002a  
अवकीर्णानि यान्यासन्पुरस्तात्तु तपस्विभिः ॥	002c  
अगस्त्यतीर्थं सौभद्रं पौलोमं च सुपावनम् ।	003a  
कारन्धमं प्रसन्नं च हयमेधफलं च तत् ॥	003c  
भारद्वाजस्य तीर्थं तु पापप्रशमनं महत् ।	004a  
एतानि पञ्च तीर्थानि ददर्श कुरुसत्तमः ॥	004c  
विविक्तान्युपलक्ष्याथ तानि तीर्थानि पाण्डवः ।	005a  
दृष्ट्वा च वर्ज्यमानानि मुनिभिर्धर्मबुद्धिभिः ॥	005c  
तपस्विनस्ततोऽपृच्छत्प्राञ्जलिः कुरुनन्दनः ।	006a  
तीर्थानीमानि वर्ज्यन्ते किमर्थं ब्रह्मवादिभिः ॥	006c  
तापसा ऊचुः ।	007  
ग्राहाः पञ्च वसन्त्येषु हरन्ति च तपोधनान् ।	007a  
तत एतानि वर्ज्यन्ते तीर्थानि कुरुनन्दन ॥	007c  
वैशम्पायन उवाच ।	008  
तेषां श्रुत्वा महाबाहुर्वार्यमाणस्तपोधनैः ।	008a  
जगाम तानि तीर्थानि द्रष्टुं पुरुषसत्तमः ॥	008c  
ततः सौभद्रमासाद्य महर्षेस्तीर्थमुत्तमम् ।	009a  
विगाह्य सहसा शूरः स्नानं चक्रे परन्तपः ॥	009c  
अथ तं पुरुषव्याघ्रमन्तर्जलचरो महान् ।	010a  
जग्राह चरणे ग्राहः कुन्तीपुत्रं धनञ्जयम् ॥	010c  
स तमादाय कौन्तेयो विस्फुरन्तं जलेचरम् ।	011a  
उदतिष्ठन्महाबाहुर्बलेन बलिनां वरः ॥	011c  
उत्कृष्ट एव ग्राहस्तु सोऽर्जुनेन यशस्विना ।	012a  
बभूव नारी कल्याणी सर्वाभरणभूषिता ॥	012c  
दीप्यमाना श्रिया राजन्दिव्यरूपा मनोरमा ।	013a  
तदद्भुतं महद्दृष्ट्वा कुन्तीपुत्रो धनञ्जयः ॥	013c  
तां स्त्रियं परमप्रीत इदं वचनमब्रवीत् ।	014a  
का वै त्वमसि कल्याणि कुतो वाऽसि जलेचरी ॥	014c  
किमर्थं च महत्पापमिदं कृतवती पुरा ।	015a  
वर्गोवाच ।	015  
अप्सराऽस्मि महाबाहो देवारण्यविहारिणी ॥	015c  
इष्टा धनपतेर्नित्यं वर्गा नाम महाबल ।	016a  
मम सख्यश्चतस्रोऽन्याः सर्वाः कामगमाः शुभाः ॥	016c  
ताभिः सार्धं प्रयाताऽस्मि लोकपालनिवेशनम् ।	017a  
ततः पश्यामहे सर्वा ब्राह्मणं संशितव्रतम् ॥	017c  
रूपवन्तमधीयानमेकमेकान्तचारिणम् ।	018a  
तस्यैव तपसा राजंस्तद्वयं तेजसा वृतम् ॥	018c  
आदित्य इव तं देशं कृत्स्नं सर्वं व्यकाशयत् ।	019a  
तस्य दृष्ट्वा तपस्तादृग्रूपचाद्भुतमुत्तमम् ॥	019c  
अवतीर्णाः स्म तं देशं तपोविघ्नचिकीर्षया ।	020a  
अहं च सौरभेयी च समीची बुद्बुदा लता ॥	020c  
यौगपद्येन तं विप्रमभ्यगच्छाम भारत ।	021a  
गायन्त्योऽथहसन्त्यश्च लोभयित्वा च तं द्विजं ॥	021c  
स च नास्मासु कृतवान्मनो वीर कथञ्चन ।	022a  
नाकम्पत महातेजाः स्थितस्तपसि निर्मले ॥	022c  
सोऽशपत्कुपितोऽस्मांस्तु ब्राह्मणः क्षत्रियर्षभ ।	023a  
ग्राहभूता जले यूयं चरिष्यथ शतं समाः ॥ ॥	023c  

इति श्रीमन्महाभारते आदिपर्वणि अर्जुनवनवासपर्वणि षट्त्रिंशदधिकद्विशततमोऽध्यायः ॥ 236 ॥

1-236-5 धर्मबुद्धिभिर्दुर्मरणजं दोषं तीर्थेनाप्यविनाश्यं पश्यद्भिः ॥ 1-236-15 चर्चोवाच इति घ पाठः ॥ षट्त्रिंशदधिकद्विशततमोऽध्यायः ॥ 236 ॥
