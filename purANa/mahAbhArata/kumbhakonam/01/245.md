अध्यायः 245

(अथ हरणाहरणपर्व ॥ 17 ॥)

कृष्णेन बलरामसान्त्वनम् ॥ 1 ॥ अर्जुनम्प्रत्यानेतुं यादवानां गमनम् ॥ 2 ॥ विपृथुवाक्यादुर्जनं दूरगतं ज्ञात्वा तेषां प्रतिनिवर्तनम् ॥ 3 ॥ सुभद्रया सह अर्जुनस्य खाण्डवप्रस्थगमनम् ॥ 4 ॥	001a  

वैशम्पायन उवाच ।	001  

उक्तवन्तो यथावीर्यमसकृत्सर्ववृष्णयः ।	001a  
ततोऽब्रवीद्वासुदेवो वाक्यं धर्मार्थसंयुतम् ॥	001c  
\'मयोक्तं न श्रुतं पूर्वं सहितैः सर्वयादवैः ।	002a  
अतिक्रान्तमतिक्रान्तं न निवर्तेत कर्हिचित् ।	002c  
शृणुध्वं सहिताः सर्वे मम वाक्यं सहेतुकम् ॥\'	002e  
नावमानं कुलस्यास्य गुडाकेशः प्रयुक्तवान् ।	003a  
सम्मानोऽभ्यधिकस्तेन प्रयुक्तोऽयं न संशयः ॥	003c  
अर्थलुब्धान्न वः पार्थो मन्यते सात्वतान्सदा ।	004a  
स्वयंवरमनाधृष्यं मन्यते चापि पाण्डवः ॥	004c  
प्रदानमपि कन्यायाः पशुवत्को नु मन्यते ।	005a  
विक्रयं चाप्यपत्यस्य कः कुर्यात्पुरुषो भुवि ॥	005c  
एतान्दोषांस्तु कौन्तेयो दृष्टवानिति मे मतिः ।	006a  
\'क्षत्रियाणां तु वीर्येण प्रशस्तं हरणं बलात् ।\'	006c  
अतः प्रसह्य हृतवान्कन्यां धर्मेण पाण्डवः ॥	006e  
उचितश्चैव सम्बन्धः सुभद्रा च शयस्विनी ।	007a  
एष चापीदृशः पार्थः प्रसह्य हृतवानतः ॥	007c  
भरतस्यान्वये जातं शान्तनोश्च यशस्विनः ।	008a  
कुन्तिभोजात्माजापुत्रं का बुभूषेत नार्जुनम् ॥	008c  
न तं पश्यामि यः पार्थं विजयेत रणे बलात् ।	009a  
वर्जयित्वा विरूपाक्षं भगनेत्रहरं हरम् ॥	009c  
अपि सर्वेषु लोकेषु सेन्द्ररुद्रेषु मारिष ।	010a  
स च नाम रथस्तादृङ्मदीयास्ते च वाजिनः ॥	010c  
\'मम शस्त्रं विशेषेण तूणौ चाक्षयसायकौ ।	011a  
\'योद्धा पार्थश्च शीघ्रास्त्रः को नु तेन समो भवेत् ।	011c  
तमभिद्रुत्य सान्त्वेन परमेण धनञ्जयम् ॥	011e  
निवर्तयत संहृष्टा ममैषा परमा मतिः ।	012a  
यदि निर्जित्य वः पार्थो बलाद्गच्छेत्स्वकं पुरं ॥	012c  
प्रणश्येद्वो यशः सद्यो न तु सान्त्वे पराजयः ।	013a  
\'पितृष्वसायाः पुत्रो मे सम्बन्धं नार्हति द्विषाम् ।\'	013c  
तच्छ्रुत्वा वासुदेवस्य तथा कर्तुं जनाधिप ॥	013e  
\'उद्योगं कृतवन्तस्ते भेरीं सन्नाद्य यादवाः ।	014a  
अर्जुनस्तु तदा श्रुत्वा भेरीसन्नादनं महत् ॥	014c  
कौन्तेयस्त्वरमाणस्तु सुभद्रामभ्यभाषत ।	015a  
आयान्ति वृष्णयः सर्वे ससुहृज्जनबान्धवाः ॥	015c  
त्वदर्थं योद्धुकामास्ते मदरक्तान्तलोचनाः ।	016a  
प्रमत्तानशुचीन्मूढान्सुरामत्तान्नराधमान् ॥	016c  
वमनं पानशीलांस्तान्करिष्यामि शरोत्तमैः ।	017a  
उताहो वा मदोन्मत्तान्नयिष्यामि यमक्षयम् ॥	017c  
एवमुक्त्वा प्रियां पार्थो न्यवर्तत महाबलः ।	018a  
निवर्तमानं दृष्ट्वैव सुभद्रा त्रस्ततां गता ॥	018c  
एवं मा वद पार्थेति पादयोः पतिता तदा ।	019a  
सुभद्रा तु कलिर्जाता वृष्णीनां निधाय च ॥	019c  
एवं ब्रुवन्तः पौरास्ते ह्यपवादरताः प्रभो ।	020a  
मम शोकं वर्धयन्ति तस्मान्नाशं न चिन्तये ।	020c  
परिवादभयान्मुक्ता त्वत्प्रसादाद्भवाम्यहम् ॥	020e  
वैशम्पायन उवाच ।	021  
एवमुक्तस्ततः पार्थः प्रियया भद्रया तदा ।	021a  
गमनाय मतिं चक्रे पार्थः सत्यपराक्रमः ॥	021c  
स्मितपूर्वं तदाऽऽभाष्य परिष्वज्य प्रियां तदा ।	022a  
उत्थाप्य च पुनः पार्थो याहि याहीति चाब्रवीत् ॥	022c  
ततः सुभद्रा त्वरिता रश्मीन्सङ्गृह्य पाणिना ।	023a  
चोदयामास जवनाञ्शीग्रमश्वान्कृतत्वरा ॥	023c  
ततस्तु कृतसन्नाहा वृष्णिवीराः समाहिताः ।	024a  
प्रत्यानयार्थं पार्थस्य जवनैस्तुरगोत्तमैः ॥	024c  
राजमार्गमनुप्राप्ता दृष्ट्वा पार्थस्य विक्रमम् ।	025a  
प्रासादपङ्क्तिस्तम्भेषु वेदिकासु ध्वजेषु च ॥	025c  
अर्जुनस्य शरान्दृष्ट्वा विस्मयं परमं गताः ।	026a  
केशवस्य वचस्तथ्यं मन्यमानास्तु यादवाः ॥	026c  
अतीत्य तं रैवतकं श्रुत्वा तु विपृथोर्वचः ।	027a  
अर्जुनेन कृतं श्रुत्वा गन्तुकामास्तु वृष्णयः ॥	027c  
श्रुत्वा दीर्घं गतं पार्थं न्यवर्तन्त महारथाः ।	028a  
पुरोद्यानमतिक्रम्य विशालं च गिरिव्रजम् ॥	028c  
सानुमुज्जयिनीं चैव वनान्युपवनानि च ।	029a  
पुण्येष्वानर्तराष्ट्रेषु वापीपद्मसरांसि च ॥	029c  
प्राप्य धेनुमतीतीर्थमश्वरोधसरः प्रति ।	030a  
प्रेक्षावर्तं ततः शैलमम्बुदं च नगोत्तमम् ॥	030c  
आराच्छृङ्गमथासाद्य तीर्णः करवतीं नदीम् ।	031a  
प्राप्य साल्वेयराष्ट्राणि निषधानप्यतीत्य च ॥	031c  
देवापृथुपुरं पश्यन् सर्वतः सुसमाहितः ।	032a  
तमतीत्य महाबाहुर्देवारण्यमपश्यत ॥	032c  
पूजयामासुरायान्तं देवारण्ये महर्षयः ।	033a  
स वनानि नदीः शैलान् गिरिप्रस्रवणानि च ॥	033c  
अतीत्य च तदा पार्थः सुभद्रासारथिस्तदा ।	034a  
कौरवं विषयं प्राप्य विशोकः समपद्यत ॥	034c  
सोदर्याणां महाबाहुः सिंहाशयमिवाशयम् ।	035a  
दूरादुपवनोपेतं समन्तात्सलिलावृतम् ॥	035c  
भद्रया मुदितो जिष्णुर्ददर्श वृजिनं पुरम् ॥ ॥	036ac  

इति श्रीमन्महाभारते आदिपर्वणि हरणाहरणपर्वणि पञ्चत्वारिंशदधिकद्विशततमोऽध्यायः ॥ 245 ॥

1-245-20 तस्मात्पापं न चिन्तये ॥ पञ्चत्वारिंशदधिकद्विशततमोऽध्यायः ॥ 245 ॥
