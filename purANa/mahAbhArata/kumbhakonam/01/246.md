अध्यायः 246

अर्जुनेन सुभद्रायाः गोपीवेषेण द्रौपदीसमीपप्रेषणम् ॥ 1 ॥ कृतनतिं सुभद्रां प्रति पृथाद्रौपदीभ्यां आशीर्वादः ॥ 2 ॥ स्वपुरं प्रविष्टेनार्जुनेन भ्रातृभ्यः स्वकृततीर्थयात्रावृत्तान्तकथनम् ॥ 3 ॥
वैशम्पायन उवाच ।	001  
क्रोशणात्रे पुरस्यासीद्गोष्ठं पार्थस्य शोभनम् ।	001a  
तत्रापि यात्वा बीभत्सुर्निविष्टो यदुकन्यया ॥	001c  
ततः सुभद्रां सत्कृत्य पार्थो वचनमब्रवीत् ।	002a  
गोपिकानां तु वेषेण गच्छ त्वं वृजिनं पुरम् ॥	002c  
कामव्याहारिणी कृष्णा रोचतां ते वचो मम ।	003a  
दृष्ट्वा तु परुषं ब्रूयात्सह तत्र मयागताम् ॥	003c  
अन्यवेषेण तु गतां दृष्ट्वा सा त्वां प्रियं वदेत् ।	004a  
यत्तु सा प्रथमं ब्रूयान्न तस्यास्ति निवर्तनम् ॥	004c  
तस्मान्मानं च दर्पं च व्यपनीय स्वयं व्रज ।	005a  
तस्य तद्वचनं श्रुत्वा सुभद्रा प्रत्यभाषत ॥	005c  
एवमेतत्करिष्यामि यथा त्वं पार्थ भाषसे ।	006a  
सुभद्रावचनं श्रुत्वा सुप्रीतः पाकशासनिः ॥	006c  
गोपालान्स समानीय त्वरितो वाक्यमब्रवीत् ।	007a  
तरुण्यः सन्ति यावन्त्यस्ताः सर्वा व्रजयोषितः ॥	007c  
आगच्छन्तु गमिष्यन्त्या भद्रया सह सङ्गताः ।	008a  
इन्द्रप्रस्थं पुरवरं कृष्णां द्रष्टुं यशस्विनीम् ॥	008c  
एतच्छ्रुत्वा तु गोपालैरानीता व्रजयोषितः ।	009a  
ततस्ताभिः परिवृतां व्रजस्त्रीभिः समन्ततः ॥\'	009c  
सुभद्रां त्वरमाणश्च रक्तकौशेयवासिनीम् ।	010a  
पार्थः प्रस्थापयामास कृत्वा गोपालिकावपुः ॥	010c  
साऽधिकं तेन रूपेण शोभमाना यशस्विनी ।	011a  
\'गोपालिकामध्यगता प्रययौ वृजिनं पुरम् ॥	011c  
त्वरिता खाण्डवप्रस्थमाससाद विवेश च ।	012a  
\'भवनं श्रेष्ठमासाद्य वीरपत्नी वराङ्गना ॥	012c  
ववन्दे पृथुताम्राक्षी पृथां भद्रा पितृष्वसाम् ।	013a  
तां कुन्ती चारुसर्वाङ्गीमुपाजिघ्रत मूर्धनि ॥	013c  
प्रीत्या परमया युक्ता आशीर्भिर्युञ्जताऽतुलाम् ।	014a  
ततोऽभिगम्य त्वरिता पूर्णेन्दुसदृशानना ॥	014c  
ववन्दे द्रौपदीं भद्रा प्रेष्याऽहमिति चाब्रवीत् ।	015a  
प्रत्युत्थाय तदा कृष्णा स्वसारं माधवस्य च ॥	015c  
परिष्वज्यावदत्प्रीत्या निःसपत्नोस्तु ते पतिः ।	016a  
\'वीरसूर्भव भद्रे त्वं भव भर्तृप्रिया तथा ॥	016c  
ओजसा निर्मिता बह्वीरुवाच परमाशिषः ।	017a  
\'तथैव मुदिता भद्रा तामुवाच तथास्त्विति ॥	017c  
\'ततः सुभद्रां वार्ष्णेयी परिष्वज्य शुभाननाम् ।	018a  
अङ्के निवेश्य मुदिता वसुदेवं प्रशस्य च ॥	018c  
ततः किलकिलाशब्दः क्षणेन समपद्यत ।	019a  
हर्षादानर्तयोधानामासाद्य वृजिनं पुरम् ॥	019c  
देवपुत्रप्रकाशास्ते जाम्बूनदमयध्वजाः ।	020a  
पृष्ठतोऽनुययुः पार्थं पुरुहूतमिवामराः ॥	020c  
गोभिरुष्ट्रैः सदश्वैश्च युक्तानि बहुला जनाः ।	021a  
ददृशुर्यानमुख्यानि दाशार्हपुरवासिनाम् ॥	021c  
ततः पुरवरे यूनां पुंसां वाच उदीरिताः ।	022a  
अर्जुने प्रतियाति स्म अश्रूयन्त समन्ततः ॥	022c  
प्रवासादागतं पार्थं दृष्ट्वा स्वमिव बान्धवम् ।	023a  
सोऽभिगम्य नरश्रेष्ठो दाशार्हशतसंवृतः ।|	023c  
पौरैः पुरवरं प्रीत्या परया चाभिनन्दितः ।	024a  
प्राप्य चान्तःपुरद्वारमवरुह्य नरर्षभः ॥	024c  
ववन्दे धौम्यमासाद्य मातरं च धनञ्जयः ।	025a  
स्पृष्ट्वा च चरणौ राज्ञो भीमस्य च धनञ्जयः ॥	025c  
यमाभ्यां वन्दितो हृष्टः सस्वजे तौ ननन्द च ।	026a  
ब्राह्मणप्रमुखान्सर्वान्भ्रातृभिः सह सङ्गतः ॥	026c  
यथार्हं मानयामास पौरजानपदानपि ।	027a  
तत्रस्थान्यनुयातानि तीर्थान्यायतनानि च ॥	027c  
निवेदयामास तदा राज्ञे सर्वं स्वनुष्ठितम् ।	028a  
भ्रातृभ्यश्चैव सर्वेभ्यः कथयामास भारत ॥	028c  
श्रुत्वा सर्वं महाप्राज्ञो धर्मराजो युधिष्ठिरः ।	029a  
पुरस्तादेव तेषां तु पूजयामास चार्जुनम् ॥	029c  
पाण्डवेन यथार्हं तु पूजार्हेण सुपूजितः ।	030a  
न्यविशच्चाभ्यनुज्ञातो राज्ञा तुष्टो यशस्विना ॥	030c  
तामदीनां सुपूजार्हां सुभद्रां प्रीतिवर्धिनीम् ।	031a  
साक्षाच्छ्रियममन्यन्त पार्थाः कृष्णसहोदराम् ॥	031c  
गुरूणां श्वशुराणां च देवराणां तथैव च ।	032a  
सुभद्रा स्वेन वृत्तेन बभूव परमप्रिया ॥\'	032c  
ततस्ते हृष्टमनसः पाण्डवेया महारथाः ।	033a  
कुन्ती च परमप्रीता कृष्णा च सततं तथा ॥ ॥	033c  

इति श्रीमन्महाभारते आदिपर्वणि हरणाहरणपर्वणि षट्चत्वारिंशदधिकद्विशततमोऽध्यायः ॥ 246 ॥
