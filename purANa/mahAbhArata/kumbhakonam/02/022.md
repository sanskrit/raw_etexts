अध्यायः 022

कृष्णजरासन्धयोर्विवादानन्तरं जरासन्धस्य युद्धोद्यमः ॥ 1 ॥
	
जरासन्ध उवाच 	001  
न स्मरामि कदा वैरं कृतं युष्माभिरित्युत ।	001a  
चिन्तयंश्च न पश्यामि भवतां प्रति वैकृतम् ॥	001c  
वैकृते वा सति कथं मन्यध्वं मामनागसम् ।	002a  
अरिं वै ब्रूत हे विप्राः सतां समय एष हि ॥	002c  
अर्थधर्मोपघाताद्धि मनः समुपतप्यते ।	003a  
योऽनागसि प्रसजति क्षत्रियो हि न संशयः ॥	003c0  
अतोऽन्यथा चरँल्लोके धर्मज्ञः सन्महारथः ।	004a  
वृजिनां गतिमाप्नोति श्रेयसोऽप्युपहन्ति च ॥	004c  
त्रैलोक्ये क्षत्रधर्मो हि श्रेयान्वै साधुचारिणाम् ।	005a  
नान्यं धर्मं प्रशंसन्ति ये च धर्मविदो जनाः ॥	005c  
तस्य मेऽद्य स्थितस्येह स्वधर्मे नियतात्मनः ।	006a  
अनागसं प्रजानां च प्रमादादिव जल्पथ ॥	006c  
कृष्ण उवाच 	007  
कुलकार्यं महाबाहो कश्चिदेकः कुलोद्वहः ।	007a  
वहते यस्तन्नियोगाद्वयमभ्युद्यतास्त्वयि ॥	007c  
त्वया चोपहृता राजन्क्षत्रिया लोकवासिनः ।	008a  
तदागः क्रूरमुत्पाद्य मन्यसे किमनागसम् ॥	008c  
राजा राज्ञः कथं साधून्हिंस्यान्नृपतिसत्तम ।	009a  
तद्राज्ञः सन्निगृह्य त्वं रुद्रायोपजिहीर्षसि ॥	009c  
अस्मांस्तदेनोपगच्छेत्कृतं बार्हद्रथ त्वया ।	010a  
वयं हिं शक्ता धर्मस्य रक्षणे धर्मचारिणः ॥	010c  
\'तस्मादद्योपगच्छामस्तव बार्हद्रथान्तिकम्\' ।	011a  
मनुष्याणां समालम्भो न च दृष्टः कदाचन ।	011c  
स कथं मानुषैर्देवं यष्टुमिच्छसि शङ्करम् ॥	011e  
सवर्णो हि सवर्णानां पशुसञ्ज्ञां करिष्यसि ।	012a  
कोऽन्यं एवं यथा हि त्वं जरासन्ध वृथामतिः ॥	012c  
यस्यां यस्यामवस्थायां यद्यत्कर्म करोति यः ।	013a  
तस्यां तस्यामवस्थायां तत्फलं समवाप्नुयात् ॥	013c  
ते त्वां ज्ञातिक्षयकरं वयमार्तानुसारिणः ।	014a  
ज्ञातिवृद्धिनिमित्तार्थं विनिहन्तुमिहागताः ॥	014c  
नास्ति लोके पुमानन्यः क्षत्रियोष्विति चैव तत् ।	015a  
मन्यसे स च ते राजन्सुमहान्बुद्धिविप्लवः ॥	015c  
को हि जानन्नभिजनमात्मवान्क्षत्रियो नृप ।	016a  
नाविशेत्स्वर्गमतुलं रणानन्तरमव्ययम् ॥	016c  
स्वर्गं ह्येव समास्थाय रणयज्ञेषु दीक्षिताः ।	017a  
जयन्ति क्षत्रिया लोकांस्तद्विद्धि मनुजर्षभ ॥	017c  
स्वर्गयोनिर्महद्ब्रह्म स्वर्गयोनिर्महद्यशः ।	018a  
स्वर्गं योनिस्तपो युद्धे मृत्युः सोऽव्यभिचारवान् ॥	018c  
एष ह्यैन्द्रो वैजयन्तो गुणैर्नित्यं समाहितः ।	019a  
येनासुरान्पराजित्य जगत्पाति शतक्रतुः ॥	019c  
स्वर्गमार्गाय कस्य स्याद्विग्रहो वै यथा तव ।	020a  
मागधैर्विपुलैः सैन्यैर्बाहुल्यबलदर्पितः ॥	020c  
माऽवमंस्थाः परान्राजन्नास्ति वीर्यं नरे नरे ।	021a  
समं तेजस्त्वया चैव विशिष्टं वा नरेश्वर ॥	021c  
यावदेतदसम्बुद्धं तावदेव भवेत्तव ।	022a  
विषह्यमेतदस्माकमतो राजन्ब्रवीमि ते ॥	022c  
जहि त्वं सदृशेष्वेव मानं दर्पं च मागध ।	023a  
मा गमः ससुतामात्यः सबलश्च यमक्षयम् ॥	023c  
दम्भोद्भवः कार्तवीर्य उत्तरश्च बृहद्रथः ।	024a  
श्रेयसो ह्यवमत्येह विनेशुः सबला नृपाः ॥	024c  
युयुक्षमाणास्त्वत्तो हि न वयं ब्राह्मणा ध्रुवम् ।	025a  
शौरिरस्मि हृषीकेशो नृवीरौ पाण्डवाविमौ ।	025c  
अनयोर्मातुलेयं च कृष्णं मां विद्धि ते रिपुम् ॥	025e  
त्वामाह्वयामहे राजन्स्थिरो युध्वस्व मागध ।	026a  
मुञ्च वा नृपतीन्सर्वान् गच्छ वा त्वं यमक्षयम् ॥	026c  
\'वैशम्पायन उवाच 	027  
एतच्छ्रुत्वा जरासन्धः क्रुद्धो वचनमब्रवीत् ॥	027ac  
नाहं कंसः प्रलम्बो वा न बाणो न च मुष्टिकः ।	028a  
नरको नेन्द्रतपनो न केशी न च पूतना ॥	028c  
न कालयवनो वाऽपि ये त्वया निहता युधि ।	029a  
त्वं तु गोपकुलोत्पन्नो जातिं वै पौर्विकीं स्मर ॥	029c  
योऽस्मद्भयादतिक्रम्य सागरानूपमाश्रितः ।	030a  
जन्मभूमिं परित्यज्य मधुरां प्राकृतो यथा ॥	030c  
सोऽधुना कत्थसे शौरे शरदीव यथा घनः ।	031a  
अद्यानृण्यं करिष्यामि भोजराजस्य धीमतः ॥	031c  
जामातुरौग्रसेनस्य त्वां निहत्याद्य माधव ।	032a  
चिरकाङ्क्षितो मे सङ्ग्रामस्त्वां हन्तुं ससुहृद्गणम् ॥	032c  
दिष्ट्या मे सफलो यत्नः कृतो देवैः सवासवैः ।	033a  
क्लीबाविमौ च गोविन्द भीमसेनार्जुनावुभौ ॥	033c  
हिंस्यामि युधि विक्रम्य सिंहः क्षुद्रमृगाविव ।	034a  
वैशम्पायन उवाच 	034  
तस्य रोषाभिभूतस्य जरासन्धस्य गर्जतः ॥	034c  
सर्वभूतानि वित्रेसुर्ये तत्रासन्समागताः ।	035a  
श्रीभगवानुवाच 	035  
किं गर्जसि जरासन्ध कर्मणा तत्समाचर ॥	035c  
मम निर्देशकर्तृभ्यां पाण्डवाभ्यां नृपाधम ।	036a  
समात्यं ससुतं चाद्य घातयिष्याम्यहं रणे ।	036c  
न कथञ्चन जीवन्वै प्रवेक्ष्यसि पुरोत्तमम्\' ॥	036e  
जरासन्ध उवाच 	037  
नाजितान्वै नरपतीनहमादद्मि कांश्चन ।	037a  
अजितः पर्यवस्थाता कोऽत्र यो न मया जितः ॥	037c  
क्षत्रियस्यैतदेवाहुर्धर्म्यं कृष्णोपजीवनम् ।	038a  
विक्रम्य वशमानीय कामतो यत्समाचरेत् ॥	038c  
देवातार्थमुपाहृत्य राज्ञः कृष्ण कथं भयात् ।	039a  
अहमद्य विमुच्येयं क्षात्रं व्रतमनुस्मरन् ॥	039c  
सैन्यं सैन्येन व्यूढेन एक एकेन वा पुनः ।	040a  
द्वाभ्यां त्रिभिर्वा योत्स्येऽहं युगपत्पृथगेव वा ॥	040c  
वैशम्पाय उवाच 	041  
एवमुक्त्वा जरासन्धः सहदेवाभिषेचनम् ।	041a  
अज्ञापयत्तदा राजा ययुत्सुर्भीमकर्मभिः ॥	041c  
स तु सेनापतिं राजा सस्मार भरतर्षभ ।	042a  
कौशिकं चित्रसेनं च तस्मिन्युद्ध उपस्थिते ॥	042c  
ययोस्ते नामनी राजन्हंसेति डिबिकेति च ।	043a  
पूर्वं सङ्कथिते पुम्भिर्नृलोके लोकसत्कृते ॥	043c  
तं तु राजन्विभुः शौरी राजानं बलिनां वरम् ।	044a  
स्मृत्वा पुरुषशार्दूलः शार्दूलसमविक्रमम् ॥	044c  
सत्यसन्धो जरासन्धं भुवि भीमपराक्रमम् ।	045a  
भागमन्यस्य निर्दिष्टमवध्यं मधुभिर्मृधेः ॥	045c  
नात्मनाऽऽत्मवतां मुख्य इयेष मधुसूदनः ।	046a  
ब्राह्मीमाज्ञां पुरस्कृत्य हन्तुं हलधरानुजः ॥ 	046c  

इति श्रीमन्महाभारते सभापर्वणि जरासन्धवधपर्वणि द्वाविंशोऽध्यायः ॥ 2 ॥
2-22-45 मधुभिर्यादवैः । ष्टं वध्य मत्वा तदाच्युतः इति पाठः ॥
