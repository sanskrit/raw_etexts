अध्यायः 065

कृष्णनिन्दाश्रवणेन शिशुपालजिघांसया उत्पततो भीमस्य भीष्मेण विनिवर्तनम् ॥ 1 ॥

शिशुपाल उवाच ।	001  
स मे बहुमतो राजा जरासन्धो महाबलः ।	001a  
योऽनेन युद्धं नेयेष दासोऽयमिति संयुगे ॥	001c  
केशवेन कृतं कर्म जरासन्धवधे तदा ।	002a  
भीमसेनार्जुनाभ्यां च कस्तत्साध्विति मन्यते ॥	002c  
अद्वारेण प्रविष्टेन छद्मना ब्रह्मवादिना ।	003a  
दृष्टः प्रभावः कृष्णेन जरासन्धस्य भूपतेः ॥	003c  
येन धर्मात्मनाऽऽत्मानं ब्रह्मण्यमभिजानता ।	004a  
प्रेषितं पाद्यमस्मै तद्दातुमग्रे दूरात्मने ॥	004c  
भुज्यतामिति तेनोक्ताः कृष्णभीमधनञ्जयाः।	005a  
जरासन्धेन कौरव्य कृष्णेन विकृतं कृतम् ॥	005c  
यद्ययं जगतः कर्ता यथैनं मूर्ख मन्यसे ।	006a  
कस्मान्न ब्राह्मणं सम्यगात्मानमवगच्छति ॥	006c  
इदं त्वाश्चर्यभूतं मे यदिमे पाण्डवास्त्वया ।	007a  
अपकृष्टाः सतां मार्गान्मन्यन्ते तच्च साध्विति ॥	007c  
अथवा नैतदाश्चर्यं येषां त्वमसि भारत ।	008a  
स्त्रीसधर्मा च वृद्धश्च सर्वार्थानां प्रदर्शकः ॥	008c  
वैशम्पायन उवाच ॥	009  
तस्य तद्वचनं श्रुत्वा रूक्षं रूक्षाक्षरं बहु ।	009a  
चुकोप बलिनां श्रेष्ठो भीमसेनः प्रतापवान् ॥	009c  
तथा पद्मप्रतीकाशे स्वभावायतविस्तृते ।	010a  
भूयः क्रोधाभिताम्राक्षे रक्ते नेत्रे बभूवतुः ॥	010c  
त्रिशिखां भ्रकुटीं चास्य ददृशुः सर्वपार्थिवाः ।	011a  
ललाटस्थां त्रिकूटस्थां गङ्गां त्रिपथगामिव ॥	011c  
दन्तान्सन्दशतस्तस्य कोपाद्ददृशुराननम् ।	012a  
युगान्ते सर्वभूतानि कालस्येव जिघत्सतः ॥	012c  
उत्पतन्तं तु वेगेन जग्राहैनं मनस्विन् ।	013a  
भीष्म एव महाबाहुर्महासेनमिवेश्वरः ॥	013c  
तस्य भीमस्य भीष्मेण वार्यमाणस्य भारत ।	014a  
गुरुणा विविधैर्वाक्यैः क्रोधः प्रशममागतः ॥	014c  
नातिचक्राम भीष्मस्य स हि वाक्यमरिन्दमः ।	015a  
समुद्वृत्तो घनापाये वेलामिव महोदधिः ॥	015c  
शिशुपालस्तु सङ्क्रुद्धे भीमसेने जनाधिप ।	016a  
नाकम्पत तदा वीरः पौरुषे स्वे व्यवस्थितः ॥	016c  
उत्पतन्तं तु वेगेन पुनः पुनररिन्दमः ।	017a  
न स तं चिन्तयामास सिंहः क्रुद्धो मृगं यथा ॥	017c  
प्रहसंश्चाब्रवीद्वाक्यं चेदिराजः प्रतापवान् ।	018a  
भीमसेनमभिक्रुद्धं दृष्ट्वा भीमपराक्रमम् ॥	018c  
मुञ्चैनं भीष्म पश्यन्तु यावदेनं नराधिपः ।	019a  
मत्प्रभावविनिर्दग्धं पतङ्गमिव वह्निना ॥	019c  
ततश्चेदिपतेर्वाक्यं श्रुत्वा तत्कुरुसत्तमः ।	020a  
भीमसेनमुवाचेदं भीष्मे मतिमतां वरः ॥	020c  
\'नैषा चेदिपतेर्बुद्धिर्यत्त्वामाह्वयतेऽच्युतम् ।	021a  
भीमसेन महाबाहो कृष्णस्यैष विनिश्चयः\' ॥ ॥	021c  

इति श्रीमन्महाभारते सभापर्वणि शिशुपालवधपर्वणि पञ्चषष्टितमोऽध्यायः ॥ 65 ॥

2-65-13 महासेनं कार्तिकयम् ॥ पञ्चषष्टितमोऽध्यायः ॥ 65 ॥
