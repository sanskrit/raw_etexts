अध्यायः 050

श्रीविष्णोर्दशरथगृहे रामत्वेनावतारः ॥ 1 ॥ विश्वामित्रेण स्वाश्रमं नीतेन सलक्ष्मणेन रामेण सुबाह्वादिहननम् ॥ 2 ॥ सीतामुदूह्य निजनगरमेत्य पितृनिदेशेन सीतालक्ष्मणाभ्यां सह वनं गतेन रामेण स्वरदूषणादिहननम् ॥ 3 ॥ सीतावियोगिनः सुग्रीवेण सख्यमेत्य वालिनं संहृतवतो रामस्य हनुमद्वचनेन लङ्क ागमनम् ॥ 4 ॥ रावणादीन्निहत्य सीताप्रमुखैः सहायोध्यां गतेन रामेण लवणासुरं शत्रुघ्नेन घ ातयित्वा प्रजापालनम् ॥ 5 ॥ सङ्ग्रहेण श्रीकृष्णचरित्रनिरूपणं कल्क्यवतारकथनं च ॥ 6 ॥
	
भीष्म उवाच 	001  
शृणु राजंस्ततो विष्णोः प्रादुर्भावं महात्मनः ।	001a  
अष्टाविंशे युगे चापि मार्कण्डेयपुरः सरः ॥	001c  
तिथौ नावमिके जज्ञे तथा दशरथादपि ।	002a  
कृत्वाऽऽत्मानं महाबाहुश्चतुर्धा विष्णुरव्ययः ॥	002c  
लोके राम इति ख्यातस्तेजसा भास्करोपमः ।	003a  
प्रसादनार्थं लोकस्य विष्णुस्तत्र सनातनः ॥	003c  
धर्मार्थमेव कौन्तेय जज्ञे तत्र महायशाः ।	004a  
तमप्याहुर्मनुष्येन्द्रं सर्वभूतपतेस्तनुम् ॥	004c  
यज्ञविघ्नकरस्तत्र विश्वामित्रस्य भारत ।	005a  
सुबाहुर्निहतस्तेन मारीचस्ताडितो भृशम् ॥	005c  
तस्मै दत्तानि चास्राणि विश्वमित्रेण धीमता ।	006a  
वधार्थं सर्वशत्रूणां दुर्वाराणि सुरैरपि ॥	006c  
वर्तमाने महायज्ञे जनकस्य महात्मनः ।	007a  
भग्नं माहेश्वरं चापं क्रीडता लीलया भृशम् ॥	007c  
ततस्तु सीतां जग्राह भार्यार्थे जानकीं विभुः ।	008a  
नगरीं पुनरासाद्य मुमुदे तत्र सीतया ॥	008c  
कस्यचित्त्वथ कालस्य पित्रा तत्राभिचोदितः ।	009a  
कैकेय्याः प्रियमन्विच्छन्वनमभ्यवपद्यत ॥	009c  
यः समाः सर्वधर्मज्ञश्चतुर्दश वने वसन ।	010a  
लक्ष्मणानुचरो रामः सर्वभूतहिते रतः ॥	010c  
चतुर्दश वने तीर्त्वा तदा वर्षाणि भारत ।	011a  
रूपिणी यस्य पार्श्वस्था सीतेत्यभिहिता जनैः ॥	011c  
पूर्वोचितत्वात्सा लक्ष्मीर्भर्तारमनुशोचति ।	012a  
जनस्थाने वसन्कार्यं त्रिदशानां चकार सः ॥	012c  
मारीचं दूषणं हुत्वा खरं त्रिशिरसं तथा ।	013a  
चतुर्दश सहस्राणि रक्षसां घोरकर्मणाम् ॥	013c  
जघान रामो धर्मात्मा प्रजानां हितकाम्यय ।	014a  
विराधं च कबन्धं च राक्षसौ घोरकर्मिणौ ॥	014c  
जघान च तदा रामो गन्धर्वौ शाषविक्षतौ ।	015a  
स रावणस्य भगिनीनासाच्छेदमकारयत् ॥	015c  
भार्यावियोगं तं प्राप्य मृगयन्व्यचरद्वनम् ।	016a  
स तस्मादृश्यमूकं तु गत्वा पम्पामतीत्य च ॥	016c  
सुग्रीवं मारुतिं दृष्ट्वा चक्रे मैत्रीं तयोः स वै ।	017a  
अथ गत्वा स किष्किन्धां सुग्रीवेण तदा सह ॥	017c  
निहत्य वालिनं युद्धे वानरेद्रं महाबलम् ।	018a  
अभ्यपिञ्चत्तदा रामः सुग्रीवं वानरेश्वरम् ॥	018c  
ततः स वीर्यवान्राजंस्त्वरया वै समुत्सुकः ।	019a  
विचित्य वायुपुत्रेण लङ्कादेशं निवेदितः ॥	019c  
मेतुं वद्ध्वा समुद्रस्य वानरैः स समुत्सुकः ।	020a  
सीतायाः पदमन्विच्छन्रामो लङ्कां विवेश वै ॥	020c  
देवोरगगणानां हि यक्षराक्षसपक्षिणाम् ।	021a  
तत्रावद्यं राक्षसेन्द्रं रावणं युधि दुर्जयम् ॥	021c  
युक्तं राक्षसकोटीभिर्भिन्नाञ्जनचयोपमम् ।	022a  
दुर्निरीक्ष्यं सुरगणैर्वरदानेन दर्पितम् ॥	022c  
जघान सचिवैः सार्धं सान्वयं रावणं रणे ॥	023ac  
त्रैलोक्यकण्टकं वीरं महाकायं महाबलम् ।	024a  
रावमं सगणं हत्वा रामो भूतपतिः पुरा ॥	024c  
लङ्कायां तं महात्मानं राक्षसेन्द्रं विभीषणम् ।	025a  
अभिषिच्य ततो राम अमरत्वं ददौ तदा ॥	025c  
आरुह्य पुष्पकं रामः सीतामादाय पाण्डव ।	026a  
सबलं स्वपुरं गत्वा धर्मराज्यमपालयत् ॥	026c  
दानवो लवणो नाम मधोः पुत्रो महाबलः ।	027a  
शत्रुघ्नेन हतो राजंस्तदा रामस्य शासनात् ॥	027c  
एवं बहूनि कर्माणि कृत्वा लोकहिताय सः ।	028a  
राजं चकार विधिवद्रामो धर्मभृतां वरः ॥	028c  
शताश्वमेधानाजह्रे ज्योतिरुक्थ्यान्निरर्गलान् ।	029a  
नाश्रूयन्ताशुभा वाचो नात्ययः प्राणिनां तदा ।	029c  
न दस्युजं भयं चासीद्रामे राज्यं प्रशसति ।	030a  
ऋषीणां देवतानां च मनुष्याणां तथैव च ॥	030c  
पृथिव्यां धार्मिकाः सर्वे रामे राज्यं प्रशासति ।	031a  
नाधर्मिष्ठो नरः कश्चिद्बभूव प्राणिनां क्वचित् ॥	031c  
प्राणापानौ समौ ह्यास्तां रामे राज्यं प्रशासति ।	032a  
गाधामप्यत्र गायन्ति ये पुराणविदो जनाः ॥	032c  
श्यामो युवा लोहिताक्षो मातङ्गानामिवर्षभः ।	033a  
आजानुबाहुः सुमुखः सिंहस्कन्धो महाबलः ॥	033c  
दशवर्षसहस्राणि दशवर्षशतानि च ।	034a  
राज्यं भोगं च सम्प्राप्य शशास पृथिवीमिमाम् ॥	034c  
रामो रामो राम इति प्राजानामभवन्कथाः ।	035a  
रामभूतं जगदिदं रामे राज्यं प्रशासति ॥	035c  
ऋग्यजुः सामहीनाश्च न तदाऽसन्द्विजायः ।	036a  
उषित्वा दण्डके कार्यं त्रिदशानां चकार सः ॥	036c  
पूर्वापकारिणं तं तु पौलस्त्यं मनुजर्षभम् ।	037a  
देवगन्धर्वनागानामरिं स निजघानह ॥	037c  
सत्ववान्गुणसम्पन्नो दीप्यमानः स्वतेजसा ।	038a  
एवमेव महाबाहुरिक्ष्वाकुकुलवर्धनः ॥	038c  
रावणं सगणं हत्वा दिवमाक्रमताभिभूः ।	039a  
इति दाशरथेः ख्यातः प्रादुर्भावो महात्मनः ॥	039c  
ततः कृष्णो महाबाहुर्भीतानामभयङ्करः ।	040a  
अष्टाविंशे युगे राजञ्जज्ञे श्रीवत्सलक्षणः ॥	040c  
पेशलश्च वदान्यश्चलोके बहुमतो नृषु ।	041a  
स्मृतिमान्देशकालज्ञः शङ्खचक्रगदासिभृत् ॥	041c  
वासुदेव इति ख्यातो लोकानां हितकृत्सदा ।	042a  
वृष्णीनां च कुले जातो भूमेः प्रियचिकीर्षया ॥	042c  
शत्रूणां भयकृद्दाता मधुहेति स विश्रुतः ।	043a  
शकटार्जुनरामाणां कीलस्थानान्यसूदयत् ॥	043c  
कंसादीन्निजघानाजौ दैत्यान्मानुषविग्रहान् ।	044a  
अयं लोकहितार्थाय प्रादुर्भावो महात्मनः ॥	044c  
कल्की विष्णुयशा नाम भूयश्चोत्पत्स्यते हरिः ।	045a  
लेर्युगान्ते सम्प्राप्ते धर्मे शिथिलतां गते ॥	045c  
पाषण्डिनां गणानां हि वधार्थं भरतर्षभ ।	046a  
धर्मस्य च विवृद्ध्यर्थं विप्राणां हितकाम्यया ॥	046c  
एते चान्ये च बहवो विष्णोर्देवगणैर्युताः ।	047a  
प्रादुर्भावाः पुराणेषु गीयन्ते ब्रह्मवादिभिः ॥ 	047c  

इति श्रीमन्महाभारते सभापर्वणि अर्घाहरणपर्वणि पञ्चाशोऽध्यायः ॥ 50 ॥
