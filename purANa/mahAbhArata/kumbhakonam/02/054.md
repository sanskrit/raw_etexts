अध्यायः 054

रामकृष्णयोः विद्याभ्यासार्थं सान्दीपिन्याचार्यसमीपगमनम् ॥ 1 ॥ सान्दीपिनिना गुरुदक्षिणात्वेन मृतपुत्रानयनं चोदितेन कृष्णेन स्वेनोज्जीवितस्य पुत्रस्य समर्पणम् ॥ 2 ॥ कंसपराक्रमादिवर्णनम् ॥ 3 ॥ कृष्णेन जरासन्धपराजयः ॥ 4 ॥

भीष्म उवाच ॥	001  
ततस्तौ जग्मतुस्तत्र गुरुं सान्दीपिनिं पुनः ।	001a  
गुरुशुश्रूषणायुक्तौ धर्मज्ञौ धर्मचारिणौ ॥	001c  
व्रतमुग्रं महात्मानौ विचरन्ताववन्तिषु ।	002a  
अहोरात्रैश्चतुष्षष्ट्या साङ्गान्वेदानवापतुः ॥	002c  
लेख्यं च गणितं चोभौ प्राप्नुतां यदुनन्दनौ ।	003a  
गान्धर्ववेदं वैद्यं च सकलं समवापतुः ॥	003c  
हस्तिशिक्षामश्विशिक्षां द्वादशाहेन चाप्नुताम् ।	004a  
तावुभौ जग्मतुर्वीरौ गुरुं सान्दीपिनिं पुनः ॥	004c  
धनुर्वेदचिकीर्षार्थं धर्मज्ञौ धर्मचारिणौ ।	005a  
ताविष्वासवराचार्यमभिगम्य प्रणम्य च ॥	005c  
तेन वै सत्कृतौ राजंश्चरन्तौ ताववन्तिषु ।	006a  
पञ्चाशद्भिरहोरात्रैर्दशाङ्गं सुप्रतिष्ठितम् ॥	006c  
सरहस्यं धनुर्वेदं सकलं ताववापतुः ।	007a  
दृष्ट्वा कृतार्थो विप्रेन्द्रो गुर्वर्थे तावचोदयत् ॥	007c  
अयाचतार्थं गोविन्दं तदा सान्दीपिनिर्विभुम् ।	008a  
मम पुत्रः समुद्रेऽस्मिंस्तिमिना चापवाहितः ॥	008c  
पुत्रमानय भद्रं ते भक्षितं तिमिना मम ।	009a  
आर्ताय गुरवे तत्र प्रतिशुश्राव दुष्करम् ॥	009c  
अशक्यं सर्वभूतेषु कर्तुमन्येन केनचित् ।	010a  
यश्च सान्दीपिनेः पुत्रं जहार भरतर्षभ ॥	010c  
सोऽसुरः समरे ताभ्यां समुद्रे विनिपातितः ।	011a  
ततः सान्दीपिनेः पुत्रः प्रसादादमितौजसः ॥	011c  
दीर्घकालं कृतः प्रेतः पुनरासीच्छरीरवान् ।	012a  
तदशक्यमचिन्त्यं च दृष्ट्वा सुमहदद्भुतम् ॥	012c  
सर्वेषामेव भूतानां विस्मयः समजायत ।	013a  
आसनानि च सर्वाणि गवाश्वं च धनादिकम् ॥	013c  
सर्वं तदुपजहाते गुरवे रामकेशवौ ।	014a  
गदापरिघयुद्धे च सर्वास्त्रेषु च केशवः ॥	014c  
परमां मुख्यतां प्राप्तः सर्वलोकेषु विश्रुतः ।	015a  
कश्च नारायणादन्यः सर्वरत्नविभूषितम् ॥	015c  
रथमादित्यसङ्काशमातिष्ठेत शचीपतेः ।	016a  
कस्य चाप्रतिमो यन्ता वज्रपाणेः प्रियः सखा ॥	016c  
मातलिः सङ्गृहीता स्यादन्यत्र पुरुषोत्तमात् ।	017a  
भोजराजात्मजो वापि कंसस्तात युधिष्ठिर ॥	017c  
अस्त्रजाते बले वीर्ये कार्तवीर्यसमोऽभवत् ।	018a  
तस्य भोजपतेः पुत्राद्भोजराजन्यवर्धनात् ॥	018c  
उद्विजन्ते स्म राजानः सुपर्णादिव पन्नगाः ।	019a  
चित्रकार्मुकनिस्त्रिंशविमलप्रासयोधिनः ॥	019c  
शतं शतसहस्राणि पादातास्तस्य भारत ।	020a  
अष्टौ शतसहस्राणि शूराणामनिवर्तिनाम् ॥	020c  
अभवन्भोजराजस्य जाम्बूनदमया ध्वजाः ।	021a  
रुक्मकाञ्चनकक्ष्यास्तु रथास्तस्य युधिष्ठिर ॥	021c  
अभवन्भोजपुत्रस्य द्विपास्तावद्धि तद्बलम् ।	022a  
चित्रकार्मुकनिस्त्रिंशविमलप्रासयोधिनाम् ॥	022c  
षोडशाश्वसहस्राणि किंशुकाभानि तस्य वै ।	023a  
अपरस्तु महाव्यूहः किशोराणां युधिष्ठिर ॥	023c  
आरोहवरसम्पन्नो दुर्धर्षः केनचिद्बलान् ।	024a  
स च षोडशसाहस्रः कंसभ्रातृपुरःसरः ॥	024c  
सुनामा सर्वतस्त्वेनं स कंसं पर्यपालयत् ।	025a  
सगणो मिश्रको नाम षष्टिसाहस्र उच्यते ॥	025c  
कंसरोषमहावेगां ध्वजानूपमहात्रुमाम् ।	026a  
मत्तद्विपमहाग्राहां वैवस्वतवशानुगाम् ॥	026c  
शस्त्रजालमहाफेनां सादिवेगमहाजलाम् ।	027a  
गदापरिघपाठीनां नानाकवचशैवलाम् ॥	027c  
रथनागमहावर्तां नानारुधिरकर्दमाम् ।	028a  
चित्रकार्मुककल्लोलां रथाश्वकलिलह्रदाम् ॥	028c  
महामृधनदीं घोरां योधावर्तननिस्वनाम् ।	029a  
कोऽन्यो नारायणादेत्य कंसहन्ता युधिष्ठिर ॥	029c  
एष शक्ररथे तिष्ठंस्तान्यनीकानि भारत ।	030a  
व्यधमद्भोजपुत्रस्य महाभ्राणीव मारुतः ॥	030c  
तं सभास्थं सहामात्यं हत्वा कंसं सहान्वयम् ।	031a  
आनयामास मानार्हां देवकीं ससुहृद्गणाम् ॥	031c  
यशोदां रोहिणीं चैव अभिवाद्य पुनःपुनः ।	032a  
उग्रसेनं च राजानमभिषिच्य जनार्दनः ॥	032c  
अर्चितो यदुमुख्यैश्च भगवान्वासवानुजः ।	033a  
ततः पार्थिवमायान्तं सहितं सर्वराजभिः ।	033c  
सरस्वत्यां जरासन्धमजयत्पुरुषोत्तमः ॥ ॥	033e  

इति श्रीमन्महाभारते सभापर्वणि अर्घाहरणपर्वणि चतुःपञ्चाशोऽध्यायः ॥ 54 ॥
