अध्यायः 031
 
प्राचीं दिशं निर्जित्य भीमस्य प्रतिनिवर्तनम् ॥ 1 ॥

वैशम्पायन उवाच 	001  
ततः कुमारविषये श्रेणिमन्तमथाजयत् ।	001a  
कोसलाधिपतिं चैव बृहद्बलमरिन्दमः ॥	001c  
अयोध्यायां तु धर्मज्ञं दीर्घयज्ञं महाबलम् ।	002a  
अजयत्णण्डवश्रेष्ठो नातितीव्रेण कर्मणा ॥	002c  
ततो गोपालकक्षं च सोत्तरानपि कोसलान् ।	003a  
मल्लानामधिपं चैव पार्थिवं चाजयत्प्रभुः ॥	003c  
ततो हिमवतः पार्श्वं समभ्येत्य जलोद्भवम् ।	004a  
सर्वमल्पेन कालेन देशं चक्रे वशं बली ॥	004c  
एवं बहुविधान्देशान्विजिग्ये भरतर्षभः ।	005a  
भल्लाटमभितो जिग्ये शुक्तिमन्तं च पर्वतम् ॥	005c  
पाण्डवः सुमहावीर्यो बलेन बलिनां वरः ।	006a  
स काशिराजं समरे सुबाहुमनिवर्तिनम् ॥	006c  
वशे चक्रे महाबाहुर्भीमो भीमपराक्रमः ।	007a  
ततः सुपार्श्वमभितस्तथा राजपतिं क्रथम् ॥	007c  
युध्यमानं बलात्सङ्ख्ये विजिग्ये पाण्डवर्षभः ।	008a  
ततो मत्स्यान्महातेजा मलदांश्च महाबलान् ॥	008c  
अनघानभयांश्चैव पशुभूमिं च सर्वशः ।	009a  
निवृत्य च महाबाहुर्मदधारं महीधरम् ॥	009c  
सोमधेयांश्च निर्जित्य प्रत्ययावुत्तरामुखः ।	010a  
वत्सभूमिं च कौन्तेयो विजिग्ये बलवान्बलात् ॥	010c  
भर्गाणामधिपं चैव निषादाधिपतिं तथा ।	011a  
विजिग्ये भूमिपालांश्च मणिमत्प्रमुखान्बहून् ॥	011c  
ततो दक्षिणमल्लांश्च भोगवन्तं च पर्वतम् ।	012a  
तरसैवाजयद्भीमो नातितीव्रेण कर्मणा ॥	012c  
शर्मकान्वर्मकांश्चैव व्यजयत्सान्त्वपूर्वकम् ।	013a  
वैदेहकं च राजानं जनकं जगतीपतिम् ॥	013c  
विजिग्ये पुरुषव्याघ्रो नातितीव्रेण कर्मणा ।	014a  
शकांश्च बर्बराश्चैव अजयच्छद्मपूर्वकम् ॥	014c  
वैदेहस्थस्तु कौन्तेय इन्द्रपर्वतमन्तिकात् ।	015a  
किरातानामधिपतीनजयत्सप्त पाण्डवः ॥	015c  
ततः सुह्मान्प्रसुह्मांश्च सपक्षानतिवीर्यवान् ।	016a  
विजित्य युधि कौन्तेयो मागधानभ्यधाद्बली ॥	016c  
दण्डं च दण्डधारं च विजित्य पृथिवीपतीन् ।	017a  
तैरेव सहितैः सर्वैर्गिरिव्रजमुपाद्रवत् ॥	017c  
जारासन्धिं सान्त्वयित्वा करे च विनिवेश्य ह ।	018a  
तैरेव सहितैः सर्वैः कर्णमभ्यद्रवद्बली ॥	018c  
स कम्पयन्निव महीं बलेन चतुङ्गिणा ।	019a  
युयुधे पाण्डवश्रेष्ठः कर्णेनामित्रघातिना ॥	019c  
स कर्णं युधि निर्जित्य वशे कृत्वा च भारत ।	020a  
ततो विजिग्ये बलवान्राज्ञः पर्वतवासिनः ॥	020c  
अथ मोदागिरौ चैव राजानं बलवत्तरम् ।	021a  
पाण्डवो बाहुवीर्येण निजघान महामृधे ॥	021c  
ततः पुण्ड्राधिपं वीरं वासुदेवं समाययौ ।	022a  
\'इदानीं वृष्णिवीरेण न योत्स्यामीति पौण्ड्रकः ॥	022c  
कृष्णस्य भुजसन्त्रासात्करमाशु ददौ नृपः\' ।	023a  
कौशिकीकच्छनिलयं राजानं च महौजसम् ॥	023c  
उभौ बलभृतौ वीरावुभौ तीव्रपराक्रमौ ।	024a  
निर्जित्याजौ महाराज वङ्गराजमुपाद्रवत् ॥	024c  
समुद्रसेनं निर्जित्य चन्द्रसेनं च पार्थिवम् ।	025a  
ताम्रलिप्तं च राजानं कर्वटाधिपतिं तथा ॥	025c  
सुह्मानामधिपं चैव ये च सागरवासिनः ।	026a  
सर्वान्म्लेच्छगणांश्चैव विजिग्ये भरतर्षभः ॥	026c  
एवं बहुविधान्देशान्विजित्य पवनात्मजः ।	027a  
वसु तेभ्य उपादाय लौहित्यमगद्बली ॥	027c  
स सर्वान्म्लेच्छनृपतीन्सागरानूपवासिनः ।	028a  
करमाहारयामास रत्नानि विविधानि च ॥	028c  
चन्दनागुरुवस्त्राणि मणिमौक्तिककम्बलम् ।	029a  
काञ्चनं रजतं चैव विद्रुमं च महाधनम् ॥	029c  
ते कोटीशतसङ्ख्येन कौन्तेयं महता तदा ।	030a  
अभ्यवर्षन्महात्मानं धनवर्षेण पाण्डवम् ॥	030c  
इन्द्रप्रस्थमुपागम्य भीमो भीमपराक्रमः ।	031a  
निवेदयामास तदा धर्मराजाय तद्धनम् ॥ 	031c  

इति श्रीमन्महाभारते सभापर्वणि दिग्विजयपर्वणि एकत्रिंशोऽध्यायः ॥ 32 ॥
2-31-16 सुह्मा राढाः मागधानभ्यधाद्बली करं प्रयच्छतेत्युक्तवान् । पूर्वमेव पराक्रान्तत्वात् ॥ 
