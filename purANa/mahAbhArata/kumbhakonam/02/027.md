अध्यायः 027

अर्जुनदिग्विजये भगदत्तादिजयः ॥ 1 ॥
	
जनमेजय उवाच 	001  
दिशामभिजयं ब्रह्मन्विस्तरेणानुकीर्तय ।	001a  
न हि तृप्यामि पूर्वेषां शृण्वानश्चरितं महत् ॥	001c  
वैशम्पायन उवाच 	002  
धनञ्जयस्य वक्ष्यामि विजयं पूर्वमेव ते ।	002a  
यौगपद्येन पार्थैर्हि निर्जितेयं वसुन्धरा ॥	002c  
\'अवाप्य राजा राज्यार्धं कुन्तीपुत्रो युधिष्ठिरः ।	003a  
महत्त्वे राजशब्दस्य मनश्चक्रे महामनाः ॥	003c  
तदा क्षात्रं विदित्वाऽस्य पृथिवीविजयं प्रति ।	004a  
अमर्षात्पार्थिवेन्द्राणां तं समेयाय वारयत् ॥	004c  
तत्समेत्य भुवः क्षात्रं रथनागाश्वपत्तिमत् ।	005a  
अभ्ययात्पार्थिवं जिष्णुं मोघं कर्तुं जनाधिप ॥	005c  
तत्पार्थः पार्थिवं क्षात्रं युयुत्सुं परमाहवे ।	006a  
प्रत्युद्ययौ महाबाहुस्तरसा पाकशासनिः ॥	006c  
तद्भग्नं पार्थिवं क्षात्रं पार्थेनाक्लिष्टकर्मणा ।	007a  
वायुनेव घनानीकं तूलीभूतं ययौ दिशः ॥	007c  
तज्जित्वा पार्थिवं क्षात्रं समरे परवीरहा ।	008a  
ययौ तदा वशे कर्तुमुदीचीं पाण्डुनन्दनः\' ॥	008c  
पूर्वं कुलिङ्गविषये वशे चक्रे महीपतिम् ।	009a  
धनञ्जयो महाबाहुर्नातितीव्रेण कर्मणा ॥	009c  
\'तेनैव सहितः प्रायाज्जिष्णुः साल्वपुरं प्रति ।	010a  
स साल्वपुरमासाद्य साल्वराजं धनञ्जयः ॥	010c  
विक्रमेणोग्रधन्वानं वशे चक्रे महामनाः ।	011a  
तं पार्थः सहसा जित्वा द्युमत्सेनं महीश्वरम् ॥	011c  
कृत्वा स सैनिकं प्रायात्कटदेशमरिन्दमः ।	012a  
तत्र पार्थो रणे जिष्णुः सुनाभं वसुधाधिपम् ॥	012c  
विक्रमेण वशे कृत्वा कृतवाननुसैनिकम् ।	013a  
एतेन सहितो राजन्सव्यसाची परन्तपः\' ॥	013c  
विजिग्ये शाकलद्वीपे प्रतिविन्ध्यं च पार्थिवम् ।	014a  
शाकलद्वीपवासाश्च सप्तद्वीपेषु ये नृपाः ॥	014c  
अर्जुनस्य च सैन्यस्थैर्विग्रहस्तुमुलोऽभवत् ।	015a  
तान्सर्वानजयत्पार्थो धर्मराजप्रियेप्सया ॥	015c  
तैरेव सहितः सर्वैः प्राग्ज्योतिषमुपाद्रवत् ॥	016ac  
तत्र राजा महानासीद्भगदत्तो विशाम्पते ।	017a  
तेनासीत्सुमहद्युद्धं पाण्डवस्य महात्मनः ॥	017c  
स किरातैश्च चीनैश्च वृतः प्राग्ज्योतिषोऽभवत् ।	018a  
अन्यैश्च बहुभिर्योधैः सागरानुपवासिभिः ॥	018c  
ततः स दिवसानष्टौ योधयित्वा धनञ्जयम् ।	019a  
प्रहसन्नब्रवीद्राजा सङ्ग्रामविगतक्लमम् ॥	019c  
उपपन्नं महाबाहो त्वयि कौरवनन्दन ।	020a  
पाकशासनदायादे वीर्यमाहवशोभिनि ॥	020c  
अहं सखा महेन्द्रस्य शक्रादनवरो रणे ।	021a  
न शक्ष्यामि च ते तात स्थातुं प्रमुखतो युधि ॥	021c  
त्वमीप्सितं पाण्डवेयं ब्रूहि किं करवाणि ते ।	022a  
यद्वक्ष्यसि महाबाहो तत्करिष्यामि पुत्रक ॥	022c  
अर्जुन उवाच 	023  
कुरूणामृषभो राजा धर्मपुत्रो युधिष्ठिरः ।	023a  
धर्मज्ञः सत्यसन्धश्च यज्वा विपुलदक्षिणः ॥	023c  
तस्य पार्थिवतामीप्से करस्तस्मै प्रदीयताम् ।	024a  
भवान्पितृसखश्चैव प्रीयमाणो मयापि च ।	024c  
ततो नाज्ञापयामि त्वां प्रीतिपूर्वं प्रदीयताम् ॥	024e  
भगदत्त उवाच 	025  
कुन्तीमातर्यथा मे त्वं तथा राजा युधिष्ठिरः ।	025a  
सर्वमेतत्करिष्यामि किं चान्यत्करवाणि ते ॥ 	025c  

इति श्रीमन्महाभारते सभापर्वणि दिग्विजयपर्वणि सप्तविंशोऽध्यायः ॥ 27 ॥
