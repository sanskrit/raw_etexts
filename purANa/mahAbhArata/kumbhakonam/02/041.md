अध्यायः 041

शिशुपालं सान्त्वयन्तं युधिष्ठिरं निवार्य भीष्णेण श्रीकृष्णमाहात्म्यकथनम् ॥ 1 ॥

वैशम्पायन उवाच 	001  
ततो युधिष्ठिरो राजा शिशुपालमुपाद्रवत् ।	001a  
उवाच चैनं मधुरं सान्त्वपूर्वमिदं वचः ॥	001c  
नेदं युक्तं महीपाल यादृशं वै त्वमुक्तवान् ।	002a  
अधर्मश्च परो राजन्पारुष्यं च निरर्थकम् ॥	002c  
न हि धर्मं परं जातु नावबुध्येत पार्थिवः ।	003a  
भीष्मः शान्तनवस्त्वेनं मावमंस्थास्त्वमन्यथा ॥	003c  
पश्य चैतान्महीपालांस्त्वत्तो वृद्धतरान्बहून् ।	004a  
मृष्यन्ते चार्हणां कृष्णे तद्वत्त्वं क्षन्तुमर्हसि ॥	004c  
वेद तत्त्वेन कृष्णं हि भीष्मश्चेदिपते भृशम् ।	005a  
न ह्येनं त्वं तथा यथैनं वेद कौरवः ॥	005c  
भीष्म उवाच 	006  
नास्मै देयो ह्यनुनयो नायमर्हति सान्त्वनम् ।	006a  
लोकवृद्धतमे कृष्णे योऽर्हणां नाभिमन्यते ॥	006c  
क्षत्रियः क्षत्रियं जित्वा रणे रणकृतां वरः ।	007a  
यो मुञ्चति वशे कृत्वा गुरुर्भवति तस्य सः ॥	007c  
अस्यां हि समितौ राज्ञामेकमप्यजितं युधि ।	008a  
न पश्यामि महीपालं सात्वतीपुत्रतेजसा ॥	008c  
न हि केवलमस्माकमयमर्च्यतमोऽच्युतः ।	009a  
त्रयाणामपि लोकानामर्चनीयो महाभुजः ॥	009c  
कृष्णेन हि जिता युद्धे बहवः क्षत्रियर्षभाः ।	010a  
जगत्सर्वं च वार्ष्णेये निखिलेन प्रतिष्ठितम् ॥	010c  
तस्मात्सत्स्वपि वृद्धेषु कृष्णमर्चाम नेतरान् ।	011a  
एवं वक्तुं न चार्हस्त्वं मा तेऽभूद्बुद्धिरीदृशी ॥	011c  
ज्ञानवृद्धा मया राजन्बहवः पर्युपासिताः ।	012a  
\'यस्य राजन्प्रभावज्ञाः पुरा सर्वे च रक्षिताः\' ।	012c  
तेषां कथयतां शौरेरहं गुणवतो गुणान् ॥	012e  
समागतानामश्रौषं बहून्बहुमतान्सताम् ।	013a  
कर्माण्यपि च यान्यस्य जन्मप्रभृति धीमतः ॥	013c  
बहृशः कथ्यमानानि नरैर्भूयः श्रुतानि मे ।	014a  
न केवलं वयं कामाच्चेदिराज जनार्दनम् ॥	014c  
न सम्बन्धं पुरस्कृत्य कृतार्थं वा कथञ्चन ।	015a  
अर्चामहेऽर्चितं सद्भिर्भुवि भूतसुखावहम् ॥	015c  
यशः शौर्यं जयं चास्य विज्ञायार्चां प्रयुञ्ज्महे	016a  
न च कश्चिदिहास्माभिः सुबालोप्यपरीक्षितः ॥	016c  
गुणैर्वृद्धानतिक्रम्य हरिरर्च्यतमो मतः ।	017a  
ज्ञानवृद्धो द्विजातीनां क्षत्रियाणां बलाधिकः ॥	017c  
वैश्यानां धान्यधनवाञ्शूद्राणामेव जन्मतः ।	018a  
पूज्यतायां च गोविन्दे हेतू द्वावपि संस्थितौ ॥	018c  
वेदवेदाङ्गविज्ञानं बलं चाभ्यधिकं तथा ।	019a  
नृणां लोके हि कोऽन्योस्ति विशिष्टः केशवादृते ॥	019c  
दानं दाक्ष्यं श्रुतं शौर्यं ह्रीः कीर्तिर्बुद्धिरुत्तमा ।	020a  
सन्नतिः श्रीर्धृतिस्तुष्टिः पुष्टिश्च नियताऽच्युते ॥	020c  
तमिमं लोकसम्पन्नमाचार्यं पितरं गुरुम् ।	021a  
अर्घ्यमर्चितमर्चामः सर्वे सङ्क्षन्तुमर्हथ ॥	021c  
ऋत्विग्गुरुर्विवाह्यश्च स्नातको नृपतिः प्रियः ।	022a  
सर्वमेतद्धृषीकेशस्तस्मादभ्यर्चितोऽच्युतः ॥	022c  
कृष्ण एव हि लोकानामुत्पत्तिरपि चाप्ययः ।	023a  
कृष्णस्य हि कृते विश्वमिदं भूतं चराचरम् ॥	023c  
एष प्रकृतिरव्यक्ता कर्ता चैव सनातनः ।	024a  
परश्च सर्वभूतेभ्यस्तस्मात्पूज्यतमोऽच्युतः ॥	024c  
बुद्धिर्मनो महद्वायुस्तेजोऽम्भः खं मही च या ।	025a  
चतुर्विधं च यद्भूतं सर्वं कृष्णे प्रतिष्ठितम् ॥	025c  
आदित्यश्चन्द्रमाश्चैव नक्षत्राणि ग्रहाश्च ये ।	026a  
दिशश्च विदिशश्चैव सर्वं कृष्णे प्रतिष्ठितम् ॥	026c  
\'एष रुद्रश्च सर्वात्मा ब्रह्मा चैव सनातनः ।	027a  
अक्षरं क्षररूपेण मानुषत्वमुपागतः\' ॥	027c  
अग्निहोत्रमुखा वेदा गायत्री च्छन्दसां मुखम् ।	028a  
राजा मुखं मनुष्याणां नदीनां सागरो मुखम् ॥	028c  
नक्षत्राणां मुखं चन्द्र आदित्यस्तेजसां मुखम् ।	029a  
पर्वतानां मुखं मेरुर्गरुडः पततां मुखम् ॥	029c  
ऊर्ध्वं तिर्यगधश्चैव यावती जगतो गतिः ।	030a  
सदेवकेषु लोकेषु भगवान्केशवो मुखम् ॥	030c  
अयं तु पुरुषो बालः शिशुपालो न बुध्यते ।	031a  
सर्वत्र सर्वदा कृष्णं तस्मादेवं प्रभाषते ॥	031c  
यो हि धर्मं विचिनुयादुत्कृष्टं मतिमान्नरः ।	032a  
स वै पश्येद्यथा धर्मं न तथा चेदिराडयम् ॥	032c  
सवृद्धबालेष्वथवा पार्थिवेषु महात्मसु ।	033a  
को नार्हं मन्यते कृष्णं को वाप्येनं न पूजयेत् ॥	033c  
अथैनां दुष्कृतां पूजां शिशुपालो व्यवस्यति ।	034a  
दुष्कृतायां यथान्यायं तथाऽयं कर्तुमर्हति ॥ 	034c  

इति श्रीमन्महाभारते सभापर्वणि अर्घाहरणपर्वणि एकचत्वारिंशोऽध्यायः ॥ 41 ॥
2-41-25 चतुर्विधं जरायुजादि भौतिकम् ॥
