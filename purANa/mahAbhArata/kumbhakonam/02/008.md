अध्यायः 008
	
यमसभावर्णमम् ॥ 1 ॥
	
नारद उवाच 	001  
कथयिष्ये सभां याम्यां युधिष्ठिर निबोध ताम् ।	001a  
वैवस्वतस्य यां पार्थ विश्वकर्मा चकार ह ॥	001c  
तैजसी सा सभा राजन्बभूव शतयोजना ।	002a  
विस्तारायामसम्पन्ना भूयसी चापि पाण्डव ॥	002c  
अर्कप्रकाशा भ्राजिष्णुः सर्वतः कामरूपिणी ।	003a  
नातिशीता च चात्युष्णा मनसश्च प्रहर्षिणी ॥	003c  
न शोको न जरा तस्यां क्षुत्पिपासे न चाप्रियम् ।	004a  
न च दैन्यं क्लमो वाऽपि प्रतिकूलं न चाप्युत ॥	004c  
सर्वे कामाः स्थितास्तस्यां ये दिव्या ये च मानुषाः ।	005a  
रसवच्च प्रभूतं च भक्ष्यं भोज्यमरिन्दम ॥	005c  
लेह्यं चोष्यं च पेयं च हृद्यं स्वादु मनोहरम् ।	006a  
पुण्यगन्धाः स्रजस्तस्य नित्यं कामफला द्रुमाः ॥	006c  
रसवन्ति च तोयानि शीतान्युष्णानि चैव हि ।	007a  
तस्यां राजर्षयः पुण्यास्तथा ब्रह्मर्षयोऽमलाः ॥	007c  
यमं वैवस्वतं तात प्रहृष्टाः पर्युपासते ।	008a  
ययातिर्नहुषः पूरुर्मान्धाता सोमको नृगः ॥	008c  
त्रसदस्युश्च राजर्षिः कृतवीर्यः श्रुतश्रवाः ।	009a  
अरिष्टनेमिः सिद्धश्च कृतवेगः कृतिर्निमिः ॥	009c  
प्रतर्दनः शिबिर्मत्स्यः पृथुलाक्षो बृहद्रथः ।	010a  
वार्तो मरुत्तः कुषिकः साङ्काश्यः साङ्कृतिर्ध्रुवः ॥	010c  
चतुरश्चः सदस्योर्मिः कार्तवीर्यश्च पार्थिवः ।	011a  
भरतः सुरथश्चैव सुनीथो निशठोऽनलः ॥	011c  
दिवोदासश्च सुमना अम्बरीषो भगीरथः ।	012a  
व्यश्वः सदश्वो वाध्र्यश्वः पृथुवेगः पृथुश्रवाः ॥	012c  
पृषदश्वो वसुमनाः क्षुपश्च सुमहाबलः ।	013a  
रुषद्रुर्वृषसेनश्च पुरुकुत्सो ध्वजी रथी ॥	013c  
आर्ष्टिषेणो दिलीपश्च महात्मा चाप्युशीनरः ।	014a  
औशीनरिः पुण्डरीकः शर्यातिः शरभः शुचिः ॥	014c  
अङ्गो रिष्टश्च वेनश्च दुष्यन्तः सृञ्जयो जयः ।	015a  
भाङ्गासुरिः सुनीथश्च निषधोऽथ वहीनरः ॥	015c  
करन्धमो बाह्लिकश्च सुद्युम्नो बलवान्मधुः ।	016a  
ऐलो मरुत्तश्च तथा बलवान्पृथिवीपतिः ॥	016c  
कपोतरोमा तृणकः सहदेवार्जुनौ तथा ।	017a  
व्यश्वः साश्वः कृशाश्वश्च शशबिन्दुश्च पार्थिवः ॥	017c  
रामो दाशरथिश्चैव लक्ष्मणोऽथ प्रतर्दनः ।	018a  
अलर्कः कक्षसेनश्च गयो गौराश्व एव च ॥	018c  
जामदग्न्यश्च रामश्च नाभागसगरौ तथा ।	019a  
भूरिद्युम्नो महाश्वश्च पृथाश्वो जनकस्तथा ॥	019c  
राजा वैन्यो वारिसेनः पुरिजिज्जनमेजयः ।	020a  
ब्रह्मदत्तस्त्रिगर्तिश्च राजोपरिचरस्तथा ॥	020c  
इन्द्रद्युम्नो भीमजानुर्गौरपृष्ठोऽनघो लयः ।	021a  
पद्मोऽथ मुचुकुन्दश्च भूरिद्युम्नः प्रसेनजित् ॥	021c  
अरिष्टनेमिः सुद्युम्नः पृथुलाश्वोऽष्टकस्तथा ।	022a  
शतं मत्स्या नृपतयः शतं नीपाः शतं हयाः ॥	022c  
धृतराष्ट्राश्चैकशतमशीतिर्जनमेजयाः ।	023a  
शतं च ब्रह्मदत्तानां वीरिणामीरिणां शतम् ॥	023c  
भीष्णाणां द्वे शतेऽप्यत्र भीमानां तु तथा शतम् ।	024a  
शतं च प्रतिविन्ध्यानां शतं नागाः शतं हयाः ॥	024c  
पलाशानां शतं ज्ञेयं शतं काशकुशादयः ।	025a  
शान्तनुश्चैव राजेन्द्र पाण्डुश्चैव पिता तव ॥	025c  
उशङ्गवः शतरथो देवराजो जयद्रथः ।	026a  
वृषदर्भश्च राजर्षिर्बुद्धिमान्सहमन्त्रिभिः ॥	026c  
अथापरे सहस्राणि ये गताः शशबिन्दवः ।	027a  
इष्ट्वाऽश्वमेधैर्बहुभिर्महद्भिर्भूरिदक्षिणैः ॥	027c  
एते राजर्षयः पुण्याः कीर्तिमन्तो बहुश्रुताः ।	028a  
तस्यां सभायां राजेन्द्र वैवस्वतमुपासते ॥	028c  
अगस्त्योऽथ मतङ्गश्च कालो मृत्युस्तथैव च ।	029a  
यज्वानश्चैव सिद्धाश्च ये न योगशरीरिणः ॥	029c  
अग्निष्वात्ताश्च पितरः फेनपाश्चोष्मपाश्च ये ।	030a  
सुधावन्तो बर्हिषदो मूर्तिमन्तस्तथाऽपरे ॥	030c  
कालचक्रं च साक्षाच्च भगवान्हव्यवाहनः ।	031a  
नरा दुष्कृतकर्माणो दक्षिणायनमृत्यवः ॥	031c  
कालस्य नयने युक्ता यमस्य पुरुषाश्च ये ।	032a  
तस्यां शिंशुपपालाशास्तथा काशकुशादयः ॥	032c  
उपासते धर्मराजं मूर्तिमन्तो जनाधिप ।	033a  
एते चान्ये च बहवः पितृराजसभासदः ।	033c  
न शक्याः परिसङ्ख्यातुं नामभिः कर्मभिस्तथा ।	033e  
असम्बाधा हि सा पार्थ रम्या कामगमा सभा ।	034a  
दीर्घकालं तपस्तप्त्वा निर्मिता विश्वकर्मणा ।	034c  
ज्वलन्ती भासमाना च तेजसा स्वेन भारत ।	035a  
तामुग्रतपसो यान्ति सुव्रताः सत्यवादिनः ॥	035c  
शान्ताः सन्न्यासिनः शुद्धाः पूताः पुण्येन कर्मणा ।	036a  
सर्वे भास्वरदेहाश्च सर्वे च विरजोम्बराः ॥	036c  
चित्राङ्गदाश्चित्रमाल्याः सर्वे ज्वलितकुण्डलाः ।	037a  
सुकृतैः कर्मभिः पुण्यैः पारिबर्हैश्च भूषिताः ॥	037c  
गन्धर्वाश्च महात्मानः सङ्घशश्चाप्सरोगणाः ।	038a  
वादित्रं नृत्तगीतं च हास्यं लास्यं च सर्वशः ॥	038c  
पुण्याश्च गन्धाः शब्दाश्च तस्यां पार्थ समन्ततः ।	039a  
दिव्यानि चैव माल्यानि उपतिष्ठन्ति नित्यशः ॥	039c  
शतं शतसहस्राणि धर्मिणां तं प्रजेश्वरम् ।	040a  
उपासते महात्मानं रूपयुक्ता मनस्विनः ॥	040c  
ईदृशी सा सभा राजन्पितृराज्ञो महात्मनः ।	041a  
वरुणस्यापि वक्ष्यामि सभां पुष्करमालिनीम् ॥ 	041c  

इति श्रीमन्महाभारते सभापर्वणि मन्त्रपर्वणि अष्टमोऽध्यायः ॥ 8 ॥
2-8-18 रामइति रामलक्ष्मणयोर्विष्णुशेषरूपेण स्वस्थानस्थयोरपि रूपान्तरेण उपासकानुग्रहार्थमत्रावस्थानम् ॥ 
2-8-23 धृतराष्टाश्चैकशतमिति पुराणेषु प्रायेणाधिकारिणामेव कीर्तनात्तेषां च प्रतिकल्पं समाननामरूपकर्मत्वादनेककल्पं धर्मसभावासिनां तेषां बहुत्वं युक्तम् । एवमन्येषामपि ॥
 2-8-31 दुष्कृतकर्माणो विद्याविहीनकर्ममात्रनिष्ठाः ॥
