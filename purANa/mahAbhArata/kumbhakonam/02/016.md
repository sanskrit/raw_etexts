अध्यायः 016
युधिष्ठिर्जुनयोर्भाषणम् ॥ 1 ॥

युधिष्ठिर उवाच 	001  
सम्राड्गुणमभीप्सन्वै युष्मान्स्वार्थपरायणः ।	001a  
कथं प्रहिणुयां कृष्ण सोऽहं केवलसाहसात् ॥	001c  
भीमार्जुनावुभौ नेत्रे मनो मन्ये जनार्दनम् ।	002a  
मनश्चक्षुर्विहीनस्य कीदृशं जीवितं भवेत् ॥	002c  
जरासन्धबलं प्राप्य दुष्पारं भीमविक्रमम् ।	003a  
यमोपि न विजेताऽऽजौ तत्र वः किं विचेष्टितम् ॥	003c  
अस्मिंस्त्वर्थान्तरे युक्तमनर्थः प्रतिपद्यते ।	004a  
तस्मान्न प्रतिपत्तिस्तु कार्या युक्ता मता मम ॥	004c  
यथाऽहं विमृशाम्येकस्तत्तावच्छ्रूयतां मम ।	005a  
सन्न्यासं रोचये साधु कार्यस्यास्य जनार्दन ।	005c  
प्रतिहन्ति मनो मेऽद्य राजसूयो दुराहरः ॥	005e  
वैशम्पायन उवाच 	006  
पार्थः प्राप्य धनुः श्रेष्ठमक्षय्यौ च महेषुधी ।	006a  
रथं ध्वजं हयांश्चैव युधिष्ठिरमभाषत ॥	006c  
अर्जुन उवाच 	007  
धनुः शस्त्रं शरा वीर्यं पक्षो भूमिर्यशो बलम् ।	007a  
प्राप्तमेतन्मया राजन्दुष्प्रापं यदभीप्सितम् ।	007c  
कुले जन्म प्रशंसन्ति वैद्याः साधु सुनिष्ठिताः ।	008a  
बलेन सदृशं नास्ति वीर्यं तु मम रोचते ।	008c  
कृतवीर्यकुले जातो निर्वीर्यः किं करिष्यति ।	009a  
निर्वीर्ये तु कुले जातो वीर्यवांस्तु विशिष्यते ॥	009c  
क्षत्रियः सर्वशो राजन्यस्य वृत्तिर्द्विषज्जये ।	010a  
सर्वैगुणैर्विहीनोऽपि वीर्यवान्हि तरेद्रिपून् ॥	010c  
सर्वैरपि गुणैर्युक्तो निर्वीर्यः किं करिष्यति ।	011a  
जयस्य हेतुः सिद्धिर्हि कर्म दैवं च संश्रितम् ॥	011c  
संयुक्तो हि बलैः कश्चित्प्रमादान्नोपयुज्यते ॥	012a  
तेन द्वारेण शत्रुभ्यः क्षीयते सबलो रिपुः ॥	013ac  
दैन्यं यथा बलवति तथा मोहो बलान्विते ।	014a  
तावुभौ नाशकौ हेतू राज्ञा त्याज्यौ जयार्थिना ॥	014c  
जरासन्धिविनाशं च राज्ञां च परिरक्षणम् ।	015a  
यदि कुर्याम् यज्ञार्थं किं ततः परमं भवेत् ॥	015c  
अनारम्भे हि नियतो भवेदगुणनिश्चयः ।	016a  
गुणान्निः संशयाद्राजन्नैर्गुण्यं मन्यसे कथम् ॥	016c  
काषायं सुलभं पश्चान्मुनीनां शममिच्छताम् ।	017a  
साम्राज्यं तु भवेच्छक्यं वयं योत्स्यामहे परान् ॥ 	017c  

इति श्रीमन्महाभारते सभापर्वणि षोडशोऽध्यायः ॥ 16 ॥
