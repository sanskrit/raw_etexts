अध्यायः 099

वनाय प्रस्थितान्पाण्डवान्प्रति दुश्शासनकृतापहासः ॥ 1 ॥ पाण्डवानां बहुप्रतिज्ञाकरणपूर्वकं धृतराष्ट्रसमीपगमनम् ॥ 2 ॥

वैशम्पायन उवाच 	001  
ततः पराजिताः पार्था वनावासाय दीक्षिताः ।	001a  
अजिनान्युत्तरीयाणि जगृहुश्च यथाक्रमम् ॥	001c  
अजिनैः संवृतान्दृष्ट्वा हृतराज्यानरिन्दमान् ।	002a  
प्रस्थितान्वनवासाय ततो दुःशासनोऽब्रवीत् ॥	002c  
प्रवृत्तं धार्तराष्ट्रस्य चक्रं राज्ञो महात्मनः ।	003a  
पराजिताः पाण्डवेया विपत्तिं परमां गताः ॥	003c  
अद्य देवाः सम्प्रयाताः समैर्वर्त्मभिरस्थलैः ।	004a  
गुणज्येष्ठास्तथा श्रेष्ठाः श्रेयांसो यद्वयं परैः ॥	004c  
नरकं पातिताः पार्था दीर्घकालमनन्तकम् ।	005a  
सुखाच्च हीना राज्याच्च विनष्टाः शाश्वतीः समाः ॥	005c  
धनेन मत्ता ये ते स्म धार्तराष्ट्रान्प्रहासिषुः ।	006a  
ते निर्जिता हृतधना वनमेष्यन्ति पाण्डवाः ॥	006c  
चित्रान्सन्नाहानवमुञ्चन्तु चैषां वासांसि दिव्यानि च भानुमन्ति ॥	007a  
विवास्यन्तां रुरुचर्माणि सर्वे यथा ग्लहं सौबलस्याभ्युपेताः ॥	007c  
न सन्ति लोकेषु पुमांस ईदृशा इत्येव ये भावितबुद्धयः सदा ।	008a  
ज्ञास्यन्ति तेत्मानमिमेऽद्य पाण्डवा विपर्यये षण्ढतिला इवाफलाः ॥	008c  
इदं हि वासो यदि वेदृशानां मनस्विनां रौरवमाहवेषु ॥	009a  
आदीक्षितानामजिनानि यद्वद्बलीयसां पश्यत पाण्डवानाम् ॥	009c  
महाप्राज्ञः सौमकिर्यज्ञसेनः कन्यां पाञ्चालीं पाण्डवेभ्यः प्रदाय ।	010a  
अकार्षीद्वै सुकृतं नेह किञ्चित् क्लीबाः पार्थाः पतयो याज्ञसेन्याः ॥	010c  
सूक्ष्मप्रावारानजिनोत्तरीयान् दृष्ट्वाऽरण्ये निर्धनानप्रतिष्ठान् ।	011a  
कां त्वं प्रीतिं लप्स्यसे याज्ञसेनि पतिं वृणीष्वेह यमन्यमिच्छसि ॥	011c  
एते हि सर्वे कुरवः समेताः क्षान्ता दान्ताः सुद्रविणोपपन्नाः ।	012a  
एषां वृणीष्वैकतमं पतित्वेन त्वां नयेत्कालविपर्ययोऽयम् ॥	012c  
यथाऽफलाः षण्ढतिला यथा चर्ममया मृगाः ।	013a  
तथैव पाण्डवाः सर्वे यथा काकयवा अपि ॥	013c  
किं पाण्डवांस्ते पतितानुपास्य मोघः श्रमः षण्ढतिलानुपास्य ।	014a  
एवं नृशंसः परुषाणि पार्थानश्रावयद्धृतराष्ट्रस्य पुत्रः ॥	014c  
तद्वै श्रुत्वा भीमसेनोऽत्यमर्षी निर्भर्त्स्योच्चैः सन्निगृह्यैव रोषात् ।	015a  
उवाच चैनं सहसैवोपगम्य सिंहो यथा हैमवतः शृगालम् ॥	015c  
भीमसेन उवाच 	016  
क्रूर पापजनैर्जुष्टमकृतार्थं प्रभाषसे ।	016a  
गान्धारविद्यया हि त्वं राजमध्ये विकत्थसे ॥	016c  
यथा तुदसि मर्माणि वाक्छरैरिह नो भृशम् ।	017a  
तथा स्मारयिता तेऽहं कृन्तन्मर्माणि संयुगे ॥	017c  
ये च त्वामनुवर्तन्ते क्रोधलोभवशानुगाः ।	018a  
गोप्तारः सानुबन्धांस्तान्नेताऽस्मि यमसादनम् ॥	018c  
वैशम्पायन उवाच 	019  
एवं ब्रुवाणमजिनैर्विवासितं दुःशासनस्तं परिनृत्यति स्म ।	019a  
मध्ये कुरूणां धर्मनिबद्धमार्गं गौर्गौरिति स्माह्वयन्मुक्तलज्जः ॥	019c  
भीमसेन उवाच 	020  
नृशंस परुषं वक्तुं दुःशासन त्वया ।	020a  
निकृत्या हि धनं लब्ध्वा को विकत्थितुमर्हति ॥	020c  
मैव स्म सुकृतां लोकान्गच्छेत्पार्थो वृकोदरः ।	021a  
यदि वक्षो हि ते भित्त्वा न पिबेच्छोणितं रणे ॥	021c  
धार्तराष्ट्रान्रणे हत्वा मिषतां सर्वधन्विनाम् ।	022a  
शमं गन्ताऽस्मि नचिरात्सत्यमेतद्ब्रवीमि ते ॥	022c  
वैशम्पायन उवाच 	023  
तस्य राजा सिंहगतेः सखेलं दुर्योधनो भीमसेनस्य हर्षात् ।	023a  
गतिं स्वगत्याऽनुचकार मन्दो निर्गच्छतां पाण्डवानां सभायाः ॥	023c  
नैतावता कृतमित्यब्रवीत्तं वृकोदरः सन्निवृत्तार्धकायः ।	024a  
शीघ्रं हि त्वां निहतं सानुबन्धं संस्मार्याहं प्रतिवक्ष्यामि मूढ ॥	024c  
एवं समीक्ष्यात्मनि चावमानं नियम्य मन्युं बलवान्स मानी ।	025a  
राजानुगः संसदि कौरवाणां विनिष्कामन्वाक्यमुवाच भीमः ॥	025c  
अहं दुर्योधनं हन्ता कर्णं हन्ता धनञ्जयः ।	026a  
शकुनिं चाक्षकितवं सहदेवो हनिष्यति ॥	026c  
इदं च भूयो वक्ष्यामि सभामध्ये बृहद्वचः ।	027a  
सत्यं देवाः करिष्यन्ति यन्नो युद्धं भविष्यति ॥	027c  
सुयोधनमिमं पापं हन्ताऽस्मि गदया युधि ।	028a  
शिरः पादेन चास्याहमधिष्ठास्यामि भूतले ॥	028c  
वाक्यशूरस्य चैवास्य परुषस्य दुरात्मनः ।	029a  
दुःशासनस्य रुधिरं पाताऽस्मि मृगराडिव ॥	029c  
अर्जुन उवाच 	030  
\'भीमसेन न ते सन्ति येषां वैरं त्वया त्विह ।	030a  
मत्ता मृगेषु सुखिनो न बुद्ध्यन्ते महद्भयम्\' ॥	030c  
नैवं वाचा व्यवसितं भीम विज्ञायते सताम् ।	031a  
इतश्चतुर्दशे वर्षे द्रष्टारो यद्भविष्यति ॥	031c  
भीमसेन उवाच 	032  
दुर्योधनस्य कर्णस्य शकुनेश्च दुरात्मनः ।	032a  
दुःशासनचतुर्थानां भूमिः पास्यति शोणितम् ॥	032c  
अर्जुन उवाच 	033  
असूयितारं द्रष्टारं प्रवक्तारं विकत्थनम् ।	033a  
भीमसेन नियोगात्ते हन्ताहं कर्णमाहवे ॥	033c  
अर्जुनः प्रतिजानीते भीमस्य प्रियकाम्यया ।	034a  
कर्णं कर्णानुगांश्चैव रणे हन्ताऽस्मि पत्रिभिः ॥	034c  
ये चान्ये प्रतियोत्स्यन्ति बुद्धिमोहेन मां नृपाः ।	035a  
तांश्च सर्वानहं बाणैर्नेताऽस्मि यमसादनम् ॥	035c  
चलेद्धि हिमवान्स्थानान्निष्प्रभः स्याद्दिवाकरः ।	036a  
शैत्यं सोमात्प्रणश्येत मत्सत्यं विचलेद्यदि ॥	036c  
न प्रदास्यति चेद्राज्यमितो वर्षे चतुर्दशे ।	037a  
दुर्योधनोऽभिसत्कृत्य सत्यमेतद्भविष्यति ॥	037c  
वैशम्पायन उवाच 	038  
इत्युक्तवति पार्थे तु श्रीमान्माद्रवतीसुतः ।	038a  
प्रगृह्य विपुलं बाहुं सहदेवः प्रतापवान् ॥	038c  
सौबलस्य वधं प्रेप्सुरिदं वचनमब्रवीत् ।	039a  
क्रोधसंरक्तनयनो निःश्वसन्निव पन्नगः ॥	039c  
सहदेव उवाच 	040  
अक्षान्यान्मन्यसे मूढ गान्धाराणां यशोहर ।	040a  
नैतेऽक्षा निशिता बाणास्त्वयैते समरे वृताः ॥	040c  
यथा चैवोक्तवान्भीमस्त्वामुद्दिश्य सबान्धवम् ।	041a  
कर्ताहं कर्मणस्तस्य कुरु कार्याणि सर्वशः ॥	041c  
हन्ताऽस्मि तरसा युद्धे त्वामेवेह सबान्धवम् ।	042a  
यदि स्थास्यसि सङ्ग्रामे क्षत्रधर्मेण सौबल ॥	042c  
सहदेववचः श्रुत्वा नकुलोऽपि विशाम्पते ।	043a  
दर्शनीयतमो नॄणामिदं वचनमब्रवीत् ॥	043c  
सुतेयं यज्ञसेनस्य द्यूतेऽस्मिन्धृतराष्ट्रजैः ।	044a  
यैर्वाचः श्राविता रूक्षाः स्थितैर्दुर्योधनप्रिये ॥	044c  
तान्धार्तराष्ट्रान्दुर्वृत्तान्मुमूर्षून्कालनोदितान् ।	045a  
गमयिष्यामि भूयिष्ठानहं वैवस्वतक्षयम् ॥	045c  
\'उलूकं च दुरात्मानं सौबलस्य सुतं प्रियम् ।	046a  
क्रूरं हन्ताऽस्मि समरे तं वै क्रूरं नराधमम्\' ॥	046c  
निदेशाद्धर्मराजस्य द्रौपद्याः पदवीं चरन् ।	047a  
निर्धार्तराष्ट्रां पृथिवीं कर्ताऽस्मि नचिरादिव ॥	047c  
वैशम्पायन उवाच 	048  
एवं ते पुरुषव्याघ्राः सर्वे व्यायतबाहवः ।	048a  
प्रतिज्ञा बहुलाः कृत्वा धृतराष्ट्रमुपागमन् ॥ 	048c  

इति श्रीमन्महाभारते सभापर्वणि अनुद्यूतपर्वणि एकोनशततमोऽध्यायः ॥ 99 ॥
2-99-13 काकयवा निस्तण्डुलं तृणधान्यम् ॥ 2-99-17 स्मरयिता स्मारयिष्यामि ॥2-99-19 गौर्गौरित्युपहासः ॥ 2-99-33 प्रवक्तारं कुबुद्धेः ॥ 2-99-46 एकं क्रूरमिति पदं क्रियाविशेषणम् ॥
