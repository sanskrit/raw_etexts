अध्यायः 009

वरुणसभावर्णनम् ॥ 1 ॥
	
नारद उवाच 	001  
युधिष्ठिर सभा दिव्या वरुणस्यामितप्रभा ।	001a  
प्रमाणेन यथा याम्या शुभप्राकारतोरणा ॥	001c  
अन्तः सलिलमास्थाय विहिता विश्वकर्मणा ।	002a  
दिव्यै रत्नमयैर्वृक्षैः फलपुष्पप्रदैर्युता ॥	002c  
नीलपीतैः सिताः श्यामैः सितैर्लोहितकैरपि ।	003a  
अवतानैस्तथा गुल्मैर्मञ्जरीजालधारिभिः ॥	003c  
तथा शकुनयस्तस्यां विचित्रा मधुरस्वराः ।	004a  
अनिर्देश्या वपुष्मन्तः शतशोऽथ सहस्रशः ॥	004c  
सा सभा सुखसंस्पर्शा न शीता न च घर्मदा ।	005a  
वेश्मासनवती रम्या सिता वरुणपालिता ॥	005c  
यस्यामास्ते स वरुणो वारुण्या च समन्वितः ।	006a  
दिव्यरत्नाम्बरधरो दिव्याभरणभूषितः ॥	006c  
\'द्वितीयेन तु नाम्ना वै गौरीति भुवि विश्रुता ।	007a  
पत्न्या सवरुणो देवः प्रमोदति सुखी सुखम्\' ॥	007c  
स्रग्विणो दिव्यगन्धाश्च दिव्यगन्धानुलेपनाः ।	008a  
आदित्यास्तत्र वरुणं जलेश्वरमुपासते ॥	008c  
वासुकिस्तक्षकश्चैव नागश्चैरावतस्तथा ।	009a  
कृष्णश्च लोहितश्चैव पद्मश्चित्रश्च वीर्यवान् ॥	009c  
कम्बलाश्वतरौ नागौ धृतराष्ट्रबलाहकौ ।	010a  
मणिमान्कुण्डधारश्च कर्कोटकधनञ्जयौ ॥	010c  
पाणिमान्कुण्डधारश्च बलवान्पृथिवीपते ।	011a  
प्रह्रादो मुषिकादश्च तथैव जनमेजयः ॥	011c  
पताकिनो मण्डलिनः फणवन्तश्च सर्वशः ।	012a  
\' अर्थो धर्मश्च कामश्च वसुः कपिल एव च ॥	012c  
अनन्तश्च महानागो यं दृष्ट्वा जलजेश्वरः ।	013a  
अभ्यर्चयति सत्कारैरासनेन च तं विभुः ॥	013c  
वासुकिप्रमुखाश्चैव सर्वे प्राञ्जलयः स्थिताः ।	014a  
अनुज्ञाताश्च शेषेण यथार्हमुपविश्य च ॥	014c  
एते चान्ये च बहवः सर्पास्तस्यां युधिष्ठिर ।\'	015a  
वैनतेयश्च गरुडो ये चास्य परिचारिणः\' ॥	015c  
उपासते महात्मानं वरुणं विगतक्लमाः ॥	015e  
बलिर्वैरोचनो राजा नरकः पृथिवीञ्जयः ।	016a  
संह्रादो विप्रचित्तिश्च कालखञ्जाश्च दानवाः ॥	016c  
सुहनुर्दुर्मुखः शङ्खः सुमनाः सुमतिस्ततः ।	017a  
घटोदरो महापार्श्वः क्रथनः पिठरस्तथा ॥	017c  
विश्वरूपः स्वरूपश्च विरूपोऽथ महाशिराः ।	018a  
दशग्रीवश्च वाली च मेघवासा दशावरः ॥	018c  
टिट्टिभो विटभूतश्च संह्रादश्चेन्द्रतापनः ।	019a  
दैत्यदानवसङ्घाश्च सर्वे रुचिरकुण्डलाः ॥	019c  
स्रग्विणो मौलिनश्चैव तथा दिव्यपरिच्छदाः ।	020a  
सर्वे लब्धवराः शूराः सर्वे विगतमृत्यवः ॥	020c  
ते तस्यां वरुणं देवं धर्मपाशधरं सदा ।	021a  
उपासते महात्मानं सर्वे सुचरितव्रताः ॥	021c  
तथा समुद्राश्चत्वारो नदी भागीरथी च सा ।	022a  
कालिन्दी विदिशा वेणा नर्दमा वेगवाहिनी ॥	022c  
विपाशा च शतद्रुश्च चन्द्रभागा सरस्वती ।	023a  
इरावती वितस्ता च सिन्धुर्देवनदी तथा ॥	023c  
गोदावरी कृष्णवेणी कावेरी च सरिद्वरा ।	024a  
किम्पुना च विशल्या च तथा वैतरणी नदी ॥	024c  
तृतीया ज्येष्ठिला चैव शोणश्चापि महानदः ।	025a  
चर्मण्वती तथा चैव पर्णाशा च महानदी ॥	025c  
सरयूर्वारवत्याऽथ लाङ्गली च सरिद्वरा ।	026a  
करतोया तथाऽऽत्रेयी लौहित्यश्च महानदः ॥	026c  
लङ्घती गोमती चैव सन्ध्या त्रिस्रोतसी तथा ।	027a  
एताश्चन्याश्च राजेन्द्र सुतीर्था लोकविश्रुताः ॥	027c  
सरितः सर्वतश्चान्यास्तीर्थानि च सरांसि च ।	028a  
कूपाश्च सप्रस्रवणा देहवन्तो युधिष्ठिर॥	028c  
पल्वलानि तटाकानि देहवन्त्यथ भारत ।	029a  
दिशस्तथा मही चैव तथा सर्वे महीधराः ॥	029c  
उपासते महात्मानं सर्वे जलचरास्तथा ।	030a  
गीतवादित्रवन्तश्च गन्धर्वाप्सरसां गणाः ॥	030c  
स्तुवन्तो वरुणं तस्यां सर्व एव समासते ।	031a  
महीधरा रत्नवन्तो रसा ये च प्रतिष्ठिताः ॥	031c  
कथयन्तः सुमधुराः कथास्तत्र समासते ।	032a  
वारुणश्च तथा मन्त्री सुनाभः पर्युपासते ॥	032c  
पुत्रपौत्रैः परिवृतो गोनाम्ना पुष्करेण च ।	033a  
सर्वे विग्रहवन्तस्ते तमीश्वरमुपासते ॥	033c  
एषा मया सम्पतता वारुणी भरतर्षभ ।	034a  
दृष्टपूर्वा सभा रम्या कुबेरस्य सभां शृणु ॥ 	034c  

इति श्रीमन्महाभारते सभापर्वणि मन्त्रपर्वणि नवमोऽध्यायः ॥ 9 ॥
2-9-34 सम्पतता समागच्छता ॥
