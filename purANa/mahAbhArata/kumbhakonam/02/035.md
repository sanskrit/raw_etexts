अध्यायः 035

नकुलस्य पश्चिमदिग्विजयः ॥ 1 ॥

वैशम्पायन उवाच 	001  
नकुलस्य तु वक्ष्यामि कर्माणि विजयं तथा ।	001a  
वासुदेवजितामाशां यथाऽसावजयत्प्रभुः ॥	001c  
निर्याय खाण्डवप्रस्थात्प्रतीचीमभितो दिशम् ।	002a  
उद्दिश्य मतिमान्प्रायान्महत्या सेनया सह ॥	002c  
सिंहनादेन महता योधानां गर्जितेन च ।	003a  
रथनेमिनिनादैश्च कम्पयन्वसुधामिमाम् ॥	003c  
ततो बहु धनं रम्यं गवाढ्यं धनधान्यवत् ।	004a  
कार्तिकेयस्य दयितं रोहीतकमुपाद्रवत्  ॥	004c  
तत्र युद्धं महच्चासीच्छूरैर्मत्तमयूरकैः ।	005a  
मरुभूमिं स कार्त्स्न्येन तथैव बहुधान्यकम् ॥	005c  
शैरीषकं महेत्थं च वशे चक्रे महाद्युतिः ।	006a  
आक्रोशं चैव राजर्षि तेन युद्धमभून्महत् ॥	006c  
तान्दशार्णान्स जित्वा च प्रतस्थे पाण्डुनन्दनः ।	007a  
शिबींस्त्रिगर्तानम्बष्ठान्मालवान्पञ्च कर्पटान् ॥	007c  
तथा मध्यमकेयांश्च वाटधानान्द्विजानथ ।	008a  
पुनश्च परिवृत्याथ पुष्करारण्यवासिनः ॥	008c  
गणानुत्सवसङ्केतान्व्यजयत्पुरुषर्षभः ।	009a  
सिन्धुकूलाश्रिता ये च ग्रामणीया महाबलाः ॥	009c  
शूद्राभीरगणाश्चैव ये चाश्रित्य सरस्वतीम् ।	010a  
वर्तयन्ति च ये मत्स्यैर्ये च पर्वतवासिनः ॥	010c  
कृत्स्नं पञ्चनन्दं चैव तथैवामरपर्वतम् ।	011a  
उत्तरज्योतिषं चैव तथा दिव्यकटं पुरम् ॥	011c  
द्वारपालं च तरसा वशे चक्रे महाद्युतिः ।	012a  
रामठान्हारहूणांश्च प्रतीच्याश्चैव ये नृपाः ॥	012c  
तान्सर्वान्स वशे चक्रे शासनादेव पाण्डवः ।	013a  
तत्रस्थः प्रेषयामास वासुदेवाय भारत ॥	013c  
स चास्य गतभी राजन्प्रतिजग्राह शासनम् ।	014a  
ततः शाकलमभ्येत्य मद्राणां पुटभेदनम् ॥	014c  
मातुलं प्रीतिपूर्वेण शल्यं चक्रे वशे बली ।	015a  
स तेन सत्कृतो राज्ञा सत्कारार्हो विशाम्पते ॥	015c  
रत्नानि भूरीण्यादाय सम्प्रतस्थे युधाम्पतिः ।	016a  
ततः सागरकुक्षिस्थान्म्लेच्छान्परमदारुणान् ॥	016c  
पह्लवान्बर्बरांश्चैव किरातान्यवनाञ्शकान् ।	017a  
ततो रत्नान्युपादाय वशे कृत्वा च पार्थिवान् ।	017c  
न्यवर्तत कुरुश्रेष्ठो नकुलश्चित्रमार्गवित् ॥	017e  
करभाणां सहस्राणि कोशं तस्य महात्मनः ।	018a  
ऊहुर्दश महाराज कृच्छ्रादिव महाधनम् ॥	018c  
इन्द्रप्रस्थगतं वीरमभ्येत्य स युधिष्ठिरम् ।	019a  
ततो माद्रीसुतः श्रीमान्धनं तस्मै न्यवेदयत् ॥	019c  
एवं विजित्य नकुलो दिशं वरुणपालिताम् ।	020a  
प्रतीचीं वासुदेवेन निर्जितां भरतर्षभ ॥ 	020c  

इति श्रीमन्महाभारते सभापर्वणि दिग्विजयपर्वणि पञ्चत्रिंशोऽध्यायः ॥ 35 ॥
