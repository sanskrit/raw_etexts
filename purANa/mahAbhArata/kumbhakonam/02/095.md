अध्यायः 095

धृतराष्ट्रानुज्ञया सभ्रातृकस्य युधिष्ठिरस्य इन्द्रप्रस्थगमनम् ॥ 1 ॥
	
युधिष्ठर उवाच 	001  
राजन्किं करवामस्ते प्रशाध्यस्मांस्त्वमीश्वरः ।	001a  
नित्यं हि स्थातुमिच्छामस्तव भारत शासने ॥	001c  
धृतराष्ट्र उवाच 	002  
अजातशत्रो भद्रं ते अरिष्टं स्वस्ति गच्छत ।	002a  
अनुज्ञाताः सहधनाः स्वराज्यमनुशासत ॥	002c  
इदं चैवावबोद्धव्यं वृद्धस्य मम शासनम् ।	003a  
मया निगदितं सर्वं पथ्यं निःश्रेयसं परम् ॥	003c  
वेत्थ त्वं तात धर्माणां गतिं सूक्ष्मां युधिष्ठिर ।	004a  
विनीतोऽसि महाप्राज्ञ वृद्धानां पर्युपासिता ॥	004c  
यतो बुद्धिस्ततः शान्तिः प्रशमं गच्छ भारत ।	005a  
नादारुणि पतेच्छस्त्रं दारुण्येतन्निपात्यते ॥	005c  
न वैराण्यभिजानन्ति गुणान्पश्यन्ति नागुणान् ।	006a  
विरोधं नाधिगच्छन्ति ये त उत्तमपूरुषाः ॥	006c  
स्मरन्ति सुकृतान्येव न वैराणि कृतान्यपि ।	007a  
सन्तः परार्थं कुर्वाणा नावेक्षन्ते प्रतिक्रियाम् ॥	007c  
संवादे परुषाण्याहुर्युधिष्ठिर नराधमाः ।	008a  
प्रत्याहुर्मध्यमास्त्वेतेऽनुक्ताः नराधमाः ।	008c  
न चोक्ता नैव चानुक्तास्त्वहिताः परुषा गिरः ।	009a  
प्रतिजल्पन्ति वै धीराः सदा तूत्तमपूरुषाः ॥	009c  
स्मरन्ति सुकृतान्येव न वैराणि कृतान्यपि ।	010a  
सन्तः प्रतिविजानन्तो लब्ध्वा प्रत्ययमात्मनः ॥	010c  
असम्भिन्नार्यमर्यादाः साधवः प्रियदर्शनाः ।	011a  
तथा चरितमार्येण त्वयाऽस्मिन्सत्समागमे ॥	011c  
दुर्योधनस्य पारुष्यं तत्तात हृदि मा कृथाः ।	012a  
मातरं चैव गान्धारीं मां च त्वं गुणकाङ्क्षया ॥	012c  
उपस्थितं वृद्धमन्धं पितरं पश्य भारत ।	013a  
प्रेक्षापूर्वं मया द्यूतमिदमासीदुपेक्षितम् ॥	013c  
मित्राणि द्रष्टुकामेन पुत्राणां च बलाबलम् ।	014a  
अशोच्याः कुरवो राजन्येषां त्वमनुशासिता ॥	014c  
मन्त्री च विदुरो धीमान्सर्वशास्त्रविशारदः ।	015a  
त्वयि धर्मोऽर्जुने धैर्यं भीमसेने पराक्रमः ॥	015c  
शुद्धा च गुरुशुश्रूषा यमयोः पुरुषाग्र्ययोः ।	016a  
अजातशत्रो भद्रं ते खाण्डवप्रस्थमाविश ।	016c  
भ्रातृभिस्तेऽस्तु सौभ्रात्रं धर्मे ते धीयतां मनः ॥	016e  
वैशम्पायन उवाच 	017  
इत्युक्तो भरतश्रेष्ठ धर्मराजो युधिष्ठिरः ।	017a  
कृत्वाऽऽर्यसमयं सर्वं प्रतस्थे भ्रातृभिः सह ॥	017c  
ते रथान्मेघसङ्काशानास्थाय सह कृष्णया ।	018a  
प्रययुर्हृष्टमनस इन्द्रप्रस्थं पुरोत्तमम् ॥ 	018c  

इति श्रीमन्महाभारते सभापर्वणि द्यूतपर्वणि पञ्चनवतितमोऽध्यायः ॥ 95 ॥
