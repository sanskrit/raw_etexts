अध्यायः 021
जरासन्धसमीपं गतानां श्रीकृष्णभीमार्जुनानां जरासन्धेन सह विवादः ॥ 1 ॥
	
वासुदेव उवाच 	001  
एष पार्थ महान्भाति पशुमान्नित्यमम्बुमान् ।	001a  
निरामयः सुवेश्माढ्यो निवेशो मागधः शुभः ॥	001c  
वैहारो विपुलः शैलो वाराहो वृषभस्तथा ।	002a  
तथा ऋषिगिरिस्तात शुभाश्चैत्यकपञ्चमाः ॥	002c  
एते पञ्चमहाशृङ्गाः पर्वताः शीतलद्रुमाः ।	003a  
रक्षन्तीवाभिसंहत्य संहताङ्गा गिरिव्रजम् ॥	003c  
पुष्पवेष्टितशाखाग्रैर्गन्धवद्भिर्मनोहरैः ।	004a  
निगूढा इव लोध्राणां वनैः कामिजनप्रियैः ॥	004c  
\'यत्र दीर्घतमा नाम ऋषिः परमयन्त्रितः\' ।	005a  
शूद्रायां गौतमो यत्र महात्मा संशितव्रतः ।	005c  
औशीनर्यामजनयत्काक्षीवाद्यान्सुतान्मुनिः ॥	005e  
गौतमः प्रणयात्तस्माद्यथाऽसौ तत्र सद्मनि ।	006a  
भजते मागधं वंशं स नृपाणामनुग्रहः ।	006c  
अङ्गवङ्गादयश्चैव राजानः सुमहाबलाः ।	007a  
गौतमक्षयमभ्येत्य रमन्ते स्म पुरार्जुन ॥	007c  
वनराजीस्तु पश्येमाः पिप्पलानां मनोरमाः ।	008a  
लोघ्राणां च शुभाः पार्थ गौतमौकः समीपजाः ॥	008c  
अर्बुदः शक्रवापी च पन्नगौ शत्रुतापनौ ।	009a  
स्वस्तिकस्यालयश्चात्र मणिनागस्य चोत्तमः ॥	009c  
अपारिहार्या मेघानां मागधा मनुना कृताः ।	010a  
कौशिको मणिमांश्चैव चक्राते चाप्यनुग्रहम् ॥	010c  
\'पाण्डरे विपुले चैव तथा वाराहकेऽपि च ।	011a  
चैत्यके चज गिरिश्रेष्ठे मातङ्गे च शिलोच्चये ॥	011c  
एतेषु पर्वतेन्द्रेषु सर्वसिद्धसमालयाः ।	012a  
यतीनामाश्रमाश्चैव मुनीनां च महात्मनाम् ॥	012c  
वृषभस्य तमालस्य महावीर्यस्य वै तथा ।	013a  
गन्धर्वरक्षसां चैव नागानां च तथाऽऽलयाः ॥	013c  
कक्षीवतस्तपोवीर्यात्तपोदा इति विश्रुताः ।	014a  
पुण्यतीर्थाश्च ते सर्वे सिद्धानां चैव कीर्तिताः ।	014c  
मणेश्च दर्शनादेव भद्रं शिवमवाप्नुयात्\' ॥	014e  
एवं प्राप्य पुरं रम्यं दुराधर्पं समन्ततः।	015a  
अर्थसिद्धिं त्वनुपमां जरासन्धोऽभिमन्यते ॥	015c  
वयमासादने तस्य दर्पमद्य हरेम हि ।	016a  
वैशम्पायन उवाच 	016  
एवमुक्त्वा ततः सर्वे भ्रातरो विपुलौजसः ॥	016c  
वार्ष्णेयः पाण्डवौ चैव प्रतस्थुर्मागधं पुरम् ।	017a  
हृष्टपुष्टजनोपेतं चातुर्वर्ण्यसमाकुलम् ॥	017c  
स्फीतोत्सवमनाधृष्यमासेदुश्च गिरिव्रजतम् ।	018a  
ततो द्वारमनासाद्य पुरस्य गिरिमुच्छ्रितम् ॥	018c  
बार्हद्रथैः पूज्यमानं तथा नगरवासिभिः ।	019a  
मागधानां तु रुचिरं चैत्यकान्तरमाद्रवन् ॥	019c  
यत्र मांसादमृषभमाससाद बृहद्रथः ।	020a  
तं हत्वा मासतालाभिस्तिस्रो भेरीकारयत् ॥	020c  
स्वपुरे स्थापयामास तेन चानह्य चर्मणा ।	021a  
यत्र ताः प्राणदन्भेर्यो दिव्यपुष्पावचूर्णिताः ॥	021c  
भङ्क्त्वा भेरीत्रयं तेऽपि चैत्यप्राकारमाद्रवन् ।	022a  
द्वारतोऽभिमुखाः सर्वे ययुर्नानायुधास्तथा ॥	022c  
मागधानां सुरुचिरं चैत्यकं तं समाद्रवन् ।	023a  
शिरसीव समाघ्नन्तो जरासन्धं जिघांस्वः ॥	023c  
स्थिरं सुविपुलं शृङ्गं सुमहत्तत्पुरातनम् ।	024a  
अर्चितं गन्धमाल्यैश्च सततं सुप्रतिष्ठितम् ॥	024c  
विपुलैर्बाहुभिर्वीरस्तेऽभिहत्याभ्यपातयन् ।	025a  
ततस्ते मागधं हृष्टाः पुरं प्रविविशुस्तदा ॥	025c  
एतस्मिन्नेव काले तु ब्राह्मणा वेदपारगाः ।	026a  
दृष्ट्वा तु दुर्निमित्तानि जरासन्धमदर्शयन् ॥	026c  
पर्यग्न्यकुर्वंश्च नृपं द्विरदस्थं पुरोहिताः ।	027a  
ततस्तच्छान्तये राजा जरासन्धः प्रतापवान् ।	027c  
दीक्षितो नियमस्थोऽसावुपवासपरोऽभवत् ॥	027e  
स्नातकव्रतिनस्ते तु बाहुशस्त्रा निरायुधाः ।	028a  
युयुत्सवः प्रविविशुर्जरासन्धेन भारत ॥	028c  
भक्ष्यमाल्यापणानां च ददृशुः श्रियमुत्तमाम् ।	029a  
स्फीतां सर्वगुणोपेतां सर्वकामसमृद्धिनीम् ॥	029c  
तां तु दृष्ट्वा समृद्धिं ते वीथ्यां तस्यां नरोत्तमाः ।	030a  
राजमार्गेण गच्छन्तः कृष्णभीमधनञ्जयाः ।	030c  
बलाद्गृहीत्वा माल्यानि मालाकारान्महाबलाः ॥	030e  
\'कर्पूरशृङ्गं कोष्ठं च सफलं चान्तरापणे ।	031a  
वैश्याद्बलाद्गृहीत्वा ते विहृत्य च महारथाः\' ॥	031c  
विरागवसनाः सर्वे स्रग्विणो मृष्टकुण्डलाः ।	032a  
निवेशनमथाजग्मुर्जरासन्धस्य धीमतः ॥	032c  
गोवासमिव वीक्षन्तः सिंहा हैमवता यथा ।	033a  
शालस्तम्भनिभास्तेषां चन्दनागुरुरूषिताः ॥	033c  
अशोभन्त महाराज बाहवो युद्धशालिनाम् ।	034a  
तान्दृष्ट्वा द्विरदप्रख्याञ्शालस्कन्दानिवोद्गतान् ॥	034c  
व्यूढोरस्कान्मागधानां विस्मयः समपद्यत ।	035a  
\'अद्वारेणाभ्यवस्कन्द्य विविशुर्मागधालयम्\' ॥	035c  
ते त्वतीत्य जनाकीर्णाः कक्षास्तिस्रो नरर्षभाः ।	036a  
अहङ्कारेण राजानमुपतस्थुर्गतव्यथाः ॥	036c  
\'भो शब्देनैव राजानमुचुस्ते तु महारथाः\' ।	037a  
तान्पाद्यमधुपर्कार्हान्गवार्हान्सत्कृतिं गतान् ।	037c  
प्रत्युत्थाय जरासन्ध उपतस्थे यथाविधि ॥	037e  
उवाच चैतान्राजाऽसौ स्वागतं वोस्त्विति प्रभुः ।	038a  
मौनमासीत्तदा पार्थभीमयोर्जनमेजय ॥	038c  
तेषां मध्ये महाबुद्धिः कृष्णो वचनमब्रवीत् ।	039a  
वक्तुं नायाति राजेन्द्र एतयोर्नियमस्थयोः ॥	039c  
अर्वाङ्निशीथात्परतस्त्वया सार्धं वदिष्यतः ।	040a  
यज्ञागारे स्थापयित्वा राजा राजगृहं गतः।	040c  
ततोऽर्धरात्रे सम्प्राप्ते यातो यत्र स्थिता द्विजाः ।	041a  
तस्य ह्येतद्व्रतं राजन्बभूव भुवि विश्रुतम् ॥	041c  
स्नातकान्ब्राह्मणान्प्राप्ताञ्श्रुत्वा स समितिञ्जयः ।	042a  
अप्यर्धरात्रे नृपतिः प्रत्युद्गच्छति भारत ॥	042c  
तांस्त्वपूर्वेण वेषेण दृष्ट्वा स नृपसत्तमः ।	043a  
उपतस्थे जरान्धो विस्मितश्चाभवत्तदा ॥	043c  
ते तु दृष्ट्वैव राजानं जरासन्धं नरर्षभाः ।	044a  
इदमूचुरमित्रघ्नाः सर्वे भरतसत्तम ॥	044c  
स्वस्त्यस्तु कुशलं राजन्निति तत्र व्यवस्थिताः ।	045a  
तं नृपं नृपशार्दूल प्रेक्षमाणाः परस्परम् ॥	045c  
तानब्रवीञ्जरासन्धस्तथा पाण्डवयादवान् ।	046a  
आस्यतामिति राजेन्द्र ब्राह्मणच्छद्मसंवृतान् ॥	046c  
अथोपविविशुः सर्वे त्रयस्ते पुरुषर्षभाः ।	047a  
सम्प्रदीप्तास्त्रयो लक्ष्म्या महाध्वर इवाग्नयः ॥	047c  
तानुवाच जरासन्धः सत्यसन्धो नराधिपः ।	048a  
विगर्हमाणः कौरव्य वेषग्रहणवैकृतान् ॥	048c  
न स्नातकव्रता विप्रा बहिर्माल्यानुलेपनाः ॥	048e  
भवन्तीति नृलोकेऽस्मिन्विदितं मम सर्वशः ।	049a  
के यूयं पुष्पवन्तश्च भुजैर्ज्याकृतलक्षणैः ॥	049c  
बिभ्रतः क्षात्रमोजश्च ब्राह्मण्यं प्रतिजानथ ।	050a  
एवं विरागवसना बहिर्माल्यानुलेपनाः ॥	050c  
\'क्षत्रिया एव लोकेऽस्मिन्विदिता मम सर्वशः\' ॥	051a  
सत्यं वदत के यूयं सत्यं राजसु शोभते ॥	051c  
चैत्यकस्य गिरेः शृङ्गं भित्त्वा किमिह सद्मनि ।	052a  
अद्वारेण प्रविष्टाः स्थ निर्भया राजकिल्विषात् ॥	052c  
वदध्वं वाचि वीर्यं च ब्राह्मणस्य विशेषतः ।	053a  
कर्म चैतद्विलिङ्गस्थं किं वोऽद्य प्रसमीक्षितम् ॥	053c  
एवं च मामुपास्थाय कस्माच्च विधिनार्हणाम् ।	054a  
प्रणीतां नानुगृह्णीत कार्यं किं वाऽस्मदागमे ॥	054c  
वैशम्पायन उवाच 	055  
एवमुक्ते ततः कृष्णः प्रत्युवाच महामनाः ।	055a  
स्निग्धगम्भीरया वाचा वाक्यं वाक्यविशारदः ॥	055c  
कृष्ण उवाच 	056  
स्नातकान्ब्राह्मणान्राजन्विद्ध्यस्मांस्त्वं नराधिप ।	056a  
स्नातकव्रतिनो राजन्ब्राह्मणाः क्षत्रिया विशः ॥	056c  
विशेषनियमाश्चैषामविशेषाश्च सन्त्युत ।	057a  
विशेषवांश्च सततं क्षत्रियः श्रियमृच्छति ॥	057c  
पुष्पवत्सु ध्रुवा श्रीश्च पुष्पवन्तस्ततो वयम् ।	058a  
क्षत्रियो बाहुवीर्यस्तु न तथा वाक्यवीर्यवान् ।	058c  
अम्प्रगल्भं वचस्तस्य तस्माद्बार्हद्रथेरितम् ॥	058e  
स्ववीर्यं क्षत्रियाणां तु बाह्वोर्धाता न्यवेशयत् ।	059a  
तद्दिदृक्षसि चेद्राजन्द्रष्टास्यद्य न संशयः ॥	059c  
अद्वारेण रिपोर्गेहं द्वारेण सुहृदो गृहान् ।	060a  
प्रविशन्ति नरा धीरा द्वाराण्येतानि धर्मतः ॥	060c  
कार्यवन्तो गृहानेत्य शत्रुतो नार्हणां वयम् ।	061a  
प्रतिगृह्णीम तद्विद्वि एतन्नः शाश्वतं व्रतम् ॥	061c  

इति श्रीमन्महाभारते सभापर्वणि जरासन्धवधपर्वणि एकविंशोऽध्यायः ॥ 21 ॥
