अध्यायः 032

दक्षिणदिग्विजये शूरसेनादीञ्जितवतः सहदेवस्य माहिष्मत्यां नीलेन सह युद्धम् ॥ 1 ॥ नोलस्य अग्निसाहाय्यकरणकारणकथनम् ॥ 2 ॥ सहदेवस्तुत्या तुष्टस्याग्नेराज्ञया नीलेनार्चितस्य सहदेवस्य विभीषणात्करग् रहणार्थं घटोत्कचप्रेषणम् ॥ 3 ॥

वैशम्पायन उवाच 	001  
तथैव सहदेवोऽपि धर्मराजेन पूजितः ।	001a  
महत्या सेनया राजन्प्रययौ दक्षिणां दिशम् ॥	001c  
स शूरसेनान्कार्त्स्न्येन पूर्वमेवाजयत्प्रभुः ।	002a  
मत्स्यराजं च कौरव्यो वशे चक्रे बलाद्बली ॥	002c  
अधिराजाधिपं चैव दन्तवक्त्रं महाबलम् ।	003a  
जिगाय करदं चैव कृत्वा राज्ये न्यवेशयत् ॥	003c  
सुकुमारं वशे चक्रे सुमित्रं च नराधिपम् ।	004a  
तथैवापरमत्स्यांश्च व्यजयत्स पटच्चरान् ॥	004c  
निषादभूमिं गोशृङ्गं पर्वतप्रवरं तथा ।	005a  
तरसैवाजयद्धीमाञ्श्रेणिमन्तं च पार्थिवम् ॥	005c  
नरराष्ट्रं च निर्जित्य कुन्तिभोजमुपाद्रवत् ।	006a  
प्रीतिपूर्वं च तस्यासौ प्रतिजग्राह शासनम् ॥	006c  
ततश्चर्मण्वतीकूले जम्भकस्यात्मजं नृपम् ।	007a  
ददर्श वासुदेवेन शेषितं पूर्ववैरिणा ॥	007c  
चक्रे तेन स सङ्ग्रामं सहदेवेन भारत ।	008a  
स तमाजौ विनिर्जित्य दक्षिणाभिमुखो ययौ ॥	008c  
सेकानपरसेकांश्च व्यजयत्सुमहाबलः ।	009a  
करं तेभ्य उपादाय रत्नानि विविधानि च ॥ 	009c  
ततस्तेनैव सहितो नर्मदामभितो ययौ ।\'	009e  
भगदत्तं महाबाहुं क्षत्रियं नरकात्मजम् ।	010a  
अर्जुनाय करं दत्तं श्रुत्वा तत्र न्यवर्तत\' ॥	010c  
विन्दानुविन्दावावन्त्यौ सैन्येन महतावृतौ ।	011a  
जिगाय समरे वीरावाश्विनेयः प्रतापवान् ॥	011c  
ततो रत्नान्युपादाय पुरं भोजकटं ययौ ।	012a  
तत्र युद्धमभूद्राजन्दिवसद्वयमच्युत ॥	012c  
स विजित्य दुराधर्षं भीष्मकं माद्रिनन्दनः ।	013a  
कोसलाधिपतिं चैव तथा वेणातटाधिपम् ॥	013c  
कान्तारकांश्च समरे तथा प्राकोटकान्नृपान् ।	014a  
नाटकेयांश्च समरे तथा हेरम्बकान्युधि ॥	014c  
मारुधं च विनिर्जित्य रम्यग्राममथो बलात् ।	015a  
नाचीनानर्बुकांश्चैव राजानश्च महाबलः ॥	015c  
तांस्तानाटविकान्सर्वानजयत्पाण्डुनन्दनः ।	016a  
नाताधिपं च नृपतिं वशे चक्रे महाबलः ॥	016c  
पुलिन्दांश्च रणे जित्वा ययौ दक्षिणतः पुरः ।	017a  
युयुधे पाण्ड्यराजेन दिवसं नकुलानुजः ॥	017c  
तं जित्वा स महाबाहुः प्रययौ दक्षिणापथम् ।	018a  
गुहामासादयामास किष्किन्धां लोकविश्रुताम् ॥	018c  
\'पुरा वानरराजेन वालिना चाभिरक्षिताम् ।	019a  
ततः कोसलराजस्य रामस्यैवानुगेन च ।	019c  
सुग्रीवेणाभिगुप्तां तां प्रविष्टस्तमथाह्वयत्\' ॥	019e  
तत्र वानरराजाभ्यां मैन्देन द्विविदेन च ।	020a  
युयुधे दिवसान्सप्त न च तौ विकृतिं गतौ ॥	020c  
ततस्तुष्टौ महात्मानौ सहदेवाय वानरौ ।	021a  
ऊचतुश्चैव संहृष्टौ प्रीतिपूर्वमिदं वचः ॥	021c  
गच्छ पाण्डवशार्दूल रत्नान्यादाय सर्वशः ।	022a  
अविघ्नमस्तु कार्याय धर्मराजाय धीमते ॥	022c  
ततो रत्नान्युपादाय पुरीं माहिष्मतीं ययौ ॥	023a  
तत्र नीलेन राज्ञा स चक्रे युद्धं नरर्षभः ॥	023c  
पाण्डवः परवीरघ्नः सहदेवः प्रतापवान् ॥	024a  
ततोऽस्य सुमहद्युद्धमासीद्भीरुभयङ्करम् ॥	024c  
सैन्यक्षयकरं चैव प्राणानां संशयावहम् ।	025a  
चक्रे तस्य हि साहाय्यं भगवान्हव्यवाहनः ॥	025c  
ततो रथा हया नागाः पुरुषाः कवचानि च ।	026a  
प्रदीप्तानि व्यदृश्यन्त सहदेवबले तदा ॥	026c  
ततः सुसम्भ्रान्तमना बभूव कुरुनन्दनः ।	027a  
नोत्तरं प्रतिवक्तुं च शक्तोऽभूज्जनमेजय ॥	027c  
जनमेजय उवाच 	028  
किमर्थं भगवान्वह्निः प्रत्यमित्रोऽभवद्युधि ।	028a  
सहदेवस्य यज्ञार्थं घटमानस्य वै द्विज ॥	028c  
वैशम्पायन उवाच 	029  
तत्र माहिष्मतीवासी भगवान्हव्यवाहनः ।	029a  
श्रूयते हि गृहीतो वै पुरस्तात्पारदारिकः ॥	029c  
नीलस्य राज्ञो दुहिता बभूवतातीव शोभना ।	030a  
साऽग्निहोत्रमुपातिष्ठद्बोधनाय पितुः सदा ॥	030c  
व्यजनैर्धूयमानोऽपि तावत्प्रज्वलते न सः ॥	031a  
यावच्चारुपुटौष्ठेन वायुना न विधूयते ॥	031c  
ततः स भगवानग्निश्चकमे तां सुदर्शनाम् ।	032a  
नीलस्य राज्ञः सर्वेषामुपनीतश्च सोऽभवत् ॥	032c  
ततो ब्राह्मणरूपेण रममाणो यदृच्छया ॥	033a  
चकमे तां वरारोहां कन्यामुत्पललोचनाम् ॥	033c  
तं तु राजा यथाशास्त्रमशासद्धार्मिकस्तदा ॥	033e  
प्रजज्वाल ततः कोपाद्भगवान्हव्यवाहनः ।	034a  
तं दृष्ट्वा विस्मितो राजा जगाम शिरसाऽवनिम् ॥	034c  
ततः कालेन तां कन्यां तथैव हि तदा नृपः ।	035a  
प्रददौ विप्ररूपाय वह्रये शिरसा नतः ॥	035c  
प्रतिगृह्य च तां सुभ्रूं नीलराज्ञः सुतां तदा ।	036a  
चक्रे प्रसादं भगवांस्तस्य राज्ञो विभावसुः ॥	036c  
वरेण च्छन्दयामास तं नृपं स्विष्टकृत्तमः ।	037a  
अभयं च स जग्राह स्वसैन्ये वै महीपतिः ॥	037c  
ततः प्रभृति ये केचिदज्ञानात्तां पुरीं नृपाः ।	038a  
जिगीषन्ति बलाद्राजंस्ते दह्यन्ते स्म वह्निना ॥	038c  
तस्यां पुर्यां तदा चैव माहिष्मत्यां कुरूद्वह ।	039a  
बभूवुरनतिग्राह्या योषितश्छन्दतः किल ॥	039c  
एवमग्निर्वरं प्रादात्स्त्रीणामप्रतिवारणे ।	040a  
स्वैरिण्यस्तत्र च राजानस्तत्पुरं भरतर्षभ ।	040c  
वर्जयन्ति च राजानस्तत्पुरं भरतर्षभ ।	041a  
भयादग्नेर्महाराज तदाप्रभृति सर्वदा ॥	041c  
सहदेवस्तु धर्मात्मा सैन्यं दृष्ट्वा भयार्दितम् ।	042a  
परीतमग्निना राजन्नाकम्पत यथाऽचलः ।	042c  
उपस्पृश्य शुचिर्भूत्वा सोऽब्रवीत्पावकं ततः ॥	042e  
सहदेव उवाच 	043  
त्वदर्थोऽयं समारम्भः कृष्णवर्त्मन्नमोस्तु ते ।	043a  
मुखं त्वमसि देवानां यज्ञस्त्वमसि पावक ॥	043c  
पावनात्पावकश्चासि वहनाद्धव्यवाहनः ।	044a  
वेदास्त्वदर्थं जाता वै जातवेदास्ततो ह्यसि ॥	044c  
चित्रभानुः सुरेशश्च अनलस्त्वं विभावसो ।	045a  
स्वर्गद्वारस्पृशश्चासि हुताशो ज्वलनः शिखी ॥	045c  
वैश्वानरस्त्वं पिङ्गेशः प्लवङ्गो भूरितेजसः ।	046a  
कुमारसूस्त्वं भगवान्रुद्रगर्भो हिरण्यकृत् ॥	046c  
अग्निर्ददातु मे तेजो वायुः प्राणं ददातु मे ।	047a  
पृथिवी बलमादध्याच्छिवं चापो दिशन्तु मे ॥	047c  
अपां गर्भ महासत्व जातवेदः सुरेश्वर ।	048a  
देवानां मुखमग्ने त्वं सत्येन विपुनीहि माम् ॥	048c  
ऋषिभिर्ब्राह्मणैश्चैव दैवतैरसुरैरपि ।	049a  
नित्यं सुहुत यज्ञेषु सत्येन विपुनीहि माम् ॥	049c  
धूमकेतुः शिखी च त्वं पापहाऽनिलसम्भवः ।	050a  
सर्वप्राणिषु नित्यस्थः सत्येन विपुनीहि माम् ॥	050c  
एवं स्तुतोऽसि भगवन्प्रीतेन शुचिना मया ।	051a  
तुष्टिं पुष्टिं श्रुतं चैव प्रीति चाग्ने प्रयच्छ मे ॥	051c  
वैशम्पायन उवाच 	052  
इत्येवं मन्त्रमाग्नेयं पठन्यो जुहुयाद्विभुम् ।	052a  
ऋद्धिमान्सततं दान्तः सर्वपापैः प्रमुच्यते ॥	052c  
सहदेव उवाच 	053  
यज्ञविघ्नमिमं कर्तुं नार्हस्त्वं यज्ञवाहन ।	053a  
एवमुक्त्वा तु माद्रेयः कुशैरास्तीर्य मेदिनीम् ॥	053c  
विधिवत्पुरुषव्याघ्रः पावकं प्रत्युपाविशत् ।	054a  
प्रमुखे तस्य सैन्यस्य भीतोद्विग्नस्य भारत ॥	054c  
न चैनमत्यगाद्वह्निर्वेलामिव महोदधिः ।	055a  
तमुपेत्य शनैर्वह्निरुवाच कुरुनन्दनम् ॥	055c  
सहदेवं नृणां देवं सान्त्वपूर्वमिदं वचः ।	056a  
उत्तिष्ठोत्तिष्ठ कौरव्य जिज्ञासेयं कृता मया ॥	056c  
वेद्मि सर्वमभिप्रायं तव धर्मसुतस्य च ।	057a  
मया तु रक्षितव्या पूरियं भरतसत्तम ॥	057c  
यावद्राज्ञो हि नीलस्य कुले वंशधरा इति ।	058a  
ईप्सितं तु करिष्यामि मनसस्तव पाण्डव ॥	058c  
तत उत्थाय हृष्टात्मा प्राञ्जलिः शिरसा नतः ।	059a  
पूजयामास माद्रेयः पावकं भरतर्षभ ॥	059c  
पावके विनिवृत्ते तु नीलो राजाऽभ्यगात्तदा ।	060a  
पावकस्याज्ञया चैनमर्चयामास पार्थिवः ॥	060c  
सत्कारेण नरव्याघ्रं सहदेवं युधाम्पतिम् ।	061a  
प्रतिगृह्य च तां पूजां करे च विनिवेश्य च ॥	061c  
माद्रीसुतस्ततः प्रायाद्विजयी दक्षिणां दिशम् ।	062a  
त्रैपुरं स वशे कृत्वा राजानममितौजसम् ॥	062c  
निजग्राह महाबाहुस्तरसा पौरवेश्वरम् ।	063a  
आकृतिं कौशिकाचार्यं यत्नेन महता ततः ॥	063c  
वशे चक्रे महाबाहुः सुराष्ट्राधिपतिं तदा ।	064a  
सुराष्ट्रविषयस्थश्च प्रेषयामास रुक्मिणे ॥	064c  
राज्ञे भोजकटस्थाय महामात्राय धीमते ।	065a  
भीष्मकाय स धर्मात्मा साक्षादिन्द्रसखाय वै ॥	065c  
च चास्य प्रतिजग्राह ससुतः शासनं तदा ।	066a  
प्रीतिपूर्वं महाराज वासुदेवमवेक्ष्य च ॥	066c  
ततः स रत्नान्यादाय पुनः प्रायाद्युधाम्पतिः ।	067a  
ततः शूर्पारकं चैव तालाकटमथापि च ॥	067c  
वशे चक्रे महातेजा दण्डकांश्च महाबलः ।	068a  
सागरद्वीपवासांश्च नृपतीन्म्लेच्छयोनिजान् ॥	068c  
निषादान्पुरुषादांश्च कर्णप्रावरणानपि ।	069a  
ये च कालमुखा नाम नरराक्षसयोनयः ॥	069c  
कृत्स्नं कोलगिरिं चैव सुरभीपट्टनं तथा ।	070a  
द्वीपं ताम्राह्वयं चैव पर्वतं रामकं तथा ॥	070c  
तिमिङ्गिलं च स नृपं वशे कृत्वा महामतिः ।	071a  
एकपादांश्च पुरुषान्केरलान्वनवासिनः ॥	071c  
नगरीं सञ्जयन्तीं च पाषण्डं करहाटकम् ।	072a  
दूतैरेव वशे चक्रे करं चैनानदापयत् ॥	072c  
पाण्ड्यांश्च द्रविडांश्चैव सहितांश्चोड्रकेरलैः ।	073a  
अन्ध्रांस्तालवनांश्चैव कलिङ्गानुष्ट्रकर्णिकान् ॥	073c  
आटवीं च पुरीं रम्यां यवनानां पुरं तथा ।	074a  
दूतैरेव वशे चक्रे करं चैनानदापयत् ॥	074c  
\'ताम्रपर्णी ततो गत्वा कन्यातीर्थमतीत्य च ।	075a  
दक्षिणां च दिशं सर्वा विजित्य कुरुनन्दनः ॥	075c  
उत्तरं तीरमासाद्य सागरस्योर्मिमालिनः ।	076a  
चिन्तयामास कौन्तेयो भ्रातुः पुत्रं घटोत्कचम् ॥	076c  
ततश्चिन्तितमात्रस्तु राक्षसः प्रत्यदृश्यत ।	077a  
तं मेरुशिखराकारमागतं पाण्डुनन्दनः ॥	077c  
भृगुकच्छात्ततो धीमान्साम्नैवामित्रकर्शनः ।	078a  
आगम्यतामिति प्राह धर्मराजस्य शासनात् ॥	078c  
स राक्षसपरीवारस्तं प्रणम्याशु संस्थितः ।	079a  
घटोत्कचं महात्मानं राक्षसं घोरदर्शनम् ॥	079c  
तत्रस्थः प्रेषयामास पौलस्त्याय महात्मने\' ।	080a  
बिभीषणाय धर्मात्मा प्रीतिपूर्वमरिन्दमः ॥	080c  
स चास्य प्रतिजग्राह शासनं प्रीतिपूर्वकम् ।	081a  
तच्च कृष्णकृतं धीमानभ्यमन्यत स प्रभुः ॥	081c  
ततः सम्प्रेषयामास रत्नानि विविधानि च ।	082a  
चन्दनागुरुकाष्ठानि दिव्यान्याभरणानि च ॥	082c  
वासांसि च महार्हाणि मणींश्चैव महाधनान् ॥ 	082e  

इति श्रीमन्महाभारते सभापर्वणि दिग्विजयपर्वणि द्वात्रिंशोऽध्यायः ॥ 32 ॥
