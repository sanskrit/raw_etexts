अध्यायः 072

युधिष्ठिरेण व्यासादीनां पूजनम् ॥ 1 ॥ राज्ञां युधिष्ठिरमामन्त्र्य स्वस्वदेशगमनम् ॥ 2 ॥ श्रीकृष्णस्य युधिष्ठिरादीनामन्त्र्य द्वारकां प्रति गमनम् ॥ 3 ॥

वैशम्पायन उवाच ॥	001  
ततः स कुरुराजस्य सर्वकर्मसमृद्धिमान् ।	001a  
यज्ञः प्रीतिकरो राजन्सम्बभौ विपुलोत्सवः ॥	001c  
शान्तविघ्नः सुखारम्भः प्रभूतधनधान्यवान् ।	002a  
अन्नवान्बहुभक्ष्यश्च केशवेन सुरक्षितः ॥	002c  
समापयामास च तं राजसूयं महाक्रतुम् ।	003a  
\'कोटीसहस्रं प्रददौ ब्राह्मणानां महात्मनाम् ॥	003c  
न करिष्यति तं लोके कश्चिदन्यो महीपतिः ।	004a  
याजकाः सर्वकामैश्च सततं ततृपुर्धनैः ॥	004c  
ततश्चावभृथस्नातः स राजा पाण्डुनन्दनः ।	005a  
व्यासं धौम्यं वसिष्ठं च नारदं च महामुनिम् ॥	005c  
सुमन्तुं जैमिनिं पैलं वैशम्पायनमेव च ।	006a  
याज्ञवल्क्यं च कपिलं कपालं कौशिकं तथा ।	006c  
सर्वांश्च ऋत्विक्प्रवरान्पूजयामास सत्कृतान् ॥	006e  
युधिष्ठिर उवाच ॥	007  
युष्मत्प्रसादात्प्राप्तोऽयं राजसूयो महाक्रतुः ।	007a  
जनार्दनप्रसादाद्धि सम्पूर्णो मे मनोरथः ॥	007c  
वैशम्पायन उवाच ॥	008  
अथ यज्ञं समाप्यान्ते पूजयामास माधवम् ।	008a  
बलदेवं च देवेशं भीष्माद्यांश्च कुरूद्वहान्\' ॥	008c  
ततस्त्ववभृथस्नातं धर्मात्मानं युधिष्ठिरम् ।	009a  
समस्तं पार्थिवं क्षत्रमुपगम्येदमब्रवीत् ॥	009c  
दिष्ट्या वर्धसि धर्मज्ञ साम्राज्यं प्राप्तवानसि ।	010a  
आजमीढाजमीढानां यशः संवर्धितं त्वया ॥	010c  
कर्मणैतेन राजेन्द्र धर्मश्च सुमहान्कृतः ।	011a  
आपृच्छामो नरव्याघ्र सर्वकामैः सुपूजिताः ॥	011c  
स्वराष्ट्राणि गमिष्यामस्तदनुज्ञातुमर्हसि ।	012a  
श्रुत्वा तु वचनं राज्ञां धर्मराजो युधिष्ठिरः ॥	012c  
यथार्हं पूज्य नृपतीन्भ्रातॄन्सर्वानुवाच ह ।	013a  
राजानः सर्व एवैते प्रीत्याऽस्मान्समुपागताः ॥	013c  
प्रस्थिताः स्वानि राष्ट्राणि मामापृच्छय परन्तपाः ।	014a  
अनुव्रजत भद्रं वो विषयान्तं नृपोत्तमान् ॥	014c  
भ्रातुर्वचनमाज्ञाय पाण्डवा धर्मचारिणः ।	015a  
यथार्हं नृपतीन्सर्वानेकैकं समनुव्रजन् ॥	015c  
विराटमन्वायात्तूर्णं धृष्टद्युम्नः प्रतापवान् ।	016a  
धनञ्जयो यज्ञसेनं महात्मानं महारथम् ॥	016c  
भीष्मं च धृतराष्ट्रं च भीमसेनो महाबलः ।	017a  
द्रोणं तु ससुतं वीरं सहदेवो युधां पतिः ॥	017c  
नकुलः सुबलं राजन्सहपुत्रं समन्वयात् ।	018a  
द्रौपदेयाः ससौभद्राः पार्वतीयान्महारथान् ॥	018c  
अन्वगच्छंस्तथैवान्यान्क्षत्रियान्क्षत्रियर्षभाः ।	019a  
एवं सुपूजिताः सर्वे जग्मुर्विप्राः सहस्रशः ॥	019c  
गतेषु पार्थिवेन्द्रेषु सर्वेषु ब्राह्मणेषु च ।	020a  
युधिष्ठिरमुवाचेदं वासुदेवः प्रतापवान् ॥	020c  
आपृच्छे त्वां गमिष्यामि द्वारकां कुरुनन्दन ।	021a  
राजसूयं क्रतुश्रेष्ठं दिष्ट्या त्वं प्राप्तवानसि ॥	021c  
तमुवाचैवमुक्तस्तु धर्मराजो जनार्दनम् ।	022a  
तव प्रसादाद्गोविन्द प्राप्तः क्रतुवरो मया ॥	022c  
क्षत्रं समग्रमपि च त्वत्प्रसादाद्वशे स्थितम् ।	023a  
उपादाय बलिं मुख्यं मामेव समुपस्थितम् ॥	023c  
कथं त्वद्गमनार्थं मे वाणी वितरतेऽनघ ॥	024ac  
न ह्यहं त्वामृते वीर रतिं प्राप्नोमि कर्हचित् ।	025a  
अवश्यं चैव गन्तव्या भवता द्वारका पुरी ॥	025c  
वैशम्पायन उवाच ॥	026  
एवमुक्तः स धर्मात्मा युधिष्ठिरसहायवान् ।	026a  
अभिगम्याब्रवीत्प्रीतः पृथां पृथुयशा हरिः ॥	026c  
साम्राज्यं समनुप्राप्ताः पुत्रास्तेऽद्य पितृष्वसः ।	027a  
सिद्धार्था वसुमन्तश्च सा त्वं प्रीतिमवाप्नुहि ॥	027c  
अनुज्ञातस्त्वया चाहं द्वारकां गन्तुमुत्सहे ।	028a  
सुभद्रां द्रौपदीं चैव सभाजयत केशवः ॥	028c  
निष्क्रम्यान्तःपुरात्तस्माद्युधिष्ठिरसहायवान् ।	029a  
स्नातश्च कृतजप्यश्च ब्राह्मणान्स्वस्ति वाच्य च ॥	029c  
ततो मेघवपुःप्रख्यं स्यन्दनं च सुकल्पितम् ।	030a  
योजयित्वा महाबाहुर्दारुकः समुपस्थितः ॥	030c  
उपस्थितं रथं दृष्ट्वा तार्क्ष्यप्रवरकेतनम् ।	031a  
प्रदक्षिणमुपावृत्य समारुह्य महामनाः ॥	031c  
प्रययौ पुण्डरीकाक्षस्ततो द्वारवतीं पुरीम् ॥	032ac  
तं पद्भ्यामनुवव्राज धर्मराजो युधिष्ठिरः ।	033a  
भ्रातृभिः सहितः श्रीमान्वासुदेवं महाबलम् ॥	033c  
ततो मुहूर्तं सङ्गृह्य स्यन्दनप्रवरं हरिः ।	034a  
अब्रवीत्पुण्डरीकाक्षः कुन्तीपुत्रं युधिष्ठिरम् ॥	034c  
अप्रमत्तः स्थितो नित्यं प्रजाः पाहि विशाम्पते ।	035a  
पर्जन्यमिव भूतानि महाद्रुममिव द्विजाः ॥	035c  
बान्धवास्त्वोपजीवन्तु सहस्राक्षमिवामराः ।	036a  
कृत्वा परस्परेणैव संवादं कृष्णपाण्डवौ ॥	036c  
अन्योन्यं समनुज्ञाप्य जग्मतुः स्वगृहान्प्रति ।	037a  
गते द्वारवतीं कृष्णे सात्वतप्रवरे नृप ॥	037c  
महादुर्योधनो राजा शकुनिश्चापि सौबलः ।	038a  
\'सूतपुत्रश्च राधेयः सह दुःशासनादिभिः ॥	038c  
सर्वकामगुणोपेतैरर्च्यमानास्तु भारत\' ।	039a  
तस्यां सभायां दिव्यायामवसंस्तत्र पाण्डवैः ॥ ॥	039c  

इति श्रीमन्महाभारते सभापर्वणि शिशुपालवधपर्वणि द्विसप्ततितमोऽध्यायः ॥ 72 ॥

2-72-28 सभाजयत प्रीणितवान् ॥ द्विसप्ततितमोऽध्यायः ॥ 72 ॥
