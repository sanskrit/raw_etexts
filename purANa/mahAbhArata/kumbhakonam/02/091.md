
अध्यायः 091
द्रौपदीवचनम् ॥ 1 ॥ युधिष्ठिरेणैव द्रौपदीप्रश्नस्योत्तरं वक्तव्यमिति भीष्मवचनम् ॥ 2 ॥
	
द्रौपद्युवाच 	001  
पुरस्तात्करणीयं मे न कृतं कार्यमुत्तरम् ।	001a  
विह्वलाऽस्मि कृताऽनेन कर्षता बलिना बलात् ॥	001c  
अभिवादं करोम्येषां कुरूणां कुरुसंसदि ।	002a  
न मे स्यादपराधोऽयं तदिदं न कृतं मया ॥	002c  
वैशम्पायन उवाच 	003  
सा तेन च समाधूता दुःखेन च तपस्विनी ।	003a  
पतिता विललापेदं सभायामतथोचिता ॥	003c  
द्रौपद्युवाच 	004  
स्वयंवरे यास्मि नृपैदृष्टा रङ्गे समागतैः ।	004a  
न दृष्टपूर्वा चान्यत्र साऽहमद्य सभां गता ॥	004c  
यां न वायुर्न चादित्यो दृष्टवन्तौ पुरा गृहे ।	005a  
साऽहमद्य सभामध्ये दृष्टास्मि जनसंसदि ॥	005c  
यां न मृष्यन्ति वातेन स्पृश्यमानां गृहे पुरा ।	006a  
स्पृश्यमानां सहन्तेऽद्य पाण्डवास्तां दुरात्मना ॥	006c  
मृष्यन्ति कुरवश्चेमे मन्ये कालस्य पर्ययम् ।	007a  
स्नुषां दुहितरं चैव क्लिश्यमानामनर्हतीम् ॥	007c  
किन्न्वतः कृपणं भूयो यदहं स्त्री सती शुभा ।	008a  
सभामध्यं विगाहेऽद्य क्व नु धर्मो महीक्षिताम् ॥	008c  
धर्म्यां स्त्रियं सभां पूर्वे न नयन्तीति नः श्रुतम् ।	009a  
स नष्टः कौरवेयेषु पूर्वो धर्मः सनातनः ॥	009c  
कथं हि भार्या पाण्डूनां पार्षतस्य स्वसा सती ।	010a  
वासुदेवस्य च सखी पार्थिवानां सभामियाम् ॥	010c  
तामिमां धर्मराजस्य भार्यां सदृशवर्णजाम् ।	011a  
ब्रूत दासीमदासीं वा तत्करिष्यामि कौरवाः ।	011c  
अयं मां सुदृढं क्षुद्रः कौरवाणां यशोहरः.	012a  
क्लिश्नाति नाहं तत्सोढुं चिरं शक्ष्यामि कौरवाः ॥	012c  
जितां वाऽप्यजितां वापि मन्यध्वं मां यथा नृपाः ।	013a  
तथा प्रत्युक्तमिच्छामि तत्करिष्यामि कौरवाः ॥	013c  
भीष्म उवाच 	014  
उक्तवानस्मि कल्याणि धर्मस्य परमा गतिः ।	014a  
लोके न शक्यते ज्ञातुमपि विज्ञैर्महात्मभिः ॥	014c  
बलवांश्च यथा धर्मं लोके पश्यति पूरुषः ।	015a  
स धर्मो धर्मवेलायां भवत्यभिहतः परः ॥	015c  
न विवेक्तुं च ते प्रश्नमिमं शक्नोमि निश्चयात् ।	016a  
सूक्ष्मत्वाद्गहनत्वाच्च कार्यस्यास्य च गौरवात् ॥	016c  
नूनमन्तः कुलस्यास्य भविता न चिरादिव ।	017a  
तथा हि कुरवः सर्वे लोभमोहपरायणाः ॥	017c  
कुलेषु जाताः कल्याणि व्यसनैराहता भृशम् ।	018a  
धर्म्यान्मार्गान्न च्यवन्ते येषां नस्त्वं वधूः स्थिता ॥	018c  
उपपन्नं च पाञ्चालि तवेदं वृत्तमीदृशम् ।	019a  
यत्कृच्छ्रमपि सम्प्राप्ता धर्ममेवान्ववेक्षसे ॥	019c  
एते द्रोणादयश्चैव वृद्धा धर्मविदो जनाः ।	020a  
शून्यैः शरीरैस्तिष्ठन्ति गतासव इवानताः ॥	020c  
युधिष्ठिरस्तु प्रश्नोऽस्मिन्प्रमाणमिति मे मतिः ।	021a  
अजितां वा जितां वेति स्वयं व्याख्यातुमर्हति ॥ 	021c  

इति श्रीमन्महाभारते सभापर्वणि द्यूतपर्वणि एकनवतितमोऽध्यायः ॥ 91 ॥
