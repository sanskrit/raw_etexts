अध्यायः 061

भीष्मेण नरकबाणासुरप्रमुखदुष्टनिग्रहादिरूपातीतानागतकृष्णचरित्रनिरूपणम् ॥ 1 ॥ ।

भीष्म उवाच ॥	001  
सूदिता द्वारपालाश्च निशुम्भनरकौ हतौ ।	001a  
कृतक्षेमः पुनः पन्थाः पुरं प्राग्ज्योतिषं प्रति ॥	001c  
शौरिणा पृथिवीपालास्त्रासिता भरतर्षभ ।	002a  
धनुषश्च प्रणादेन पाञ्चजन्यस्वनेन च ॥	002c  
मेघप्रख्यैरनेकैश्च दाक्षिणात्याभिसंवृतम् ।	003a  
रुक्मिणं त्रासयामास केशवो भरतर्षभ ॥	003c  
ततः पर्जन्यघोषेण रथेनादित्यवर्चसा ।	004a  
उवाह महिषीं भोज्यामेष चक्रगदाधरः ॥	004c  
जारूथ्य आहृतक्रोधः शिशुपालश्च निर्जितः ।	005a  
वक्रश्च स हतः सङ्ख्ये शतधन्वा च क्षत्रियः ॥	005c  
इन्द्रद्युम्नो हतः कोपाद्यवनश्च कशेरुकः ।	006a  
हतः सौभपतिश्चैव साल्वश्च कृतधन्वना ॥	006c  
पर्वतानां सहस्रं च चक्रेण पुरुषोत्तमः ।	007a  
विभज्य पुण्डरीकाक्षो द्युमत्सेनमपोथयत् ॥	007c  
महेन्द्रशिखरे चैव निमेषान्तरचारिणौ ।	008a  
जग्राह भरतश्रेष्ठ वानरावभितश्चरौ ॥	008c  
इरावत्यां महाभोजो वह्निसूर्यसमो बले ।	009a  
गोपतिस्तालकेतुश्च निहतौ शार्ङ्गधन्वना ॥	009c  
अक्षप्रपत्तने राजन्नवहेलनतत्परौ ।	010a  
उभौ तावपि कृष्णेन स्वराष्ट्रे विनिपातितौ ॥	010c  
दग्धा वाराणसी तात केशवेन महात्मना ।	011a  
पाण्ड्यं पौण्ड्रं च मात्स्यं च कलिङ्गं च जनार्दनः ॥	011c  
जघान सहितान्सर्वानङ्गराजं च माधवः ॥	012ac  
एष चैव शतं हत्वा रथेन क्षत्रपुङ्गवान् ।	013a  
गान्धारीमवहत्कृष्णो महिषीं यादवर्षभः ॥	013c  
अथ गाण्डीवधन्वानं क्रीडार्थं मधुसूदनः ।	014a  
जिगाय भरतश्रेष्ठ कुन्त्याश्च प्रमुखे विभुः ॥	014c  
द्रौणिं कृपं च कर्णं च भीमसेनं सुयोधनम् ।	015a  
युद्धाय सहितान्त्राजञ्जिगाय भरतर्षभ ॥	015c  
बभ्रोश्च प्रियमन्विच्छन्नेष चक्रगदाधरः ।	016a  
वेणुदारिवृतां भार्यां प्रममाथ युधिष्ठिर ॥	016c  
पर्याप्तां पृथिवीं सर्वां साश्वां सरथकुञ्जराम् ।	017a  
वेणुदारिवशे युक्तां जिगाय मधुसूदनः ॥	017c  
अवाप्य तपसा वीर्यं बलमोजश्च भारत ।	018a  
त्रासिताः सगणाः सर्वे बाणेन विबुधाधिपाः ॥	018c  
वज्राशनिगदाबाणैस्ताडयद्भिरनेकशः ।	019a  
तस्य नासीद्रणे मृत्युर्देवैरपि सवासवैः ॥	019c  
सोऽभिभूतश्च कृष्णेन न हतश्च महात्मना ।	020a  
छित्वा बाहुसहस्रं तु गोविन्देन महात्मना ॥	020c  
एषोऽपीडन्महाबाहुः कंसं च मधुसूदनः ।	021a  
अवाप्तं तपसा वीर्यं बलमोजश्च भारत ।	021c  
कैटभं चातिलोमानि निजघान जनार्दनः ॥	021e  
जम्बुमैरावतं चैव विरूपं च महायशाः । 	022a  
जघान भरतश्रेष्ठ शम्बरं चारिमर्दनम् ॥	022c  
एष भोगवतीं गत्वा वासुकिं भरतर्षभ ।	023a  
निर्जित्य पुण्डरीकाक्षो रौक्मिणेयममोचयत् ॥	023c  
एवं बहूनि कर्माणि शिशुरेव जनार्दनः ।	024a  
कृतवान्पुण्डरीकाक्षः सङ्कर्षणसहायवान् ॥	024c  
एवमेषोऽसुराणां च सुराणामपि सर्वशः ।	025a  
भयाभयकरः कृष्णः सर्वलोकेश्वरः प्रभुः ॥	025c  
एवमेव महाबाहुः शास्ता सर्वदुरात्मनाम् ।	026a  
कृत्वा देवार्थममितं स्वस्थानं प्राप्स्यते पुनः ॥	026c  
एष भोगवतीं पुण्यां रविकान्तिं महायशाः ।	027a  
द्वारकामात्मसात्कृत्वा सागरं प्लावयिष्यति ॥	027c  
सुरासुरमनुष्येषु नाभून्न भविता क्वचित् ।	028a  
यस्तामध्यवसद्राजा नान्यत्र मधुसूदनात् ॥	028c  
भ्राजमानास्तु वै सर्वे वृष्ण्यन्धकमहारथाः ।	029a  
तेजिष्ठं प्रतिपत्स्यन्ते नाकपृष्टं गतासवः ॥	029c  
एवमेव दशार्हाणां विधाय विधिना विधिम् ।	030a  
विष्णुर्नारायणः साक्षात्स्वस्थानं प्राप्स्यते ध्रुवम् ॥	030c  
अप्रमेयोऽनियोज्यश्च यत्र कामगमो वशी । 	031a  
मोदते भगवान्प्रीतो वालः क्रीडनकैरिव ॥	031c  
नैष गर्भत्वमापेदे न योन्यामावसत्प्रभुः ।	032a  
आत्मनस्तेजसा कृष्णः सर्वेषां कुरुते गतिम् ॥	032c  
यथा बुद्बुद उत्थाय तत्रैव प्रविलीयते ।	033a  
चराचराणि भूतानि तथा नारायणे सदा ॥	033c  
न प्रमातुं महाबाहुः शक्यो भारत केशवः ।	034a  
परं हि परतस्तस्माद्विश्वरूपान्न विद्यते ॥ ॥	034c  

इति श्रीमन्महाभारते सभापर्वणि अर्घाहरणपर्वणि एकषष्टितमोऽध्यायः ॥ 61 ॥
