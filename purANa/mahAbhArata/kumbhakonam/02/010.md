अध्यायः 010
कुबेरसभावर्णनम् ॥ 1 ॥
	
नारद उवाच 	001  
सभा वैश्रवणी राजञ्शतयोजनमायता ।	001a  
विस्तीर्णा सप्ततिश्चैव योजनानि सितप्रभा ॥	001c  
तपसा निर्जिता राजन्स्वयं वैश्रवणेन सा ।	002a  
शशिप्रभा प्रावरणा कैलासशिखरोपमा ॥	002c  
गुह्यकैरुह्यमाना सा खे विषक्तेव शोभते ।	003a  
दिव्या हेममयैरुच्चैः प्रासादैरुपशोभिता ॥	003c  
महारत्नवती चित्रा दिव्यगन्धा मनोरमा ।	004a  
सिताभ्रशिखराकारा प्लवमानेव दृश्यते ।	004c  
दिव्या हेममयै रङ्गैर्विद्युद्भिरिव चित्रिता ।	005a  
तस्यां वैश्रवणो राजा विचित्राभरणाम्बरः ॥	005c  
स्त्रीसहस्रैर्वृतः श्रीमानास्ते ज्वलितकुण्डलः ।	006a  
\'सह पत्न्या महाराज ऋद्ध्या सह विराजते ।	006c  
सर्वाभरणभूषिण्या वपुष्मत्या धनेश्वरः\' ।	007a  
दिवाकरनिभे पुण्ये दिव्यास्तरणसंवृते ।	007c  
दिव्यपादोपधाने च निषण्णः परमासने ॥	007e  
मन्दाराणामुदाराणां वनानि परिलोडयन् ।	008a  
सौगन्धीकवनानां च गन्धं गन्धवहो वहन् ॥	008c  
नलिन्याश्चालकाख्याया नन्दनस्य वनस्य च ।	009a  
शीतो हृदयसंह्लादी वायुस्तमुपसेवते ॥	009c  
तत्र देवाः सगन्धर्वा गणैरप्सरसां वृताः ।	010a  
दिव्यतानैर्महाराज गायन्तिस्म सभागताः ॥	010c  
मिश्रकेशी च रम्भा च चित्रसेना शुचिस्मिता ।	011a  
चारुनेत्रा घृताची च मेनका पुञ्जिकस्थला ॥	011c  
विश्वाची सहजन्या च प्रम्लोचा उर्वशी इरा॥	012ac  
वर्गा च सौरभेयी च समीची बुद्बुदा लता ।	013a  
एताः सहस्रशश्चान्या नृत्तगीतविशारदाः ॥	013c  
उपतिष्ठन्ति धनदं गन्धर्वाप्सरसां गणाः ।	014a  
अनिशं दिव्यवादित्रैर्नृत्तगीतैश्च सा सभा ॥	014c  
अशून्या रुचिरा भाति गन्धर्वाप्सरसां गणैः ।	015a  
किन्नरा नाम गन्धर्वा नरा नाम तथाऽपरे ॥	015c  
माणिभद्रोऽथ धनदः श्वेतभद्रश्च गुह्यकः ।	016a  
कशेरको गण्डकण्डूः प्रद्योतश्च महाबलः ॥	016c  
कुस्तुम्बरुः पिशाचश्च गजकर्णो विशालकः ।	017a  
वराहकर्णस्ताम्रौष्ठः फलकक्षः फलोदकः ॥	017c  
हंसचूडः शिखावर्तो हेमनेत्रो विभीषणः ।	018a  
पुष्पाननः पिङ्गलकः शोणितोदः प्रवालकः ॥	018c  
वृक्षवास्यनिकेतश्च चीरवासाश्च भारत ।	019a  
एते चान्ये च बहवो यक्षाः शतसहस्रशः ॥	019c  
सदा भगवती लक्ष्मीस्तत्रैव नलकूबरः ।	020a  
अहं च बहुशस्तस्यां भवन्त्यन्ये च मद्विधाः ॥	020c  
ब्रह्मर्षयो भवन्त्यत्र तथा देवर्षयोऽपरे ।	021a  
क्रव्यादाश्च तथैवान्ये गन्धर्वाश्च महाबलाः ॥	021c  
उपासते महात्मानं तस्यां धनदमीश्वरम् ।	022a  
भगवान्भूतसङ्घैश्च वृतः शतसहस्रशः ॥	022c  
उमापतिः पशुपतिः शूलभृद्भगनेत्रहा ।	023a  
त्र्यम्बको राजशार्दूल देवी च विगतक्लमा ॥	023c  
वामनैर्विकटैः कुब्जैः क्षतजाक्षैर्महारवैः ।	024a  
मेदोमांसाशनैरुग्रैरुग्रधन्वा महाबलः ॥	024c  
नानाप्रहरणैरुग्रैर्वातैरिव महाजवैः ।	025a  
वृतः सखायमन्वास्ते सदैव धनदं नृप ॥	025c  
प्रहृष्टाः शतशश्चान्ये बहुशः सपरिच्छदाः ।	026a  
गन्धर्वाणां च पतयो विश्वावसुर्हहा हुहूः ॥	026c  
तुम्बुरुः पर्वतश्चैव शैलूषश्च तथाऽपरः ।	027a  
चित्रसेनश्च गीतज्ञस्तथा चित्ररथोपि च ॥	027c  
एते चान्ये च गन्धर्वा धनेश्वरमुपासते ।	028a  
विद्याधराधिपश्चैव चक्रधर्मा सहानुजैः ॥	028c  
उपाचरति तत्र स्म धनानामीश्वरं प्रभुम् ।	029a  
किन्नराः शतशस्तत्र धनानामीश्वरं प्रभुम् ॥	029c  
आसते चापि राजानो भगदत्तपुरोगमाः ।	030a  
द्रुमः किम्पुरुषेशश्च उपास्ते धनदेश्वरम् ॥	030c  
राक्षसाधिपतिश्चैव महेन्द्रो गन्धमादनः ।	031a  
सह यक्षैः सगन्धर्वैः सह सर्वैर्निशाचरैः ॥	031c  
विभीषणश्च धर्मिष्ठ उपास्ते भ्रातरं प्रभुम् ।	032a  
हिमवान्पारियात्रश्च विन्ध्यकैलासमन्दराः ॥	032c  
मलयो दर्दुरश्चैव महेन्द्रो गन्धमादनः ।	033a  
इन्द्रकीलः सुनाभश्च तथा दिव्यौ च पर्वतौ ॥	033c  
एते चान्ये च बहवः सर्वे मेरुपुरोगमाः ।	034a  
उपासते महात्मानं धनानामीश्वरं प्रभुम् ॥	034c  
नन्दीश्वरश्च भगवान्महाकालस्तथैव च ।	035a  
शङ्कुकर्णमुखाः सर्वे दिव्याः पारिषदास्तथा ॥	035c  
काष्ठः कुटी मुखो दन्ती विजयश्च तपोधिकः ।	036a  
श्वेतश्च वृषभस्तत्र नर्दन्नास्ते महाबलः ॥	036c  
धनदं राक्षसाश्चान्ये पिशाचाश्च उपासते ।	037a  
पारिषदैः परिवृतमुपायान्तं महेश्वरम् ॥	037c  
सदा हि देवदेवेशं शिवं त्रैलोक्यभावनम् ।	038a  
प्रणम्य मूर्ध्ना पौलस्त्यो बहुरूपमुमापतिम् ॥	038c  
ततोऽभ्यनुज्ञां सम्प्राप्य महादेवाद्धनेश्वरः ।	039a  
आस्ते कदाचिद्भगवान्भवो धनपतेः सखा ॥	039c  
निधिप्रवरमुख्यौ च शङ्खपद्मौ धनेश्वरौ ।	040a  
सर्वान्निधीन्प्रगृह्याथ उपास्तां वै धनेश्वरम् ॥	040c  
सा सभा तादृशी रम्या मया दृष्टान्तरिक्षगा ।	041a  
पितामहसभां राजन्कीर्तयिष्ये निबोध ताम् ॥ 	041c  

इति श्रीमन्महाभारते सभापर्वणि मन्त्रपर्वणि दशमोऽध्यायः ॥ 10 ॥
2-10-5 रङ्गैरितिच्छेदः ॥ 2-10-39 आस्ते इत्यावृत्त्या योजनीयम् । यदा भवः कदाचित्कुबेरसभामध्यास्ते तदा कुबेरोऽपि भवादनुज्ञां प्राप्य तन्निकटे आस्ते उपविशति ॥
