अध्यायः 079

दुर्योधनेन धृतराष्ट्रसमीपे राजसूयवर्णनादि ॥ 1 ॥

दुर्योधन उवाच ॥	001  
आर्यास्तु ये वै राजानः सत्यसन्धा महाव्रताः ।	001a  
पर्याप्तविद्या वक्तारो वेदान्तावभृथप्लुताः ॥	001c  
धृतिमन्तो ह्रीनिषेवा धर्मात्मानो यशस्विनः ।	002a  
मूर्धाभिषिक्तास्ते चैनं राजानः पर्युपासते ॥	002c  
दक्षिणार्थं समानीता राजभिः कांस्यदोहनाः ।	003a  
आरण्या बहुसाहस्रा अपश्यंस्तत्रतत्र गाः ॥	003c  
आजह्रुस्तत्र सत्कृत्य स्वयमुद्यम्य भारत ।	004a  
अभिषेकार्थमव्यग्रा भाण्डमुच्चावचं नृपाः ॥	004c  
बाह्लीको रथमाहार्षीज्जाम्बूनदविभूषितम् ।	005a  
सुदक्षिणस्तु युयुजे श्वेतैः काम्भोजजैर्हयैः ॥	005c  
सुनीथः प्रीतिमांश्चैव ह्यनुकर्षं महाबलः ।	006a  
ध्वजं चेदिपतिश्चैवमहार्षीत्स्वयमुद्यतम् ॥	006c  
दाक्षिणात्यः सन्नहनं स्रगुष्णीषे च मागधः ।	007a  
वसुदानो महेष्वासो गजेन्द्रं षष्टिहायनम् ॥	007c  
मत्स्यस्त्वक्षान्हेमनद्धानेकलव्य उपानहौ ।	008a  
आवन्त्यस्त्वभिषेकार्थमपो बहुविधास्तथा ॥	008c  
चेकितान उपासङ्गं धनुः काश्य उपाहरत् ।	009a  
असिं च सुत्सरुं शल्यः शैक्यं काञ्चनभूषणम् ॥	009c  
अभ्यषिञ्चत्ततो धौम्यो व्यासश्च समुहातपाः ।	010a  
नारदं च पुरस्कृत्य देवलं चासितं मुनिम् ॥	010c  
प्रीतिमन्त उपातिष्ठन्नभिषेकं महर्षयः ।	011a  
जामदग्न्येन सहितास्तथान्ये वेदपारगाः ॥	011c  
अभिजग्मुर्महात्मानो मन्त्रवद्भूरिदक्षिणम् ।	012a  
महेन्द्रमिव देवेन्द्रं दिवि सप्तर्षयो यथा ॥	012c  
अधारयच्छत्रमस्य सात्यकिः सत्यविक्रमः ।	013a  
धनञ्जयश्च व्यजने भीमसेनश्च पाण्डवः ॥	013c  
चामरे चापि शुद्धे द्वे यमौ जगृहतुस्तथा ।	014a  
उपागृह्णाद्यमिन्द्राय पुराकल्पे प्रजापतिः ॥	014c  
तमस्मै शङ्खमाहार्षीद्वारुणं कलशोदधिः ।	015a  
शैक्यं निष्कसहस्रेण सुकृतं विश्वकर्मणा ॥	015c  
तेनाभिषिक्तः कृष्णेन तत्र मे कश्मलोऽभवत् ।	016a  
गच्छन्ति पूर्वादपरं समुद्रं चापि दक्षिणम् ॥	016c  
उत्तरं तु न गच्छन्ति विना तात पतत्त्रिभिः ।	017a  
तत्र स्म दध्मुः शतशः शङ्खान्मङ्गलकारकान् ॥	017c  
प्राणदन्त समाध्मातास्ततो रोमाणि मेऽहृषन् ।	018a  
प्रापतन्भूमिपालाश्च ये तु हीनाः स्वतेजसा ॥	018c  
धृष्टद्युम्नः पाण्डवाश्च सात्यकिः केशवोऽष्टमः ।	019a  
सत्वस्था वीर्यसम्पन्ना ह्यन्योन्यप्रियदर्शनाः ॥	019c  
विसञ्ज्ञान्भूमिपान्दृष्ट्वा मां च ते प्राहसंस्तदा ।	020a  
ततः प्रहृष्टो बीभत्सुः प्रादाद्धेमविषाणिनाम् ॥	020c  
शतान्यनडुहां पञ्च द्विजमुख्येषु भारत ।	021a  
न रन्तिदेवो नाभागो यौवनाश्वो मनुर्न च ॥	021c  
न च राजा पृथुर्वैन्यो न चाप्यासीद्भगीरथः ।	022a  
ययातिर्नहुषो वापि यथा राजा युधिष्ठिरः ॥	022c  
यथाऽतिमात्रं कौन्तेयः श्रिया परमया युतः ।	023a  
राजसूयमवाप्यैवं हरिश्चन्द्र इव प्रभुः ॥	023c  
एतां दृष्टा श्रियं पार्थे हरिश्चन्द्रे यथा विभो ।	024a  
कथं तु जीवितं श्रेयो मम पश्यसि भारत ॥	024c  
अन्धेनेव युगं नद्धं विपर्यस्तं नराधिप ।	025a  
कनीयांसो विवर्धन्ते ज्येष्ठा हीयन्त एव च ॥	025c  
एवं दृष्ट्वा नाभिविन्दामि शर्म समीक्षमाणोऽपि कुरुप्रवीर ।	026a  
तेनाहमेवं कृशतां गतश्च विवर्णतां चैव सशोकतां च ॥ ॥	026c  

इति श्रीमन्महाभारते सभापर्वणि द्यूतपर्वणि ऊनाशीतितमोऽध्यायः ॥ 79 ॥

2-79-2 हीनिषेवा लज्जावन्तः ॥
