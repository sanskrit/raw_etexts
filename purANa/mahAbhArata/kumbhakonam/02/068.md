अध्यायः 068

भीष्मवाक्यात्कुपितेन शशुपालेन राज्ञः सन्नाह्य युयुत्सया कृष्णस्याह्वानम् ॥ 1 ॥ कृष्णेन स्वस्मिन् शिशुपालकृतापराधान्विश्राव्य विभीषितानां राज्ञां पलायनम्॥ 2 ॥ अपगतेषु राजसु शिशुपालस्य एकाकिनः कृष्णं प्रति युद्धाय गमनम् ॥ 3 ॥

वैशम्पायन उवाच ॥	001  
वचः श्रुत्वैव भीष्मस्य चेदिराडुरुविक्रमः ।	001a  
युयुत्सुर्वासुदेवेन वासुदेवमुवाच ह ॥	001c  
आह्वये त्वां रणं गच्छ मया सार्धं जनार्दन ।	002a  
यावदद्य निहन्मि त्वां सहितं सर्वपाण्डवैः ॥	002c  
सह त्वया हि मे वध्याः सर्वथा कृष्ण पाण्डवाः ।	003a  
नृपतीन्समतिक्रम्य यैरराजा त्वमर्चितः ॥	003c  
ये त्वां दासमराजानं बाल्यादर्चन्ति दुर्मतिम् ।	004a  
अनर्हमर्हवत्कृष्ण वध्यास्त इति मे मतिः ॥	004c  
इत्युक्त्वा राजशार्दूल \'शार्दूल इव नादयन् ।	005a  
पश्यतां सर्वभूतानां शिशुपालः प्रतापवान् ॥	005c  
स रणायैव सङ्क्रुद्धः सन्नद्धः सर्वराजभिः ।	006a  
सुनीथः प्रययौ क्षिप्रं पार्थयज्ञजिघांसया ॥	006c  
ततश्चक्रगदापाणिः केशवः केशिहा हरिः ।	007a  
सध्वजं रथमास्थाय दारुकेण सुसत्कृतम् ।	007c  
भीष्मेण दत्तहस्तोऽसावारुहोह रथोत्तमम् ॥	007e  
तेन पापस्वभावेन कोपितान्सर्वपार्थिवान् ।	008a  
आससाद रणे कृष्णः सज्जितैकरथः स्थितः ॥	008c  
ततः पुष्करपत्राक्षं तार्क्ष्यध्वजरथे स्थितम् ।	009a  
दिवाकरमिवोद्यन्तं ददृशुः सर्वपार्थिवाः ॥	009c  
आरोपयन्तं ज्यां कृष्णं प्रतपन्तमिवौजसा ।	010a  
स्थितं पुष्परथे दिव्ये पुष्पकेतुमिवापरम् ॥	010c  
दृष्ट्वा कृष्णं तथा यान्तं प्रतपन्तमिवौजसा ।	011a  
यथार्हं केशवे वृत्तिमवशाः प्रतिपेदिरे ॥	011c  
तानुवाच महाबाहुर्महाऽसुरनिबर्हणः ।	012a  
वृष्णिवीरस्तदा राजन्सान्त्वयन्परवीरहा ॥	012c  
श्रीभगवानुवाच ॥	013  
अपेत सबलाः सर्व आश्वस्ता मम शासनात् ।	013a  
मा दृष्टो दूषयेत्पाप एष वः सर्वपार्थिपाः ॥	013c  
एष नः शत्रुरत्यन्तमेष वृष्णिविमर्दनः ।	014a  
सात्वतां सात्वतीपुत्रो वैरं चरति शाश्वतम्\' ॥	014c  
प्राग्ज्योतिषपुरं यातानस्माञ्ज्ञात्वा नृशंसकृत् ।	015a  
अदहद्द्वारकामेष स्वस्त्रीयः सन्नराधिपाः ॥	015c  
क्रीडतो भोजराजस्य एष रैवतके गिरौ ।	016a  
हत्वा बध्वा च तान्सार्वानुपायात्स्वपुरं पुरा ॥	016c  
अश्वमेधे हयं मेध्यमुत्सृष्टं रक्षिभिर्वृतम् ।	017a  
पितुर्मे यज्ञविघ्नार्थमहरत्पापनिश्चयः ॥	017c  
सौवीरान्प्रतियातां च बभ्रोरेष तपस्विनः ।	018a  
भार्यामभ्यहरन्मोहादकामां तामितो गताम् ॥	018c  
एष मायाप्रतिच्छन्नः कारूशार्थे तपस्विनीम् ।	019a  
जहार भद्रां वैशालीं मातुलस्य नृशंसकृत् ॥	019c  
वृष्णिदारान्विलाप्यैष हत्वा च कुकुरान्धकान् ।	020a  
पापाबुद्धिरुपातिष्ठत्स प्रविश्य ससम्भ्रमम् ॥	020c  
विशालराज्ञो दुहितां मम पित्रा वृतां सतीम् ।	021a  
अनेन कृत्वा सन्धानं करूशेन जिगीषया ॥	021c  
जरासन्धं समाश्रित्य कृतवान्विप्रियाणि मे ।	022a  
तानि सर्वाणि सङ्ख्यातुं न शक्नोमि नराधिपाः ॥	022c  
एवमेतदपर्यन्तमेष वृष्णिषु किल्बिषी ।	023a  
अस्माकमयमारम्भांश्चकार परमानृजुः ॥	023c  
शतं क्षन्तव्यमस्माभिर्वधार्हाणां किलागसाम् ।	024a  
बद्धोऽस्मि समयैर्घोरैर्मातुरस्यैव सङ्गरे ॥	024c  
तत्तथा शतमस्माकं क्षान्तं क्षयकरं मया ।	025a  
द्वौ तु मे वधकालेऽस्मिन्न क्षन्तव्यौ कथञ्चन ॥	025c  
यज्ञविघ्नकरं हन्यां पाण्डवानां च दुर्हृदम् ।	026a  
इति मे वर्तते भावस्तमतीयां कथं न्वहम् ॥	026c  
पितृष्वसुः कृते दुःखं सुमहन्मर्षयाम्यहम् ।	027a  
दिष्ट्या हीदं सर्वराज्ञां सन्निधावद्य वर्तते ॥	027c  
पश्यन्ति हि भवन्तोऽद्य मय्यतीव व्यतिक्रमम् ।	028a  
कृतानि तु परोक्षं मे यानि तानि निबोधत ॥	028c  
इमं त्वस्य न शक्ष्यामि क्षन्तुमद्य व्यतिक्रमम् ।	029a  
अवलेपाद्वधार्हस्य समग्रे राजमण्डले ॥	029c  
रुक्मिण्यामस्य मूढस्य प्रार्थनाऽऽसीन्मुमूर्षतः ।	030a  
न च तां प्राप्तवान्मूढः शूद्रो वेदश्रुतीमिव ॥	030c  
वैशम्पायन उवाच ॥	031  
एवमादि ततः सर्वे सहितास्ते नराधिपाः ।	031a  
गर्हणं शिशुपालस्य वासुदेवेन विश्रुतः ॥	031c  
वासुदेववचः श्रुत्वा चेदिराजं व्यगर्हयन् ।	032a  
रथोपस्थे धनुष्मन्तं शरान्सन्दधतं रुषा ॥	032c  
श्रुत्वाऽपि च विलोक्याशु दुद्रुवुः सर्वपार्थिवाः ।	033a  
विहाय परमोद्विग्नाश्चेदिराजं चमूमुखे ॥	033c  
तस्य तद्वचनं श्रुत्वा शिशुपालः प्रतापवान् ।	034a  
जहास स्वनवद्धासं वाक्यं चेदमुवाच ह ॥	034c  
मत्पूर्वां रुक्मिणीं कृष्ण संसत्सु परिकीर्तयन् ।	035a  
विशेषतः पार्थिवेषु व्रीडां न कुरुषे कथम् ॥	035c  
मन्यमानो हि कः सत्सु पुरुषः परिकीर्तयेत् ।	036a  
अन्यपूर्वां स्त्रियं जातु त्वदन्यो मधूसूदन ॥	036c  
क्षमा वा यदि ते श्रद्धा मा वा कृष्ण मम क्षम ।	037a  
क्रुद्धाद्वापि प्रसन्नाद्वा किं मे त्वत्तो भविष्यते ॥	037c  
\'वैशम्पायन उवाच ॥	038  
स तांस्तु विद्रुतान्सर्वान्साश्वपत्तिरथद्विपान् ।	038a  
कृष्णतेजोहतान्सर्वान्समीक्ष्य वसुधाधिपान् ॥	038c  
शिशुपालो रथेनैकः प्रत्युपायात्स केशवम् ।	039a  
रुषा ताम्रेक्षणो राजञ्छलभः पावकं यथा ॥ ॥	039c  

इति श्रीमन्महाभारते सभापर्वणि शिशुपालवधपर्वणि अष्टषष्टितमोऽध्यायः ॥ 68 ॥

2-68-31 विश्रुताः श्राविताः ॥ अष्टषष्टितमोऽध्यायः ॥ 68 ॥
