अध्यायः 090

भीमवचनम् ॥ 1 ॥ विकर्णवचनम् ॥ 2 ॥ दुःशासनेन द्रौपदीवस्त्रापहारः ॥ 3 ॥ श्रीकृष्णप्रसादात् द्रौपद्याः वस्त्रराशिप्रादुर्भावः ॥ 4 ॥ विदुरवचनम् ॥ 5 ॥

भीम उवाच ।	001  
भवन्ति गेहे बन्धक्यः कितवानां युधिष्ठिर ।	001a  
न ताभिरुत दीव्यन्ति दया चैवास्ति तास्वपि ॥ 	001c  
काश्यो यद्धनमाहार्षीद्द्रव्यं यच्चान्यदुत्तमम् ।	002a  
तथाऽन्ये पृथिवीपाला यानि रत्नान्युपाहरन् ॥	002c  
वाहनानि धनं चैव कवचान्यायुधानि च ।	003a  
राज्यमात्मा वयं चैव कैतवेन हृतं परैः ॥	003c  
न च मे तत्र कोपोऽभूत्सर्वस्येशो हि नो भवान् ।	004a  
इमं त्वतिक्रमं मन्ये द्रौपदी यत्र पण्यते ॥	004c  
एषा ह्यनर्हती बाला पाण्डवान्प्राप्य कौरवैः ।	005a  
त्वत्कृते क्लिश्यते क्षुद्रैर्नृशंसैरकृतात्मभिः ॥	005c  
अस्याः कृते मन्युरयं त्वयि राजन्निपात्यते ।	006a  
बाहू ते सम्प्रधक्ष्यामि सहदेवाग्निमानय ॥	006c  
अर्जुन उवाच ।	007  
न पुरा भीमसेन त्वमीदृशीर्वदिता गिरः ।	007a  
परैस्ते नाशितं नूनं नृशंसैर्धर्मगौरवम् ॥	007c  
न सकामाः परे कार्या धर्ममेवाचरोत्तमम् ।	008a  
भ्रातरं धार्मिकं ज्येष्ठं कोऽतिवर्तितुमर्हति ॥	008c  
आहूतो हि परै राजा क्षात्रं व्रतमनुस्मरन् ।	009a  
दीव्यते परकामेन तन्नः कीर्तिकरं महत् ॥	009c  
भीमसेन उवाच ॥	010  
एवमस्मिन्कृतं विद्यां यदि नाहं धनञ्जय ।	010a  
दीप्तेऽग्नौ सहितौ बाहू निर्दहेयं बलादिव ॥	010c  
वैशम्पायन उवाच ॥	011  
तथा तान्दुःखितान्दृष्ट्वा पाण्डवान्धृतराष्ट्रजः ।	011a  
कृष्यमाणां च पाञ्चालीं विकर्ण इदमब्रवीत् ॥	011c  
याज्ञसेन्या यदुक्तं तद्वाक्यं विब्रूत पार्थिवाः ।	012a  
अविवेकेन वाक्यस्य नरकः सद्य एव नः ॥	012c  
भीष्मश्च धृतराष्ट्रश्च कुरुवृद्धतमावुभौ ।	013a  
समेत्य नाहतुः किञ्चिद्विदुरश्च महामतिः ॥	013c  
भारद्वाजश्च सर्वेषामाचार्यः कृप एव च ।	014a  
कुत एतावपि प्रश्नं नाहतुर्द्विजसत्तमौ ॥	014c  
ये त्वन्ये पृथिवीपालाः समेताः सर्वतोदिशम् ।	015a  
कामक्रोधौ समुत्सृज्य ते ब्रुवन्तु यथामति ॥	015c  
यदिदं द्रौपदी वाक्यमुक्तवत्यसकृच्छुभा ।	016a  
विमृश्य कस्य कः पक्षः पार्थिवा वदतोत्तरम् ॥	016c  
वैशम्पायन उवाच ॥	017  
एवं स बहुशः सर्वानुक्तवांस्तान्सभासदः ।	017a  
न च ते पृथिवीपालास्तमूचुः साध्वसाधु वा ॥	017c  
उक्त्वाऽसकृत्तथा सर्वान्विकर्णः पृथिवीपतीन् ।	018a  
पाणौ पाणिं विनिष्पिष्य निःश्वसन्निदमब्रवीत् ॥	018c  
विब्रूत पृथिवीपाला वाक्यं मा वा कथञ्चन ।	019a  
मन्ये न्याय्यं यदत्राहं तद्धि वक्ष्यामि कौरवाः ॥	019c  
चत्वार्याहुर्नरश्रेष्ठा व्यसनानि महीक्षिताम् । नरश्रेष्ठा	020a  
मृगयां पानमक्षांश्च ग्राम्ये चैवातिरक्तताम् ॥	020c  
एतेषु हि नरः सक्तो धर्ममुत्सृज्य वर्तते ।	021a  
यथाऽयुक्तेन च कृतां क्रियां लोको न मन्यते ॥	021c  
तथेयं पाण्डुपुत्रेण व्यसने वर्तता भृशम् ।	022a  
समाहूतेन कितवैरास्थितो द्रौपदीपणः ॥	022c  
साधारणी च सर्वेषां पाण्डवानामनिन्दिता ।	023a  
जितेन पूर्वं चानेन पाण्डवेन कृतः पणः ॥	023c  
इयं च कीर्तिता कृष्णा सौबलेन पणार्थिना ।	024a  
एतत्सर्वं विचार्याहं मन्ये न विजितामिमाम् ॥	024c  
वैशम्पायन उवाच ॥	025  
एतच्छ्रुत्वा महान्नादः सभ्यानामुदतिष्ठत ।	025a  
विकर्णं शंसमानानां सौबलं चापि निन्दताम् ॥	025c  
तस्मिन्नुपरते शब्दे राधेयः क्रोधमूर्छितः ।	026a  
प्रगृह्य रुचिरं बाहुमिदं वचनमब्रवीत् ॥	026c  
कर्ण उवाच ॥	027  
दृश्यन्ते वै विकर्णेह वैकृतानि बहून्यपि ।	027a  
तज्जातस्तद्विनाशाय यथाऽग्निररणिप्रजः ॥	027c  
एते न किञ्चिदप्याहुश्चोदिता ह्यपि कृष्णया ।	028a  
धर्मेण विजितामेतां मन्यन्ते द्रुपदात्मजाम् ॥	028c  
त्वं तु केवलबाल्येन धार्तराष्ट्र विदीर्यसे ।	029a  
यद्ब्रवीषि सभामध्ये बालः स्थविरभाषितम् ॥	029c  
न च धर्मं यथावत्त्वं वेत्सि दुर्योधनावर ।	030a  
यद्ब्रवीषि जितां कृष्णां न जितेति सुमन्दधीः ॥	030c  
कथं ह्यविजितां कृष्णां मन्यसे धृतराष्ट्रज ।	031a  
यदा सभायां सर्वस्वं न्यस्तवान्पाण्डवाग्रजः ॥	031c  
अभ्यन्तरा च सर्वस्वे द्रौपदी भरतर्षभ ।	032a  
एवं धर्मजितां कृष्णां मन्यसे न जितां कथम् ॥	032c  
कीर्तिता द्रौपदी वाचा अनुज्ञाता च पाण्डवैः ।	033a  
भवत्यविजिता केन हेतुनैषा मता तव ॥	033c  
मन्यसे वा सभामेतामानीतामेकवाससम् ।	034a  
अधर्मेणेति तत्रापि शृणु मे वाक्यमुत्तमम् ॥	034c  
एको भर्ता स्त्रिया देवैर्विहितः कुरुनन्दन ।	035a  
इयं त्वनेकवशगा बन्धकीति विनिश्चिता ॥	035c  
अस्याः सभामानयनं न चित्रमिति मे मतिः ।	036a  
एकाम्बरधरत्वं वाऽप्यथवाऽपि विवस्त्रता ॥	036c  
यच्चैषां द्रविणं किञ्चिद्या चैषा ये च पाण्डवाः ।	037a  
सौबलेनेह तत्सर्वं धर्मेण विजितं वसु ॥	037c  
दुःशासन सुबालोऽयं विकर्णः प्राज्ञवादिकः ।	038a  
पाण्डवानां च वासांसि द्रौपद्याश्चाप्युपाहर ॥	038c  
वैशम्पायन उवाच ॥	039  
तच्छ्रुत्वा पाण्डवाः सर्वे स्वानि वासांसि भारत ।	039a  
अवकीर्योत्तरीयाणि सभायां समुपाविशन् ॥	039c  
ततो दुःशासनो राजन्द्रौपद्या वसनं बलात् ।	040a  
सभामध्ये सभाक्षिप्य व्यपाक्रष्टुं प्रचक्रमे ॥	040c  
\'आकृष्यमाणे वसने विललाप सुदुःखिता ।	041a  
ज्ञातं मया वसिष्ठेन पुरा गीतं महात्मना ॥	041c  
महत्यापदि सम्प्राप्ते स्मर्तव्यो भगवान्हरिः ।	042a  
इति निश्चित्य मनसा शरणागतवत्सलम् ।	042c  
आकृष्यमाणे वसने द्रौपदी कृष्णमस्तरत् ॥	042e  
शङ्खचक्रगदापाणे द्वारकानिलयाच्युत ।	043a  
गोविन्द पुण्डरीकाक्ष रक्ष मां शरणागताम् ॥	043c  
हा कृष्ण द्वारकावासिन्क्वासि यादवन्दन ।	044a  
इमामवस्थां सम्प्राप्तामनाथां किमुपेक्षसे ॥	044c  
गोविन्द द्वारकावासिन्कृष्ण गोपीजनप्रिय ।	045a  
कौरवैः परिभूतां मां किं न जानासि केशव\' ॥	045c  
हे नाथ हे रमानाथ व्रजनाथार्तिनाशन ।	046a  
कौरवार्णवमग्नां मामुद्धरस्व जनार्दन ॥	046c  
कृष्णकृष्ण महायोगिन्विश्वात्मन्विश्वभावन ।	047a  
प्रपन्नां पाहि गोविन्द कुरुमध्येऽवसीदतीम् ॥	047c  
इत्यनुस्मृत्य कृष्णं सा हरिं त्रिभुवनेश्वरम् ।	048a  
प्रारुदद्दुःखिता राजन्मुखमाच्छाद्य भामिनी ॥	048c  
तस्य प्रसादाद्द्रौपद्याः कृष्यमाणेऽम्बरे तदा ।	049a  
तद्रूपमपरं वस्त्रं प्रादुरासीदनेकशः ॥	049c  
नानारागविरागाणि वसनान्यथ वै प्रभो ।	050a  
प्रादुर्भवन्ति शतशो धर्मस्य परिपालनात् ॥	050c  
ततो हलहलाशब्दस्तत्रासीद्घोरदर्शनः ।	051a  
तदद्भुततमं लोके वीक्ष्य सर्वे महीभृतः ॥	051c  
शशंसुर्द्रौपदीं तत्र कुत्सन्तो धृतराष्ट्रजम् ।	052a  
\'धिग्धिगित्यशिवां वाचमुत्सृजन्कौरवान्प्रति\' ॥	052c  
यदा तु वाससां राशिः सभामध्ये समाचितः\' ।	053a  
तदा दुःशासनः श्रान्तो व्रीडितः समुपाविशत्	053c  
शशाप तत्र भीमस्तु राजमध्ये बृहत्स्वनः ।	054a  
क्रोधाद्विस्फुरमाणौष्ठो विनिष्पिष्य करे करम् ॥	054c  
भीम उवाच ॥	055  
इदं मे वाक्यमादध्वं क्षत्रिया लोकवासिनः ।	055a  
नोक्तपूर्वं नरैरन्यैर्न चान्यो यद्वदिष्यति ॥	055c  
यद्येतदेवमुक्त्वाऽहं न कुर्यां पृथिवीश्वराः ।	056a  
पितामहानां पूर्वेषां नाहं गतिमवाप्नुयाम् ॥	056c  
अस्य पापस्य दुर्बुद्धेर्भारतापसदस्य च ।	057a  
न पिबेयं बलाद्वक्षो भित्त्वा चेद्रुधिरं युधि ॥	057c  
वैशम्पायन उवाच ॥	058  
तस्य ते तद्वचः श्रुत्वा रौद्रं लोमप्रहर्षणम् ।	058a  
प्रचक्रुर्बहुलां पूजां कुत्सन्तो धृतराष्ट्रजम् ॥	058c  
न विब्रुवन्ति कौरव्याः प्रश्नमेतमिति स्म ह ।	059a  
सुजनः क्रोशति स्मात्र धृतराष्ट्रं विगर्हयन् ॥	059c  
ततो बाहू समुत्क्षिप्य निवार्य च सभासदः ।	060a  
विदुरः सर्वधर्मज्ञ इदं वचनमब्रवीत् ॥	060c  
विदुर उवाच ।	061  
द्रौपदी प्रश्नमुक्त्वैवं रोरवीति त्वनाथवत् ।	061a  
न च विब्रूत तं प्रश्नं सभ्या धर्मोऽत्र पीड्यते ॥	061c  
सभां प्रपद्यते प्रश्नः प्रज्वलन्निव हव्यवाट् ।	062a  
तं वै सत्येन धर्मेण सभ्याः प्रशमयन्त्युत ॥	062c  
धर्म्यं प्रश्नमतो ब्रूयादार्यः सत्येन मानवः ।	063a  
विब्रूयुस्तत्र तं प्रश्नं कामक्रोधबलातिगाः ॥	063c  
विकर्णेन यथाप्रज्ञमुक्तः प्रश्नो नराधिपाः ।	064a  
भवन्तोऽपि हि तं प्रश्नं विब्रुवन्तु यथामति ॥	064c  
यो हि प्रश्नं न विब्रूयाद्धर्मदर्शी सभां गतः ।	065a  
अनृते या फलावाप्तिस्तस्याः सोऽर्धं समश्नुते ॥	065c  
यः पुनर्वितथं ब्रूयाद्धर्मदशीं सभां गतः ।	066a  
अनृतस्य फलं कृत्स्नं स प्राप्नोतीति निश्चयः ॥	066c  
अत्राप्युदाहरन्तीममितिहासं पुरातनम् ।	067a  
प्रह्लादस्य च संवादं मुनेराङ्गिरसस्य च ॥	067c  
प्रह्लादो नाम दैत्येन्द्रस्तस्य पुत्रो विरोचनः ।	068a  
कन्याहेतोराङ्गिरसं सुधन्वानमुपाद्रवत् ॥	068c  
अहं ज्यायानहं ज्यायानिति कन्येप्सया तदा ।	069a  
तयोर्देवनमत्रासीत्प्राणयोरिति नः श्रुतम् ॥	069c  
तयोः प्रश्नविवादोऽभूत्प्रह्लादं तावपृच्छताम् ।	070a  
ज्यायान्क आवयोरेकः प्रश्नं प्रब्रूहि मा मृषा ॥	070c  
स वै विवदनाद्भीतः सुधन्वानं विलोकयन् ।	071a  
तं सुधन्वाब्रवीत्क्रुद्धो ब्रह्मदण्ड इव ज्वलन् ॥	071c  
यदि वै वक्ष्यसि मृषा प्रह्लादाथ न वक्ष्यसि ।	072a  
शतधा ते शिरो वज्री वज्रेण प्रहरिष्यति ॥	072c  
सुधन्वना तथोक्तः सन्व्यथितोऽश्वत्थपर्णवत् ।	073a  
जगाम कश्यपं दैत्यः परिप्रष्टुं महौजसम् ॥	073c  
प्रह्लाद उवाच ॥	074  
त्वं वै धर्मस्य विज्ञाता दैवस्येहासुरस्य च ।	074a  
ब्राह्मणस्य महाभाग धर्मकृच्छ्रमिदं शृणु ॥	074c  
यो वै प्रश्नं न विब्रूयाद्वितथं चैव निर्दिशेत् ।	075a  
के वै तस्य परे लोकास्तन्ममाचक्ष्व पृच्छतः ॥	075c  
कश्यप उवाच ॥	076  
जानन्नविब्रुवन्प्रश्नान्कामात्क्रोधाद्भयात्तथा ।	076a  
सहस्रं वारुणान्पाशानात्मनि प्रतिमुञ्चति ॥	076c  
साक्षी वा विब्रुवन्साक्ष्यं गोकर्णशिथिलश्चरन् ।	077a  
सहस्रं वारुणान्पाशानात्मनि प्रतिमुञ्जति ॥	077c  
तस्य संवत्सरे पूर्णे पाश एकः प्रमुच्यते ।	078a  
तस्मात्सत्यं तु वक्तव्यं जानता सत्यमञ्जसा ॥	078c  
विद्धो धर्मो ह्यधर्मेण सभां यत्रोपपद्यते ।	079a  
न चास्य शल्यं कृन्तन्ति विद्धास्तत्र सभासदः ॥	079c  
अर्धं हरति वै श्रेष्ठः पादो भवति कर्तृषु ।	080a  
पादश्चैव सभासत्सु ये न निन्दन्ति निन्दितम् ॥	080c  
अनेना भवति श्रेष्ठो मुच्यन्ते च सभासदः ।	081a  
एनो गच्छति कर्तारं निन्दार्हो यत्र निन्द्यते ॥	081c  
वितथं तु वदेयुर्ये धर्मं प्रह्लाद पृच्छते ।	082a  
इष्टापूर्तं च ते घ्नन्ति सप्तसप्त परावरान् ॥	082c  
हृतस्वस्य हि यद्दुःखं हतपुत्रस्य चैव यत् ।	083a  
ऋणिनः प्रति यच्चैव स्वार्थाद्भ्रष्टस्य चैव यत् ॥	083c  
स्त्रियाः पत्या विहीनाया राज्ञा ग्रस्तस्य चैव यत् ।	084a  
अपुत्रायाश्च यद्दुःखं व्याघ्राघ्रातस्य चैव यत् ॥	084c  
अध्यूढायाश्च यद्दुःखं साक्षिभिर्विहितस्य च ।	085a  
एतानि वै समान्याहुर्दुःखानि त्रिदिवेश्वराः ॥	085c  
तानि सर्वाणि दुःखानि प्राप्नोति वितथं ब्रुवन् ।	086a  
समक्षदर्शनात्साक्षी श्रवणाच्चेति धारणात् ॥	086c  
तस्मात्सत्यं ब्रुवन्साक्षी धर्मार्थाभ्यां न हीयते ।	087a  
कश्यपस्य वचः श्रुत्वा प्रह्लादः पुत्रमब्रवीत् ॥	087c  
श्रेयान्सुधन्वा त्वत्तो वै मत्तः श्रेयांस्तथाङ्गिराः ।	088a  
माता सुधन्वनश्चापि मातृतः श्रेयसी तव ।	088c  
विरोचन सुधन्वाऽयं प्राणानामीश्वरस्तव ॥	088e  
सुधन्वोवाच ।	089  
पुत्रस्नेहं पिरत्यज्य यस्त्वं धर्मे व्यवस्थितः ।	089a  
अनुजानामि ते पुत्रं जीवत्वेष शतं समाः ॥	089c  
विदुर उवाच ।	090  
एवं वै परमं धर्मं श्रुत्वा सर्वे सभासदः ।	090a  
यथाप्रश्नं तु कृष्णाया मन्यध्वं तत्र किं परम् ॥	090c  
वैशम्पायन उवाच ॥	091  
विदुरस्य वचः श्रुत्वा नोचुः किञ्चन पार्थिवाः ।	091a  
कर्णो दुःशासनं त्वाह कृष्णं दासीं गृहान्नय ॥	091c  
तां वेपमानां सव्रीडां प्रलपन्तीं स्म पाण्डवान् ।	092a  
दुःशासनः सभामध्ये विचकर्ष तपस्विनीम् ॥ ॥	092c  

इति श्रीमन्महाभारते सभापर्वणि द्यूतपर्वणि नवतितमोऽध्यायः ॥ 90 ॥

2-90-20 ग्राम्ये स्त्रीभोगी ॥ 2-90-41 आकृष्यमाणे वसने द्रौपद्या चिन्तितो हरिः । गोविन्द द्वारकावासिन्कृष्ण गोपीजनप्रिय । कौरवैः परिभूतां मां किं न जानासि केशव । इति झ.पाठः ॥ 2-90-77 गोकर्णशिथिल उभयपक्षस्पर्शी ॥ 2-90-85 अव्यूढायाः कृतसपत्नीकायाः ॥
