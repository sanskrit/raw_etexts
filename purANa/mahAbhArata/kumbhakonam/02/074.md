अध्यायः 074

युधिष्ठिरसभायां दुर्योधने निर्जलदेशे जलभ्रमेण परिधानमुत्कर्षति सति तथा सजलदेशे स्थलभ्रान्त्या अनवधानगमनेन जले पतति च सति भीमादिभिरुपहासः ॥ 1 ॥ चिन्तातान्तं दुर्योधनं प्रति शकुनिना चिन्ताहेतुप्रश्ने दुर्योधनेन तत्कथनपूर्वकं धृतराष्ट्रे स्वदुःखनिवेदनाय शकुनिम्प्रति चोदनम् ॥ 2 ॥

वैशम्पायन उवाच ॥	001  
वसन्दुर्योधनस्तस्यां सभायां पुरुषर्षभ ।	001a  
शनैर्ददर्श तां सर्वां सभां शकुनिना सह ॥	001c  
तस्यां दिव्यानभिप्रायान्ददर्श कुरुनन्दनः ।	002a  
न दृष्टपूर्वा ये तेन नगरे नागसाह्वये ॥	002c  
स कदाचित्सभामध्ये धार्तराष्ट्रो महीपतिः ।	003a  
स्फाटिकं स्थलमासाद्य जलमित्यभिशङ्कया ॥	003c  
स्ववस्त्रोत्कर्षणं राजा कृतवान्बुद्धिमोहितः ।	004a  
दुर्मना विमुखश्चैव परिचक्राम तां सभाम् ॥	004c  
ततः स्थले निपतितो दुर्मना व्रीडितो नृपः ।	005a  
निःश्वसन्विमुखश्चापि परिचक्राम तां सभाम् ॥	005c  
ततः स्फाटिकतोयां वै स्फाटिकाम्बुजशोभिताम् ।	006a  
वापीं मत्वा स्थलमिव सवासाः प्रापतञ्जले ॥	006c  
जले निपतितं दृष्ट्वा भीमसेनो महाबलः ।	007a  
जहास जहसुश्चैव किङ्कराश्च सुयोधनम् ॥	007c  
वासांसि च शुभान्यस्मै प्रददू राजशासनात् ।	008a  
तथागतं तु तं दृष्ट्वा भीमसेनो महाबलः ॥	008c  
अर्जुनश्च यमौ चोभौ सर्वे ते प्राहसंस्तदा ।	009a  
नामर्षयत्ततस्तेषामवहासममर्षणः ॥	009c  
आकारं रक्षमाणस्तु न स तान्समुदैक्षत ।	010a  
पुनर्वसनमुत्क्षिप्य प्रतिरिष्यन्निव स्थलम् ॥	010c  
आरुरोह ततः सर्वे जहसुश्च पुनर्जनाः ।	011a  
द्वारं तु पिहिताकारं स्फाटिकं प्रेक्ष्य भूमिपः ।	011c  
प्रविशन्नाहतो मूर्ध्नि व्याघूर्णित इव स्थितः ॥	011e  
तादृशं च परं द्वारं स्फाटिकोरुकवाटकम् ।	012a  
विघट्टयन्कराभ्यां तु निष्क्रम्याग्रे पपात ह ॥	012c  
द्वारं तु वितताकारं समापेदे पुनश्च सः ।	013a  
तद्वृत्तं चेति मन्वानो द्वारस्थानादुपारमत् ॥	013c  
एवं प्रलम्भान्विविधान्प्राप्य तत्र विशाम्पते ।	014a  
पाण्डवेयाभ्यनुज्ञातस्ततो दुर्योधनो नृपः ॥	014c  
अपहृष्टेन मनसा राजसूये महाक्रतौ ।	015a  
प्रेक्ष्य तामद्भुतामृद्धिं जगाम गजसाह्वयम् ॥	015c  
पाण्डवश्रीप्रतप्तस्य ध्यायमानस्य गच्छतः ।	016a  
दुर्योधनस्य नृपतेः पापा मतिरजायत ॥	016c  
पार्थान्सुमनसो दृष्ट्वा पार्थिवांश्च वशानुगान् ।	017a  
कृत्स्नं चापि हितं लोकमाकुमारं कुरूद्वह ॥	017c  
महिमानं परं चापि पाण्डवानां महात्मनाम् ।	018a  
दूर्योधनो धार्तराष्ट्रो विवर्णः समपद्यत ॥	018c  
स तु गच्छन्ननेकाग्नः सभामेकोऽन्वचिन्तयत् ।	019a  
श्रियं च तामनुपमां धर्मराजस्य धीमतः ॥	019c  
प्रमत्तो धृतराष्ट्रस्य पुत्रो दुर्योधनस्तदा ।	020a  
नाभ्यभाषत्सुबलजं भाषमाणं पुनः पुनः ॥	020c  
अनेकाग्रं तु तं दृष्ट्वा शकुनिः प्रत्यभाषत ।	021a  
दुर्योधन कृतोमूलं निःश्वसन्निव गच्छसि ॥	021c  
दुर्योधन उवाच ॥	022  
दृष्ट्वेमां पृथिवीं कृत्स्नां युधिष्ठिरवशानुगाम् ।	022a  
जितामस्त्रप्रतापेन श्वेताश्वस्य महात्मनः ॥	022c  
तं च यज्ञं तथाभूतं दृष्ट्वा पार्थस्य मातुल ।	023a  
यथा शक्रस्य देवेषु तथाभूतं महाद्युतेः ॥	023c  
अमर्षेण तु सम्पूर्णो दह्यमानो दिवानिशम् ।	024a  
शुचिशुक्रागमे काले शुष्ये तोयमिवाल्पकम् ॥	024c  
पश्य सात्वतमुख्येन शिशुपालो निपातितः ।	025a  
न च तत्र पुमानासीत्कश्चित्तस्य पदानुगः ॥	025c  
दह्यमाना हि राजानः पाण्डवोत्थेन वह्निना ।	026a  
क्षान्तवन्तोऽपराधं ते को हि तत्क्षन्तुमर्हति ॥	026c  
वासुदेवेन तत्कर्म यथाऽयुक्तं महत्कृतम् ।	027a  
सिद्धं च पाण्डुपुत्राणां प्रतापेन महात्मनाम् ॥	027c  
तथाहि रत्नान्यादाय विविधानि नृपा नृपम् ।	028a  
उपातिष्ठन्त कौन्तेयं वैश्या इव करप्रदाः ॥	028c  
श्रियं तथागतां दृष्ट्वा ज्वलन्तीमिव पाण्डवे ।	029a  
अमर्षवशमापन्नो दह्यामि न तथोचितः ॥	029c  
वह्निमेव प्रवेक्ष्यामि भक्षयिष्यामि वा विषम् ।	030a  
अपो वापि प्रवेक्ष्यामि न हि शक्ष्यामि जीवितुम् ॥	030c  
को हि नाम पुमाँल्लोके मर्षयिष्यति सत्ववान् ।	031a  
सपत्नानृद्ध्यतो दृष्ट्वा हीनमात्मानमेव च ॥	031c  
सोऽहं न स्त्री न चाप्यस्त्री न पुमान्नापुमानपि ।	032a  
योऽहं तां मर्षयाम्यद्य तादृशीं श्रियमागताम् ॥	032c  
ईश्वरत्वं पृथिव्याश्च वसुमत्तां च तादृशीम् ।	033a  
यज्ञं च तादृशं दृष्ट्वा मादृशः को न सञ्ज्वरेत् ॥	033c  
अशक्तश्चैक एवाहं तामाहर्तुं नृपश्रियम् ।	034a  
सहायांश्च न पश्यामि तेन मृत्युं विचिन्तये ॥	034c  
दैवमेव परं मन्ये पौरुषं च निरर्थकम् ।	035a  
दृष्ट्वा कुन्तीसुते शुद्धां श्रियं तामहतां तथा ॥	035c  
कृतो यत्नो मया पूर्वं विनाशे तस्य सौबल ।	036a  
तच्च सर्वमतिक्रम्य संवृद्धोऽप्स्विव पङ्गजम् ॥	036c  
तेन दैवं परं मन्ये पौरुषं च निरर्थकम् ।	037a  
धार्तराष्ट्राश्च हीयन्ते पार्था वर्धन्ति नित्यशः । 	037c  
\'कृष्णस्तु सुमनास्तेषां विवर्धयति सम्पदः\' ॥	037e  
सोऽहं श्रियं च तां दृष्ट्वा सभां तां च तथाविधाम् ।	038a  
रक्षिभिश्चावहासं तं परितप्ये यथाऽग्निना ॥	038c  
स मामभ्यनुजानीहि मातुलाद्य सुदुःखितम् ।	039a  
अमर्षं च समाविष्टं धृतराष्ट्रे निवेदय ॥ ॥	039c  

इति श्रीमन्महाभारते सभापर्वणि द्यूतपर्वणि चतुःसप्ततितमोऽध्यायः ॥ 74 ॥
