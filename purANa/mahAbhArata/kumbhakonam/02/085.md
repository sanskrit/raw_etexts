अध्यायः 085

भीष्मद्रोणादीनां द्यूतसभाप्रवेशः ॥ 1 ॥ द्यूतीपक्रमः ॥ 2 ॥ युधिष्ठिरेण पणीकृतानां सर्ववस्तूनां शकुनिना अपहारः ॥ 3 ॥

वैशम्पायन उवाच ॥	001  
उपोह्यमाने द्यूते तु राजानः सर्व एव ते ।	001a  
धृतराष्ट्रं पुरस्कृत्य विविशुस्तां सभां ततः ॥	001c  
भीष्मो द्रोणः कृपश्चैव विदुरश्च महामतिः ।	002a  
नातिप्रीतेन मनसा तेऽन्ववर्तन्त भारत ॥	002c  
ते द्वन्द्वशः पृथक्चैव सिंहग्रीवा महौजसः ।	003a  
सिंहासनानि भूरीणी विचित्राणि च भेजिरे ॥	003c  
शुशुभे सा सभा राजन्राजभिस्तैः समागतैः ।	004a  
देवैरिव महाभागैः समवेतैस्त्रिविष्टपम् ॥	004c  
सर्वे वेदविदः शूराः सर्वे भास्वरमूर्तयः ।	005a  
प्रावर्तत महाराज सुहृद्द्यूतमनन्तरम् ॥	005c  
युधिष्ठिर उवाच ॥	006  
अयं बहुधनो राजन्सागरावर्तसम्भवः ।	006a  
मणिर्हारोत्तरः श्रीमान्कनकोत्तमभूषणः ॥	006c  
एतद्राजन्मम धनं प्रतिपाणोऽस्ति कस्तव ।	007a  
येन मां त्वं महाराज धनेन प्रतिदीव्यसे ॥	007c  
दुर्योधन उवाच ॥	008  
सन्ति मे मणयश्चैव धनानि सुबहूनि च ।	008a  
मत्सरश्च न मेऽर्थेषु जयस्वैनं दुरोदरम् ॥	008c  
वैशम्पायन उवाच ॥	009  
ततो जग्राह शकुनिस्तानक्षानक्षतत्त्ववित् ।	009a  
जितमित्येव शकुनिर्युधिष्ठिरमभाषत ॥	009c  
युधिष्ठिर उवाच ॥	010  
मत्त कैतकेनैव यज्जितोऽस्मि दुरोदरे ।	010a  
शकुने हन्त दीव्यामो ग्लहमानाः परस्परम् ॥	010c  
सन्ति निष्कसहस्रस्य भाण्डिन्यो भरिताः शुभाः ।	011a  
कोशो हिरण्यमक्षय्यं जातरूपमनेकशः ।	011c  
एतद्राजन्मम धनं तेन दीव्याम्यहं त्वया ॥	011e  
वैशम्पायन उवाच ॥	012  
कौरवाणां कुलकरं ज्येष्ठं पाण्डवमच्युतम् ।	012a  
इत्युक्तः शकुनिः प्राह जितमित्येव तं नृपम् ॥	012c  
युधिष्ठिर उवाच ॥	013  
अयं सहस्रसमितो वैयाघ्रः सुप्रतिष्ठितः ।	013a  
सुचक्रोपस्करः श्रीमान्किङ्किणीजालमण्डितः ॥	013c  
संह्रादनो राजरथो य इहास्मानुपावहत् ।	014a  
जैत्रो रथवरः पुण्यो मेघसागरनिःस्वनः ॥	014c  
अष्टौ यं कुररच्छायाः सदश्वा राष्ट्रसम्मताः ।	015a  
वहन्ति नैषां मुच्येत पदाद्भूमिमुपस्पृशन् ।	015c  
एतद्राजन्धनं मह्यं तेन दीव्याम्यहं त्वया ॥	015e  
वैशम्पायन उवाच ॥	016  
एवं श्रुत्वा व्यवसितो निकृतिं समुपाश्रितः ।	016a  
जितमित्येव शकुनिर्युधिष्ठिरमभाषत ॥	016c  
युधिष्ठिर उवाच ॥	017  
शतं दासीसहस्राणि तरुण्यो हेमभद्रिकाः ।	017a  
कम्बुकेयूरधारिण्यो निष्ककण्ठ्यः स्वलङ्कृताः ॥	017c  
महार्हमाल्याभरणाः सुवस्त्राश्चन्दनोक्षिताः ।	018a  
मणीन्हेम च बिभ्रत्यश्चतुःषष्टिविशारदाः ॥	018c  
अनुसेवां चरन्तीमाः कुशला नृत्तसामसु ।	019a  
स्नातकानाममात्यानां राज्ञां च मम शासनात् ।	019c  
एतद्राजन्मम धनं तेन दीव्याम्यहं त्वया ॥	019e  
वैशम्पायन उवाच ॥	020  
एतच्छ्रुत्वा व्यवसितो निकृतिं समुपाश्रितः ।	020a  
जितमित्येव शकुनिर्युधिष्ठिरमभाषत ॥	020c  
युधिष्ठिर उवाच ।	021  
एतावन्ति च दासानां सहस्राण्युत सन्ति मे ।	021a  
प्रदक्षिणानुलोमाश्च प्रावारवसनाः सदा ॥	021c  
प्राज्ञा मेधाविनो दान्ता युवानो मृष्टकुण्डलाः ।	022a  
पात्रीहस्ता दिवारात्रमतिथीन्भोजयन्त्युत ।	022c  
एतद्राजन्मम धनं तेन दीव्याम्यहं त्वया ॥	022e  
वैशम्पायन उवाच ॥	023  
एतच्छ्रुत्वा व्यवसितो निकृतिं समुपाश्रितः ।	023a  
जितमित्येव शकुनिर्युधिष्ठिरमभाषत ॥	023c  
युधिष्ठिर उवाच ॥	024  
सहस्रसङ्ख्या नगा मे मत्तास्तिष्ठन्ति सौबल ।	024a  
हेमकक्षाः कृतापीडाः पद्मिनो हेममालिनः ॥	024c  
सुदान्ता राजवहनाः सर्वशब्दक्षमा युधि ।	025a  
ईषादन्ता महाकायाः सर्वे चाष्टकरेणवः ॥	025c  
सर्वे च पुरभेत्तारो नवमेघनिभा गजाः ।	026a  
एतद्राजन्मम धनं तेन दीव्याम्यहं त्वया ॥	026c  
वैशम्पायन उवाच ॥	027  
इत्येवंवादिनं पार्थं प्रहसन्निव सौबलः ।	027a  
जितमित्येव शकुनिर्युधिष्ठिरमभाषत ॥	027c  
युधिष्ठिर उवाच ॥	028  
रथास्तावन्त एवेमे हेमदण्डाः पताकिनः ।	028a  
हयैर्विनीतैः सम्पन्ना रथिभिश्चित्रयोधिभिः ॥	028c  
एकैको ह्यत्र लभते सहस्रपरमां भृतिम् ।	029a  
युध्यतोऽयुध्यतो वापि वेतनं मासकालिकम् ।	029c  
एतद्राजन्मम धनं तेन दीव्याम्यहं त्वया ॥	029e  
वैशम्पायन उवाच ॥	030  
इत्येवमुक्ते वचने कृतवैरो दुरात्मवान् ।	030a  
जितमित्येव शकुनिर्युधिष्ठिरमभाषत ॥	030c  
युधिष्ठिर उवाच ॥	031  
अश्वांस्तित्तिरिकल्माषान्गान्धर्वान्हेममालिनः ।	031a  
ददौ चित्ररथस्तुष्टो यांस्तान्गाण्डीवधन्वने ॥	031c  
युद्धे जितः पराभूतः प्रीतिपूर्वमरिन्दमः ।	032a  
एतद्राजन्मम धनं तेन दीव्याम्यहं त्वया ॥	032c  
वैशम्पायन उवाच ॥	033  
एतच्छ्रुत्वा व्यवसितो निकृतिं समुपाश्रितः ।	033a  
जितमित्येव शकुनिर्युधिष्ठिरमभाषत ॥	033c  
युधिष्ठिर उवाच ॥	034  
रथानां शकटानां च श्रेष्ठानां चायुतानि मे ।	034a  
युक्तान्येव हि तिष्ठन्ति वाहैरुच्चावचैस्तथा ॥	034c  
एवं वर्णस्य वर्णस्य समुच्चीय सहस्रशः ।	035a  
यथा समुदिता वीराः सर्वे वीरपराक्रमाः ॥	035c  
क्षीरं पिबन्तस्तिष्ठन्ति भुञ्जानाः शालितण्डुलान् ।	036a  
षष्टिस्तानि सहस्राणि सर्वे विपुलवक्षसः ।	036c  
एतद्राजन्मम धनं तेन दीव्याम्यहं त्वया ॥	036e  
वैशम्पायन उवाच ॥	037  
एतच्छ्रुत्वा व्यवसितो निकृतिं समुपाश्रितः ।	037a  
जितमित्येव शकुनिर्युधिष्ठिरमभाषत ॥	037c  
युधिष्ठिर उवाच ।	038  
ताम्रलोहैः परिवृता निधयो ये चतुः शताः ।	038a  
पञ्चद्रौणिक एकैकः सुवर्णस्याहतस्य वै ॥	038c  
जातरूपस्य मुख्यस्य नार्घो यस्य हि भारत ।	039a  
एतद्राजन्मम धनं तेन दीव्याम्यहं त्वया ॥	039c  
वैशम्पायन उवाच ॥	040  
एतच्छ्रुत्वा व्यवसितो निकृतिं समुपाश्रितः ।	040a  
जितमित्येव शकुनिर्युधिष्ठिरमभाषतः ॥ ॥	040c  

इति श्रीमन्महाभारते सभापर्वणि द्यूतपर्वणि पञ्चाशीतितमोऽध्यायः ॥ 85 ॥

2-85-8 दुरोदरं पणम् ॥ 2-85-11 भाण्डिन्यो मञ्जूषाः ॥ 2-85-17 कम्बवः शङ्खवलयानि । निष्को वक्षोभूषणम् ॥ 2-85-18 चतुष्षष्टिकलासु विशारदाः ॥ 2-85-19 नृत्तसामसु नर्तने गीतिविशेषेषु च ॥ 2-85-24 कृतापीडाः कृतभूषणाः ॥ 2-85-25 ईषा लाङ्गलदण्डः । अष्टकरेणवः अष्टहस्तिनीकाः ॥
