अध्यायः 002

द्वारकां गच्छतः श्रीकृष्णस्य युधिष्ठरादिभिः सारत्यादिकरणम् ॥ 1 ॥ अर्धयोजनपर्यन्तं गतानां कृष्णपाण्डवानां परस्परानुज्ञया स्वस्वपुरगमनम् ॥ 2 ॥

वैशम्पायन उवाच 	001  
उषित्वा खाण्डवप्रस्थे सुखवासं जनार्दनः ।	001a  
पार्थैः प्रीतिसमायुक्तैः पूजनार्होऽभिपूजितः ॥	001c  
गमनाय मतिं चक्रे पितुर्दर्शनलालसः ।	002a  
धर्मराजमथामन्त्र्य पृथां च पृथुलोचनः ॥	002c  
ववन्दे चरणौ मूर्ध्ना जगद्वन्द्यः पितृष्वसुः ।	003a  
स तया मूर्ध्न्युपाघ्रातः परिष्वक्तश्च केशवः ॥	003c  
ददर्शानन्तरं कृष्णो भगिनीं स्वां महायशाः ।	004a  
तामुपेत्य हृषीकेशः प्रीत्या बाष्पसमन्वितः ॥	004c  
अर्थ्यं तथ्यं हितं वाक्यं लघु युक्तमनुत्तरम् ।	005a  
उवाच भगवान्भद्रां सुभद्रां भद्रभाषिणीम् ॥	005c  
तया स्वजनगामीनि श्रावितो वचनानि सः ।	006a  
सम्पूजितश्चाप्यसकृच्छिरसा चाभिवादितः ॥	006c  
तामनुज्ञाय वार्ष्णेयः प्रतिनन्द्य च भामिनीम् ।	007a  
ददर्शानन्तरं कृष्णां धौम्यं चापि जनार्दनः ॥	007c  
ववन्दे च यथान्यायं धौम्यं पुरुषसत्तमः ।	008a  
द्रौपदीं सान्त्वयित्वा च सुभद्रां परिदाय च ॥	008c  
भ्रातृनभ्यगमद्विद्वान्पार्थेन सहितो बली ।	009a  
भ्रातृभिः पञ्चभिः कृष्णो वृतः शक्र इवामरैः ॥	009c  
यात्राकालस्य योग्यानि कर्माणि गरुडध्वजः ।	010a  
कर्तुकामः शुचिर्भूत्वा स्नातवान्समलङ्कृतः ॥	010c  
अर्चयामास देवांश्च द्विजांश्च यदुपुङ्गवः ।	011a  
माल्यजाप्यनमस्कारैर्गन्धैरुच्चावचैरपि ॥	011c  
स कृत्वा सर्वकार्याणि प्रतस्थे तस्थुषां वरः ।	012a  
उपेत्य स यदुश्रेष्ठो बाह्यकक्षाद्विनिर्गतः ॥	012c  
स्वस्ति वाच्यार्हतो विप्रान्दधिपात्रफलाक्षतैः ।	013a  
वसु प्रदाय च ततः प्रदक्षिणमथाकरोत् ॥	013c  
काञ्चनं रथमास्थाय तार्क्ष्यकेतनमाशुगम् ।	014a  
गदाचक्रासिशार्ङ्गाद्यैरायुधैरावृतं शुभम् ॥	014c  
सुतिथावथ नक्षत्रे मुहूर्ते च गुणान्विते ।	015a  
प्रययौ पुण्डरीकाक्षः शैब्यसुग्रीववाहनः ॥	015c  
अन्वारुरोह चाप्येनं प्रेम्णा राजा युधिष्ठिरः ।	016a  
अपास्य चास्य यन्तारं दारुकं यन्तृसत्तमम् ॥	016c  
अभीषून्सम्प्रजग्राह स्वयं कुरुपतिस्तदा ।	017a  
उपारुह्यार्जुनश्चाऽपि चामरव्यजनं सितम् ॥	017c  
रुक्मदण्डं बृहद्बाहुर्विदुधाव प्रदक्षिणम् ।	018a  
तथैव भीमसेनोऽपि रथमारुह्य वीर्यवान् ॥	018c  
\'छत्रं शतशलाकं च दिव्यमाल्योपशोभितम् ।	019a  
वैडूर्यमणिदण्डं च चामीकरविभूषितम् ।	019c  
दधार तरसा भीमः सुच्छत्रं शार्ङ्गधन्वने ।	020a  
भीमसेनार्जुनौ चापि यमावरिनिषूदनौ\' ॥	020c  
पृष्ठतोऽनुययुः कृष्णमृत्विक्पौरजनैर्वृता ।	021a  
स तथा भ्रातृभिः सर्वैः केशवः परवीरहा ॥	021c  
अन्वीयमानः शुशुभे शिष्यैरिव गुरुः प्रियैः ।	022a  
\'अभिमन्युं च सौभद्रं वृद्धैः परिवृतस्तथा ॥	022c  
रथमारोप्य निर्यातो धौम्यो ब्राह्मणपुङ्गवः ।	023a  
इन्द्रप्रस्थमतिक्रम्य क्रोशमात्रं महाद्युतिः\' ।	023c  
पार्थमामन्त्र्य गोविन्दः परिष्वज्य सुपीडितम् ॥	023e  
युधिष्ठरं पूजयित्वा भीमसेनं यमौ तथा ।	024a  
परिष्वक्तो भृशं तैस्तु यमाभ्यामभिवादितः ॥	024c  
योजनार्धमथो गत्वा कृष्णः परपुरञ्जयः ।	025a  
युधिष्ठिरं समामन्त्र्य निवर्तस्वेति भारत ॥	025c  
ततोऽभिवाद्य गोविन्दः पादौ जग्राह धर्मवित् ।	026a  
उत्थाप्य धर्मराजस्तु मूर्ध्न्युपाघ्राय केशवम् ॥	026c  
पाण्डवो यादवश्रेष्ठं कृष्णं कमललोचनम् ।	027a  
गम्यतामित्यनुज्ञाप्य धर्मराजो युधिष्ठिरः ॥	027c  
ततस्तैः संविदं कृत्वा यथावन्मधुसूदनः ।	028a  
निवर्त्य च तथा कृच्छ्रात्पाण्डवान्सपदानुगान् ॥	028c  
स्वां पुरीं प्रययौ हृष्टो यथा शक्रोऽमरावतीम् ॥	029a  
लोचनैरनुजग्मुस्ते तमादृष्टिपथात्तदा ॥	029c  
मनोभिरनुजग्मुस्ते कृष्णं प्रीतिसमन्वयात् ।	030a  
अतृप्तमनसामेव तेषां केशवदर्शने ॥	030c  
क्षिप्रमन्तर्दधे शौरिश्चक्षुषां प्रियदर्शनः ।	031a  
अकामा एव पार्थास्ते गोविन्दगतमानसाः ॥	031c  
निवृत्योपययुस्तूर्णं स्वं पुरं पुरुषर्षभाः ।	032a  
स्यन्दनेनाथ कृष्णोऽपि त्वरितं द्वारकामगात् ॥	032c  
सात्वतेन च वीरेण पृष्ठतो यायिना तदा ।	033a  
दारुकेण च सूतेन सहितो देवकीसुतः ।	033c  
स गतो द्वारकां विष्णुर्गरुत्मानिव वेगवान् ॥	033e  
वैशम्पायन उवाच 	034  
निवृत्य धर्मराजस्तु सह भ्रातृभिरच्युतः ।	034a  
सुहृत्परिवृतो राजा प्रविवेश पुरोत्तमम् ॥	034c  
विसृज्य सुहृदः सर्वान्भ्रातॄन्पुत्रांश्च धर्मराट् ।	035a  
मुमोद पुरुषव्याघ्रो द्रौपद्या सहितो नृप ॥	035c  
केशवोपि मुदा युक्तः प्रविवेश पुरोत्तमम् ।	036a  
पूज्यमानो यदुश्रेष्ठैरुग्रसेनमुखैस्तथा ॥	036c  
आहुकं पितरं वृद्धं मातरं च यशस्विनीम् ।	037a  
अभिवाद्य बलं चैव स्थितः कमललोचनः ॥	037c  
प्रद्युम्नसाम्बनिशठांश्चरुदेष्णं गदं तथा ।	038a  
अनिरुद्धं च भानुं च परिष्वज्य जनार्दनः ॥	038c  
स वृद्धैरभ्यनुज्ञातो रुक्मिण्या भवनं ययौ ।	039a  
\'स तत्र भवने दिव्ये प्रमुमोद सुखी सुखम् ॥	039c  
एतस्मिन्नन्तरे राजन्मयो दैत्याधिपस्तदा ।	040a  
विधिवत्कल्पयामास सभां धर्मसुताय वै ॥ ॥	040c  

इति श्रीमन्महाभारते सभापर्वणि मन्त्रपर्वणि द्वितीयोऽध्यायः ॥ 2 ॥
