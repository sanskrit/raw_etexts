अध्यायः 033

जनमेजयप्रश्नानुरोधेन सहदेवस्य द्राविडपाण्ड्यदेशगमनकथनम् ॥ 1 ॥

\'जनमेजय उवाच 	001  
इच्छाम्यागमनं श्रोतुं हैडिम्बस्य द्विजोत्तम ।	001a  
लङ्कायां च गतिं ब्रह्मन्पौलस्त्यस्य च दर्शनम् ॥	001c  
कावेरीदर्शनं चैव आनुपूर्व्या वदस्व मे ।	002a  
वैशम्पायन उवाच 	002  
शृणु राजन्यथा वृत्तं सहेदवस्य साहसम् ॥	002c  
काननद्वीपगांश्चैव तरसाऽजित्य चाहवे ।	003a  
दक्षिणां च दिशं जित्वा चोलस्य विषयं ययौ ॥	003c  
ददर्श पुण्यतोयां वै कावेरीं सरितां वराम् ।	004a  
नाजापक्षिगणैर्जुष्टां तापसैरुपशोभिताम् ॥	004c  
साललोध्रार्जुनैर्बिल्वैर्जम्बूशाल्मलकिंशुकैः ।	005a  
कदम्बैः सप्तपर्णैश्च कश्मर्यामलकैर्वृताम् ॥	005c  
न्यग्रोधैश्च महाशाखैः प्लक्षैरौदुम्बरैरपि । 	006a  
शमीपलाशवृक्षैश्च अश्वत्थैः खदिरैर्वृताम् ॥ 	006c  
बदरीभिश्च सञ्छन्नामश्वकर्णैश्च शोभिताम् ।	007a  
चूतैः पुण्ड्रकपत्रैश्च कदलीवनसंवृताम् ॥ 	007c  
चक्रवाकगणैः कीर्णं प्लवैश्च जलवायसैः ।	008a  
समुद्रकाकैः क्रौञ्चैश्च नादितां जलकुक्कुटैः ॥	008c  
एवं खगैश्च बहुभिः सङ्घुष्टां जलवासिभिः ।	009a  
आश्रमैर्बहुभिः सक्तां चैत्यवृक्षैश्च शोभिताम् ॥	09c  
शोभितां ब्राह्मणैः शुभ्रैर्वेदवेदाङ्गपारगैः ।	010a  
क्वचित्तीररुहैर्वृक्षैर्मालाभिरिव शोभिताम् ॥	010c  
क्वचित्सुपुष्पितैर्वृक्षैः क्वचित्सौगन्धिकोत्पलैः ।	011a  
कह्लारकुमुदोत्फुल्लैः कमलैरुपशोभिताम् ॥	011c  
कावेरीं तादृशीं दृष्ट्वा प्रीतिमान्पाण्डवस्तदा ।	012a  
अस्मद्राष्ट्रे यथा गङ्गा कावेरी च तथा शुभा ॥	012c  
सहदेवस्तु तां तीर्त्वा नदीमनुचरैः सह ।	013a  
दक्षिणं तीरमासाद्य गमनायोपचक्रमे ॥ 	013c  
आगतं पाण्डवं तत्र श्रुत्वा विषयवासिनः ।	014a  
दर्शनार्थं ययुस्ते तु कौतूहलसमन्विताः ॥	014c  
द्रमिडाः पुरुषा राजन्स्त्रियश्च प्रियदर्शनाः । 	015a  
गत्वा पाण्डुसुतं तत्र ददृशुस्ते मुदाऽन्विताः ॥	015c  
सुकुमारं विशालाक्षं व्रजन्तं त्रिदशोपमम् ।	016a  
दर्शनीयतमं लोके नेत्रैरनिमिषैरिव ॥	016c  
आश्चर्यभूतं ददृशुर्द्रमिडास्ते समागताः ।	017a  
महासेनोपमं दृष्ट्वा पूजां चक्रुश्च तस्य वै ॥	017c  
रत्नैश्च विविधैरिष्टैर्भोगैरन्यैश्च सम्मतैः ।	018a  
गतिमङ्गलयुक्ताभिः स्तुवन्तो नकुलानुजम् ॥ 	018c  
सहदेवस्तु तान्दृष्ट्वा द्रमिलानागतान्मुदा ।	019a  
विसृज्य तान्महाबाहुः प्रस्थितो दक्षिणां दिशम् ॥	019c  
दूतेन तरसा चोलं विजित्य द्रमिडेश्वरम् ।	020a  
ततो रत्नान्युपादाय पाण्ड्यस्य विषयं ययौ ॥ 	020c  
दर्शने सहदेवस्य न च तृप्ता नराः परे ।	021a  
गच्छन्तमनुगच्छन्तः प्राप्ताः कौतूहलान्विताः ॥	021c  
ततो माद्रीसुतो राजन्मृगसङ्घान्विलोकयन् । 	022a  
गजान्वनचरानन्यान्व्याघ्रान्कुष्णमृगान्बहून् ॥	022c  
शुकान्मयूरान्दृष्ट्वा तु गृध्रानारण्यकुक्कुटान् ।	023a  
ततो देशं समासाद्य श्वशुरस्य महीपतेः ॥	023c  
प्रेषयामास माद्रेयो दूतान्पाण्ड्याय वै तदा ।	024a  
प्रतिजग्राह तस्याज्ञां सम्प्रीत्या मलयध्वजः ॥	024c  
भार्या रूपवती जिष्णोः पाण्ड्यस्य तनया शुभा ।	025a  
चित्राङ्गदेति विख्याता द्रमिडी योषितां वरा ॥	025c  
आगतं सहदेवं तु सा श्रुत्वाऽन्तः पुरे पितुः ।	026a  
प्रेषयामास सम्प्रीत्या पूजारत्नं च वै बहु ॥	026c  
पाण्ड्योऽपि बहुरत्नानि दूतैः सह मुमोच ह ।	027a  
मणिमुक्ताप्रवालानि सहदेवाय कीर्तिमान् ॥	027c  
तां दृष्ट्वाऽप्रतिमां पूजां पाण्डवोऽपि मुदा नृप ।	028a  
भ्रातुः पुत्रे बहून्रत्नान्दत्वा वै बभ्रुवाहने ॥ 	028c  
पाण्ड्यं द्रमिडराजानं श्वशुरं मलयध्वजम् ।	029a  
स दूतैस्तं वशे कृत्वा मणलूरेश्वरं तदा ॥	029c  
ततो रत्नान्युपादाय द्रमिडैरावृतो ययौ ।	030a  
अगस्त्यस्यालयं दिव्यं देवलोकसमं गिरिम् ॥	030c  
स तं प्रदक्षिणं कृत्वा मलयं भरतर्षभ ।	031a  
लङ्घयित्वा तु माद्रेयस्ताम्रपर्णीं  नदीं शुभाम् ॥ 	031c  
प्रसन्नसलिलां दिव्यां सुशीतां च मनोहराम् ।	032a  
समुद्रतीरमासाद्य न्यविशत्पाण्डुनन्दनः ॥ 	032c  

इति श्रीमन्महाभारते सभापर्वणि दिग्विजयपर्वणि त्रयस्त्रिंशोऽध्यायः ॥ 33 ॥
