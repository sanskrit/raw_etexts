अध्यायः 088

सपत्नीभ्रातृकस्य युधिष्ठिरस्य शकुनिना पराजयः ॥ 1 ॥

शकुनिरुवाच ॥	001  
बहुवित्तं पराजैषीः पाण्डवानां युधिष्ठिर ।	001a  
आचक्ष्व वित्तं कौन्तेय यदि तेऽस्त्यपराजितम् ॥	001c  
युधिष्ठिर उवाच ॥	002  
मम वित्तमसङ्ख्येयं यदहं वेद सौबल ।	002a  
अथ त्वं शकुने कस्माद्वित्तं समनुपृच्छसि ॥	002c  
अयुतं प्रयुतं चैव शङ्कुं पद्मं तथार्बुदम् ।	003a  
खर्वं शङ्खं निखर्वं च महापद्मं च कोटयः ॥	003c  
मध्यं चैव परार्धं च सपरं चात्र पण्यताम् ।	004a  
एतन्मम धनं राजंस्तेन दीव्याम्यहं त्वया ॥	004c  
वैशम्पायन उवाच ॥	005  
एतच्छ्रुत्वा व्यवसितो निकृतिं समुपाश्रितः ।	005a  
जितमित्येव शकुनिर्युधिष्ठिरमभाषत ॥	005c  
युधिष्ठिर उवाच ॥	006  
गवाश्वं बहुधेनूकमसङ्ख्येयमजाविकम् ।	006a  
यत्किञ्चिदनु पर्णाशां प्राक् सिन्धोरपि सौबल ।	006c  
एतन्मम धनं सर्वं तेन दीव्याम्यहं त्वया ॥	006e  
वैशम्पायन उवाच ॥	007  
एतच्छ्रुत्वा व्यवसितो निकृतिं समुपाश्रितः ।	007a  
जितमित्येव शकुनिर्युधिष्ठिरमभाषत ॥	007c  
युधिष्ठिर उवाच ॥	008  
पुरं जनपदो भूमिरब्राह्मणधनैः सह ।	008a  
अब्राह्मणाश्च पुरुषा राजञ्शिष्टं धनं मम ।	008c  
एतद्राजन्मम धनं तेन दीव्याम्यहं त्वया ॥	008e  
वैशम्पायन उवाच ॥	009  
एतच्छ्रुत्वा व्यवसितो निकृतिं समुपाश्रितः ।	009a  
जितमित्येव शकुनिर्युधिष्ठिरमभाषत ॥	009c  
युधिष्ठिर उवाच ॥	010  
राजपुत्रा इमे राजञ्छोभन्ते यैर्विभूषिताः ।	010a  
कुण्डलानि च निष्काश्च सर्वं राजविभूषणम् ।	010c  
एतन्मम धनं राजंस्तेन दीव्याम्यहं त्वया ॥	010e  
वैशम्पायन उवाच ॥	011  
एतच्छ्रुत्वा व्यवसितो निकृतिं समुपाश्रितः ।	011a  
जितमित्येव शकुनिर्युधिष्ठिरमभाषत ॥	011c  
युधिष्ठिर उवाच ॥	012  
श्यामो युवा लोहिताक्षः सिंहस्कन्धो महाभुजः ।	012a  
नकुलो ग्लह एवैको विद्ध्येतन्मम तद्धनम् ॥	012c  
शकुनिरुवाच ।	013  
प्रियस्ते नकुलो राजन्राजपुत्रो युधिष्ठिर ।	013a  
अस्माकं वशतां प्राप्तो भूयः केनेह दीव्यसे ॥	013c  
वैशम्पायन उवाच ॥	014  
एवमुक्त्वा तु तानक्षाञ्शकुनिः प्रत्यदीव्यत ।	014a  
जितमित्येव शकुनिर्युधिष्ठिरमभाषत ॥	014c  
युधिष्ठिर उवाच ॥	015  
अयं धर्मान्सहदेवोऽनुशास्ति लोके ह्यस्मिन्पण्डिताख्यां गतश्च ।	015a  
अनर्हता राजपुत्रेण तेन दीव्याम्यहं चाप्रियवत्प्रियेण ॥	015c  
वैशम्पायन उवाच ॥	016  
एतच्छ्रुत्वा व्यवसितो निकृतिं समुपाश्रितः ।	016a  
जितमित्येव शकुनिर्युधिष्ठिरमभाषत ॥	016c  
शकुनिरुवाच ॥	017  
माद्रीपुत्रौ प्रियौ राजंस्तवेमौ विजितौ मया ।	017a  
गरीयांसौ तु ते मन्ये भीमसेनधनञ्जयौ ॥	017c  
युधिष्ठिर उवाच ।	018  
अधर्मं चरसे नूनं यो नावेक्षसि वै नयम् ।	018a  
यो नः सुमनसां मूढ विभेदं कर्तुमिच्छसि ॥	018c  
शकुनिरुवाच ॥	019  
गर्ते मत्तः प्रपतते प्रमत्तः स्थाणुमृच्छति ।	019a  
ज्येष्ठो राजन्व्ररिष्ठोऽसि नमस्ते भरतर्षभ ॥	019c  
स्वप्ने तानि न दृश्यन्ते जाग्रतो वा युधिष्ठिर ।	020a  
कितवा यानि दीव्यन्तः प्रलपन्त्युत्कटा इव ॥	020c  
युधिष्ठिर उवाच ॥	021  
यो नः सङ्ख्ये नौरिव पारनेता जेता रिपूणां राजपुत्रस्तरस्वी ।	021a  
अनर्हता लोकवीरेण तेन दीव्याम्यहं शकुने फाल्गुनेन ॥	021c  
वैशम्पायन उवाच ॥	022  
एतच्छ्रुत्वा व्यवसितो निकृतिं समुपाश्रितः ।	022a  
जितमित्येव शकुनिर्युधिष्ठिरमभाषत ॥	022c  
शकुनिरुवाच ।	023  
अयं मया पाण्डवानां धनुर्धरः पराजितः पाण्डवः सव्यसाची ।	023a  
भीमेन राजन्दयितेन दीव्य यत्कैतवं पाण्डव तेऽवशिष्टम् ॥	023c  
युधिष्ठिर उवाच ॥	024  
यो नो नेता यो युधि नः प्रणेता यथा वज्री दानवशत्रुरेकः ।	024a  
तिर्यक्प्रेक्षी सन्नतभ्रूर्महात्मा सिंहस्कन्धो यश्च सदाऽत्यमर्षी ॥	024c  
बलेन तुल्यो यस्य पुमान्न विद्यते गदाभृतामग्र्य इहारिमर्दनः ।	025a  
अनर्हता राजपुत्रेण तेन दीव्याम्यहं भीमसेनेन राजन् ॥	025c  
वैशम्पायन उवाच ॥	026  
एतच्छ्रुत्वा व्यवसितो निकृतिं समुपाश्रितः ।	026a  
जितमित्येव शकुनिर्युधिष्ठिरमभाषत ॥	026c  
शकुनिरुवाच ।	027  
बहुवित्तं पराजैषीर्भ्रातॄंश्च सहयद्विपान् ।	027a  
आचक्ष्व वित्तं कौन्तेय यदि तेऽस्त्यपराजितम् ॥	027c  
युधिष्ठिर उवाच ॥	028  
अहं विशिष्टः सर्वेषां भ्रातॄणां दयितस्तथा ।	028a  
कुर्यामहं जितः कर्म स्वयमात्मन्युपल्पुते ॥	028c  
वैशम्पायन उवाच ॥	029  
एतच्छ्रुत्वा व्यवसितो निकृतिं समुपाश्रितः ।	029a  
जितमित्येव शकुनिर्युधिष्ठिरमभाषत ॥	029c  
शकुनिरुवाच ।	030  
एतत्पापिष्ठमकरोर्यदात्मानं पराजयेः ।	030a  
शिष्टे सति धने राजन्पाप आत्मपराजयः ॥	030c  
वैशम्पायन उवाच ॥	031  
एवमुक्त्वा मताक्षस्तान् ग्लहे सर्वानवस्थितान् ।	031a  
पराजयल्लोकवीरानुक्त्वा राज्ञां पृथक् पृथक् ॥	031c  
शकुनिरुवाच ॥	032  
अस्ति ते वै प्रिया राजन् ग्लह एकोऽपराजितः ।	032a  
पणस्व कृष्णां पाञ्चालीं तयात्मानं पुनर्जय ॥	032c  
युधिष्ठिर उवाच ॥	033  
नैव ह्रस्वा न महती न कृशा नातिरोहिणी ।	033a  
नीलकुञ्चितकेशी च तया दीव्याम्यहं त्वया ॥	033c  
शारदोत्पलपत्राक्ष्या शारदोत्पलगन्धया ।	034a  
शारदोत्पलसेविन्या रूपेण श्रीसमानया ॥	034c  
तथैव स्यादानुशंस्यात्तथा स्याद्रूपसम्पदा ।	035a  
तथा स्याच्छीलसम्पत्त्या यामिच्छेत्पुरुषः स्त्रियम् ॥	035c  
सर्वैर्गुणैर्हि सम्पन्नामनुकूलां प्रियंवदाम् ।	036a  
यादृशीं धर्मकामार्थसिद्धिमिच्छेन्नरः स्त्रियम् ॥	036c  
चरमं संविशति या प्रथमं प्रतिबुध्यते ।	037a  
आगोपालाविपालेभ्यः सर्वं वेद कृताकृतम् ॥	037c  
आभाति पद्मवद्वक्त्रं सस्वेदं मल्लिकेव च ।	038a  
वेदीमध्या दीर्घकेशी ताम्रास्या नातिलोमशा ॥	038c  
तयैवंविधया राजन्पाञ्चाल्याहं सुमध्यया ।	039a  
ग्लहं दीव्यामि चार्वङ्ग्या द्रौपद्या हन्त सौबल ॥	039c  
वैशम्पायन उवाच ॥	040  
एवमुक्ते तु वचने धर्मराजेन धीमता ।	040a  
धिग्धिगित्येव वृद्धानां सभ्यानां निःसृता गिरः ॥	040c  
चुक्षुभे सा सभा राजन्राज्ञां सञ्जज्ञिरे शुचः ।	041a  
भीष्मद्रोणकृपादीनां स्वेदश्च समजायत ॥	041c  
शिरो गृहीत्वा विदुरो गतसत्व इवाभवत् ।	042a  
आस्ते ध्यायन्नधोवक्त्रो निःश्वसन्निव पन्नगः ॥	042c  
\'बाह्लीकः सोमदत्तश्च प्रातिपेयश्च सञ्जयः ।	043a  
द्रौणिर्भूरिश्रवाश्चैव युयुत्सुर्धृतराष्ट्रजः ।	043c  
आसुर्वीक्ष्य त्वधोवक्त्रा निश्वसन्त इवोरगाः\' ॥	043e  
धृतराष्ट्रस्तु संहृष्टः पर्यपृच्छत्पुनः पुनः ।	044a  
किं जितं किं जितमिति ह्याकारं नाभ्यरक्षत ॥	044c  
जहर्ष कर्णोऽतिभृशं सह दुःशासनादिभिः ।	045a  
इतरेषां तु सभ्यानां नेत्रेभ्यः प्रापतञ्जलम् ॥	045c  
सौबलस्त्वभिधायैवं जितकाशी मदोत्कटः ।	046a  
जितमित्येव तानक्षान्पुररेवान्वपद्यत ॥ ॥	046c  

इति श्रीमन्महाभारते सभापर्वणि द्यूतपर्वणि अष्टाशीतितमोऽध्यायः ॥ 88 ॥

2-88-6 पर्णाशा नदी ॥ 2-88-23 कैतवं कितवेभ्य आहर्तव्यं धनम् ॥ 2-88-46 जितकाशी जयशोभी ॥
