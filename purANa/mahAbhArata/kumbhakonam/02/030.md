अध्यायः 030

भीमेन प्राचीदिग्विजये पाञ्चालदेशगमनम् ॥

वैशम्पायन उवाच 	001  
एतस्मिन्नेव काले तु भीमसेनोऽपि वीर्यवान् ।	001a  
धर्मराजमनुज्ञाप्य ययौ प्राचीं दिशं प्रति ॥ 	001c  
महता बलचक्रेण परराष्ट्रावमर्दिना ।	002a  
हस्त्यश्वरथपूर्णेन दंशितेन प्रतापवान् ।	002c  
वृतो भरतशार्दूलो द्विषच्छोकविवर्धनः ।	003a  
स गत्वा नरशार्दूलः पञ्चालानां पुरं महत् ॥	003c  
पञ्चालान्विविधोपायैः सान्त्वयामास पाण्डवः ।	004a  
\'किञ्चित्करं समादाय विदेहानां पुरं ययौ\' ॥	004c  
ततः स गण्डकाञ्शूरो विदेहान्भरतर्षभः ॥	004e  
विजित्याल्पेन कालेन दशार्णानजयत्प्रभुः ।	005a  
तत्र दाशार्णको राजा सुधर्मा रोमहर्षणम् ।	005c  
कृतवान्भीमसेनेन महद्युद्धं निरायुधम् ।	005e  
भीमसेनस्तु तद्दृष्ट्वा तस्य कर्म महात्मनः ।	006a  
अधिसेनापतिं चक्रे सुधर्माणं महाबलम् ॥	006c  
ततः प्राचीं दिशं भीमो ययौ भीमपराक्रमः ।	007a  
सैन्येन महता राजन्कम्पयन्निव मेदिनीम् ॥	007c  
सोऽश्वमेधेश्वरं राजन्रोचमानं सहानुगम् ।	008a  
जिगाय समरे वीरो बलेन बलिनां वरः ॥	008c  
स तं निर्जित्य कौन्तेयो नातितीव्रेण कर्मणा ।	009a  
पूर्वदेशं महावीर्यो विजिग्ये कुरुनन्दनः ॥	009c  
ततो दक्षिणमागम्य पुलिन्दनगरं महत् ।	010a  
सुकुमारं वशे चक्रे सुमित्रं च नराधिपम् ॥	010c  
ततस्तु धर्मराजस्य शासनाद्भरतर्षभः ।	011a  
शिशुपालं महावीर्यमभ्यगाज्जनमेजय ॥	011c  
चेदिराजोऽपि तच्छ्रुत्वा पाण्डवस्य चिकीर्षितम् ।	012a  
उपनिष्क्रम्य नगरात्प्रत्यगृह्णात्परन्तप ॥	012c  
तौ समेत्य महाराज कुरुचेदिवृषौ तदा ।	013a  
उभयोरात्मकुलयोः कौशलं पर्यपृच्छताम् ॥	013c  
ततो निवेद्य तद्राष्ट्रं चेदिराजो विशाम्पते ।	014a  
उवाच भीमं प्रहसन्किमिदं कुरुषेऽनघ ।	014c  
तस्य भीमस्तदाचख्यौ धर्मराजचिकीर्षितम् ।	015a  
स च तं प्रतिगृह्यैव तथा चक्रे नराधिपः ॥	015c  
ततो भीमस्तत्र राजन्नुषित्वा त्रिदशाः क्षपाः ।	016a  
सत्कृतः शिशुपालेन ययौ सबलवाहनः ॥ 	016c  

इति श्रीमन्महाभारते सभापर्वणि दिग्विजयपर्वणि त्रिंशोऽध्यायः ॥ 30 ॥
