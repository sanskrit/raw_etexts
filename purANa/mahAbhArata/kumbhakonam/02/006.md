अध्यायः 006

उत्तमसभालाभगर्वितेन युधिष्ठिरेण सभाविषयकप्रश्ने नारदस्य इन्द्रादिसभावर्णन प्रतिज्ञानम् ॥ 1 ॥
	
वैशम्पायन उवाच 	001  
सम्पूज्याथाभ्यनुज्ञातो महर्षेर्वचनात्परम् ।	001a  
प्रत्युवाचानुपूर्व्येण धर्मराजो युधिष्ठिरः ॥	001c  
भगवन्न्याय्यमाहैतं यथावद्धर्मनिश्चयम् ।	002a  
यथाशक्ति यथान्यायं क्रियतेऽयं विधिर्मया ॥	002c  
राजभिर्यद्यथा कार्यं पुरा वै तन्न संशयः ।	003a  
यथान्यायोपनीतार्थं कृतं हेतुमदर्थवत् ॥	003c  
वयं तु सत्पथं तेषां यातुमिच्छामहे प्रभो ।	004a  
न तु शक्यं तथा गन्तुं यथा तैर्नियतात्मभिः ॥	004c  
वैशम्पायन उवाच 	005  
एकमुक्त्वा स धर्मात्मा वाक्यं तदभिपूज्य च ।	005a  
\' तं तु विश्रान्तमासीनं देवर्षिममितद्युतिम्\' ।	005c  
मुहूर्तात्प्राप्तकालं च दृष्ट्वा लोकचरं मुनिम् ॥	005e  
नारदं सुस्थमासीनमुपासीनो युधिष्ठिरः ।	006a  
अपृच्छत्पाण्डवस्तत्र राजमध्ये महाद्युतिः ॥	006c  
भवान्सञ्चरते लोकान्सदा नानाविधान्बहून् ।	007a  
ब्रह्मणा निर्मितान्पूर्वं प्रेक्षमाणो मनोजवः ।	007c  
ईदृशी भविता काचिद्दृष्टपूर्वा सभा क्वचित् ।	008a  
इतो वा श्रेयसी ब्रह्मंस्तन्ममाचक्ष्व पृच्छतः ॥	008c  
वैशम्पायन उवाच 	009  
तच्छ्रुत्वा नारदस्तस्य धर्मराजस्य भाषितम् ।	009a  
पाण्डवं प्रत्युवाचेदं स्मयन्मधुरया गिरा ॥	009c  
नारद उवाच 	010  
मानुषेषु न मे तात दृष्टपूर्वा न च श्रुता ।	010a  
सभा मणिमयी राजन्यथेयं तव भारत ॥	010c  
सभां तु पितृराजस्य वरुणस्य च धीमतः ।	011a  
कथयिष्ये तथेन्द्रस्य कैलासनिलयस्य च ॥	011c  
ब्रह्मणश्च सभां दिव्यां कथयिष्ये गतक्लमाम् ।	012a  
दिव्यादिव्यैरभिप्रायैरुपेतां विश्वरूपिणीम् ॥	012c  
देवैः पितृगणैः साध्यैर्यज्वभिर्नियतात्मभिः ।	013a  
जुष्टां मुनिगणैः शान्तैर्वेदयज्ञैः सदक्षिणैः ।	013c  
यदि ते श्रवणे बुद्धिर्वर्तते भरतर्षभ ॥	013e  
नारदेनैवमुक्तस्तु धर्मराजो युधिष्ठिरः ।	014a  
प्राञ्जलिर्भ्रातृभिः सार्धं तैश्च सर्वैर्द्विजोत्तमैः ॥	014c  
नारदं प्रत्युवाचेदं धर्मराजो महामनाः ।	015a  
सभाः कथय ताः सर्वाः श्रोतुमिच्छामहे वयम् ॥	015c  
किन्द्रव्यास्ताः सभा ब्रह्मन्किंविस्ताराः किमायताः ।	016a  
पितामहं च के तस्यां सभायां पर्युपासते ॥	016c  
वासवं देवराजं च यमं वैवस्वतं च के ।	017a  
वरुणं च कुबेरं च सभायां पर्युपासते ॥	017c  
एतत्सर्वं यथान्यायं ब्रह्मर्षे वदतस्तव ।	018a  
श्रोतुमिच्छाम सहिताः परं कौतूहलं हि नः ॥	018c  
एवमुक्तः पाण्डवेन नारदः प्रत्यभाषत ।	019a  
क्रमेण राजन्दिव्यास्ताः श्रूयन्तामिह नः सभाः ॥ 	019c  

इति श्रीमन्महाभारते सभापर्वणि मन्त्रपर्वणि षष्ठोऽध्यायः ॥ 6 ॥
2-6-11 कैलासनिलयस्य कुबेरस्य ॥
