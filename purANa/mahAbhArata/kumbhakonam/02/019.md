अध्यायः 019
पुनर्यदृच्छागतेन चण्डकौशिकेन जरासन्धपराक्रमादौ कथिते जरासन्धं राज्येऽभिषिच्य तपोवनगतस्य सभार्यस्य बृहद्रथस्य स्वर्गगमनम् ॥ 1 ॥ कृष्णेन कंसवधात् जरासन्धस्य स्वस्मिन्वैरोदयकथनम् ॥ 2 ॥
	
कृष्ण उवाच 	001  
कस्यचित्त्वथ कालस्य पुनरेव महातपाः ।	001a  
मगधेषूपजक्राम भगवांश्चण्डकौशिकः ॥	001c  
तस्याऽऽगमनसंहृष्टः सामात्यः सपुरःसरः ।	002a  
सभार्यः सह पुत्रेण निर्जगाम बृहद्रथः ॥	002c  
पाद्यार्घ्याचमनीयैस्तमर्चयामास भारत ।	003a  
स नृपो राज्यसहितं पुत्रं तस्मै न्यवेदयत् ॥	003c  
प्रतिगृह्य च तां पूजां पार्थिवाद्भगवानृषिः ।	004a  
उवाच मागधं राजन्प्रहृष्टेनान्तरात्मना ॥	004c  
सर्वमेतन्मया ज्ञातं राजन्दिव्येन चक्षुषा ।	005a  
पुत्रस्तु शृणु राजेन्द्र यादृशोऽयं भविष्यति ॥	005c  
अस्य रूपं च सत्वं च बलमूर्जितमेव च ।	006a  
एष श्रिया समुदितः पुत्रस्तव न संशयः ॥	006c  
प्रापयिष्यति तत्सर्वं विक्रमेण समन्वितः ।	007a  
अस्य वीर्यवतो वीर्यं नानुयास्यन्ति पार्थिवाः ॥	007c  
पततो वैनतेयस्य गतिमन्ये यथा खगाः ।	008a  
विनाशमुपयास्यन्ति ये चास्य परिपन्थिनः ॥	008c  
देवैरपि विसृष्टानि शस्त्राण्यस्य महीपते ।	009a  
न रुजं जनयिष्यन्ति गिरेरिव नदीरयाः ॥	009c  
सर्वमूर्धाभिषिक्तानामेव मूर्ध्नि ज्वलिष्यति ।	010a  
प्रभाहरोऽयं सर्वेषां ज्योतिषामिव भास्करः ॥	010c  
एनमासाद्य राजानः समृद्धबलवाहनाः ।	011a  
विनाशमुपयास्यन्ति शलभा इव पावकम् ॥	011c  
एष श्रियः समुदिताः सर्वराज्ञां ग्रहीष्यति ।	012a  
वर्षास्विवोदीर्णजला नदीर्नदनदीपतिः ॥	012c  
एष धारयिता सम्यक्चातुर्वर्ण्यं महाबलः ।	013a  
शुभां शुभवतीं स्फीतां सर्वसस्यधरां धराम् ॥	013c  
अस्याज्ञावशगाः सर्वे भविष्यन्ति नराधिपाः ।	014a  
सर्वभूतात्मभूतस्य वायोरिव शरीरिणः ॥	014c  
एष रुद्रं महादेवं त्रिपुरान्तकरं हरम् ।	015a  
सर्वलोकेष्वतिबलः साक्षाद्द्रक्ष्यति मागधः ॥	015c  
एवं ब्रुवन्नेव मुनिः स्वकार्यमिव चिन्तयन् ।	016a  
विसर्जयामास नृपं बृहद्रथमथारिहन् ॥	016c  
प्रविश्य नगरीं चापि ज्ञातिसम्बन्धिभिर्वृतः ।	017a  
अभिषिच्य जरासन्धं मगधाधिपतिस्तदा ॥	017c  
बृहद्रथो नरपतिः परां निर्वृतिमाययौ ।	018a  
अभिषिक्ते जरासन्धे तदा राजा बृहद्रथः ।	018c  
पत्नीद्वयेनानुगतस्तपोवनचरोऽभवत् ॥	018e  
ततो वनस्थे पितरि मातृभ्यां सह भारत ।	019a  
जरासन्धः स्ववीर्येण पार्थिवानकरोद्वशे ॥	019c  
अथ दीर्घस्य कालस्य तपोवनचरो नृपः ।	020a  
सभार्यः स्वर्गमगमत्तपस्तप्त्वा बृहद्रथः ॥	020c  
जरासन्धोऽपि नृपतिर्यथोक्तं कौशिकेन तत् ।	021a  
वरप्रदानमखिलं प्राप्य राज्यमपालयत् ॥	021c  
हते चैव मया कंसे सहंसडिभिके तदा ।	022a  
जरासन्धस्य दुहिता रोदते पार्श्वतः पितुः ।	022c  
जातो वै वैरनिर्बन्धो मयासीत्तत्र भारत ॥	022e  
भ्रामयित्वा शतगुणमेकोनं येन भारत ।	023a  
गदा क्षिप्ता बलवता मागधेन गिरिव्रजात् ॥	023c  
तिष्ठतो मथुरायां वै कृत्स्नस्याद्भुतकर्मणः ।	024a  
एकोनयोजनशते सा पपात गदा शुभा ॥	024c  
दृष्ट्वा पौरैस्तदा सम्यग्गदा चैव निवेदिता ।	025a  
गदावसानं तत्ख्यातं मथुरायाः समीपतः ॥	025c  
तस्यास्तां हंसडिभिकावशस्त्रनिधनावुभौ ।	026a  
मन्त्रे मतिमतां श्रेष्ठौ नीतिशास्त्रे विशारदौ ॥	026c  
यौ तौ मया ते कथितौ पूर्वमेव महाबलौ ।	027a  
त्रयस्त्रयाणां लोकानां पर्याप्ता इति मे मतिः ॥	027c  
एवमेष तदा वीर बलिभिः कुकुरान्धकैः ।	028a  
वृष्णिभिश्च महाराज नीतिहेतोरुपेक्षितः ॥ 	028c  

इति श्रीमन्महाभारते सभापर्वणि मन्त्रपर्वणि एकोनविंशोऽध्यायः ॥ 19 ॥
2-19-16 आह्निकाय महातपाः इति घ. पाठः ॥
