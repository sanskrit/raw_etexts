अध्यायः 053

कृष्णेन बालकैः सह विहृत्य कालियमर्दनम् ॥ 1 ॥ बलरामेण धेनुकासुरहननम् ॥ 2 ॥ कृष्णेन गोवर्धनोद्धरणम् ॥ 3 ॥ अरिष्टासुरादिहननम् ॥ 4 ॥ मधुरायां कंसं हत्वा पित्रोः पादाभिवन्दनम् ॥ 5 ॥
	
भीष्ण उवाच ।	001  
ततः कदचिद्गोविन्दो ज्येष्ठं सङ्कर्षणं विना ।	001  
चचार तद्वनं रम्यं सुस्वरूपो वराननः ॥	001  
काकपक्षधरः श्रीमाञ्छ्यामः पद्मनिभेक्षणः ।	002  
श्रीवत्सेनोरसा युक्तः शशाङ्क इव लक्ष्मणा ॥	002  
रज्जुयज्ञोपवीती स पीताम्बरधरो युवा ।	003  
श्वेतचन्दनलिप्ताङ्गो नीलकुञ्चितमूर्धजः ॥	003  
राजता बर्हिपत्रेण मन्दमारुतकम्पिना ।	004  
क्वचिद्गायन्क्वचित्क्रीडन्क्वचिन्नृत्यन्क्वचिद्धसन् ॥	004  
गोपवेणुं सुमधुरं कामं तदपि वादयन् ।	005  
प्रह्लादनार्थं च गवां क्वचिद्वनगतो युवा ॥	005  
गोकुले मेघकाले तु चचार द्युतिमान्प्रभुः ।	006  
बहुरम्येषु देशेषु वनस्य वनराजिषु ॥	006  
तासु कृष्णो मुदा युक्तः क्रीडयन्भरतर्षभ ।	007  
स कदाचिद्वने तस्मिन्गोभिः सह परिव्रजन् ॥	007  
भाण्डीरं नाम दृष्ट्वाऽथ न्यग्रोधं केशवो महान् ।	008  
तच्छायायां मतिं चक्रे निवासाय तदा प्रभुः ॥	008  
स तत्र वयसा तुल्यैर्वत्सपालैस्तदाऽनघ ।	009  
रेमे स दिवसं कृष्णः पुरा स्वर्गगतो यथा ॥	009  
तं क्रीडमानं गोपालाः कृष्णं भाण्डीरवासिनः ।	010  
रमयन्ति स्म बहवो मान्यैः क्रीडनकैस्तदा ॥	010  
अन्ये स्म परिगायन्ति गोपा मुदितमानसाः ।	011  
गोपालकृष्णमेवान्ये गायन्ति स्म वनप्रियाः ॥	011  
तेषां सङ्गायतामेव वादयामास केशवः ।	012  
पर्णवाद्यान्तरे वेणुं तुम्बवीणां च तत्र वै ॥	012  
एवं क्रीडान्तरैः कृष्णो गोपालैर्विजहार सः ।	013  
तेन बालेन कौन्तेय कृतं लोकहितं तदा ॥	013  
पश्यतां सर्वभूतानां वासुदेवेन भारत ।	014  
ह्रदे निपतता तत्र क्रीडितं नागमूर्धनि ॥	014  
शासयित्वा तु कालीयं सर्वलोकस्य पश्यतः ।	015  
विजहार ततः कृष्णो बलदेवसहायवान् ॥	015  
धेनुको दारुणो राजन्दैत्यो रासभविग्रहः ।	016  
तदा तालवने राजन्बलदेवेन वै हतः ॥	016  
ततः कदाचित्कौन्तेय रामकृष्णौ वनं गतौ ।	017  
चारयन्तौ प्रवृद्धानि गोधनानि शुभाननौ ॥	017  
विहरन्तौ मुदा युक्तौ वीक्षमाणौ वनानि वै ।	018  
क्ष्वेलयन्तौ प्रगायन्तौ विचिन्वन्तौ च पादपान् ॥	018  
नामभिर्व्याहरन्तौ च वत्सान्गाश्च परन्तपौ ।	019  
चेरतुर्लोकसिद्धाभिः क्रीडाभिरपराजितौ ॥	019  
तौ देवौ मानुषीं दीक्षां वहन्तौ सुरपूजितौ ।	020  
तज्जातिगुणयुक्ताभिः क्रीडाभिश्चेरतुर्वनम् ॥	020  
एवं बाल्येऽपि गोपालैः क्रीडाभिश्च विजह्रतुः ॥	021  
ततः कृष्णो महातेजास्तदा गत्वा तु गोव्रजम् ।	022  
गिरियज्ञं तमेवैष प्रवृत्तं गोपदारकैः ॥	022  
बुभुजे पायसं शौरिरीश्वरः सर्वभूतकृत् ।	023  
तं दृष्ट्वा गोपकाः सर्वे कृष्णमेव समर्चयन् ॥	023  
पूज्यमानस्तदा देवैर्दिव्यं वपुरधारयत् ।	024  
धृतो गोवर्धनो नाम सप्ताहं पर्वतो धृतः ॥	024  
शिशुना वासुदेवेन गवार्थमरिमर्दन ।	025  
क्रीडमानस्तदा कृष्णः कृतवान्कर्म दुष्करम् ॥	025  
तदद्भुतमतीवासीत्सर्वलोकस्य भारत ।	026  
देवदेवः क्षितं गत्वा कृष्णं नत्वा मुदान्वितः ॥	026  
गोविन्द इति तं ह्युक्त्वा ह्यभ्यषिञ्चत्पुरन्दरः ।	027  
इत्युक्त्वाश्लिष्य गोविन्दं पुरुहूतोभ्ययाद्दिवम् ॥	027  
अथारिष्ट इति ख्यातं दैत्यं वृषभविग्रहम् ।	028  
जघान तरसा कृष्णः पशूनां हितकाम्यया ॥	028  
केशिनामा ततो दैत्यो राजंस्तुरगविग्रहः ।	029  
तथा वनगतं पार्थ गजायुतबलं हयम् ॥	029  
कराम्भोरुहवज्रेण जघान मधुसूदनः ।	030  
अथ मल्लं तु चाणूरं निजघान महाऽसुरम् ॥	030  
सुदामानममित्रघ्न सर्वसैन्यपुरस्कृतम् ।	031  
बालरूपेण गोविन्दो निजघान च भारत ॥	031  
बलदेवेन चायत्नात्समाजे मुष्टिको हतः ।	032  
ताडितश्च सहामात्यः कंसः कृष्णेन भारत ॥	032  
हत्वा कंसममित्रघ्नः सर्वेषां पश्यतां तदा ।	033  
अभिषिच्योग्रसेनं तं पित्रोः पादमवन्दत ।	033  
एवमादीनि कर्माणि कृतवान्वै जनार्दनः ॥ ॥	033  

इति श्रीमन्महाभारते सभापर्वणि अर्घाहरणपर्वणि त्रिपञ्चाशोऽध्यायः ॥ 53 ॥
