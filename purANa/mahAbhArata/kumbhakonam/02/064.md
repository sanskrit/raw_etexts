अध्यायः 064

शिशुपालेन भीष्मस्तृतकृष्णचरित्रापहसनपूर्वकं भीष्मोपालम्भनम् ॥ 1 ॥

शिशुपाल उवाच ।	001  
बिभीषिकाभिर्बह्वीभिर्भीषयन्भीष्म पार्थिवान् ।	001a  
न व्यपत्रपसे कस्माद्वृद्धः सन्कुलपांसनः ॥	001c  
युक्तमेतत्तृतीयायां प्रकृतौ वर्तता त्वया ।	002a  
वक्तुं धर्मादपेतार्थं त्वं हि सर्वकुरूत्तमः ॥	002c  
नावि नौरिव सम्बद्धा यथान्धो वान्धमन्वियात् ।	003a  
तथाभूता हि कौरव्या येषां भीष्म त्वमग्रणीः ॥	003c  
पूतनाघातपूर्वाणि कर्माण्यस्य विशेषतः ।	004a  
त्वया कीर्तयताऽस्माकं भूयः प्रव्यथितं मनः ॥	004c  
अवलिप्तस्य मूर्खस्य केशवं स्तोतुमिच्छतः ।	005a  
कथं भीष्म न ते जिह्वा शतधेयं विदीर्यते ॥	005c  
यत्र कुत्सा प्रयोक्तव्या भीष्म बालतरैर्नरैः ।	006a  
तमिमं ज्ञानवृद्धः सन्गोपं संस्तोतुमिच्छसि ॥	006c  
यद्यनेन हता बाल्ये शकुनिश्चित्रमत्र किम् ।	007a  
तौ वाऽश्ववृषभौ भीष्ण यौ न युद्धविशारदौ ॥	007c  
चेतनारहितं काष्ठं यद्यनेन निपातितम् ।	008a  
पादेन शकटं भीष्ण तत्र किं कृतमद्भुतम् ॥	008c  
\'अर्कप्रमाणौ तौ वृक्षौ यद्यनेन निपातितौ । 	009a  
\'नागश्च दमितोऽनेन तत्र को विस्मयः कृतः\' ॥	009c  
वल्मीकमात्रः सप्ताहं यद्यनेन धृतोऽचलः ।	010a  
तदा गोवर्धनो भीष्म न तच्चित्रं मतं मम ॥	010c  
भुक्तमेतेन बह्वन्नं क्रीडता नगमूर्धनि ।	011a  
इति ते भीष्ण शृण्वानाः परे विस्मयमागताः ॥	011c  
यस्य चानेन धर्मज्ञ भुक्तमन्नं बलीयसः ।	012a  
स चानेन हतः कंस इत्येतत्तु महाद्भुतम् ॥	012c  
न ते श्रुतमिदं भीष्म नूनं कथयतां सताम् ।	013a  
यद्वक्ष्ये त्वामधर्मज्ञं वाक्यं कुरुकुलाधम ॥	013c  
स्त्रीषु गोषु न शस्त्राणि पातयेद्ब्राह्मणेषु च ।	014a  
यस्य चान्नानि भुञ्जीत यश्च स्याच्छरणं गतः ॥	014c  
इति सन्तोऽनुशासन्ति सञ्जना धर्मिणः सदा ।	015a  
भीष्म लोके हि तत्सर्वं वितथं त्वयि दृश्यते ॥	015c  
ज्ञानवृद्धं च वृद्धं च भूयांसं केशवं मम ।	016a  
अजानत इवाख्यासि संस्तुवन्कौरवाधम ॥	016c  
गोघ्नः स्त्रीघ्नश्च सन्भीष्म त्वद्वाक्याद्यदि पूज्यते ।	017a  
एवम्भूतश्च यो भीष्म कथं संस्तवमर्हति ॥	017c  
असौ मतिमतां श्रेष्ठो य एष जगतः प्रभुः ।	018a  
सम्भावयति चाप्येवं त्वद्वाक्याच्च जनार्दनः ।	018c  
एवमेतत्सर्वमिति तत्सर्वं वितथं ध्रुवम् ॥	018e  
आत्मानमात्मनाऽऽधातुं यदि शक्तो जनार्दनः ।	019a  
अकामयन्तं तं भीष्म कथं साध्विव पश्यसि ॥	019c  
न गाथा गाथिनं शास्ति बहुचेदपि गायति ।	020a  
प्रकृतिं यान्ति भूतानि कुलिङ्गशकुनिर्यथा ॥	020c  
नूनं प्रकृतिरेषा ते जघन्या नात्र संशयः ।	021a  
\'नदीसुतत्वात्ते चित्तं चञ्चलं न स्थिरं स्मृतम्\' ॥	021c  
अतः पापीयसी चैषां पाण्डवानामपीष्यते ।	022a  
येषामर्च्यतमः कृष्णस्त्वं च येषां प्रदर्शकः ॥	022c  
धर्मवांस्त्वमधर्मज्ञः सतां मार्गादवप्लुतः ।	023a  
को हि धर्मिणमात्मानं जानञ्ज्ञानविदां वरः ॥	023c  
कुर्याद्यथा त्वया भीषम कृतं धर्ममवेक्षता ।	024a  
चेत्त्वं धर्मं विजानासि यदि प्राज्ञा मतिस्तव ॥	024c  
अन्यकामा हि धर्मज्ञा कन्यका प्राज्ञमानिना ।	025a  
अम्बा नामेति भद्रं ते कथं साऽपहृता त्वया ॥	025c  
तां त्वयाऽपहृतां भीष्म कन्यां नैषितवान्नृपः ।	026a  
भ्राता विचित्रवीर्यस्ते सतां मार्गमनुस्मरन् ॥	026c  
भार्ययोर्यस्य चान्येन मिषतः प्राज्ञमानिनः ।	027a  
तव जातान्यपत्यानि सज्जनाचरिते पथि ॥	027c  
को हि धर्मोऽस्ति ते भीष्म ब्रह्मचर्यमिदं वृथा ।	028a  
यद्धारयसि मोहाद्वा क्लीबत्वाद्वा न संशयः ॥	028c  
न त्वहं तव धर्मज्ञ पश्याम्युपचहं क्वचित् ।	029a  
न हि ते सेविता वृद्धा य एवं धर्ममब्रवीः ॥	029c  
इष्टं दत्तमधीतं च यज्ञाश्च बहुदक्षिणाः ।	030a  
सर्वमेतदपत्यस्य कलां नार्हन्ति षोडशीम् ॥	030c  
व्रतोपवासैर्बहुभिः कृतं भवति भीष्म यत् ।	031a  
सर्वं तदनपत्यस्य मोघं भवति निश्चयात् ॥	031c  
सोऽनपत्यश्च वृद्धश्च मिथ्याधर्मानुशासनात् ।	032a  
हंसवत्त्वमपीदानीं ज्ञातिभ्यः प्राप्नुया वधम् ॥	032c  
एवं हि कथयन्त्यन्ये नरा ज्ञानविदः पुरा ।	033a  
भीष्म यत्तदहं सम्यग्वक्ष्यामि तव शृण्वतः ॥	033c  
वृद्धः किल समुद्रान्ते कश्चिद्धंसोऽभवत्पुरा ।	034a  
धर्मवागन्यथावृत्तः पक्षिणः सोऽनुशास्ति च ॥	034c  
धर्मं चरत माऽधर्ममिति तस्य वचः किल ।	035a  
पक्षिणः शुश्रुवुर्भीष्म सततं धर्मवादिनः ॥	035c  
हंसस्य तु वचः श्रुत्वा मुदिताः सर्वपक्षिणः ।	036a  
ऊचुश्चैव स्वगा हंसं परिवार्य च सर्वशः ॥	036c  
कथयस्व भवान्सर्वं पक्षिणां तु समासतः ।	037a  
को हि नाम द्विजश्रेष्ठ ब्रूहि नो धर्म उत्तमः ॥	037c  
हंस उवाच ॥	038  
प्रजास्वहिंसा धर्मो वै हिंसाऽधर्मः खगव्रजाः ।	038a  
एतदेवानुबोद्धव्यं धर्माधर्मः समासतः ॥	038c  
शिशुपाल उवाच ॥	039  
वृद्धहंसवचः श्रुत्वा पक्षिणस्ते सुसंहिताः ।	039a  
ऊचुश्च धर्मलुब्धास्ते स्मयमाना इवाण्डजाः ॥	039c  
धर्मं यः कुरुते नित्यं लोके धीरतरोऽण्डजः ।	040a  
स यत्र गच्छेद्धर्मात्मा तन्मे ब्रूहीह तत्त्वतः ॥	040c  
हंस उवाच ॥	041  
बाला यूयं न जानीध्वं धर्मसूक्ष्मं विहङ्गमाः ।	041a  
धर्मं यः कुरुते लोके सततं शुभबुद्धिना ।	041c  
न चायुषोऽन्ते स्वं देहं त्यक्त्वा स्वर्गं स गच्छति ॥	041e  
तथाऽहमपि च त्यक्त्वा काले देहमिमं द्विजाः ।	042a  
स्वर्गलोकं गमिष्यामि इयं धर्मस्य वै गतिः ॥	042c  
एवं धर्मकथां चक्रे स हंसः पक्षिणां भृशम् ।	043a  
पक्षिणः शुश्रुवुर्भीष्म सततं धर्ममेव ते ॥	043c  
अथास्य भक्ष्यमाजह्रुः समुद्रजलचारिणः ।	044a  
अण्डजा भीष्म तस्यान्ये धर्मार्थमिति शुश्रुम ॥	044c  
ते च तस्य समभ्याशे निक्षिप्याण्डानि सर्वशः ।	045a  
समुद्राम्भस्यमोदन्त चरन्तो भीष्म पक्षिणः ॥	045c  
तेषामण्डानि सर्वेषां भक्षयामास पापकृत् ।	046a  
स हंसः सम्प्रमत्तानामप्रमत्तः स्वकर्मणि ॥	046c  
ततः प्रक्षीयमाणेषु तेषु तेष्वण्डजोऽपरः ।	047a  
अशङ्कत महाप्राज्ञः स कदाचिद्ददर्श ह ॥	047c  
ततः सङ्कथयामास दृष्ट्वा हंसस्य किल्बिषम् ।	048a  
तेषां परमदुःखार्तः स पक्षी सर्वपक्षिणाम् ॥	048c  
ततः प्रत्यक्षतो दृष्ट्वा पक्षिणस्ते समीपगाः ।	049a  
निजघ्नुस्तं तदा हंसं मिथ्यावृत्तं कुरूद्वह ॥	049c  
एवं त्वां हंसधर्माणमपीमे वसुधाधिपाः ।	050a  
निहन्युर्भीष्म सङ्क्रुद्धाः पक्षिणस्तं यथाण्डजम् ॥	050c  
गाथामप्यत्र गायन्ति ये पुराणविदो जनाः ।	051a  
भीष्म यां तां च ते सम्यक्वथयिष्यामि भारत ॥	051c  
अन्तरात्मन्यभिहते रौषि पत्ररथाशुचि ।	052a  
अण्डभक्षणकर्मैतत्तव वाचमतीयते ॥ ॥	052c  

इति श्रीमन्महाभारते सभापर्वणि शिशुपालवधपर्वणि चतुःषष्टितमोऽध्यायः ॥ 64 ॥

2-64-2 तृतीयायां प्रकृतौ नपुंसकत्वे ॥ 2-64-20 कुलिगोनाम भूशायी पक्षी मासाहसमित्यनिशं वदन्नपि सिंहदंष्टान्तरस्थं मांसमादत्ते स्वयं साहसमतिशयितं करोति ॥ चतुःषष्टितमोऽध्यायः ॥ 64 ॥
