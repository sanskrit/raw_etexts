अध्यायः 043

श्रीकृष्णमहिम्नो विस्तरेण कथनाय भीष्मम्प्रति युधिष्ठिरप्रार्थना ॥ 1 ॥ भीष्णेण विष्णोर्जगत्सृष्टिकथाकथनम् ॥ 2 ॥

वैशम्पायन उवाच 	001  
ततो भीष्मस्य तच्छ्रुत्वा वचः काले युधिष्ठिरः ।	001a  
ज्ञापनार्थाय सर्वेषां भीष्मं पुनरथाब्रवीत् ॥	001c  
विस्तरेणास्य देवस्य कर्माणीच्छामि सर्वशः ।	002a  
श्रोतुं भगवतस्तानि प्रब्रवीहि पितामह ॥	002c  
कर्मणामानुपूर्वी च प्रादुर्भावाश्च ये विभोः ।	003a  
यथा च प्रकृतिः कृष्णे तन्मे ब्रूहि पितामह ॥	003c  
एवमुक्तस्तदा भीष्मः प्रोवाच भरतर्षभ ।	004a  
युधिष्ठिरममित्रघ्नं तस्मिन्राजसमागमे ॥	004c  
समक्षं वासुदेवस्य देवस्येव शतक्रतोः ।	005a  
कर्माण्यसुकराण्यन्यैराचचक्षे जनाधिप ॥	005c  
शृण्वतां पार्थिवानां च धर्मराजस्य चान्तिके ।	006a  
इदं मतिमतां श्रेष्ठः कृष्णं प्रति विशाम्पते ॥	006c  
नाम्नैवामन्त्र्य राजेन्द्र चेदिराजमरिन्दमम् ।	007a  
भीमकर्मा ततो भीष्मो भूयः स इदमब्रवीत् ॥	007c  
कुरूणामपि राजानं युधिष्ठिरमभाषत ।	008a  
भीष्म उवाच 	008  
वर्तमानामतीतां च शृणु राजन्युधिष्ठिर ॥	008c  
ईश्वरस्योत्तमस्यैनां कर्मणां गहनां गतिम् ।	009a  
अव्यक्तो व्यक्तलिङ्गस्थो य एष भगवान्प्रभुः ॥	009c  
पुरा नारायणो देवः स्वयम्भूः प्रपितामहः ।	010a  
सहस्रशीर्षः पुरुषो ध्रुवोऽनन्तः सनातनः ॥	010c  
सहस्रास्यः सहस्राक्षः सहस्रचरणो विभुः ।	011a  
सहस्रबाहुः सर्वज्ञो देवो नामसहस्रवान् ॥	011c  
सहस्रमुकुटो देवो विश्वरूपो महाद्युतिः ।	012a  
अनेकवर्णो देवादिरव्यक्ताद्वै परे स्थितः ॥	012c  
असृजत्सलिलं पूर्वं स च नारायणः प्रभुः ।	013a  
ततस्तु भगवांस्तोये ब्रह्माणमसृजत्स्वयम् ॥	013c  
ब्रह्मा चतुर्मुखो लोकान्सर्वांस्तानसृजत्स्वयम् ।	014a  
आदिकाले पुरा ह्येवं सर्वलोकस्य चोद्भवः ।	014c  
पुरा यः प्रलये प्राप्ते नष्टे स्थावरजङ्गमे ॥	014e  
ब्रह्मादिषु प्रलीनेषु नष्टे लोके चराचरे ।	015a  
आभूतसम्प्लवे प्राप्ते प्रलीने प्रकृतौ महान् ॥	015c  
एकस्मिष्ठति सर्वात्मा स तु नारायणः प्रभुः ।	016a  
नारायणस्य चाङ्गानि सर्वदैवानि भारत ॥	016c  
शिरस्तस्य दिवं राजन्नाभिः खं चरणौ मही ।	017a  
अश्विनौ कर्णयोर्देवौ चक्षुषी शशिभास्करौ ॥	017c  
इन्द्रवैश्वानरौ देवौ मुखं तस्य महात्मनः ।	018a  
अन्यानि सर्वदैवानि सर्वाङ्गानि महात्मनः ॥	018c  
सर्वं चापि हरौ संस्थं सूत्रे मणिगणा इव ।	019a  
आभूतसम्प्लवान्तेऽथ दृष्ट्वा सर्वं तमोन्वितम् ॥	019c  
नारायणो महायोगी सर्वज्ञः परमात्मवान् ।	020a  
ब्रह्मभूतस्तदात्मानं ब्रह्माणमसृजत्स्वयम् ॥	020c  
सोऽध्यक्षः सर्वभूतानां प्रभूतप्रभवोऽच्युतः ।	021a  
सनत्कुमारं रुद्रं च सप्तर्षींश्च तपोधनात् ॥	021c  
सर्वमेवासृजद्ब्रह्मा तथा लोकांस्तथा प्रजाः ।	022a  
ते च तद्व्यसृजंस्तत्र प्राप्तकाले युधिष्ठिर ॥	022c  
तेभ्योऽभवन्महात्मभ्यो बहुधा ब्रह्म शाश्वतम् ।	023a  
कल्पानां बहुकोट्यश्च समतीतास्तु भारत ॥	023c  
आभूतसम्प्लवाश्चैव बहुधाऽद्धाऽपचक्रमुः ।	024a  
मन्वन्तरयुगा राजन्सङ्कल्पो भूतसम्प्लवाः ॥	024c  
चक्रवत्परिवर्तन्ते सर्वं विषमुखं जगत् ।	025a  
सृष्ट्वा चतुर्मुखं देवं देवो नारायणः प्रभुः ॥	025c  
स लोकानां हितार्थाय क्षीरोदे वसति प्रभुः ।	026a  
ब्रह्मा च सर्वलोकानां लोकस्य च पितामहः ॥	026c  
ततो नारायणो देवः सर्वस्य प्रपितामहः ॥ 	026e  

इति श्रीमन्महाभारते सभापर्वणि अर्घाहरणपर्वणि त्रिचत्वारिंशोऽध्यायः ॥ 43 ॥

2-43-25 विषमुखं जलादिकम् ॥
