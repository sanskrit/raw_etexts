अध्यायः 020

कृष्णयुधिष्ठिरसंवादानन्तरं भीमार्जुनाभ्यां सह कृष्णस्य मागधपुरप्रस्थानम् ॥ 1 ॥

वासुदेव उवाच 	001  
पतितौ हंसडिभिकौ कंसश्च सगणो हतः ।	001a  
जरासन्धस्य निधने कालोऽयं समुपागतः ॥	001c  
न शक्योऽसौ रणे जेतुं सर्वैरपि सुरासुरैः ।	002a  
प्राणयुद्धेन जेतव्यः स इत्युपलभामहे ॥	002c  
मयि नीतिर्बलं भीमे रक्षिता चावयोर्जयः ।	003a  
मागधं साधयिष्याम इष्टिं त्रय इवाग्नयः ॥	003c  
त्रिभिरासादितोऽस्माभिर्विजने स नराधिपः ।	004a  
न सन्देहो यथा युद्धमेकेनाप्युपयास्यति ॥	004c  
अवमानाच्च लोभाच्च बाहुवीर्याच्च दर्पितः ।	005a  
भीमसेनेन युद्धाय ध्रुवमप्युपयास्यति ॥	005c  
अलं तस्य महाबाहुर्भीमसेनो महाबलः ।	006a  
लोकस्य समुदीर्णस्य निधनायान्तको यथा ॥	006c  
यदि भीमबलं वेत्सि यदि ते प्रत्ययो मयि ।	007a  
भीमसेनार्जुनौ शीघ्रं न्यासभूतौ प्रयच्छ मे ॥	007c  
वैशम्पायन उवाच 	008  
एवमुक्तो भगवता प्रत्युवाच युधिष्ठिरः ।	008a  
भीमार्जुनौ समालोक्य सम्प्रहृष्टमुखौ स्थितौ ॥	008c  
युधिष्ठर उवाच 	009  
अच्युताच्युत मामैवं व्याहरामित्रकर्शन ।	009a  
पाण्डवानां भवान्नाथो भवन्तं चाश्रिता वयम् ॥	009c  
यथा वदसि गोविन्द सर्वं तदुपपद्यते ।	010a  
नहि त्वमग्रतस्तेषां येषां लक्ष्मीः पराङ्मुखी ॥	010c  
\'येषामभिमुखी लक्ष्मीस्तेषां कृष्ण त्वमग्रतः\' ।	011a  
निहतश्च जरासन्धो मोक्षिताश्च महीक्षितः । 	011c  
राजसूयश्च मे लब्धो निदेशे तव तिष्ठतः ॥	011e  
क्षिप्रमेव यथा त्वेतत्कार्यं समुपपद्यते ।	012a  
अप्रमत्तो जगन्नाथ तथा कुरु नरोत्तम ।	012c  
त्रिभिर्भवद्भिर्हि विना नाहं जीवितुमुत्सहे ।	013a  
धर्मकामार्थरहितो रोगार्त इव दुःखितः ॥	013c  
न शौरिणा विना पार्थो न शौरिः पाण्डवं विना ।	014a  
नाजेयोस्त्यनयोऽर्लोके कृष्णयोरिति मे मतिः ॥	014c  
अयं च बलिनां श्रेष्ठः श्रीमानपि वृकोदरः ।	015a  
युवाभ्यां सहितो वीर किं न कुर्यान्महायशाः ॥	015c  
सुप्रणीतो बलौघो हि कुरुते कार्यमुत्तमम् ।	016a  
अन्धं बलं जडं प्राहुः प्रणेतव्यं विचक्षणैः ॥	016c  
यतो हि निम्नं भवति नयन्ति हि ततो जलम् ।	017a  
यतश्छिद्रं ततश्चापि नयन्ते धीवरा जलम् ॥	017c  
तस्मान्नयविधानज्ञं पुरुषं लोकविश्रुतम् ।	018a  
वयमाश्रित्य गोविन्दं यतामः कार्यसिद्धये ॥	018c  
एवं प्रज्ञानयबलं क्रियोपायसमन्वितम् ।	019a  
पुरस्कुर्वीत कार्येषु कृष्णकार्यार्थसिद्धये ॥	019c  
एवमेव यदुश्रेष्ठ यावत्कार्यार्थसिद्धये ।	020a  
अर्जुनः कृष्णमन्वेतु भीमोऽन्वेतु धनञ्जयम् ।	020c  
नयो जयो बलं चैव विक्रमे सिद्धिमेष्यति ॥	020e  
वैशम्पायन उवाच 	021  
एवमुक्तास्ततः सर्वे भ्रातरो विपुलौजसः ।	021a  
वार्ष्णेयः पाण्डवेयौ च प्रतस्थुर्मागधं प्रति ॥	021c  
वर्चस्विनां ब्राह्मणानां स्नातकानां परिच्छदैः ।	022a  
आच्छाद्य सुहृदां वाक्यैर्मनोज्ञैरभिनन्दिताः ॥	022c  
\'माधवः पाण्डवेयौ च प्रतस्थुर्व्रतधारिणः\' ।	023a  
अमर्षादभितप्तानां ज्ञात्यर्थं मुख्यतेजसाम् ।	023c  
रविसोमाग्निवपुषां दीप्तमासीत्तदा वपुः ॥	023e  
हतं मेने जरासन्धं दृष्ट्वा भीमपुरोगमौ ।	024a  
एककार्यसमुद्यन्तौ कृष्णौ युद्धेऽपराजितौ ॥	024c  
ईशौ हितौ महात्मानौ सर्वकार्यप्रवर्तिनौ ।	025a  
धर्मकामार्थलोकानां कार्याणां च प्रवर्तकौ ॥	025c  
कुरुभ्यः प्रस्थितास्ते तु मध्येन कुरुजाङ्गलम् ।	026a  
रम्यं पद्मसरो गत्वा कालकूटमतीत्य च ॥	026c  
गण्डकीं च महाशोणं सदानीरां तथैव च ।	027a  
एकपर्वतके नद्यः क्रमेणैत्याव्रजन्त ते ॥	027c  
उत्तीर्य सरयूं रम्यां दृष्ट्वा पूर्वांश्च कोसलान् ।	028a  
अतीत्य जग्मुर्मिथिलां मालां चर्मण्वतीं नदीम् ॥	028c  
अतीत्य गङ्गां शोणं च त्रयस्ते प्राङ्मुखास्तदा ।	029a  
कुशचीरच्छदा जग्मुर्मागधं क्षेत्रमच्युताः ॥	029c  
ते शश्वद्गोधनाकीर्णमम्बुमन्तं शुभद्रुमम् ।	030a  
गोरथं गिरिमासाद्य ददृशुर्मागधं पुरम् ॥ 	030c  

इति श्रीमन्महाभारते सभापर्वणि जरासन्धवधपर्वणि विंशोऽध्यायः ॥ 20 ॥
2-20-3 जयोऽर्जुनः ॥
