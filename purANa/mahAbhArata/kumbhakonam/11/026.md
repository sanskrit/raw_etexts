श्रीः
अध्यायः 026
शोकाद्भुवि पतिताया गान्धार्याः कृष्णेनाश्वासनम् ॥ 1 ॥ युधिष्ठिराज्ञया विदुरसञ्जयादिभिर्मृतानां दाहक्रियाकरणम् ॥ 2 ॥
श्रीभगवानुवाच 	001  
उत्तिष्ठोत्तिष्ठ गान्धारि मा च शोके मनः कृथाः ।	001a  
तवैव ह्यपराधेन कुरवो निधनं गताः ॥	001c  
यत्त्वं पुत्रं दुरात्मानमीर्षुमत्यन्तमानिनम् ।	002a  
दुर्योधनं पुरस्कृत्य दुष्कृतं साधु मन्यसे ॥	002c  
निष्ठुरं वैरपुरुषं वृद्धानां शासनातिगम् ।	003a  
कथमात्मकृतं दोषं मय्याधातुमिहेच्छसि ॥	003c  
मृतं वा यदि वा नष्टं योऽतीतमनुशोचति ।	004a  
दुःखेन लभते दुःखं द्वावनर्थौ प्रपद्यते ॥	004c  
तपोर्थीयं ब्राह्मणी धत्त गर्भं गौर्वोढारं धावितारं तुरङ्गी ।	005a  
शूद्रा दासं पशुपालं च वैश्या वधार्थीयं त्वद्विधा राजपुत्री ॥	005c  
वैशम्पायन उवाच 	006  
तच्छ्रुत्वा वासुदेवस्य पुनरुक्तं वचोऽप्रियम् ।	006a  
तूष्णीं बभूव गान्धारी शोकव्याकुललोचना ॥	006c  
धृतराष्ट्रस्तु राजर्षिर्निगृह्याबुद्धिजं तमः ।	007a  
पर्यपृच्छत धर्मज्ञो धर्मराजं युधिष्ठिरम् ॥	007c  
जीवतां परिमाणज्ञः सैन्यानामसि पाण्डव ।	008a  
हतानां यदि जानीषे परिमाणं वदस्व मे ॥	008c  
युधिष्ठिर उवाच 	009  
दशायुतसहस्राणि सहस्राणि च विंशतिः ।	009a  
कोट्यः षष्टिश्च षट् चैव ह्यस्मिन्राजन्मृधे हताः ॥	009c  
आलक्षाणां च वीराणां सहस्राणि चतुर्दश ।	010a  
दश चान्यानि राजेन्द्र शतं षष्टिश्च भारत ॥	010c  
धृतराष्ट्र उवाच 	011  
युधिष्ठिरगतिं कां ते गताः पुरुषसत्तम ।	011a  
आचक्ष्व मे महाबाहो सर्वज्ञो ह्यसि मे मतः ॥	011c  
युधिष्ठिर उवाच 	012  
यैर्हुतानि शरीराणि हृष्टैः परमसंयुगे ।	012a  
देवराजसमाँल्लोकान्गतास्ते सत्यविक्रमाः ॥	012c  
ये त्वहृष्टेन मनसा मर्तव्यमिति भारत ।	013a  
युध्यमाना हताः सङ्ख्ये गन्धर्वैः सह सङ्गताः ॥	013c  
ये च सङ्ग्रामभूमिष्ठा याचमानाः पराङ्मुखाः ।	014a  
शस्त्रेण निधनं प्राप्ता गतास्ते गुह्यकान्प्रति ॥	014c  
पात्यमानाः परैर्ये तु हीयमाना निरायुधाः ।	015a  
ह्रीनिषेवा महात्मानः परानभिमुखा रणे ॥	015c  
छिद्यमानाः शितैः शस्त्रैः क्षत्रधर्मपरायणाः ।	016a  
हतास्ते ब्रह्मसदनं गता वीराः सुवर्चसः ॥	016c  
ये त्वत्र निहता राजन्नन्तरायोधनं प्रति ।	017a  
यथाकथञ्चित्पुरुषास्ते गता ह्युत्तरां गतिम् ॥	017c  
धृतराष्ट्र उवाच 	018  
केन ज्ञानबलेनैव पुत्र पश्यसि सिद्धवत् ।	018a  
तन्मे वद महाबाहो श्रोतव्यं यदि वै मया ॥	018c  
युधिष्ठिर उवाच 	019  
निदेशाद्भवतः पूर्वं वने विचरता मया ।	019a  
तीर्थयात्राप्रसङ्गेन सम्प्राप्तोऽयमनुग्रहः ॥	019c  
देवर्षिर्लोमशो दृष्टस्ततः प्राप्तोऽस्म्यनुस्मृतिम् ।	020a  
दिव्यं चक्षुरपि प्राप्तं ज्ञानयोगेन वै पुरा ॥	020c  
धृतराष्ट्र उवाच 	021  
ये त्वनाथा जनास्तात नाथवन्तश्च पाण्डव ।	021a  
कच्चित्तेषां शरीराणि धक्ष्यन्ति विधिपूर्वकम् ॥	021c  
युधिष्ठिर उवाच 	022  
न येषां शान्तिकर्तारो न च येऽत्राहिताग्नयः ।	022a  
वयं च तेषां कुर्यामो बहुत्वात्तात कर्मणाम् ॥	022c  
यान्सुपर्णाश्च गुध्राश्च विकर्षन्ति ततस्ततः ।	023a  
तेषां सङ्कर्षणा लोका भविष्यन्ति न संशयः ॥	023c  
वैशम्पायन उवाच 	024  
एवमुक्त्वा महाराज कुन्तीपुत्रो युधिष्ठिरः ।	024a  
आदिदेश सुधर्माणं धौम्यं सूतं च सञ्जयम् ॥	024c  
विदुरं च महाबुद्धिं युयुत्सुं चैव कौरवम् ।	025a  
इन्द्रसेनमुखान्भृत्यान्सूतांश्चैव सहस्रशः ॥	025c  
भवन्तः कारयन्त्वेषां प्रेतकार्याण्यशेषतः ।	026a  
यथा नाथवतां किञ्चिच्छरीरं न विनश्यति ॥	026c  
शासनाद्धर्मराजस्य क्षत्ता सूतश्च सञ्जयः ।	027a  
सुधर्मा धौम्यसहित इन्द्रसेनादयस्तथा ॥	027c  
चन्दनागुरुकाष्ठानि तथा कालीयकान्युत ।	028a  
घृतं तैलं च गन्धांश्च क्षौमाणि वसनानि च ॥	028c  
समाहृत्य महार्हाणि दारुणां चैव सञ्चयान् ।	029a  
रथांश्च मृदितांस्तत्र नानाप्रहरणानि च ॥	029c  
चिताः कृत्वा प्रयत्नेन यथामुख्यान्नराधिपान् ।	030a  
दाहयामासुरव्यग्राः शास्त्रदृष्टेन कर्मणा ॥	030c  
दुर्योधनं च राजानं भ्रातॄंश्चास्य महारथान् |	031a  
शल्यं शलं च राजानं भूरिश्रवसमेव च ॥	031c  
जयद्रथं च राजानमभिमन्युं च भारत ।	032a  
दौःशासनिं लक्ष्मणं च धृष्टकेतुं च पार्थिवम् ॥	032c  
बृहद्बलं सोमदत्तं सृञ्जयं च महारथम् ।	033a  
राजानं क्षेमधन्वानं विराटद्रुपदौ तथा ॥	033c  
शिखण्डिनं च पाञ्चाल्यं धृष्टद्युम्नं च पार्षतम् ।	034a  
युधामन्युं च विक्रान्तमुत्तमौजसमेव च ॥	034c  
कौसल्यं द्रौपदेयांश्च शकुनिं चापि सौबलम् ।	035a  
अचलं वृषकं चैव भगदत्तं च पार्थिवम् ॥	035c  
कर्णं वैकर्तनं चैव सहपुत्रममर्षणम् ।	036a  
केकयांश्च महेष्वासांस्त्रिगर्तांश्च महारथान् ॥	036c  
घटोत्कचं राक्षसेन्द्रं बकभ्रातरमेव च ।	037a  
अलम्बुसं राक्षसेन्द्रं जलसन्धं च पार्थिवम् ॥	037c  
एतांश्चान्यांश्च सुबहून्पार्थिवांश्च सहस्रशः ।	038a  
घृतधाराहुतैर्दीप्तैः पावकैः समदाहयन् ||	038c  
पितृमेधाश्च केषाञ्चित्प्रावर्तन्त महात्मनाम् ।	039a  
सामभिश्चाप्यगायन्त तेऽन्वशासत चापरैः ॥	039c  
साम्नामृचां च नादेन स्त्रीणां च रुदितस्वनैः ।	040a  
कश्मलं सर्वभूतानां निशायां समपद्यत ॥	040c  
हुताश्च तत्प्रदीप्ताश्च दीप्यमानाश्च पावकाः ।	041a  
नभसीवान्वदृश्यन्त ग्रहास्तन्वभ्रसंवृताः ॥	041c  
ये चाप्यनाथास्तत्रासन्नानादेशसमागताः ।	042a  
तांश्च सर्वान्समानीय राशीकृत्वा सहस्रशः ॥	042c  
चित्वा दारुभिरव्यग्रैः प्रभूतैः स्नेहपाचितैः ।	043a  
दाहयामास तान्सर्वान्विदुरो राजशासनात् ॥	043c  
कारयित्वा क्रियास्तेषां कुरुराजो युधिष्ठिरः ।	044a  
धृतराष्ट्रं पुरस्कृत्य गङ्गामभिमुखोऽगमत् ॥ 	044c  

इति श्रीमन्महाभारते स्त्रीपर्वणि श्राद्धपर्वणि षड्विंशोऽध्यायः ॥ 26 ॥

11-26-2 दुष्कृतं दुराचरितं स्वकीयम् ॥ 11-26-3 वैरप्रियं पुरुषं वैरपुरुषम् ॥ 11-26-4 द्वौ पूर्वापरदुःखद्वयरूपौ ॥ 11-26-5 तपोरूपायार्थाय उत्पन्नं तपोर्थीयम् । त्वद्विधा वधार्थीयमेव गर्भं धत्ते । अन्या तु जयार्थीयं कीर्त्याद्यर्थीयमपीति भावः । तपोर्थिनं, वधार्थिनम् इति क. पाठः ॥ 11-26-17 ते गतास्तूत्तरान्कुरूनिति छ. पाठः । ते गतास्तूत्तमां गतिमिति ट. पाठः । ते गता ह्यधमां गतिमिति क. पाठः ॥ 11-26-24 सुधर्माणं दुर्योधनपुरोहितम् ॥ 11-26-43 स्नेहपाचितैः स्नेहसंयुक्तैः ॥ षड्विंशोऽध्यायः ॥
