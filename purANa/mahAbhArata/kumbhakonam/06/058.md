अध्यायः 058

अर्जुनादियुद्धवर्णनम् ॥ 1 ॥
सञ्जय उवाच 	001  
ततस्ते पार्थिवाः क्रुद्धाः फल्गुनं वीक्ष्य संयुगे ।	001a  
रथैरनेकसाहस्रैः समन्तात्पर्यवारयन् ॥	001c  
अथैनं रथवृन्देन कोष्ठकीकृत्य भारत ।	002a  
शरैः सुबहुसाहस्रैः समन्तादभ्यवारयन् ॥	002c  
शक्तीश्च विमलाकस्तीक्ष्णा गदाश्च परिघैः सह ।	003a  
प्रासान्परश्वथांश्चैव मुद्गरान्मुसलानपि ॥	003c  
चिक्षिपुः समरे क्रुद्धाः फल्गुनस्य रथं प्रति ।	004a  
शस्त्राणामथ तां वृष्टिं शलभानामिवायतिम् ॥	004c  
रुरोध सर्वतः पार्थः शरैः कनकभूषणैः ।	005a  
तत्र तल्लाघवं दृष्ट्वा बीभत्सोरतिमानुषम् ॥	005c  
देवदानवगन्धर्वाः पिशाचोरगराक्षसाः ।	006a  
साधुसाध्विति राजेन्द्र फल्गुनं प्रत्यपूजयन् ॥	006c  
सात्यकिश्चाभिमन्युश्च महत्या सेनया वृतौ ।	007a  
गान्धारान्समरे शूराञ्जग्मतुः सहसौबलान् ॥	007c  
तत्र सौबलकाः क्रुद्धा वार्ष्णेयस्य रथोत्तमम् ।	008a  
तिलशश्चिच्छिदुः क्रोधाच्छस्त्रैर्नानाविधैर्युधि ॥	008c  
सात्यकिस्तु रथं त्यक्त्वा वर्तमाने भयावहे ।	009a  
अभिमन्यो रथं तूर्णमारुरोह परन्तपः ॥	009c  
तावेकरथसंयुक्तौ सौबलेयस्य वाहिनीम् ।	010a  
व्यधमेतां शितैस्तूर्णं शरैःसन्नतपर्वभिः ॥	010c  
द्रोणभीष्मौ रणे यत्तौ धर्मराजस्य वाहिनीम् ।	011a  
नाशयेतां शरैस्तीक्ष्णैः कङ्कपत्रपरिच्छदैः ॥	011c  
ततो धर्मसुतो राजा माद्रीपुत्रौ च पाण्डवौ ।	012a  
मिषतां सर्वसैन्यानां द्रोणानीकमुपाद्रवन् ॥	012c  
तत्रासीत्सुमहद्युद्धं तुमुलं रोमहर्षणम् ।	013a  
यथा देवासुरं युद्धं पूर्वमासीत्सुदारुणम् ॥	013c  
कुर्वाणौ सुमहत्कर्म भीमसेनघटोत्कचौ ।	014a  
दुर्योधनस्ततोऽभ्येत्य तावुभावप्यवारयत् ॥	014c  
तत्राद्भुतमपश्याम हैडिम्बस्य पराक्रमम् ।	015a  
अतीत्य पीतरं युद्धे यदयुध्यत भारत ॥	015c  
भीमसेनस्तु सङ्क्रुद्धो दुर्योधनममर्षणम् ।	016a  
हृद्यविध्यत्पृषत्केन प्रहसन्निव पाण्डवः ॥	016c  
ततो दुर्योधनो राजा प्रहारवरपीडितः ।	017a  
निषसाद रथोपस्थे कश्मलं च जगाम ह ॥	017c  
तं विसञ्ज्ञं विदित्वा तु त्वरमाणोऽस्य सारथिः ।	018a  
अपोवाह रणाद्राजंस्ततः सैन्यमभज्यत ॥	018c  
ततस्तां कौरवीं सेनां द्रवमाणां समन्ततः ।	019a  
निघ्नन्भीमः शरैस्तीक्ष्णैरनुवव्राज पृष्ठतः ॥	019c  
पार्षतश्च रथश्रेष्ठो धर्मपुत्रश्च पाण्डवः ।	020a  
द्रोणस्य पश्यतः सैन्यं गाङ्गेयस्य च पश्यतः ॥	020c  
जघ्नतुर्विशिखैस्तीक्ष्णैः परानीकविनाशनैः ।	021a  
द्रवमाणं तु तत्सैन्यं तव पुत्रस्य संयुगे ॥	021c  
नाशक्नुतां वारयितुं भीष्मद्रोणौ महारथौ ।	022a  
वार्यमाणं च भीष्मेण द्रोणेन च महात्मना ॥	022c  
विद्रवत्येव तत्सैन्यं पश्यतोर्द्रोणभीष्मयोः ।	023a  
ततो रथसहस्रेषु विद्रवत्सु ततस्ततः ॥	023c  
तावास्थितावेकरथं सौभद्रशिनिपुङ्गवौ ।	024a  
सौबलीं समरे सेनां शातयेतां समन्ततः ॥	024c  
शुशुभाते तदा तौ तु शैनेयकुरुपुङ्गवौ ।	025a  
अमावास्यां गतौ यद्वत्सोमसूर्यौ नभस्तले ॥	025c  
अर्जुनस्तु ततः क्रुद्धस्तव सैन्यं विशाम्पते ।	026a  
ववर्ष शरवर्षेण धाराभिरिव तोयदः ॥	026c  
वध्यमानं ततस्तत्र शरैः पार्थस्य संयुगे ।	027a  
दुद्राव कौरवं सैन्यं विषादभयकम्पितम् ॥	027c  
द्रवतस्तान्समालक्ष्य भीष्मद्रोणौ महारथौ ।	028a  
न्यवारयेतां संरब्धौ दुर्योधनहितैषिणौ ॥	028c  
ततो दुर्योधनो राजा समाश्वस्य विशाम्पते ।	029a  
न्यवर्तयत तत्सैन्यं द्रवमाणां समन्ततः ॥	029c  
यत्र यत्र हि पुत्रं ते ये ये पश्यन्ति भारत ।	030a  
तत्र तत्र न्यवर्तन्त क्षत्रियाणां महरथाः ॥	030c  
तान्निवृत्तान्समीक्ष्यैव ततोऽन्येऽपीतरे जनाः ।	031a  
अन्योन्यस्पर्धया राजँल्लज्जया चावतस्थिरे ॥	031c  
पुनरावर्ततां तेषां वेग आसीद्विशाम्पते ।	032a  
पूर्यतः सागरस्येव चन्द्रस्योदयनं प्रति ॥	032c  
सन्निवृत्तांस्ततस्तांस्तु दृष्ट्वा राजा सुयोधनः ।	033a  
अब्रवीत्त्वरितो गत्वा भीष्मं शान्तनवं वचः ॥	033c  
पितामह निबोधेदं यत्त्वां वक्ष्यामि भारत ।	034a  
नानुरूपमहं मन्ये त्वयि जीवति कौरव ॥	034c  
द्रोणो चास्त्रविदां श्रेष्ठे सपुत्रे ससुहृज्जने ।	035a  
कृपे चैव महेष्वासे द्रवते यद्वरूथिनी ॥	035c  
न पाण्डवान्प्रतिबलांस्तव मन्ये कथञ्चन ।	036a  
तथा द्रोणस्य सङ्ग्रामे द्रौणेश्चैव कृपस्य च ॥	036c  
अनुग्राह्याः पाण्डुसुतास्तव नूनं पितामह ।	037a  
यथेमां क्षमसे वीर वध्यमानां वरूथिनीम् ॥ 	037c  
सोऽस्मि वाच्यस्त्वया राजन्पूर्वमेव समागमे ।	038a  
न योत्स्ये पाण्डवान्सङ्ख्ये नापि पार्षतसात्यकी ॥	038c  
श्रुत्वा तु वचनं तुभ्यमाचार्यस्य कृपस्य च ।	039a  
कर्णेन सहितः कृत्यं चिन्तयानस्तदैव हि ॥	039c  
यदि नाहं परित्याज्यो युवाभ्यामिह संयुगे ।	040a  
विक्रमेणानुरूपेण युध्येतां पुरुषर्षभौ ॥	040c  
एतच्छ्रुत्वा वचो भीष्मः प्रहसन्वै मुहुर्मुहुः ।	041a  
अब्रवीत्तनयं तुभ्यं क्रोधादुद्वृत्य चक्षुषी ॥	041c  
बहुशोऽसि मया राजंस्तथ्यमुक्तो हितं वचः ।	042a  
अजेयाः पाण्डवा युद्धे देवैरपि सवासवैः ॥	042c  
यत्तु शक्यं मया कर्तुं वृद्धेनाद्य गतायुषा ।	043a  
करिष्यामि यथाशक्ति पश्येदानीं सबान्धवः ॥	043c  
अद्य पाण्डुसुतानेकः ससैन्यान्सह बन्धुभिः ।	044a  
सोऽहं निवारयिष्यामि सर्वलोकस्य पश्यतः ॥	044c  
एवमुक्ते तु भीष्मेण पुत्रास्तव जनेश्वर ।	045a  
दध्मुः शङ्खान्मुदा युक्ता भेरीः सञ्जघ्निरे भृशम् ॥	045c  
पाण्डवा हि ततो राजञ्श्रुत्वा तं निनदं महत् ।	046a  
दध्मुः शङ्खांश्च भेरीश्च मुरजांश्चाप्यनादयन् ॥ ॥	046c  

इति श्रीमन्महाभारते भीष्मपर्वणि भीष्मवधपर्वणि तृतीयदिवसयुद्धे अष्टपञ्चाशोऽध्यायः ॥

6-58-2 कोष्ठकीकृत्य वेष्टयित्वा ॥ 6-58-39 चिन्तयानः अभविष्यमिति शेषः ॥
