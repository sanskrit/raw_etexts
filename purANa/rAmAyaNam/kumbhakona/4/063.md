

  
एतैरन्यैश्च बहुभिर्वाक्यैर्वाक्यविदां वरः।  
मां प्रशस्याभ्यनुज्ञाप्य प्रविष्टाः स स्वमाश्रमम् ॥ 4.63.1 ॥   
कन्दरात्तु विसर्पित्वा पर्वतस्य शनैःशनैः।  
अहं विन्ध्यं समारुह्य भवतः प्रतिपालये ॥ 4.63.2 ॥   
अद्य त्वेतस्य कालस्य साग्रं वर्षशतं गतम्।  
देशकालप्रतीक्षोऽस्मि हृदि कृत्वा मुनेर्वचः ॥ 4.63.3 ॥   
महाप्रस्थानमासाद्य स्वर्गते तु निशाकरे।  
मां निर्दहति सन्तापो वितर्कैर्बहुभिर्वृतम् ॥ 4.63.4 ॥   
बुद्धिर्या तेन मे दत्ता प्राणानां रक्षणाय तु।  
सा मेऽपनयते दुःखं दीप्तेवाग्निशिखा तमः ॥ 4.63.5 ॥   
बुध्यता च मया वीर्यं रावणस्य दुरात्मनः।  
पुत्रः सन्तर्जितो वाग्भिर्न त्राता मैथिली कथम् ॥ 4.63.6 ॥   
तस्या विलपितं श्रुत्वा तौ च सीताविनाकृतौ।  
न मे दशरथस्नेहात् पुत्रेणोत्पादितं प्रियम् ॥ 4.63.7 ॥   
तस्य त्वेवं ब्रुवाणस्य सम्पातेर्वानरैः सह।  
उत्पेततुस्तदा पक्षौ समक्षं वनचारिणाम् ॥ 4.63.8 ॥   
स दृष्ट्वा स्वां तनुं पक्षैरुद्गतैररुणच्छदैः।  
प्रहर्षमतुलं लेभे वानरांश्चेदमब्रवीत् ॥ 4.63.9 ॥   
ऋषेर्निशाकरस्यैव प्रभावादमितात्मनः।  
आदित्यरश्मिनिर्दग्धौ पक्षौ मे पुनरुत्थितौ ॥ 4.63.10 ॥   
यौवने वर्तमानस्य ममासीद्यः पराक्रमः।  
तमेवाद्यानुगच्छामि बलं पौरुषमेव च ॥ 4.63.11 ॥   
सर्वथा क्रियतां यत्नः सीतामधिगमिष्यथ।  
पक्षलाभो ममायं वः सिद्धिप्रत्ययकारकः ॥ 4.63.12 ॥   
इत्युक्त्वा स हरीन् सर्वान् सम्पातिः पतगोत्तमः।  
उत्पपात गिरेः शृङ्गाज्जिज्ञासुः खगमो गतिम् ॥ 4.63.13 ॥   
तस्य तद्वचनं श्रुत्वा प्रीतिसंहृष्टमानसाः।  
बभूवुर्हरिशार्दूला विक्रमाभ्युदयोन्मुखाः ॥ 4.63.14 ॥   
अथ पवनसमानविक्रमाः प्लवगवराः प्रतिलब्धपौरुषाः।  
अभिजिदभिमुखा दिशं ययुर्जनकसुतापरिमार्गणोन्मुखाः ॥ 4.63.15 ॥   
