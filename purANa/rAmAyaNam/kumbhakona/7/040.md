

  
तथा स्म तेषां वसतामृक्षवानररक्षसाम्।  
राघवस्तु महातेजाः सुग्रीवमिदमब्रवीत् ॥ 7.40.1 ॥   
गम्यतां सौम्य किष्किन्धां दुराधर्षां सुरासुरैः।  
पालयस्व सहामात्यो राज्यं निहतकण्टकम् ॥ 7.40.2 ॥   
अङ्गदं च महाबाहो प्रीत्या परमया युतः।  
पश्य त्वं हनुमन्तं च नलं च सुमहाबलम् ॥ 7.40.3 ॥   
सुषेणं श्वशुरं वीरं तारं च बलिनां वरम्।  
कुमुदं चैव दुर्धर्षं नीलं चैव महाबलम् ॥ 7.40.4 ॥   
गजं गवाक्षं गवयं शरभं च महाबलम्।  
पश्य प्रीतिसमायुक्तो गन्धमादनमेव च ॥ 7.40.5 ॥   
[केशरिं शरभं शुम्भं शङ्खचूडं महाबलम्।] ये चेमे सुमहात्मानो मदर्थे त्यक्तजीविताः ॥ 7.40.6 ॥   
पश्य त्वं प्रीतिसंयुक्तो मा चैषां विप्रियं कृथाः ॥ 7.40.7 ॥   
एवमुक्त्वा तु सुग्रीवमाश्लिष्य च पुनः पुनः।  
विभीषणमुवाचाथ रामो मधुरया गिरा ॥ 7.40.8 ॥   
लङ्कां प्रशाधि धर्मेण धर्मज्ञस्त्वं मतो मम।  
पुरस्य राक्षसानां च स्वभ्रातुस्सम्मतो ह्यसि ॥ 7.40.9 ॥   
मा च बुद्धिमधर्मे त्वं कुर्या राजन्कथञ्चन।  
बुद्धिमन्तो हि राजानो ध्रुवमश्नन्ति मेदिनीम् ॥ 7.40.10 ॥   
अहं च नित्यशो राजन्सुग्रीवसहितस्त्वया।  
स्मर्तव्यः परया प्रीत्या गच्छ त्वं विगतज्वरः ॥ 7.40.11 ॥   
रामस्य भाषितं श्रुत्वा ऋक्षवानरराक्षसाः।  
साधुसाध्विति काकुत्स्थं प्रशशंसुः पुनः पुनः ॥ 7.40.12 ॥   
तव बुद्धिर्महाबाहो वीर्यमद्भुतमेव च।  
माधुर्यं परमं राम स्वयम्भोरिव नित्यदा ॥ 7.40.13 ॥   
तेषामेवं ब्रुवाणानां वानराणां च राक्षसाम्।  
हनूमान्प्रवणः भूत्वा राघवं वाक्यमब्रवीत् ॥ 7.40.14 ॥   
स्नेहो मे परमो राजंस्त्वयि तिष्ठतु नित्यदा।  
भक्तिश्च नियता वीर भावो नान्यत्र गच्छतु ॥ 7.40.15 ॥   
वायद्रामकथा वीर चरिष्यति महीतले।  
तावच्छरीरे वत्स्यन्ति प्राणा मम न संशयः ॥ 7.40.16 ॥   
यच्चैतच्चरितं दिव्यं कथा ते रघुनन्दन।  
तन्मयाप्सरसो नाम श्रावयेयुर्नरर्षभ ॥ 7.40.17 ॥   
तच्छ्रुत्वाहं ततो वीर तव चर्यामृतं प्रभो।  
उत्कण्ठां तां हरिष्यामि मेघलेखामिवानिलः ॥ 7.40.18 ॥   
एवं ब्रुवाणं रामस्तु हनूमन्तं वरासनात्।  
उत्थाय सस्वजे स्नेहाद्वाक्यमेतदुवाच ह ॥ 7.40.19 ॥   
चरिष्यति कथा यावदेषा लोके च मामिका।  
तावत्ते भविता कीर्तिः शरीरेऽप्यसवस्तथा ॥ 7.40.20 ॥   
लोका हि यावत्स्थास्यन्ति तावत्स्थास्यति मे कथा ॥ 7.40.21 ॥   
मदङ्गे जीर्णतां यातु यत्त्वयोपकृतं कपे ॥ ] नरः प्रत्युपकाराणामापस्त्वायाति पात्रताम् ॥ 7.40.22 ॥   
ततोऽस्य हारं चन्द्राभं मुच्य कण्ठात्स राघवः।  
वैडूर्यतरलं कण्ठे बबन्ध च हनूमतः ॥ 7.40.23 ॥   
तेनोरसि निबद्धेन हारेण महता कपिः।  
रराज हेमशैलेन्द्रश्चन्द्रेणाक्रान्तमस्तकः ॥ 7.40.24 ॥   
श्रुत्वा तु राघवस्यैतदुत्थायोत्थाय वानराः।  
प्रणम्य शिरसा पादौ निर्जग्मुस्ते महाबलाः ॥ 7.40.25 ॥   
सुग्रीवः स च रामेण निरन्तरमुरोगतः।  
विभीषणश्च धर्मात्मा सर्वे ते बाष्पविक्लवाः ॥ 7.40.26 ॥   
सर्वे च ते बाष्पकलाः साश्रुनेत्रा विचेतसः।  
सम्मूढा इव दुःखेन त्यजन्तो राघवं तदा ॥ 7.40.27 ॥   
कृतप्रसादास्तेनैवं राघवेण महात्मना।  
जग्मुः स्वं स्वं गृहं सर्वे देही देहमिव त्यजन् ॥ 7.40.28 ॥   
ततस्तु ते राक्षसऋक्षवानराः प्रणम्य रामं रघुवंशवर्धनम्।  
वियोगजाश्रुप्रतिपूर्णलोचनाः प्रतिप्रयातास्तु यथा निवासिनः ॥ 7.40.29 ॥   
