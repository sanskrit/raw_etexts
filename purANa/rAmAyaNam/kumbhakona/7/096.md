

  
तस्यां रजन्यां व्युष्टायां यज्ञवाटगतो नृपः।  
ऋषीन्सर्वान्महातेजाः शब्दापयति राघवः ॥ 7.96.1 ॥   
वसिष्ठो वामदेवश्च जाबालिरथ काश्यपः।  
विश्वामित्रो दीर्घतपा दुर्वासाश्च महातपाः ॥ 7.96.2 ॥   
पुलस्त्योऽपि तथा शक्तिर्भार्गवश्चैव वामनः।  
मार्कण्डेयश्च दीर्घायुर्मौद्गल्यश्च महायशाः ॥ 7.96.3 ॥   
गर्गश्च च्यवनश्चैव शतानन्दश्च धर्मवित्।  
भरद्वाजश्च तेजस्वी ह्यग्निपुत्रश्च सुप्रभः ॥ 7.96.4 ॥   
नारदः पर्वतश्चैव गौतमश्च महायशाः।  
कात्यायनः सुयज्ञश्च ह्यगस्त्यस्तपसां निधिः ॥ 7.96.5 ॥   
एते चान्ये च बहवो मुनयः संशितव्रताः।  
कौतूहलसमाविष्टाः सर्व एव समागताः ॥ 7.96.6 ॥   
राक्षसाश्च महावीर्या वानराश्च महाबलाः।  
सर्व एव समाजग्मुर्महात्मानः कुतूहलात् ॥ 7.96.7 ॥   
क्षत्रिया ये च शूद्राश्च वैश्याश्चैव सहस्रशः।  
नानादेशगताश्चैव ब्राह्मणाः संशितव्रताः ॥ 7.96.8 ॥   
ज्ञाननिष्ठाः कर्मनिष्ठाः योगनिष्ठास्तथापरे।  
सीताशपथवीक्षार्थं सर्व एव समागताः ॥ 7.96.9 ॥   
तदा समागतं सर्वमश्मभूतमिवाचलम्।  
श्रुत्वा मुनिवरस्तूर्णं ससीतः समुपागमत् ॥ 7.96.10 ॥   
तमृषिं पृष्ठतः सीता त्वन्वगच्छदवाङ्मुखी।  
कृताञ्जलिर्बाष्पगला कृत्वा रामं मनोगतम् ॥ 7.96.11 ॥   
दृष्ट्वा श्रुतिमिवायान्तीं ब्रह्माणमनुगामिनीम्।  
वाल्मीकेः पृष्ठतः सीतां साधुवादो महानभूत् ॥ 7.96.12 ॥   
ततो हलहलाशब्दः सर्वेषामेवमाबभौ।  
दुःखजन्मविशालेन शोकेनाकुलितात्मनाम् ॥ 7.96.13 ॥   
साधु रामेति केचित्तु साधु सीतेति चापरे।  
उभावेव च तत्रान्ये प्रेक्षकाः सम्प्रचुक्रुशुः ॥ 7.96.14 ॥   
ततो मध्ये जनौघस्य प्रविश्य मुनिपुङ्गवः।  
सीतासहायो वाल्मीकिरिति होवाच राघवम् ॥ 7.96.15 ॥   
इयं दाशरथे सीता सुव्रता धर्मचारिणी।  
अपवादैः परित्यक्ता ममाश्रमसमीपतः ॥ 7.96.16 ॥   
लोकापवादभीतस्य तव राम महाव्रत।  
प्रत्ययं दास्यते सीता तदनुज्ञातुमर्हसि ॥ 7.96.17 ॥   
इमौ तु जानकीपुत्रावुभौ च यमजातकौ।  
सुतौ तवैव दुर्धर्षौ सत्यमेतद्ब्रवीमि ते ॥ 7.96.18 ॥   
प्रचेतसोऽहं दशमः पुत्रो राघवनन्दन।  
न स्मराम्यनृतं वाक्यमिमौ तु तव पुत्रकौ ॥ 7.96.19 ॥   
बहुवर्षसहस्राणि तपश्चर्या मया कृता।  
नोपाश्नीयां फलं तस्या दुष्टेयं यदि मैथिली ॥ 7.96.20 ॥   
मनसा कर्मणा वाचा भूतपूर्वं न किल्बिषम्।  
तस्याः फलमुपाश्नीयामपापा मैथिली यदि ॥ 7.96.21 ॥   
अहं पञ्चसु भूतेषु मनष्षष्ठेषु राघव।  
विचिन्त्य सीतां शुद्धेति जग्राह वननिर्झरे ॥ 7.96.22 ॥   
इयं शुद्धसमाचारा अपापा पतिदेवता।  
लोकापवादभीतस्य प्रत्ययं तव दास्यति ॥ 7.96.23 ॥   
तस्मादियं नरवरात्मज शुद्धभावा दिव्येन दृष्टिविषयेण तदा प्रविष्टा।  
लोकापवादकलुषीकृतचेतसा या त्यक्ता त्वया प्रियतमा विदिताऽपि शुद्धा ॥ 7.96.24 ॥   
