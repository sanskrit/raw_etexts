---
title: ०८०

---
अथ वृन्दावनमाहात्म्यम् ।।  
  
मोहिन्युवाच ।।  
मथुरायास्तु माहात्म्यं वनानां चापि मानद ।।  
श्रुतं बृन्दावनस्यापि रहस्यं किंचिदीरय ।। ८०-१ ।।  
  
वृंदारण्यं भुवो ब्रह्मन्कीर्तिरूपं रहोगतम् ।।  
तच्छ्रोतुं मम वांछास्ति तन्निरूपय विस्तरात् ।। ८०-२ ।।  
  
वसु रुवाच ।।  
श्रृणु देवि रहस्यं मे वृन्दारण्यसमुद्भवम् ।।  
यन्न कस्मैचिदाख्यातं मया प्राप्य गुरूत्तमात् ।। ८०-३ ।।  
  
गुरवे कथितं भद्रे नारदेन महात्मना ।।  
वृन्दया नारदायोक्तं रहस्यं गोपिकापतेः ।। ८०-४ ।।  
  
तत्तेऽहं संप्रवक्ष्यामि जगदुद्धारकारणम् ।।  
एकदा नारदो लोकान्पर्यटन्भगवत्प्रियः ।। ८०-५ ।।  
  
बृन्दारण्यं समासाद्य तस्थौ पुष्पसरस्तटे ।।  
पश्चिमोत्तरतो देवि माथुरे मंडले स्थितम् ।। ८०-६ ।।  
  
बृन्दारण्यं तुरीयांशं गोपिकेशरःस्थलम् ।।  
गोवर्द्धनोयत्र गिरिः सखिस्थलसमीपतः ।। ८०-७ ।।  
  
बृन्दायास्तत्तपोऽरण्यं नंदिग्रामानुयामुनम् ।।  
तटे तु यामुने रम्ये रम्यं बृंदावनं सति ।। ८०-८ ।।  
  
पुण्यं तत्रापि सुभगे सुपुण्यं कौसुमं सरः ।।  
वृंदायास्तु तटे रम्ये आश्रमोऽतिसुखावहः ।। ८०-९ ।।  
  
नित्यं विश्रमते यत्र मध्याह्ने सखिभिर्हरिः ।।  
मुहूर्तं स तु विश्रम्य स्निग्धच्छायतरोस्तले ।। ८०-१० ।।  
  
शीतलं पुष्पसरसो वार्युपस्पृश्य नारदः ।।  
कृत्वा माध्याह्निकं कर्म तस्थौ तत्र सरस्तटे ।। ८०-११ ।।  
  
तत्र वृन्दाश्रमे रम्ये गोप्यो गोपाश्च मोहिनि ।।  
आयांति वर्गशो यांति नारदस्य विपश्यतः ।। ८०-१२ ।।  
  
अथैवं याममेकं तु तत्र स्थित्वा तु नारदः ।।  
प्रहरार्द्धावशिष्टेऽह्नि विवेशाश्रममद्भुतम् ।। ८०-१३ ।।  
  
यत्र वृन्दा स्थिता देवी कृष्णभक्तिपरायणा ।।  
समागतानां सत्कारं विदधाना फलादिभिः ।। ८०-१४ ।।  
  
तां दृष्ट्वा तापसीं भद्रे नारदः साधुसम्मतः ।।  
नमस्कृत्य विनम्रांगो निषसाद धरातले ।। ८०-१५ ।।  
  
ततः सा ध्यानयोगांते समुन्मील्य विलोचने ।।  
आसनं संदिदेशाथोऽतिथये नारदाय वै ।। ८०-१६ ।।  
  
ततः स नारदस्तत्र सत्कृतो वृन्दयावसत् ।।  
रहस्यं गोपिकेशस्य तस्या जिज्ञासुरादरात् ।। ८०-१७ ।।  
  
तया कृतां सत्कृतिं तु स्वीकृत्य विधिनंदनः ।।  
सुप्रसन्नांतरां वृन्दां ज्ञात्वा हार्दं व्यजिज्ञपत् ।। ८०-१८ ।।  
  
सा तु तद्वांछितं ज्ञात्वा ध्यानयोगेन भामिनि ।।  
स्वसखीं माधवीं तत्र समाहूयाब्रवीदिदम् ।। ८०-१९ ।।  
  
माधवि प्रियमेतस्य नारदस्य महात्मनः ।।  
संपादय यथा मह्यमाश्रमस्य सुपुण्यता ।। ८०-२० ।।  
  
स्वाश्रमं ह्यागतस्चैव यो न संपादयेत्प्रियम् ।।  
निष्फलो ह्याश्रमस्तस्य फेरुराजगृहोपमः ।। ८०-२१ ।।  
  
अथ सा माधवी देवी नीत्वा नारदमाज्ञया ।।  
स्वाधिष्ठात्र्यास्तु वृन्दायाः सरसस्तटमुत्तमम् ।। ८०-२२ ।।  
  
पश्चिमोत्तरतस्तस्मिन्स्नातुं तं संदिदेश ह ।।  
ततस्तदाज्ञया भद्रे नारदो देवदर्शनः ।। ८०-२३ ।।  
  
निममज्जं जले तस्मिन्ध्यायञ्छ्रीकृष्णसंगमम् ।।  
निमज्जमाने सरसि नारदे मुनिसत्तमे ।। ८०-२४ ।।  
  
ययौ वृन्दांतिकं भद्रे संविधाय तदीप्सितम् ।।  
अथासौ नारदस्तत्र सन्निमज्योद्गतस्तदा ।। ८०-२५ ।।  
  
ददर्श निजमात्मानं वनितारूपमद्भुतम् ।।  
ततस्तु परितो वीक्ष्य नारदी सा शुचिस्मिता ।। ८०-२६ ।।  
  
पूर्वोत्तरायां तिष्ठंती आह्वयंती करेंगितैः ।।  
ददर्श वनितां रम्यां भूषितां भूषणोत्तमैः ।। ८०-२७ ।।  
  
ततस्तया समाहूता नारदी सा तदंतिकम् ।।  
प्राप्ता विश्वासिता स्वस्था नीता चापि स्थलांतरम् ।। ८०-२८ ।।  
  
रत्नप्राकारखचिते भवने वनिताकुले ।।  
प्रापय्य तां निवृत्तासौ सापि ताभिः सुसत्कृता ।। ८०-२९ ।।  
  
विशाखादिसखीवृन्दैराश्वास्याऽऽल्यैकया ततः ।।  
प्रापिताभ्यंतरं देवि सापश्यद्गोपिकेश्वरम् ।। ८०-३० ।।  
  
दूत्यां तस्यां निवृत्तायां समाहूता प्रियेण सा ।।  
नारदी प्रणिपत्येशं लज्जानम्रांतिकं ययौ ।। ८०-३१ ।।  
  
रसिकेन समाश्लिष्य रमयित्वा विसर्ज्जिता ।।  
क्रमेणैव तु संप्राप्ता सा पुनः कौसुमं सरः ।। ८०-३२ ।।  
  
सा पुनस्तत्र माधव्या मज्जिता तक्षपश्चिमे ।।  
पुंभावमभिसंप्राप्तो नारदो विस्मितोऽभवत् ।। ८०-३३ ।।  
  
ततो वृन्दाज्ञया तत्र सरसः पूर्वदक्षिणे ।।  
एकांतं तप आस्थाय तस्थौ तत्प्रेक्षणोत्सुकः ।। ८०-३४ ।।  
  
एवं तपस्यतस्तस्य नारदस्य महात्मनः ।।  
वृन्दया प्रेषितैर्वृंत्तिं निजां कल्पयतः फलैः ।। ८०-३५ ।।  
  
एकदा नारदस्तत्र विचरन्नाश्रमांतरे ।।  
शुश्राव सौभगं शब्दं कयाचित्समुदीरितम् ।। ८०-३६ ।।  
  
तच्छ्रुत्वा कौतुकाविष्टो नारदोऽध्यात्मदर्शनः ।।  
विचिन्वन्वनमास्थाय न ददर्श च तत्पदम् ।। ८०-३७ ।।  
  
ततः स विस्मयाविष्टो वृंदां पप्रच्छ सादरम् ।।  
सापि तस्मै समाचख्यौ कुब्जावृत्तांतमादितः ।। ८०-३८ ।।  
  
भूम्यंतरगृहस्थाना कुब्जा नारी वरा विभोः ।।  
काममेकांतके स्वेशं समुपाचरति स्वयम् ।। ८०-३९ ।।  
  
न तां कोऽपि मुनिश्रेष्ठ विजानाति मया विना ।।  
ततः संक्षेपतो वक्ष्ये यां दिदृक्षुस्तपोऽचरः ।। ८०-४० ।।  
  
प्रातः प्रबोधितो मात्रा स्नात्वा भुक्त्वानुगान्वितः ।।  
गोचारणाय विपिने वृन्दावन उपाविशत् ।। ८०-४१ ।।  
  
सखिभिर्गोपकैः क्रीडां कुर्वन्संवारयंश्च गाः ।।  
द्वित्रैः प्रियसखैरत्र ममाश्रम उपाव्रजत् ।। ८०-४२ ।।  
  
मया प्रकल्पितैर्वत्सभवने सार्वकामिके ।।  
फलमूलादिभिर्भक्ष्यैस्तर्पितः प्रिययाऽस्वपगत् ।। ८०-४३ ।।  
  
सुसख्या राधया तत्र सेव्यमानो व्रजप्रियः ।।  
सार्द्धयामं विहरति निकुंजेषु पृथक् पृथक् ।। ८०-४४ ।।  
  
राधादिभिस्तत्र सुप्तो वीजितः शयनं गतः ।।  
सार्द्धयामे स्वयं बुद्धो निजाः संमान्य ताः प्रियाः ।। ८०-४५ ।।  
  
गोपैर्गोभिर्वृतः सायं व्रजं याति प्रहर्षितः ।।  
सख्यः सखिस्थलं प्राप्य प्रियां संचय राधिकाम् ।। ८०-४६ ।।  
  
तया सह विशालाक्ष्यः स्वगेहान्यान्ति चान्वहम् ।।  
एवं गतागतं कुर्वल्लीँलां नित्यमुपागतः ।। ८०-४७ ।।  
  
मयैव दृश्यते वत्स नापि ब्रह्मभवादिभिः ।।  
मयाप्यलक्षितं वत्स कुब्जासंकेतवैभवम् ।। ८०-४८ ।।  
  
प्रीतप्रियोक्त्या जानामि सुगोप्यं प्रवदामि ते ।।  
अंगरागार्पणात्पुण्यात्प्राप्ता संकेतमुत्तमम् ।। ८०-४९ ।।  
  
सदा सा सेवनव्यग्रा सैकैकेनाप्यनेकधा ।।  
शतकोटिमितान्येवं मिथुनानि वसंति हि ।। ८०-५० ।।  
  
कुब्जाकृष्णानुरूपाणि नानाक्रीडापराणि च ।।  
संभूतान्याद्यमिथुनात्स्थावरं भावयंत्यपि ।। ८०-५१ ।।  
  
गतागतविहीनानि नित्यं नवनवानि च ।।  
तदगम्यं तृतीयस्य द्वितीयस्यैकतां गतम् ।। ८०-५२ ।।  
  
रूपं विलक्षणं विप्र सृष्टिस्थितिलयैकलम् ।।  
एकैवाहं विजानामि श्रुत्वा त्वमप्यथा ।। ८०-५३ ।।  
  
दग्धः षट्कर्णगो मंत्र इत्युक्तं समुपाचर ।।  
श्रुत्वैतद्दुर्लभं सोऽपि वृन्दोक्त्या नारदो मुनिः ।। ८०-५४ ।।  
  
उभयं चिंतयन्प्राप्तो मुनिस्तत्रैव तत्परम् ।।  
एतद्रहस्यं विधिजे विषयं गुरुशिष्ययोः ।। ८०-५५ ।।  
  
नैव कोऽप्यपरो वेत्ति धर्मः सैवावयोरपि ।।  
एक एव विजानाति वक्तुः श्रोतैकतः शुभे ।। ८०-५६ ।।  
  
तदेकं तत्त्वमेवास्ति नेह नानास्ति किंचन ।।  
गदितं ते महाभागे रहस्यं गोपिकेशितुः ।। ८०-५७ ।।  
  
प्रकाशच्चरितं चापि वक्ष्ये सम्यङ्निशामय ।।  
यत्र संदर्शितं तत्त्वं त्वत्पित्रे विधिनंदिनि ।। ८०-५८ ।।  
  
तद्ब्रह्मकुंडमेतद्धि पुण्यं वृन्दावने वने ।।  
तत्र यः स्नाति मनुजो मूलवेषं विभावयन् ।। ८०-५९ ।।  
  
वैभवं पश्यते किंचिदेवं नित्यविहारिणः ।।  
शक्रेण ज्ञाततत्त्वेन गोविन्दो यत्र चिंतितः ।। ८०-६० ।।  
  
गोविंदकुंडं तद्भदे स्नात्वा तत्रापि तल्लभेत् ।।  
एकानेकस्वरूपेण यत्र कुंजविहारिणा ।। ८०-६१ ।।  
  
बल्लवीभिः समारब्धो रासस्तदपि तद्विधम् ।।  
यत्र नंदादयो गोपा ददृशुर्वैभवं विभोः ।। ८०-६२ ।।  
  
तच्च तत्त्वप्रकाशाख्यं तीर्थँ श्रीयमुनाजले ।।  
दर्शितं यत्र गोपानां कालियस्य विमर्दनम् ।। ८०-६३ ।।  
  
तच्च पुण्यं समाख्यातं तीर्थं पापापहं नृणाम् ।।  
दावाग्नेर्मोचिता यत्र सस्त्रीबालधनार्भकाः ।। ८०-६४ ।।  
  
गोपाः कृष्णेन तत्पुण्यं तीर्थं स्नानादघापहम् ।।  
यत्र केशी हतस्तेन लीलयैव हयाकृतिः ।। ८०-६५ ।।  
  
तत्र स्नातस्तु मनुजो लभते धाम वैष्णवम् ।।  
यत्र दुष्टो वृषस्तेन हतस्तत्राभवच्छुचिः ।। ८०-६६ ।।  
  
अरिष्टकुंडं विख्यातं स्नानमात्रेण मुक्तिदम् ।।  
धेनुकोऽघो बको वत्सो व्योमो लंबासुरोऽपि च ।। ८०-६७ ।।  
  
हताः कृष्णेन लीलासु तत्र तीर्थानि यान्यपि ।।  
तेषु स्नात्वा नरो भक्तः संतर्प्य पितृदेवताः ।। ८०-६८ ।।  
  
लभते वांछितान्कामान् गोपालस्य प्रसादतः ।।  
सुप्तं भुक्तं विचरितं श्रुतं दृष्टं विलक्षणम् ।। ८०-६९ ।।  
  
कृतं यत्र च तत्क्षेत्रं स्नानात्स्वर्गगतिप्रदम् ।।  
श्रुतः संचिंतितो दृष्टो नतः श्लिष्टः स्तुतोऽर्थितः ।। ८०-७० ।।  
  
यत्र पुण्यनरैर्भद्रे तच्च तीर्थं गतिप्रदम् ।।  
यत्र श्रीराधया भद्रे तपस्तप्तं सुदारुणम् ।। ८०-७१ ।।  
  
तच्छ्रीकुंडं महत्पुण्यं स्नाने दाने जपादिके ।।  
वत्सतीर्थं चंद्रसरस्तथैवाप्सरसां सरः ।। ८०-७२ ।।  
  
रुद्रकुंडं कामकुंडं परमं मंदिरं हरेः ।।  
विशालालकनंदाढ्या नीपखण्डं मनोहरम् ।। ८०-७३ ।।  
  
विमलं धर्मकुंडं च भोजनस्थलमेव च ।।  
बलस्थानं बृहत्सानुः संकेतस्थानकं हरेः ।। ८०-७४ ।।  
  
नंदिग्रामः किशोर्याश्च कुंडं कोकिलकाननम् ।।  
शेषशायिपयोऽब्धिश्च क्रीडादेशोऽक्षयो वटः ।। ८०-७५ ।।  
  
रामकुंडं चीरचैर्यं भद्रभांडीरबिल्वकम् ।।  
मानाह्वं च सरः पुण्यं पुलिनं भक्तभोजनम् ।। ८०-७६ ।।  
  
अक्रूरं तार्क्ष्यगोविंदं बहुलारण्यकं शुभे ।।  
एतद्बृन्दावनं नाम समंतात्पंचयोजनम् ।। ८०-७७ ।।  
  
सुपुण्यं पुण्यकृज्जुष्ठं दर्शनादेव मुक्तिदम् ।।  
यस्य संदर्शनं देवा वांछंति च सुदुर्लभम् ।। ८०-७८ ।।  
  
लीलामाभ्यंतरीं द्रष्टुं तपसापि न च क्षमाः ।।  
सर्वत्र संगमुत्सृज्य यस्तु वृन्दावनं श्रयेत् ।। ८०-७९ ।।  
  
न तस्य दुर्लभं किंचित्त्रिषु भामिनि ।।  
वृन्दावनेति नामापि यः समुच्चरति प्रिये ।। ८०-८० ।।  
  
तस्यापि भक्तिर्भवति सततं नंदनंदने ।।  
यत्र वृन्दावने पुण्ये नरनारीप्लवंगमाः ।। ८०-८१ ।।  
  
कृमिकीटपतंगाद्याः खगा वृक्षा नगा मृगाः ।।  
समुच्चरंति सततं राधाकृष्णेति मोहिनि ।। ८०-८२ ।।  
  
कृष्णमायाभिभूतानां कामकश्मलचेतसाम् ।।  
स्वप्नेऽपि दुर्लभं पुंसां मन्ये वृन्दावनेक्षणम् ।। ८०-८३ ।।  
  
वृन्दारण्यं तु यैर्दृष्टं नरैः सुकृतिभिः शुभे ।।  
तैः कृतं सफलं जन्म कृपापात्राणि ते हरेः ।। ८०-८४ ।।  
  
किं पुनर्बहुनोक्तेन श्रुतेन विधिनंदिनि ।।  
सेव्यं वृन्दावनं पुण्यं भव्यं मुक्तिमभीप्सुभिः ।। ८०-८५ ।।  
  
दृश्यं गम्यं च संसेव्यं ध्येयं वृन्दावनं सदां ।।  
नास्ति लोके समं तस्य भुवि कीर्तिविवर्द्धनम् ।। ८०-८६ ।।  
  
यत्र गोवर्द्धनो नाम द्विजः कल्पे पुरातने ।।  
विरक्तः सर्वसंसारात्तप्तवान्परमं तपः ।। ८०-८७ ।।  
  
तद्गत्वा देवि देवेशो भगवान्विष्णुरव्ययः ।।  
क्रीडास्थानं निजं प्राप्तो वरं दातुं द्विजन्मने ।। ८०-८८ ।।  
  
तं दृष्ट्वा देवदेवेशं शंखचक्रगदाधरम् ।।  
विलसत्कौस्तुभोरस्कं मकराकृतिकुंडलम् ।। ८०-८९ ।।  
  
सुकिरीटं सुकटकं कलनूपुरभूषितम् ।।  
वनमालानिवीतांगं श्रीवत्सांकितवक्षसम् ।। ८०-९० ।।  
  
पीतकौशेयवसनं नवांबुदसमप्रभम् ।।  
सुनाभिं सुंदरग्रीवं सुकपोलं सुनासिकम् ।। ८०-९१ ।।  
  
सुद्विजं सुस्मितं सुष्ठुजानूरुभुजमध्यकम् ।।  
कृपार्णवं प्रमुदितं सुप्रसन्नमुखांबुजम् ।। ८०-९२ ।।  
  
दृष्ट्वा स सहसोत्थाय ननाम भुवि दंडवत् ।।  
वरं ब्रूहिति निर्द्दिष्टो प्राह गोवर्द्धनो हरिम् ।। ८०-९३ ।।  
  
पद्भ्यामाक्रम्य मत्पृष्ठे तिष्ठ चैष वरो मम ।।  
तच्छ्रुत्वा भक्तवश्यो वै विचिंत्य च पुनः पुनः ।। ८०-९४ ।।  
  
तस्थौ तत्पृष्ठमाक्रम्य तदा भूयो द्विजोऽब्रवीत् ।।  
नाहं त्वामुत्सहे देव निजपृष्ठे जगत्पते ।। ८०-९५ ।।  
  
अवतारयितुं तस्मादेवमेव स्थिरो भव ।।  
ततः प्रभृति विश्वात्मा त्यक्त्वा गोवर्द्धनं द्विजम् ।। ८०-९६ ।।  
  
गिरिरूपधरं याति नित्यं योगिवनं क्वचित् ।।  
कृष्णावतारे भगवान् ज्ञात्वा गोवर्द्धनं द्विजम् ।। ८०-९७ ।।  
  
संप्राप्तं निजसारूप्यं नंदाद्यैः समभोजयत् ।।  
अन्नकूटेन दोहेन तर्पयित्वाचलं द्विजम् ।। ८०-९८ ।।  
  
तृट्परीतं समाज्ञाय नवमेघानपाययत् ।।  
मित्रं स वासुदेवस्य संजातं तेन कर्मणा ।। ८०-९९ ।।  
  
तं यो भक्त्या नरो देवि पूजयेदुपचारकैः ।।  
प्रदक्षिणं परिक्रामेन्न तस्य पुनरुद्भवः ।। ८०-१०० ।।  
  
गोवर्द्धनो गिरिः पुण्यो जातो हरिनिवासतः ।।  
तं दृष्ट्वा दर्शनेनालमन्यपुण्याचलस्य च ।। ८०-१०१ ।।  
  
यामुनं पुलिनं रम्यं कृष्णविक्रीडनांचितम् ।।  
त्वमेव ब्रूहि सुभगे क्वान्यत्र जगतीतले ।। ८०-१०२ ।।  
  
तस्मात्सर्वप्रयत्नेन त्यक्त्वा वननदीगिरीन् ।।  
सु पुण्यान्पुण्यदान्नॄणां सेव्यं वृन्दावनं सदा ।। ८०-१०३ ।।  
  
यमी पुण्या नदी यत्र पुण्यो गोवर्द्धनो गिरिः ।।  
तत्किं वृन्दावनात्पुण्यमरण्यं भुवि विद्यते ।। ८०-१०४ ।।  
  
कलिकल्मषभीतानां विषयासक्तचेतसाम् ।।  
नान्यं बृन्दावनात्सेव्यमस्ति लोकेष्वपि त्रिषु ।। ८०-१०५ ।।  
  
यस्मिन्नित्यं विचरंति हरिर्गोपगोगोपिकाभिर्बर्हापीडी नटवरवपुः कर्णिकारावतंसी ।।  
वंशीहंसीस्वनजितरवो वैजयंतीवृतांगो नंदस्यांगाद्धृतमणिगणीयश्च हंसोऽहमाख्यः ।। ८०-१०६ ।।  
  
यस्य ध्यानं नगजनियुतोऽहर्निशं वै गिरीशो भक्तिक्लिन्नो रहसि कुरुते ह्यर्द्धनारीश्वराख्यः ।।  
गायत्रीं स्त्रीं हृदयकुडरे पद्मयोनिर्विधत्ते नेत्रैरिन्द्रो दशशतमितैर्वीक्षते वै शचीं ताम् ।। ८०-१०७ ।।  
  
अश्रोत्रेशो रहसि वनितां रक्षति स्वां रसज्ञो वंशीनादश्रवणजभिया कान्यवार्ता जनानाम् ।।  
छेदं शोषं तदनु दहनं भेदनं प्राप्य यासीच्छ्रीगोपीशाधरजनिसुधां सादरं शीलयंती ।। ८०-१०८ ।।  
  
याभिर्वृंदावनमनुगतो नंदसूनुः क्षपासु रेमे चंद्रांशुकलितसमुद्योतभद्रे निकुञ्जे ।।  
तासां दिष्टं किमहमधुना वर्णये बल्लवीनां यासां साक्षाच्चरणजरजः श्रीशविध्याद्यलभ्यम् ।। ८०-१०९ ।।  
  
यत्र प्राप्तास्तृणमृगखगा ये कृमिप्राणि वृन्दा वृन्दारण्ये विधिहररमाभ्यर्हणीया भवंति ।।  
तत्संप्राप्याद्वयपदरतो ब्रह्मभूयं गतः कौ प्रेमस्निग्धो विहरति सुखांभोधिकल्लोलमग्नः ।। ८०-११० ।।  
  
यत्र क्रूराः सहजमसुभृद्रातजाता विसृज्य वैरं स्वैरं सुहृद् इव तत्सौख्यमेवाश्रयंते ।।  
तत्किं प्राप्य प्रभुमिव जनः संपरित्यज्य गच्छन्क्वाप्यन्यत्र प्रभवति सुखी कृष्णमायाकरंडे ।। ८-१११ ।।  
  
वृन्दारण्यं तदखिलधरापुण्यरूपं श्रयन्मे स्वांतं ध्वांतं जगदिदमधः कृत्य वर्वर्ति शश्वत् ।।  
गोपीनाथः प्रतिपदमपि प्रेमसंक्लिन्नचेता नीचं वोच्चं न च गणयति प्रोद्धरत्येव भक्तान् ।। ८०-११२ ।।  
  
गोपान् गोपीः खगमृगागोपगोभूरजांसि स्मृत्वा प्रणमति जने प्रेमरज्ज्वा निबद्धः ।।  
दास्यं भक्ते कलयतितरां तत्किमन्यं व्रजेशात्सेव्यं देवं गणय विधिजेऽहं तु जानामि नैव ।। ८०-११३ ।।  
  
एतत्संक्षेपतः प्रोक्तं वृन्दारण्यसमुद्भवम् ।।  
माहात्म्यं विधिजे तुभ्यं वक्तव्यं नावशेषितम् ।। ८०-११४ ।।  
  
संसारभीतैर्मनुजैरेतदेव सदानद्यैः ।।  
श्रोतव्यं कीर्तनीयं च स्मर्तव्यं ध्येयमेव च ।। ८०-११५ ।।  
  
वृन्दा रण्यस्य माहात्म्यं यः श्रृणोति नरः शुचिः ।।  
कीर्तयेद्वापि विधिजे सोऽपि विष्णुर्न संशयः ।। ८०-११६ ।।  
  
इति श्रीबृन्नारदीयपुराणे बृहदुपाख्याने उत्तरभागे वसुमोहिनीसंवादे श्रीवृन्दावनमाहात्म्यं नामाशीतितमोऽध्यायः ।। ८० ।।