---
title: ०३८

---
वसुरुवाच ।।  
श्रृणु मोहिनी वक्ष्यामि तीर्थानां लक्षणं पृथक् ।।  
येन विज्ञातमात्रेण पापिनां गतिरुत्तमा ।। ३८-२ ।।  
  
सर्वेषामपि तीर्थानां श्रेष्ठा गंगा धरातले ।।  
न तस्या सदृशं किंचिद्विद्यते पापनाशनम् ।। ३८-३ ।।  
  
तच्छ्रुत्वा वचनं तस्य वसोः स्वस्य पुरोधसः ।।  
प्रणता मोहिनी प्राह गंगास्नानकृतादरा ।। ३८-४ ।।  
  
मोहिन्युवाच ।।  
भगवन्वाडवश्रेष्ठ गंगामाहात्म्यमुत्तमम् ।।  
सर्वेषां च पुराणानां संमतं वद सांप्रतम् ।। ३८-५ ।।  
  
श्रुत्वा माहात्म्यमतुलं गंगायाः पापनाशनम् ।।  
पश्चात्पापविनाशिन्यां स्नातुं यास्ये त्वया सह ।। ३८-६ ।।  
  
तच्छ्रुत्वा मोहिनीवाक्यं वसुः सर्वपुराणवित् ।।  
माहात्म्यं कथयामास गंगायाः पापनाशनम् ।। ३८-७ ।।  
  
वसुरुवाच ।।  
ते देशास्ते जनपदास्ते शैला स्तेऽपि चाश्रमाः ।।  
येषां भागीरथी पुण्या समीपे वर्तते सदा ।। ३८-८ ।।  
  
तपसा ब्रह्मचर्येण यज्ञैस्त्यागेन वा पुनः ।।  
तां गतिं न लभेज्जंतुर्गंगां संसेव्य यां लभेत् ।। ३८-९ ।।  
  
पूर्वे वयसि पापानि कृत्वा कर्माणि ये नराः ।।  
शेषे गंगां निषेवंते तेऽपि यांति परां गतिम् ।। ३८-१० ।।  
  
तिष्ठेद्युगसहस्रं तु पादेनैकेन यः पुमान् ।।  
मासमेकं तु गंगायां स्नातस्तुल्यफलावुभौ ।। ३८-११ ।।  
  
तिष्ठेतार्वाक्छिरा यस्तु युगानामयुतं पुमान् ।।  
तिष्ठेद्यथेष्टं यश्चापि गंगायां स विशिष्यते ।। ३८-१२ ।।  
  
भूतानामिह सर्वेषां दुःखोपहतचेतसाम् ।।  
गतिमन्वेषमाणानां न गंगासदृशी गतिः ।। ३८-१३ ।।  
  
प्रकृष्टैः पातकै र्घोरैः पापिनः पुरुषाधमान् ।।  
प्रसह्य तारयेद्गुंगा गच्छतो निरयेऽशुचौ ।। ३८-१४ ।।  
  
ते समानास्तु मुनिभिर्नूनं देवैः सवासवैः ।।  
येऽभिगच्छंति सततं गंगामभिमतां सुरैः ।। ३८-१५ ।।  
  
अंधाञ्जडान्द्रव्यहीनांश्च गंगा संपावयेद्बृहती विश्वरूपा ।।  
देवैः सेंद्रैर्मुनिभिर्मानवैश्च निषेविता सर्वकालं समृद्ध्ये ।। ३८-१६ ।।  
  
पक्षादौ कृष्णपक्षे तु भूमौ संनिहिता भवेत् ।।  
यावत्पुण्या ह्यमावास्या दिनानि दश मोहिनि ।। ३८-१७ ।।  
  
शुक्लप्रतिपदादेश्च दिनानि दश संख्यया ।।  
पाताले सन्निधानं तु कुरुते स्वयमेव हि ।। ३८-१८ ।।  
  
आरभ्य शुक्लैकादश्या दिनानि दश यानि तु ।।  
पंचम्यं तानि सा स्वर्गे भवेत्सन्निहिता सदा ।। ३८-१९ ।।  
  
कृते तु सर्वतीर्थानि त्रेतायां पुष्करं परम् ।।  
द्वापरे तु कुरुक्षेत्रं कलौ गंगा विशिष्यते ।। ३८-२० ।।  
  
कलौ तु सर्वतीर्थानि स्वं स्वं वीर्यं स्वभावतः ।।  
गंगायां प्रतिमुंचंति सा तु देवी न कुत्रचित् ।। ३८-२१ ।।  
  
गंगांभः कणदिग्धस्य वायोः संस्पर्शनादपि ।।  
पापशीला अपि नराः परां गतिमवाप्नुयुः ।। ३८-२२ ।।  
  
योऽसौ सर्वगतो विष्णुश्चित्स्वरूपी जनार्दनः ।।  
स एव द्रवरूपेण गंगांभो नात्र संशयः ।। ३८-२३ ।।  
  
ब्रह्महा गुरुडा गोघ्नः स्तेयी च गुरुतल्पगः ।।  
गंगांभसा च पूयंते नात्र कार्या विचारणा ।। ३८-२४ ।।  
  
क्षेत्रस्थमृद्धृतं वापि शीतमुष्णमथापि वा ।।  
गांगेयं तु हरेत्तोयं पापमामरणांतिकम् । ३८-२५ ।।  
  
वर्ज्यं पर्युषितं तोयं वर्ज्यं पुर्युषितं दलम् ।।  
न वर्ज्यं जाह्नवीतोयं न वर्ज्यं तुलसीदलम् ।। ३८-२६ ।।  
  
मेरोः सुवर्णस्य च सर्वरत्नैः संख्योपलानामुदकस्य वापि ।।  
गंगाजलानां न तु शक्तिरस्ति वक्तुं गुणाख्यापरिमाणमत्र ।। ३८-२७ ।।  
  
तीर्थयात्राविधिं कृत्स्नमकुर्वाणोऽपि यो नरः ।।  
गंगातोयस्य माहात्म्यात्सोऽप्यत्र फलभाग्भवेत् ।। ३८-२८ ।।  
  
चिंतामणिगुणाच्चापि गंगायास्तोयबिंदवः ।।  
विशिष्टा यत्प्रयच्छंति भक्तेभ्यो वांछितं फलम् ।। ३८-२९ ।।  
  
गंडूषमात्रतो भक्त्या सकूद्गंगांभसा नरः ।।  
कामधेनु स्तनोद्भूतान्भुंक्ते दिव्यरसान्दिवि ।। ३८-३० ।।  
  
शालग्रामशिलायां यस्तु गंगाजलं क्षिपेत् ।।  
अपहत्य तमस्तीव्रं भाति सूर्यो यथोदये ।। ३८-३१ ।।  
  
मनोवाक्कायजैर्ग्रस्तः पापैर्बहुविधैरपि ।।  
वीक्ष्य गंगां भवेत्पूतः पुरुषो नात्र संशयः ।। ३८-३२ ।।  
  
गंगातोयाभिषिक्तां तु भिक्षामश्नाति यः सदा ।।  
सर्पवत्कंचुकं मुक्त्वा पापहीनो भवेत्स वै ।। ३८-३३ ।।  
  
हिमवद्विंध्यसदृशा राशयः पापकर्मणाम् ।।  
गंगांभसा विनश्यंति विष्णुभक्त्या यथापदः ।। ३८-३४ ।।  
  
प्रवेशमात्रे गंगायां स्नानार्थं भक्तितो नृणाम् ।।  
ब्रह्महत्यादिपापानि हाहेत्युक्त्वा प्रयांत्यलम् ।। ३८-३५ ।।  
  
गंगातीरे वसेन्नित्यं गंगातोयं पिबेत्सदा ।।  
यः पुमान्स विमुच्येत पातकैः पूर्वसंचितैः ।। ३८-३६ ।।  
  
यो वै गंगां समाश्रित्य नित्यं तिष्ठति निर्भयः ।।  
स एव देवैर्मर्त्यैश्च पूजनीयो महर्षिभिः ।। ३८-३७ ।।  
  
किमष्टांगेन योगेन किं तपोभिः किमध्वरैः ।।  
वास एव हि गंगायां सर्वतोऽपि विशिष्यते ।। ३८-३८ ।।  
  
किं यज्ञैर्बहुभिर्जाप्यैः किं तपोभिर्धनार्पणैः ।।  
स्वर्गमोक्षप्रदा गंगा सुखसेव्या यतः स्थिता ।। ३८-३९ ।।  
  
यज्ञैर्यमैश्च नियमैर्दानैः संन्यासतोऽपि वा ।।  
न तत्फलमवाप्रोति गंगां सेव्य यदाप्नुयात् ।। ३८-४० ।।  
  
प्रभासे गोसहस्त्रेण राहुग्रस्ते दिवाकरे ।।  
यत्फलं लभते मर्त्यो गंगायां तद्दिनेन वै ।। ३८-४१ ।।  
  
अन्योपायांश्च यस्त्यक्त्वा मीक्षकामः सुनिश्चितः ।।  
गंगातीरे सुखं तिष्ठेत्स वै मोक्षस्य भाजनम् ।। ३८-४२ ।।  
  
वाराणस्यां विशेषण गंगा सद्यस्तु मोक्षदा ।।  
प्रतिमासं चतुर्दश्यामष्टम्यां चैव सर्वदा ।। ३८-४३ ।।  
  
गंगातीरे निवासश्च यावज्जीवं च सिद्धिदः ।।  
कृच्छ्राणि सर्वदा कृत्वा यत्फलं सुखमश्नुते ।। ३८-४४ ।।  
  
सदा चांद्रायणं चैव तल्लभेज्जाह्नवीतटे ।।  
गंगासेवापरस्येह दिवसार्द्धेन यत्फलम् ।। ३८-४५ ।।  
  
न तच्छक्यं ब्रह्मसुते प्राप्तुं क्रतुशतैरपि ।।  
सर्वयज्ञतपोदानयोगस्वाध्यायकर्मभिः ।। ३८-४६ ।।  
  
यत्फलं तल्लभेद्भक्त्या गंगातीरनिवासतः ।।  
यत्पुण्यं सत्यवचनैर्नैष्ठिकब्रह्मचारिणाम् ।। ३८-४७ ।।  
  
यदग्निहोत्रिणां पुण्यं तत्तु गंगानिवासतः ।।  
समातृपितृदाराणां कुलकोटिमनंतकम् ।। ३८-४८ ।।  
  
गंगाभक्तिस्तारयते संसारार्णवतो ध्रुवम् ।।  
संतोषः परमैश्वर्यं तत्त्वज्ञानं सुखात्मनाम् ।। ३८-४९ ।।  
  
विनयाचारसंपत्तिर्गंगाभक्तस्य जायते ।।  
कृतकृत्यो भवेन्मर्त्यो गंगां प्राप्यैव केवलम् ।। ३८-५० ।।  
  
तद्भक्तस्तत्परश्च स्यान्मृतो वापि न संशयः ।।  
भक्त्या तज्जलसंस्पर्शी तज्जलं पिबते च यः ।। ३८-५१ ।।  
  
अनायासेन हि नरो मोक्षोपायं स विंदति ।।  
दीक्षितः सर्वयज्ञेषु सोमपानं दिने दिने ।। ३८-५२ ।।  
  
सर्वाणि येषां गंगायास्तोयैः कृत्यानि सर्वदा ।।  
देहं त्यक्त्वा नरास्ते तु मोदंते शिवसन्निधौ ।। ३८-५३ ।।  
  
देवाः सोमार्कसंस्थानि यथा शक्रादयो मुखैः ।।  
अमृतान्युपभुंजंति तथा गंगाजलं नराः ।। ३८-५४ ।।  
  
कन्यादानैश्च विधिवद्भूमिदानैश्च भक्तितः ।।  
अन्नदानैश्च गोदानैः स्वर्णदानादिभिस्तथा ।। ३८-५५ ।।  
  
रथाश्वगजदानैश्च यत्पुण्यं परिकीर्तितम् ।।  
ततः शतगुणं पुण्यं गंगांभश्चुलुकाशनात् ।। ३८-५६ ।।  
  
चांद्रायणसहस्राणां यत्फलं परिकीर्तितम् ।।  
ततोऽधिकफलं गंगातोयपानादवाप्यते ।। ३८-५७ ।।  
  
गंडूषमात्रपाने तु अश्वमेधफलं लभेत् ।।  
स्वच्छंदं यः पिबेदंभस्तस्य मुक्तिः करे स्थिता ।। ३८-५८ ।।  
  
त्रिभिः सारस्वतं तोयं सप्तभिस्त्वथ यामुनम् ।।  
नार्मदं दशभिर्मासैर्गांगं वर्षेण जीर्यति ।। ३८-५९ ।।  
  
शास्त्रेणाकृततोयानां मृतानां क्वापि देहिनाम् ।।  
तदुत्तरफलावाप्तिर्गंगायामस्थियोगतः ।। ३८-६० ।।  
  
चांद्रायणसहस्रं तु यश्चरेत्कायशोधनम् ।।  
यः पिबेत्तु यथेष्ठं हि गंगाम्भः स विशिष्यते ।। ३८-६१ ।।  
  
गंगां पश्यति यः स्तौति स्नाति भक्त्या पिबेज्जलम् ।।  
स स्वर्गं ज्ञानममलं योगं मोक्षं च विंदति ।। ३८-६२ ।।  
  
यस्तु सूर्य्यांशुनिष्टप्तं गांगेयं पिबते जलम् ।।  
गोमूत्रयावकाहाराद्गांगपानं विशिष्यते ।। ३८-६३ ।।  
  
इति श्रीबृहन्नारदीयपुराणोत्तरभागे मोहिनीवसुसंवादे गंगामाहात्म्यवर्णनं नामाष्टत्रिंशत्तमोऽध्यायः ।। ३८ ।।