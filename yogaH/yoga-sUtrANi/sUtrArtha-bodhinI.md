समाधिपादः
श्रीकृष्णं सच्चिदानन्दं नत्वाऽथ क्रियते मया ।
योगसूत्रेषु व्याख्यानं सङ्क्षेपेण न विस्तरात् ॥ १ ॥
इह खलु श्रुतिस्मृतीतिहासाद्यखिलवाङ्मयप्रसिद्धधर्मार्थकाममोक्षपुरुषार्थचतुष्टयेषु तावन्मोक्षः परमपुरुषार्थः । स च श्रवणमनननिदिध्यासनसाध्यस्तत्राप्यखिलाधिकृतस्यासाधारणकरणीभूतस्या-ष्टाङ्गयोगेन प्रायेण कवलीकृतस्यैतन्मताभिमतस्य च यथायथं मोक्षाणिमादिसिद्धये च भगवान् पतञ्जलिः समाधितत्साधनविभूतिकैवल्याख्यपादचतुष्टयात्मकैकाध्यायपरिमितानि सूत्राणि चकार । तेषु च सूत्रेषु भगवान् बादरायणो भाष्यं चकार । तदुपरि च सर्वतन्त्रस्वतन्त्रा वाचस्पतिमिश्राष्टीकां चक्रुः । तत्र भाष्ये तट्टीकायां चातिगम्भीरत्वान्न सहसा सूत्रार्थः ईषद्व्युत्पन्नैर्मुमुक्षुभिरन्यैर्वा सूत्रार्थजिज्ञासुभिर्लब्धुं शक्यते । तथा च तदनुग्रहाय तानेवाश्रित्य सूत्रार्थबोधिनी वृत्तिरारभ्यते ।
तत्रेदमाद्यं सूत्रम् –
अथ योगानुशासनम् ॥ १ ॥
अथ-शब्दः आरम्भार्थः । श्रुतिमात्रेण मङ्गलप्रयोजकश्च । शास्यतेऽनेनेति शासनं शास्त्रं, योगानामनुशासनं योगानुशासनम् । तथाच योगशास्त्रमारभ्यत इत्यर्थः ॥ १ ॥
तत्र सम्प्रज्ञातासम्प्रज्ञातभेदेन वक्ष्यमाणेन द्विविधयोगस्य साधारणं लक्षणमाह –
योगश्चित्तवृत्तिनिरोधः ॥ २ ॥
चित्तस्य रजस्तमोवृत्तीनां वक्ष्यमाणानां निरोधः प्रतिलोमपरिणामेनोपशमो योग इत्यर्थः । अतो वक्ष्यमाणसम्प्रज्ञातसमाधेः सात्त्विकवृत्तिसत्त्वेऽपि नाव्याप्तिः । तत्र चित्तस्य त्रिगुणात्मकत्वात् क्षिप्तमूढविक्षिप्तैकाग्रनिरुद्धरूपपञ्चभूमयोऽवस्थाविशेषा भवन्ति । तत्र न तिसृणामुपयोगोऽपि तु द्वयोरेवान्त्ययोः । तत्र क्षिप्तं रजस उद्रेकादस्थिरं बहिर्मुखतया सुखदुःखादिविषयेषु विकल्पितेषु व्यवहितेषु सन्निहितेषु च रजःप्रेरितं भवति । तच्च सदैव दैत्यदानवादीनाम् । मूढं तमस उद्रेकात् कृत्याकृत्यविभागमगणय्य क्रोधादिभिर्विरुद्धकृत्येष्वेव निरतं भवति । तच्च सदैव रक्षःपिशाचादीनाम् । विक्षिप्तं तु सत्त्वोद्रेकाद् रजोविशिष्टं परिहृत्य दुःखसाधनं सुखसाधनेष्वेव शब्दादिषु प्रवृत्तं भवति । तच्च सदैव देवानां, रजसोऽप्यभावेन शुद्धसत्त्वोद्रेकाद् भगवद्भक्तानां देवासुरमनुष्यादीनां सात्त्विकवृत्तिविशिष्टमेकाग्रं भवति । तस्या अपि निरोधे निरुद्धं योगिनामेव भवति । व्यक्तमेतदाकरे ॥ २ ॥
ननु बुद्धिवृत्तिस्वभावस्य पुरुषस्य वृत्तिनिरोधे कथं स्थितिरित्यत आह-
तदा द्रष्टुः स्वरूपेऽवस्थानम् ॥ ३ ॥
यदा चित्तस्य शान्तघोरमूढानां सर्वासां वृत्तीनां निरोधस्तदा द्रष्टुश्चिदात्मनः स्वाभाविके स्वरूपे स्थितिः, कुसुमापाये यथा स्फटिकस्य तथेत्यर्थः । पुरुषस्य चैतन्यमात्रं स्वभावो, न वृत्तय इति भावः ॥ ३ ॥
ननु तर्हि व्युत्थाने स्वभावच्च्युतिः स्यादित्याशङ्क्याह –
वृत्तिसारुप्यमितरत्र ॥ ४ ॥
इतरत्र निरोधाद् व्युत्थाने सति याश्चित्तवृत्तयः शान्ताद्यास्तत्सारूप्यं वृत्तिमद्बुद्ध्यविवेकेन पुरुषस्य शान्तो दुःखीति वृत्तितादात्म्यभ्रम इत्यर्थः । अतो न स्वभावात् प्रच्युतिः । न हि लौहित्यभ्रमकाले स्फटिकस्य स्वभावाच्च्युतिरस्तीति भावः । निरोधे मुक्तिर्व्युत्थाने बन्ध इति सूत्रद्वयतात्पर्यम् ॥ ४ ॥
इदानीं निरोद्धव्यानां वृत्तीनामियत्तामाह –
वृत्तयः पञ्चतय्यः क्लिष्टाक्लिष्टाः ॥ ५ ॥
तयप् प्रत्ययोऽवयववाची । वृत्तयोऽग्रिमसूत्रोक्ताः । प्रमाणादयः पञ्चवृत्तिविशेषा वृत्तिसमूहस्यावयविनोऽवयवा इत्यर्थः । पञ्चावयवा यासां ताः पञ्चतय्यः । तासां हानोपादानसिद्धये भेदमाह ॥ क्लिष्टा अक्लिष्टा इति ॥ रागादिक्लेशानां हेतवः । क्लिष्टा बन्धफलाः । सर्वो हि जन्तुः प्रमाणादिवृत्तिभिर्ज्ञातार्थेषु रागादिना कर्म कृत्वा सुखादिना बद्ध्यते । अक्लिष्टा मोक्षफलाः क्लेशनाशिन्यः आत्मगोचरा इत्यर्थः ॥ ५ ॥
ता एव पञ्चवृत्तीरुद्दिशति –
प्रमाणविपर्ययविकल्पनिद्रास्मृतय ॥ ६ ॥
इतोऽन्या वृत्तिर्नास्तीति उद्देशसूत्रस्य फलम् ॥ ६ ॥
तत्र प्रमाणवृत्तिं विभजते –
प्रत्यक्षानुमानागमाः प्रमाणानि ॥ ७ ॥
त्रीण्येव प्रमाणानीति भावः । तत्र मानसामान्यलक्षणमविसंवादि ज्ञानम् । तत्रापीन्द्रियप्रणालिकया चित्तस्य बाह्यवस्तूपरागात् तद्विषया सामान्यविशेषात्मनोऽर्थस्य विशेषावधारणप्रधाना वृत्तिः प्रत्यक्षप्रमाणम् । गृहीतसम्बन्धाल्लिङ्गाल्लिङ्गिनि सामान्यात्मनाऽध्यवसायोऽनुमानम् । आप्तवचनमागमः ॥ ७ ॥
विपर्ययं लक्षयति –
विपर्ययो मिथ्याज्ञानमतद्रूपप्रतिष्ठम् ॥ ८ ॥
अतद्रूपप्रतिष्ठं तद्रूपे स्वविषये स्वजन्यप्रतिष्ठाशून्यं बाधाविरोधीति यावत् । विकल्पेऽतिव्याप्तिवारणाय मिथ्याज्ञानपदम् ॥ ८ ॥
विकल्पं लक्षयति –
शब्दज्ञानानुपाती वस्तुशून्यो विकल्पः ॥ ९ ॥
नरशृङ्गादिश्रवणानन्तरं भवन्ती निर्विषया वृत्तिर्या सा विकल्प इत्यर्थः । वस्तुशून्यत्वान्नायं प्रमाणं, व्यवहारहेतुत्वाच्च न विपर्ययः ॥ ९ ॥
निद्रां लक्षयति –
अभावप्रययालम्बना वृत्तिर्निद्रा ॥ १० ॥
कार्यं प्रत्याययति जनयतीति प्रत्ययो हेतुः । जाग्रत्स्वप्नवृत्तीनामभावे हेतुस्तम् आलम्बनं विषयो यस्याः सा वृत्तिर्निद्रा । अस्याः सुखमहमस्वाप्सं, न किञ्चिदवेदिषमिति सुषुप्त्यनन्तरं जागरे स्मृतिदर्शनात् । स्मृतेश्चानुभवव्यतिरेकेणानुपपत्तेर्वृत्तित्वम् । वृत्तिशब्दोच्चारणं तु ज्ञानसामान्याभावो निद्रेति तार्किकस्वीकृतनिरासार्थं, भाष्यकृद्भिस्तु व्याख्यातम् । सा तु प्रबोधे प्रत्यवमर्शात् प्रत्ययविशेष एव । कथमितिचेदुच्यते । सुखमस्वाप्त्सं प्रसन्नं मे मनः प्रज्ञां मे विशारदीकरोति । दुःखमहमस्वाप्सं ग्लानं मे मनो भ्रमत्यनवस्थितं, गाढं मूढोऽहमस्वाप्सं गुरूणि मेऽङ्गानि क्लान्तं मे चित्तम् अलं मुषितमिव भवतीति । स खल्वयं प्रबुद्धस्य प्रत्यवमर्शो न स्याद् असति प्रत्ययाऽनुभवे, तदाश्रिताः स्मृतयश्च तद्विषया न स्युः । तस्मात् प्रत्ययविशेषो निद्रा । सा च समाधावितरप्रत्ययवन्निरोद्धव्येति । न च भाष्यकारविरोधाद् वृत्तिकारव्याख्यानां विरुद्धमिति शङ्क्यम् । वृत्तिकारस्य प्रसिद्धावस्थात्रयाभिप्रायात् । भाष्यकारस्य तु अवस्थात्रयस्याऽप्येकैकावस्थात्रैविध्याङ्गीकाराभिप्रायत्वान्न विरोधः ॥ १० ॥
स्मृतिं लक्षयति –
अनुभूतविषयासम्प्रमोषः स्मृतिः ॥ ११ ॥
असम्प्रमोषोऽधिकाग्रहः । अनुभूतग्रह इति यावत् । सा स्मृतिरित्यर्थः । ननु स्वकरे गजवैशिष्ट्यमननुभूतमपि स्वप्ने स्मर्यते इतिचेन्न । तस्य विपर्ययत्वादिति भावः ॥ ११ ॥
आसां वृत्तीनां निरोधोपायमाह –
अभ्यासवैराग्याभ्यां तन्निरोधः ॥ १२ ॥
तत्र संसारसागराभिमुख्या विषयभूमिगायाश्चित्तवृत्तेः प्रवाहो वैराग्येण भज्यते । तत्प्रवाहभङ्गे निद्रा स्यात् । तद्भङ्गाय अभ्यासो विहितः । तेन लयविक्षेपप्रवाहो भज्यते । अतो द्वावेवोक्तौ ॥ १२ ॥
अभ्यासस्वरूपमाह –
तत्र स्थितौ यत्नाऽभ्यासः ॥ १३ ॥
तत्र तयोर्मध्ये रजस्तमोवृत्तिशून्यस्य चित्तस्य एकाग्रतास्थितिः । तस्यां कार्याणि यमनियमादीनि । तद्विषयकः प्रयत्नोऽनुष्ठानमभ्यास इत्यर्थः ॥ १३ ॥
नन्वनादिप्रबलराजसतामसवृत्तिसंस्कारैर्विरोधिभिःकुण्ठितोऽभ्यासो न स्थितौ इत्यत आह-
स तु दीर्घकालनैरन्तर्यसत्कारासेवितो दृढभूमिः ॥ १४ ॥
तुशब्दः शङ्काव्यावृत्त्यर्थः । सः अभ्यासो दीर्घकालनैरन्तर्येण ब्रह्मचर्यश्रद्धारूपसंस्कारेण च सेवितो दृढभूमिः दृढसंस्कारः । स व्युत्थानसंस्कारैर्नाभिभूयते, किन्तु स्थितिसमर्थो भवतीत्यर्थः ॥ १४ ॥
वैराग्यस्वरूपमाह –
दृष्टानुश्रविकविषयवितृष्णस्य वशीकारसञ्ज्ञा वैराग्यम् ॥ १५ ॥
दृष्टेषु स्त्र्यन्नपानादिषु एवमनुश्रवो वेदस्तदुक्तेषु आनुश्रविकेषु स्वर्गाणिमादिषु पूर्वोक्ताभ्यासेन साक्षात्काराद्वितृष्णस्योपेक्षाबुद्धिर्वशीकारसञ्ज्ञा वैराग्यमित्यर्थः । तच्च भूमिकाजयक्रमेण लब्धुं शक्यते ॥
तदुक्तम् – वैराग्यमाद्यं यतमानसञ्ज्ञं क्वचिद्विरागो व्यतिरेकसञ्ज्ञकः ।
एकेन्द्रियाख्यं हृदि रागसौक्ष्म्यं तस्याप्यभावस्तु वशीकृताख्यम् ,इति ॥
तत्र स्वीकृतविषयान् सन्त्यक्तुमशक्नुवतोऽपि समानेच्छात्यागेनाद्यम् । ततोऽपि विषयाणां मध्ये प्रियवस्तुलावण्यादिव्यतिरेकेणाऽपि वृत्तिर्द्वितीयम् । तथा वृत्तावपि मनसि रागशैथिल्येन बाह्येन्द्रियैरेव सेवनं तृतीयम् । तत्राप्यौदासीन्यं चतुर्थमित्यर्थः ॥ १५ ॥
अपरं वैराग्यमुक्त्वा परं वैराग्यमाह –
तत्परं पुरुषख्यातेर्गुणवेतृष्ण्यम् ॥ १६ ॥
तत्र वशीकारसञ्ज्ञके वैराग्ये जाते सति सम्प्रज्ञातप्रभावेन पुरुषस्य या ख्यातिः प्रधानाद्विविक्तस्य यः साक्षात्कार उच्यते तदभ्यासादशेषगुणत्रयव्यवहारेषु वैतृष्ण्यम् । तृष्णाविरोधिनी चित्तवृत्तिर्या भवति तत्परं श्रेष्ठं फलभूतं वैराग्यम् । तत्परिपाकाच्चित्तोपशमपरिपाकस्ततोऽविलम्बेन कैवल्यमित्यर्थः ॥ १६ ॥
इदानीं चतुर्विधं सम्प्रज्ञातं दर्शयति –
वितर्कविचारानन्दास्मितारूपानुगमात्सम्प्रज्ञातः ॥ १७ ॥
स्थूलसाक्षात्कारो वितर्कः । सूक्ष्मसाक्षात्कारो ध्यानेन स्थूलकारणपञ्चतन्मात्राविषयको विचारः। इन्द्रियाणामस्थूलरूपत्वेऽपि प्रकाशकत्वेन सात्त्विकरूपत्वात्तेषां ध्यानेन साक्षात्कार आनन्दः । तेषां कारणं बुद्धिः । सा ग्रहीत्रैकीभूताऽस्मितेत्युच्यते । तद्विषयकसाक्षात्कारोऽस्मिता । अत्र स्थूलं सूक्ष्मं च ग्राह्यं, ग्राहकाणीन्द्रियाणि, गृहीताऽस्मिता । तेषु ध्यानपरिपाकः सम्प्रज्ञातो योगः । स चैतैः स्वरूपैरनुगमाच्चतुर्विधः सवितर्क इत्यादिः ॥ १७ ॥
अधुना सोपायमसम्प्रज्ञातमाह –
विरामप्रत्ययाभ्यासपूर्वः संस्कारशेषोऽन्यः ॥ १८ ॥
वृत्तीनामभावो विरामः । तस्य प्रत्ययः कारणं वैराग्यं, तदभ्यासः पूर्व उपायो यस्य स तथा । अनेन पदेन युक्तोऽन्यः असम्प्रज्ञातः । परं वैराग्यं सम्प्रज्ञातशेषानभिभूय स्वसंस्कारं शेषयति स निर्बीजः समाधिः कर्मबीजाभावात् ॥ १८ ॥
अयमसम्प्रज्ञातो द्विविधः, भवप्रत्यय उपायप्रत्ययश्च । तत्र मुमुक्षुभिर्हेयं भवप्रत्ययमाह –
भवप्रययो विदेहप्रकृतिलयानाम् ॥ १९ ॥
भूतेन्द्रियाणामन्यतरस्मिन् भावनया देहपातानन्तरं भूतेन्द्रियेषु लीना मांसशोणितलोममेदोऽस्थिमज्जारूपषाट्कौशिकदेहशून्या विदेहाः । अव्यक्तमहदहङ्कारपञ्चतन्मात्रेषु प्रकृतिरूपकारणेषु लीनाः प्रकृतिलया जीवाः । तेषां चित्तं संस्कारमात्रशेषमित्यसम्प्रज्ञातः । स तु भवप्रत्ययः । भवन्ति जायन्तेऽस्यामिति अनात्मन्यात्मबुद्धिः । स प्रत्ययो हेतुर्यस्य स तथाऽविद्यामूलोऽयं योगोऽतो हेयः । अत एवोक्तं वायुपुराणे –
दशमन्वन्तराणीह तिष्ठन्तीन्द्रियचिन्तकाः ।
भौतिकाश्च शतं पूर्णं सहस्रं त्वाभिमानिकाः ॥
बौद्धा दशसहस्राणि तिष्ठन्ति विगतज्वराः ।
पूर्णं शतसहस्रं तु तिष्ठन्त्यव्यक्तचिन्तकाः ॥
पुरुषं निर्गुणं प्राप्य कालसङ्ख्या न विद्यते, इति ॥ १९ ॥
अधुना मुमुक्षूणामुपादेयं द्वितीयमाह –
श्रद्धावीर्यस्मृतिसमाधिप्रज्ञापूर्वक इतरेषाम् ॥ २० ॥
पुरुषगोचरा सात्त्विकी श्रद्धा । तया वीर्यं प्रयत्नो जायते तेन यमनियमपरम्परया स्मृतिर्ध्यानम् । तेन समाधिः । तेन प्रज्ञा पुरुषगोचरख्यात्यभ्यासः सम्प्रज्ञातः । ततः परवैराग्यादसम्प्रज्ञातः । इतरेषां पूर्वविलक्षणानां मुमुक्षूणां भवतीत्यर्थः ॥ २० ॥
तत्र प्रज्ञाता उपाया मृदुमध्याधिमात्रास्त्रिविधाः । तथा च योगिनोऽपि त्रयः । मृदूपायो, मध्योपायोऽधिमात्रोपायश्चेति । तत्र मृदूपायोऽपि त्रिविधः । मृदुवेगो, मध्यवेगस्तीव्रसंवेगश्चेति तत्र तीव्रसंवेगस्य क्षिप्रं समाधिमाह –
तीव्रसंवेगानामासन्नः ॥ २१ ॥
समाधिलाभः । संवेगो वैराग्यम् । अथवा वैराग्यानुकूलक्रियाहेतुर्दृढतरः संस्कार उत्कटवैराग्यमिति यावत् । येषामुपायाश्चाधिमात्रास्तेषां योगिनामासन्नः समधिरसम्प्रज्ञातः । ततो मोक्ष इत्यर्थः ॥ २१ ॥
मृदुमध्याधिमात्रत्वात्ततोऽपि विशेषः ॥ २२ ॥
तीव्रसंवेगस्यापि मृदुमध्याधिमात्रत्वात्ततो मृदुतीव्रसंवेगस्य योगिन आसन्नात् समाधेर्मध्यतीव्रसंवेगस्यासन्नतरस्ततोऽप्यधिमात्रतीव्रसंवेगस्यासन्नतमः समाधिलाभ इति विशेषः इत्यर्थः ॥ २२ ॥
इदानीमेतदुपायाद्विलक्षणमुपायान्तरमाह –
ईश्वरप्रणिधानाद्वा ॥ २३ ॥
ईश्वरे कायिकाद्वाचनिकान्मानसात् प्रणिधानाद् भक्तिविशेषादासन्नतमः समाधिलाभः । वाशब्दो भक्तिविकल्पार्थः ॥ २३ ॥
ईश्वरस्य स्वरूपमाह –
क्लेशकर्मविपाकाशयैरपरामृष्टः पुरुषविशेष ईश्वरः ॥ २४ ॥
क्लिश्यन्तीति क्लेशा अविद्यादयः पञ्च । कर्म धर्माधर्मौ । तयोः फलं विपाकः । फलानुकूलाः संस्कारा आशयाः । मनस्याशेरत इति व्युत्पत्तेः । तैः क्लेशादिभिः कालत्रयेऽप्यसम्बन्धः पुरुष ईश्वरः । विशेषपदेन वस्तुतः कालत्रयासम्बन्धजीवेभ्यो व्यावृत्तिः कृता ॥
अत्र भाष्यम् । वक्ष्यमाणा अविद्यादयः क्लेशाः, कुशलाकुशलानि कर्माणि, तत्फलं विपाकः, तदनुगुणा वासना आशयाः । ते च मनसि वर्तमाना अपि पुरुषे व्यपदिश्यन्ते । स हि तत्फलस्य भोक्तेति । यथा जयः पराजयो वा योद्धृषु वर्तमानः स्वामिनि व्यपदिश्यते । यो ह्यनेन भोगेनापरामृष्टः स पुरुषविशेष ईश्वर इति । कैवल्यं प्राप्तास्तर्हि सन्ति च बहवः केवलिनः । ते हि त्रीणि बन्धनानि छित्वा कैवल्यं प्राप्ताः । ईश्वरस्य च तत्सम्बन्धो न भूतो न भावी । यथा मुक्तस्य पूर्वा बन्धकोटिः प्रज्ञायते, नैवमीश्वरस्य । यथा प्रकृतिलीनस्योत्तरा बन्धकोटिः सम्भाव्यते । स तु सदैव मुक्तः सदैवेश्वर इति । योऽसौ प्रकृष्टसत्त्वोपादानादीश्वरस्य शाश्वतिक उत्कर्षः स किं सनिमित्तः , आहोस्विन्निर्निमित्त इति ॥ तस्य शास्त्रं निमित्तम् ॥ शास्त्र पुनः किन्निमित्तम् । प्रकृष्टसत्त्वनिमित्तम् ॥ एतयोः शास्त्रोत्कर्षयोरीश्वरसत्त्वे वर्तमानयोरनादिसम्बन्धः । तस्मादेतद्भवति सदैवेश्वरः सदैव मुक्त इति । तच्चैतस्यैश्वर्यं साम्यातिशयविनिर्मुक्तम् । न तावदैश्वर्यान्तरेण तदतिशय्यते । यदेवातिशायितं तस्मादेव तत् स्यात् । तस्माद्यत्र काष्ठाप्राप्तिरैश्वर्यस्य स ईश्वरः । न च तत्समानमैश्वर्यमस्ति । कस्मात् सः । तुल्ययोरेकस्मिन् युगपत्कामितेऽर्थे नवमिदमस्तु पुराणमिदमस्त्विति एकस्य सिद्धावितरस्य प्राकाम्यविघातादूनत्वं प्रसक्तम् । द्वयोश्च तुल्ययोर्युगपत्कामितार्थप्राप्तिर्नास्ति । अर्थस्य विरुद्धत्वात् । तस्माद्यस्य साम्यातिशयविनिर्मुक्तमैश्वर्यं स ईश्वरः । स च पुरुषविशेष इति ॥ २४ ॥
तस्य सर्वज्ञत्वेऽनुमानमाह –
तत्र निरतिशयं सर्वज्ञबीजम् ॥ २५ ॥
तत्र ईश्वरे निरतिशयं सर्वज्ञत्वबीजं ज्ञापकमित्यर्थः । तथा चायं प्रयोगः । अस्मदादीनां ज्ञानं निरतिशयज्ञानेनाऽविनाभुतं, सातिशयत्वाद्, यत् सातिशयं तत् समानजातीयेन निरतिशयेन युक्तम् । यथा कुम्भपरिमाणं विभुपरिमाणेन । तथाच निरतिशयं ज्ञानं सर्वज्ञत्वमन्तरा नोपपद्यते इति सिद्धं सर्वज्ञत्वम् । तस्य जीवे बाधादितरस्मिन् कल्पना स्यात् । तदपेक्षया श्रुतिसिद्धानां शिवनारायणादीनामुपाधिभेदेन भिन्नत्वेनावगम्यमानानां कल्पनं साधीय इति दिक् ॥ २५ ॥
तस्य भगवतो ब्रह्मदिभ्यो भेदमाह –
पूर्वेषामपि गुरुः कालेनानवच्छेदात् ॥ २६ ॥
स ईश्वरः पूर्वेषां सर्गादावुत्पन्नानां हिरण्यगर्भादीनां कालपरिच्छिन्नानां गुरुर्धर्मार्थकाममोक्षोपदेष्टा। कालेनानवच्छेदात् । अनद्यनन्तत्वादित्यर्थः ॥ २६ ॥
इदानीं परमेश्वरं निरूप्य तत्प्रणिधानं वक्तुं रहस्यमाह –
तस्य वाचकः प्रणवः ॥ २७ ॥
तस्येश्वरस्य । प्रणव ओङ्कारः ॥ २७ ॥
एवं वाचकमुक्त्वा प्रणिधानमाह –
तज्जपस्तदर्थभावनम् ॥ २८ ॥
तस्य प्रणवस्य जपः प्रणवाभिधेयस्येश्वरस्य भावनम् । एवं प्रणवं जपतस्तदर्थं च भावयतश्चित्तमेकाग्रं भवति ॥ २८ ॥
समाधिलाभरूपफलमुक्त्वा फलान्तरमपि तदनुगुणमाह –
ततः प्रत्यक्त्चेतनाधिगमोऽप्यन्तरायाभावश्च ॥ २९ ॥
प्रतीपं विपरीतमञ्चति जानातीति प्रत्यग् भ्रान्त इत्यर्थः । अनेनेश्वराद्भेद उक्तः । प्रत्यक् चासौ चेतनश्च तस्याधिगमः साक्षात्कारस्ततः प्रणिधानाद्भवति । अपिचान्तरायाणामभावो भवति ॥ २९ ॥
अन्तरायानाह –
व्याधिस्त्यान​संशयप्रमादालस्या​विरतिभ्रान्तिदर्शनालब्ध​भूमिकत्वानवस्थितत्वानि चितविक्षेपास्तेऽन्तरायाः ॥ ३० ॥
ये चित्तं योगाद्विक्षिपन्ति ते विक्षेपा योगस्यान्तराया विघ्ना नव । तत्र वातादीनामिन्द्रियाणां च वैषम्यं व्याधिः । स्त्यानं चित्तलघुत्वेऽपि कर्मानर्हता । संशयः सिद्ध्यति न वेति । प्रमादो योगाङानामननुष्ठानलक्षणः । आलस्यं चित्तस्य गुरुत्वादप्रवृत्तिः । अविरतिर्विषयतृष्णा । भ्रान्तिदर्शनम् एककोटिविपर्ययः । अलब्धभूमिकत्वं समाधिभूम्यलाभः । मधुमत्यादयः समाधिभूमयो वक्ष्यन्ते । अनवस्थितत्वं नाम लब्धायां भूमौ चित्तस्याऽस्थिरत्वम् । पूर्वभूमौ स्थिरं हि चित्तम् उत्तरभूमिं जयेत् । तस्मादस्थिरत्वं दोषः ॥ ३० ॥
न केवलमेते योगनाशाकाः, किन्तु दुःखादीनपि कुर्वन्तीत्याह –
दुःखदौर्मनस्याङ्गमेजयत्वश्वासप्रश्वासा विक्षेपसहभुवः ॥ ३१ ॥
दुःखं शारीरं कामजं मानसं व्याघ्रादिजमाधिभौतिकम् । ग्रहपीडादिजमाधिदैविकम् । दौर्मनस्यमिच्छाविघातात् । क्षोभो मनसि । अङ्गमेजयतो भावोऽङ्गमेजयत्वं । अङ्गानां कम्प इत्यर्थः । अनिष्कृतः प्राणो यद् बाह्यं वायुमन्तःप्रवेशयति स श्वासः । समाध्यङ्गरेचकविरोधीत्यर्थः । एवमनिच्छतः कोष्ठस्थस्य वायोर्बहिर्गमनं प्रश्वासः पूरकविरोधात् । एतैर्विक्षेपैः सह भवन्तीत्यर्थः ॥ ३१ ॥
ईश्वरप्रणिधानादेतेषामभाव इत्युक्तमुपसंहरति –
तत्प्रतिषेधार्थमेकतत्त्वाभ्यासः ॥ ३२ ॥
विक्षेपाणां नाशार्थमेकतत्त्वाभ्यासोऽभिमतध्यानं कार्यमित्यर्थः ॥ ३२ ॥
तस्य चित्तस्यासूयादिमलवतो योगसम्भवात्तन्मलनिरासोपायमाह –
मैत्रीकरुणामुदितोपेक्षाणां सुखदुःखपुण्यापुण्यविषयाणां भावनातश्चितप्रसादनम् ॥ ३३ ॥
मैत्री सुखिषु मित्रता । दुःखिषु करुणा दया । पुण्यवृत्तिषु हर्षो मुदितम् । अपुण्यशब्दितपापादिके उपेक्षां भावयेत् । तया वृत्त्या चित्तस्य प्रसादनं भवति । सुखादिषु यथाक्रममुक्तभावनया सात्त्विको धर्मो जायते । तेन च शुक्लेन धर्मेण चित्तं प्रसन्नं भवति । प्रसन्ने च स्थितिपदं लभते ॥ ३३ ॥
एवं मैत्र्यादिभावनया प्रसन्नस्य चित्तस्य स्थित्युपायानाह-
प्रच्छर्दनविधारणाभ्यां वा प्राणस्य ॥ ३४ ॥
नासिकापुटाभ्यां प्राणस्य प्रच्छर्द्दनं रेचनम् । रेचितस्य प्राणस्य बहिरेव विधारणं कुम्भकम् । यथाशक्ति ताभ्यामेकत्र लक्ष्ये चित्तं स्थितिं लभते । प्राणजये चित्तजयस्तयोरविभागात् प्राणायामस्य सर्वपापनाशकत्वात् पापनिवृत्तौ चित्तं स्थिरं भवति । वा शब्दो वक्ष्यमाणोपायविकल्पार्थः ॥ ३४ ॥
उपायान्तरमाह –
विषयवती वा प्रवृत्तिरुत्पन्ना मनसः स्थितिनिबन्धनी ॥ ३५ ॥
नासाग्रे चित्तस्य संयमाद्दिव्यगन्धसाक्षात्कारो भवति । एवं रसनादावपि ज्ञेयम् । ताः संविदो विषयवत्यः प्रवृत्तयः शीघ्रमुत्पन्नाः सत्यो विश्वासमुत्पाद्येश्वराद्यतिसूक्ष्मे लक्ष्ये मनसः स्थितिं निबध्नन्तीत्यर्थः । तथा च शास्त्रीयानुभवविशेषे जाते श्रद्धया योगी यः कोऽपि प्रवर्त्तत इति भावः ॥ ३५ ॥
विशोका वा ज्योतिष्मती ॥ ३६ ॥
अष्टदलध्यानादिक्रमेण मनसः संयमाज्ज्योतिःस्वरूपात्मविषया ज्योतिष्मती विशोका दुःखरहिता संविदुत्पद्यते सा मनसः स्थितिहेतुरित्यर्थः ॥ ३६ ॥
वीतरागविषयं वा चित्तम् ॥ ३७ ॥
वीतरागं यच्चित्तं परित्यक्तविषयाभिलाषमित्यर्थः । तद्विषयं तत्र धार्यमाणं योगिनश्चित्तं स्थितिपदं प्राप्नोतीत्यर्थः ॥ ३७ ॥
स्वप्ननिद्राज्ञानालम्बनं वा ॥ ३८ ॥
अत्र ज्ञानशब्दो ज्ञेयपरः ॥ स्वप्ने भगवतो यद्रूपं भगवतोऽत्यन्तप्रियमाराधयन्नेव प्रबुद्धस्तत्रैव चित्तं धारयेत् । निद्रायां तु सुप्तौ यत् सुखं तत्र धारयेत् । एवं स्वप्ननिद्रान्ते सालम्बनं चित्तं स्थितिं प्राप्नोतीत्यर्थः ॥ ३८ ॥
यथाभिमतध्यानाद्वा ॥ ३९ ॥
किं बहुना, कृष्णादिरूपं यदेवेष्टं तदेव ध्यायेत् । तत्र लब्धस्थितिकमन्यत्रापि लभते ॥ ३९ ॥
चित्तस्थितिजयस्य ज्ञापकमाह –
परमाणुपरममहत्त्वान्तोऽस्य वशीकारः ॥ ४० ॥
अस्य सूक्ष्मे निविशमानस्य वशीकारोऽप्रतिघातः । स एव ज्ञापकमित्यर्थः ॥ ४० ॥
सम्प्रज्ञातयोगस्य विषयं स्वरूपं च निर्दिशति-
क्षीणवृत्तेरभिजातस्येव मणेर्ग्रहीतृग्रहणग्राह्येषु तत्स्थतदञ्जनता समापत्तिः ॥ ४१ ॥
अत्र पाठक्रमादर्थक्रमो बलीयान् । तथाचाभ्यासवैराग्याभ्यां क्षीणरजस्तमोवृत्तिकस्य तत्तद्रूपता तस्याः सम्यगापत्तिःसम्प्रज्ञात इत्यर्थः । स च वितर्कादिविषयभेदाच्चतुर्विधः । तत्र दृष्टान्तमाह ॥ अभिजातस्य स्वच्छस्य मणेर्जपाकुसुमाद्युपरक्तस्य स्वरूपाभिभवेन रक्ताद्याकारता यथा भवति तथेत्यर्थः ॥ ४१ ॥
सोऽपि सम्प्रज्ञातः सवितर्कनिर्वितर्कसविचारनिर्विचारभेदैश्चतुर्धा ।तत्र सवितर्कायाः स्वरूपमाह–
तत्र शब्दार्थज्ञानविकल्पैः सङ्कीर्णा सवितर्का समापत्तिः ॥ ४२ ॥
तत्र तासु मध्ये सवितर्का समापत्तिरेषा ज्ञेया । तथाहि । गौरित्युक्ते शब्दार्थज्ञानानि त्रीण्यभिन्नानि । तत्र गौरित्येको विकल्पः । अयं हि गौरित्युपात्तयोरर्थज्ञानयोः शब्दाभेदविषयकः । तथा समाधिप्रज्ञा शब्दार्थज्ञानविकल्पैः सङ्कीर्णा तैस्तुल्या भवति । विकल्पत्वाविशेषात् ॥ ४२ ॥
निर्वितर्कामाह –
स्मृतिपरिशुद्धौ स्वरूपशून्येवार्थमात्रनिर्भासा निर्वितर्का ॥ ४३ ॥
गवादिशब्दानां सङ्केतो विकल्पितेष्वेव लोके गृह्यते । तस्य स्मृत्या शाब्दज्ञानं परार्थानुमितिश्च विकल्प एव जायते । तत्र स्मृतिपरिशुद्धौ सत्याम् अर्थमात्रतात्पर्यवता चित्तेनार्थमात्राऽवभासात् । सङ्केतस्मृतेस्त्यागे सति सविकल्पत्यागादर्थमात्रमविकल्पितार्थरूपं यद्ग्राह्यं तत्स्वरूपेणैव निर्भासमाना निर्वितर्का समापत्तिरित्यर्थः ॥ ४३ ॥
एतयैव सविचारा निर्विचारा च सूक्ष्मविषया व्याख्याता ॥ ४४ ॥
विशिष्टेषु स्ववाचकशब्दज्ञानाभ्यासभेदेन विकल्पितेषु या समापत्तिः सा सविचारेत्युच्यते । तेष्वेव विशेषणशून्येषु अर्थमात्रेषु या समापत्तिः सा निर्विचारेति भावः ॥ ४४ ॥
ननु किमस्या ग्राह्यसमापत्तेः परमाणुष्वेवावसानम् ? नेत्याह –
सूक्ष्मविषयत्वं चालिङ्गपर्यवसानम् ॥ ४५ ॥
अस्याः समापत्तेः सूक्ष्मविषयत्वम् अलिङ्गे प्रधाने पर्यवस्यति । प्रधानं विलयं न गच्छतीत्यलिङ्गमुच्यते । पुरुषस्य सत्त्वेऽपि अनुपादानत्वात् प्रधानपर्यन्तमेव समापत्तिरिति सिद्धम् ॥ ४५ ॥
एवं स्थूले सूक्ष्मे च ग्राह्ये चतस्रः समापत्तय उक्ताः । सम्प्रति तासां सम्प्रज्ञातत्वमुपसंहरति –
ता एव सबीजः समाधिः ॥ ४६ ॥
ग्रहणग्रहीत्रोरपि सविकल्पत्वनिर्विकल्पत्वभेदेन सानन्दा आनन्दमात्रा सास्मिता अस्मितामात्रा चेति चतस्रः समापत्तयो भवन्ति उक्तन्यायसाम्यात् । एवमष्टसमापत्तयो यास्ता एव सबीजः समाधिः सम्प्रज्ञातः । विवेकख्यात्यभावेन बन्धबीजसत्त्वात् सबीजत्वं द्रष्टव्यम् ॥ ४६ ॥
तत्र निर्विचारसमापत्तेः फलतोऽतिशयमाह –
निर्विचारवैशारद्येऽध्यात्मप्रसादः ॥ ४७ ॥
रजस्तमोमलापेतस्य सम्प्रज्ञातस्य अन्तःकरणस्य यो निर्विचारः सूक्ष्मवस्तुविषयकनिर्विकल्पकसमाधिस्तस्य वैशारद्ये प्रवाहरूपपाटवे सति अध्यात्मप्रसादोऽत्यन्तसत्त्वोद्रेको भवतीत्यर्थः ॥ ४७ ॥
तत्फलमाह –
ऋतम्भरा तत्र प्रज्ञा ॥ ४८ ॥
तत्र ऋतं सत्यमेव गृह्णाति प्रज्ञायते । तथाच निरोधसमाधिरूपस्य योगस्य पुण्यविशेषद्वारा यथार्थप्रत्यक्षहेतुत्वमितिभावः ॥ ४८ ॥
अत एव तस्य क्लृप्तमाभ्यो विषयतो विशेषमाह –
श्रुतानुमानप्रज्ञाभ्यामन्यविषया विशेषार्थत्वात् ॥ ४९ ॥
शब्दानुमानयोः पदार्थतावच्छेदकव्यापकतावच्छेदकपुरस्कारेणैव ज्ञानजनकत्वात्तद्ग्रहणायोग्य-विशेषविषयकत्वादिति यावत् ।
वेदान्तिनस्तु शब्दस्य पदार्थतावच्छेदकपुरस्कारेणैव ज्ञानजनकत्वे मानाभावः । तथाच शब्दस्य विषयस्तच्छक्यो तल्लक्ष्यश्च ग्राह्यः । तेन च ब्राह्मणशब्दलक्ष्यत्वेऽपि न क्षतिः । तथा च महावाक्यार्थबोधप्रयोजकीभूताऽवान्तरवाक्यस्थपदजन्यस्मृतिकारणीभूतानुभवजनकत्वम् असम्प्रज्ञातयोगस्य स्वजन्यधर्मद्वारेति न कोऽपि विरोधो, न वा महावाक्यार्थबोधानुपपत्तिरपीति भाव इति प्राहुः । यथा च पदार्थतावच्छेदकपुरस्कारेणैव ज्ञानजनकत्वनियमाभावस्तथाव्यक्तमाकर इति दिक् ॥ ४९ ॥
नन्वनादिना शब्दादिविषयभोगसंस्कारेणातिबलीयसाऽभिहता समाधिप्रज्ञा न स्थितिं लभेत इत्यत आह –
तज्जः संस्कारोऽन्यसंस्कारप्रतिबन्धी ॥ ५० ॥
निर्विचारसमाधिप्रज्ञाजन्यः संस्कारो व्युत्थानसंस्कारस्य प्रतिबन्धी बाधक इत्यर्थः । कथमेतदितिचेत् । प्रज्ञासंस्कारस्य तत्त्वसंस्पर्शित्वादिति ध्येयम् ॥ ५० ॥
ननु सम्प्रज्ञातसंस्कारप्रबलं चित्तं तत्प्रज्ञापरम्परामेव जनयेत् । तथाच कथं निर्बीजसमाधिं कुर्यात् तत्राह –
तस्यापि निरोधे सर्वनिरोधान्निर्बीजः समाधिः ॥ ५१ ॥
पुरुषख्यात्यनन्तरं परवैराग्यसंस्कारप्रचयेन तस्य सम्प्रज्ञातसमाधिप्रज्ञासंस्कारस्य, अपिशब्दात् प्रज्ञायाश्च निरोधे सति सर्वस्य प्रज्ञातज्जसंस्कारप्रवाहस्य निरोधादवसिताधिकारत्वेन चित्तस्य कृत्याभावान्निमित्तापाये नैमित्तकापाय इति न्यायेन निर्बीजः समाधिर्भवति ॥ ५१ ॥
साधनपादः
इतः परं वृत्तिनिरोधसाधनीभूताभ्यासवैराग्यसाधनीभूतचित्तशुद्धिरिति तत्र हेतुमदौ क्रियायोगमाह –
तपःस्वाध्यायेश्वरप्रणिधानानि क्रियायोगः ॥ १ ॥
तपो ब्रह्मचर्यगुरुसेवादि । स्वाध्यायः प्रणवादिपवित्राणां जपः, मोक्षशास्त्राध्ययनं वा फलाभिसन्धिमन्तरा क्रियमाणानां परमेश्वरे समर्पणमीश्वरप्रणिधानम् । तानि क्रियारूपो योगः, योगसाधनत्वादित्यर्थः ॥ १ ॥
क्रियायोगस्य फलमाह –
समाधिभावनार्थः क्लेशतनूकरणार्थश्च ॥ २ ॥
समाधेरुत्पादनं भावनं तदर्थः फलं यस्य स तथोक्तः । एवं क्लेशेषु सत्सु समाधिर्न सिद्ध्यति । तस्मात् क्रियायोगक्लेशाँस्तनूकृत्य समाधिः भावयति । तनूकरणं क्लेशानां सदोद्भवतायाः कादाचित्कत्वसम्पादनम् । तथाच लब्धावसरः समाधिर्विवेकज्ञानमुत्पाद्य सवासनमित्याज्ञानं नाशयति ॥ २ ॥
अथ के ते क्लेशाः कियन्तो वेत्यात आह –
अविद्यास्मितारागद्वेषाभिनिवेशाः क्लेशाः ॥ ३ ॥
अविद्येत्यादि स्पष्टम् ॥ ३ ॥
चतुर्णामविद्याकार्यत्वेनाविद्यात्मकत्वमाह –
अविद्या क्षेत्रमुत्तरेषां प्रसुप्ततनुविच्छिन्नोदाराणाम् ॥ ४ ॥
उत्तरेषामस्मितादीनामविद्या क्षेत्रं प्रसवभूमिः । तेषामवान्तरभेदमाह ॥ प्रसुप्तेति ॥ प्रसुप्तास्तनवो विच्छिन्ना उदाराश्च । तत्र विदेहप्रकृतिलयानां योगिनां क्लेशाः प्रसुप्ताः । तत्त्वज्ञानाभावेन शक्तिरूपेणावस्थानात् । ते च पुनरुद्भवन्ति ॥ क्रियायोगिनां तनवः । विषयसङ्गिनामुच्छिन्ना उदाराश्च भवन्ति । यथा कस्यचिद् यत्र रागस्तत्र क्रोधो विच्छिन्नो, राग उदारश्चेति द्रष्टव्यम् । उक्तं च –
प्रसुप्तास्तत्त्वलीनानां तन्ववस्थाश्च योगिनाम् ।
विच्छिन्नोदाररूपाश्च क्लेशा विषयसङ्गिनाम्, इति ॥ ४ ॥
तत्राविद्यारूपमाह –
अनित्याशुचिदुःखानात्मसु नित्यशुचिसुखात्मख्यातिरविद्या ॥ ५ ॥
अतस्मिंस्तद्बुद्धिरित्यर्थह् ॥ ५ ॥
दृग्दर्शनशक्त्योरेकात्मतेवास्मिता ॥ ६ ॥
दृग्दर्शने दृक्पुरुषः । दृश्यत इति दर्शनं प्रधानम् । शक्तिशब्दो योग्यतार्थकः । भोकृयोग्यत्वयोरत्यन्तविभक्तयोर्दृग्दृश्ययोरविद्याकृतैकता तादात्म्यम् । इवशब्दस्त्वहमस्मीतिप्रतीतिकृतत्वं तादात्म्यस्य ज्ञापयति । साऽस्मितेत्यर्थह् ॥ ६ ॥
अस्मितायाः कार्यं रागं दर्शयति –
सुखानुशयी रागः ॥ ७ ॥
सुखानुभवे सति स्मृत्या सुखान्तरे तत्साधने वा या तृष्णा सा रगः । सुखमनुशेते विषयीकरोतीति सुखानुशयीर्त्यर्थः ॥ ७ ॥
दुःखानुशयी द्वेषः ॥ ८ ॥
एवं दुःखतत्साधनयोर्यः क्रोधः स द्वेष इत्यर्थः ॥ ८ ॥
स्वरसवाही विदुषोऽपि तथा रूढोऽभिनिवेशः ॥ ९ ॥
विदुषो मूर्खस्य वा यो मरणत्रासः सोऽभिनिवेशः । सदा भूयासमिति मूर्खस्येव पण्डितस्यापि दृश्यते यतोऽतः स्वरसवाही । स कृमेरपि जातमात्रस्य प्रत्यक्षानुमानागमैरसम्भावितो मरणत्रास उच्छेददृष्ट्यात्मकः पूर्वजन्मानुभूतं मरणदुःखमनुमापयतीत्यर्थः ॥ ९ ॥
अत्र पञ्चप्रकाराः क्लेशा द्विधा भवन्ति । सूक्ष्माः स्थूलाश्च । विवेकज्ञानदग्धाः संस्काररूपाः सूक्ष्माः । क्रियायोगेन तनूकृताः स्थूलाः । तत्र सूक्ष्माणां हानोपायमाह –
ते प्रतिप्रसवहेयाः सूक्ष्माः ॥ १० ॥
चित्तस्य कृतकृत्यस्यास्मितायां स्वप्रकृतौ लयः प्रतिप्रसवः । तेन हेयाः सूक्ष्मास्ते क्लेशाः । धर्मिनाशादेव तद्धर्माणां संस्काराणां नाश इत्यर्थः ॥ १० ॥
स्थूलानां हानोपायमाह –
ध्यानहेयास्तद्वृत्तयः ॥ ११ ॥
याः क्रियायोगेन विरलाः क्लेशादिवृत्तयः स्थूलास्ताः पुरुषध्यानेनैव हातव्या इत्यर्थः ॥ ११ ॥
ननु तेषां कथं क्लेशत्वमित्याशङ्क्य कर्मतत्फलमूलत्वेन बन्धकत्वात् तेषां क्लेशत्वमित्याह –
क्लेशमूलः कर्माशयो दृष्टादृष्टजन्मवेदनीयः ॥ १२ ॥
आशेत इत्याशयः । कर्मणां धर्माधर्मरूपसंस्कारः । क्लेशाः कामादयो मूलमस्येति क्लेशमूलः । स च द्विविधः । दृष्टजन्मवेदनीयोऽदृष्टजन्मवेदनीयश्चेति ज्ञेयम् ॥ १२ ॥
अयं कर्माशयः क्षीणक्लेशानां नास्तीति विशेषमाह –
सति मूले तद्विपाको जात्यायुर्भोगाः ॥ १३ ॥
क्लेशरूपमूले सत्येव कर्मणो विपाकः फलं भवति । स च विपाकस्त्रिविधः । जातिर्जन्म, देवत्वादिर्वा आयुश्चिरकालं देहप्राणयोर्योगः । इन्द्रियैर्विषयानुभवो भोगो मुख्यो, जात्यायुषी तच्छेष इति भावः ॥ १३ ॥
अधुना जात्यादीनां हेयत्वार्थं फलमाह –
ते ह्लादपरितापफलाः पुण्यापुण्यहेतुत्वात् ॥ १४ ॥
ते जन्मायुर्भोगाः पुण्यहेतुकाः सुखफलाः । अपुण्यं पापं, तद्धेतुका दुःखफलाः । अत्र भोगो विषयानुभवः ॥ १४ ॥
ननु ते दुःखफला हेया भवन्तु । सुखफलास्तु कथं हेया इत्यत आह –
परिणामतापसंस्कारदुःखैर्गुणवृत्तिविरोधाच्च दुःखमेव सर्वं विवेकिनः ॥ १५ ॥
परिणामो भावी तापो वर्त्तमानः, संस्कारो भूतः । एतान्येव दुःखानि तैरिति विग्रहः । तथाहि । विषयसुखात् कामाऽनलो वर्द्धते । वृद्धौ सत्यां काम्यालाभे दुःखमवश्यं भावीति सुखमपि निश्चितं दुःखमेव । परिणामतापसंस्कारैर्योगाद्गुणवृत्तिविरोधाच्च । गुणाश्चित्तात्मना परिणामतामापन्नानि सत्त्वरजस्तमांसि । तेषां वृत्तयः सुखदुःखमोहाः । तासां विरोधः परस्परमभिभाव्याभिभावकत्वम् । तस्मादित्यर्थह् । तथाच भोगस्मृतिसंस्कारपरम्परया दुःखधारा विवेकिनोऽक्षिकल्पस्यैव, न तु कामिनामिति विवेकिभिः सुखफला हेया इति सिद्धम् ॥ १५ ॥
इदानीं शास्त्रे हेयं हेतुर्मोक्षस्तद्धेतुरिति चतुष्टयं व्युत्पादयितुं विशिष्य हेयं दर्शयति –
हेयं दुःखमनागतम् ॥ १६ ॥
अतीतस्य गतत्वाद् वर्तमानस्य भोगेनैव क्षयादनागतमेव हेयमित्यर्थः ॥ १६ ॥
हेयहेतुमाह-
द्रष्टृदृश्ययोः संयोगो हेयहेतुः ॥ १७ ॥
दृक् पुरुषः, दृश्यं बुद्धितत्त्वम् । तयोः संयोगोऽभेदभ्रान्तिरूपोऽविद्याकलोइतो हेयस्य दुःखस्य हेतुरित्यर्थह् ॥ १७ ॥
दृश्यं प्रपञ्चयति –
प्रकाशक्रियास्थितिशीलं भूतेन्द्रियात्मकं भोगापवर्गार्थं दृश्यम् ॥ १८ ॥
प्रकाशशीलं सत्त्वं, क्रियाशीलं रजः । स्थितिः प्रकाशक्रिययोः प्रतिबन्धस्तच्छीलं तपः । तदिदं गुणत्रयं स्वस्वकार्ये मिथःसहायमविवेकिभोग्यं त्याज्यं परस्पराश्रयं परस्पराभिभावकं स्वतः परस्पराऽविभागदुर्ज्ञानभेदं प्रधानशब्दवाच्यं भूतेन्द्रियाऽऽत्मकम् । भूतानि स्थूलसूक्ष्माणि इन्द्रियाणि ज्ञानकर्मेन्द्रियाणि एवं मनोबुद्ध्यहङ्काराणि त्रीण्यन्तःकरणान्यात्माभिन्नः परिणामो यस्य तद्भोगाऽपवर्गार्थं भोगमोक्षप्रयोजनकं दृश्यमित्यर्थः ॥ १८ ॥
एतेषां गुणानां परिणामं विभज्य दर्शयति –
विशेषाविशेषलिङ्गमात्रालिङ्गानि गुणपर्वाणि ॥ १९ ॥
विशेष्यन्त इति विशेषा व्यावृत्ताः षोडशविकाराः । पञ्च भूतानि दशेन्द्रियाणि एकादशं मनश्चेत्येते षोडश विकारा एव, न तत्त्वान्तरप्रकृतयः । एतेषां विकाराणां प्रकृतयो बुद्धेर्विकृतयः षडविशेषाः पञ्चतन्मात्राहङ्काराः । लिङ्गमात्रं महत्तत्त्वम् ।अलिङ्गं गुणानां साम्यावस्थास्वरूपम् । एतानि चत्वारि गुणानां पर्वाणि परिणामाः । गुणत्वं चेतनं प्रति मन्तव्यम् ॥ १९ ॥
एवं दृश्यं निरूप्य द्रष्टारं निरूपयति –
द्रष्टा दृशिमात्रः शुद्धोऽपि प्रत्ययानुपश्यः ॥ २० ॥
द्रष्टा पुरुषो दृशिमात्रश्चिन्मात्रो, न ज्ञानादिधर्मकः । अतः शुद्धोऽपरिणाम्यपि प्रत्ययं बुद्धिवृत्तिमनुसृत्य पश्यतीति प्रत्ययाऽनुपश्यः । स्वस्य बुद्ध्यविवेकाद् वृत्तिभिरेकीभूतः शब्दादीन् पश्यतीत्यर्थः ॥ २० ॥
तयोः शेषशेषित्वमाह –
तदर्थ एव दृश्यस्याऽऽत्मा ॥ २१ ॥
दृश्यस्य भोग्यस्य स्वरूपं द्रष्ट्रर्थमेव, न स्वार्थम् अचेतनत्वादित्यर्थः ॥ २१ ॥
ननु द्रष्टुः प्रयोजने सिद्धे सति कृत्याभावाद् दृश्यं प्रधानं निर्व्यापारं स्यात् । तथाचेदानीं संसारो नोपलभ्येतेत्यत आह –
कृतार्थं प्रति नष्टमप्यनष्टं तदन्यसाधारणत्वात् ॥ २२ ॥
प्रधानमेकं पुरुषास्त्वनन्ता इति स्थितिः । अजामेकामिति श्रुतेः । तत्र प्रधानं यं पुरुषं प्रति भोगापवर्गौ कृतवत् स कृताऽर्थः । स्वामित्वात् । यथा भृत्येन कृतजयेन स्वामी कृतजय इत्युच्यते तद्वत् । कृतार्थं कमपि पुरुषं प्रति नष्टमदर्शनं गतमपि तद् दृश्यमनष्टम् । पुरुषान्तरसाधारणत्वात् । एतदुक्तं भवति । प्रधानस्य कृतार्थं प्रति न प्रवृत्तिरनागतावस्थस्यैव पुरुषार्थस्य प्रव्रुत्तिहेतुत्वात् । अकृतार्थं प्रति महदाद्याकारेण प्रवृत्तिस्तु घटत एव । तथाचैकमुक्तौ न सर्वमुक्तिप्रसङ्गः ॥ २२ ॥
दृश्यद्रष्टारौ व्याख्याय हेयहेतुं संयोगं निरूपयति –
स्वस्वामिशक्त्योः स्वरूपोपलब्धिहेतुः संयोगः ॥ २३ ॥
स्वं दृश्यं, तस्य शक्तिर्जडत्वेन दृश्यत्वयोग्यता । स्वामी पुरुषस्तस्य शक्तिश्चेतनत्वेन साक्षित्वयोग्यता स्वरूपात्मिकैव । तयोः स्वस्वामिस्वरूपयोर्विविधशब्दाद्याकारदृश्य-बुद्धिस्वरूपोपलब्धिर्भोगः । स्वामिस्वरूपस्योपलब्धिरपवर्गः । तद्धेतुः संयोगो भोक्तृभोग्यभावः स्वस्वामिभावाख्यापरपर्यायः । स च संयोगः कार्येणैव ज्ञेयः । कार्ये च तत्स्वरूपोपलब्धिरेव ॥ २३ ॥
स्वरूपस्य स्वरूपं कार्यं चोक्त्वाकारणमाह –
तस्य हेतुरविद्या ॥ २४ ॥
भ्रान्तिवासनासंयोगस्य कारणमित्यर्थः । अहमिति दृग्दृश्ययोरभेदभ्रान्तिः । तद्वासनावासितं चित्तं प्रलये लीनं प्रधानभावमुपगतं सर्गकाले पुरुषं प्रति सत्त्वेनैव जायते । तेनैव संयोगेनाऽविवेकिनो बन्धो विवेकिनो मोक्षश्च भवति ॥ २४ ॥
एवं हेयं तद्धेतुं चोपपाद्य हेयस्य हानं मोक्षं व्युत्पादयति –
तदभावात्संयोगाभावो हानं तद्दृशेः कैवल्यम् ॥ २५ ॥
तस्या अविद्याया अभावाद्विद्यया नाशात्तत्कार्यस्य संयोगस्य दुःखस्य हेयस्य हेतोरभावो विनाशो हानं यत्तदेव दृशेर्नित्यमुक्तस्य कैवल्यमित्यर्थः ॥ २५ ॥
मोक्षमुक्त्वा तद्धेतुमाह –
विवेकख्यातिरविप्लवा हानोपायः ॥ २६ ॥
दृग्दृश्ययोर्भेदो विवेकः । तस्य ज्ञानं ख्यातिः । विप्लवो मिथ्याज्ञानम् । प्रथमतो खल्वागमात् सामान्यतो विवेकख्यातिरुदेति सा नाविद्यां नाशयति परोक्षत्वात् । यदा तु ध्यानप्रकर्षजा चित्प्रतिबिम्बवती साक्षात्काररूपा सवासनमिथ्याज्ञानं नाशयतीत्यविप्लवा सती हानस्य दुःखस्य आत्यन्तिकस्योपायभूतेत्यर्थः ॥ २६ ॥
स्थिरविवेकख्यातेर्जीवन्मुक्तस्य ज्ञानवैभवमाह –
तस्य सप्तधा प्रान्तभूमिः प्रज्ञा ॥ २७ ॥
प्रकृष्टोऽन्तोऽवसानं फलत्वेन यासां ताः प्रान्ताश्चरमा इति यावत् । प्रान्ता भूमयो यस्याः सा प्रान्तभूमिः । तस्य विदुषः सप्तप्रकारा प्रज्ञाऽवस्था चरमा भवति । ज्ञातव्यमखिलं ज्ञातम् इति या सैका सर्वजिज्ञासानिवर्त्तकत्वात् प्रान्ता । न हीयमज्ञस्य सम्भवति । तत्तदालम्बनसमाधीनां प्रधानान्तप्रज्ञायां स्थिरायामप्यात्मजिज्ञासायाः सत्त्वेन तत्प्रज्ञाया अचरमत्वात् । एवमग्निमावस्थानां प्रान्तत्वं मन्तव्यम् । हातव्याः सर्वे बन्धहेतवो हताः, न किञ्चिन्मम हेयमस्तीति द्वितीया । कैवल्यप्राप्त्या प्राप्तव्यमखिलं प्राप्तमिति तृतीया । विवेकज्ञानसम्पादनेन अखिलं कृतं, न किञ्चित् कर्तव्यमस्तीति चतुर्थी । एताश्चतस्रः कार्यविमुक्तिसञ्ज्ञाः । चित्तविमुक्तिसञ्ज्ञास्तु तिस्रः । यथा कृतार्थं बुद्धिसत्त्वमित्येका । बुद्ध्यादिरूपा गुणा अपि गिरिशिखरच्युता इव गावाणो निरवस्थानाः स्वकारणे प्रलयाभिमुखाः सम्प्रान्तेनात्यन्तिकमस्तं गच्छन्ति । तेषां नास्ति पुनः प्ररोहः प्रयोजनाभावादिति द्वितीया । तथाऽहङ्गुणातीतः स्वरूपमात्रावस्थितश्चिदेकरस इति तृतीया प्रज्ञावस्था इत्यर्थः ॥ २७ ॥
एवञ्जिज्ञासाजिहासाप्रेप्साचिकीर्षाशोकभयविकल्पान्तफलाः सप्त प्रज्ञाभूमयः प्रान्ताः प्रतिपाद्य सम्प्रति प्रज्ञासाधनान्याह –
योगाङ्गानुष्ठानादशुद्धिक्षये ज्ञानदीप्तिराविवेकख्यातेः ॥ २८ ॥
योगाङ्गानां योगस्य चानुष्ठानादशुद्धेः क्लेशादिरूपायाः क्षये जायमाने ज्ञानस्य दीप्तिर्विशुद्धिः अविप्लवः आविवेकख्यातिर्भवतीत्यर्थः । साङ्ख्ययोगानुष्ठानस्य शुद्धिद्वारा प्रज्ञासाधनत्वमिति भावः ॥ २८ ॥
कानि योगाङ्गानीत्यत आह –
यमनियमासन​प्राणायामप्रत्याहार​धारणाध्यान​समाधयोऽष्टावङ्गानि ॥ २९ ॥
स्पष्टम् ॥ २९ ॥
अहिंसासत्यस्तेयब्रह्मचर्यापरिग्रहा यमाः ॥ ३० ॥
अन्यानपेक्षत्वेन सफलत्वाद्यमा आदावुच्यन्ते । पश्चाद् यमसापेक्षा नियमाः । एतदुभयाधीनशुद्ध्यपेक्षा आसनादय उत्तरोत्तरहेतवः पश्चादुच्यन्ते । अपरिग्रहो देहयात्रातिरिक्तभोगसाधनास्वीकारः ॥ ३० ॥
एतेषां योगिभिरुपादेयविशेषमाह –
जातिदेशकालसमयानवच्छिन्नाः सार्वभौमा महाव्रतम् ॥ ३१ ॥
जातिर्ब्राह्मणत्वादिः । देशस्तीर्थादिः । कालो नियतश्चतुर्दश्यादिः । अनियतो ब्राह्मणभोजनाद्यवसरः समयः । तत्र सदा ब्राह्मणादिकं न हनिष्यामीत्यहिंसा जात्या परिच्छिन्ना, प्रयोगे चतुर्दश्यादौ वा न हनिष्यामीतिदेशकालाभ्यामवच्छिन्ना । देवब्राह्मणाद्यर्थातिरेकेण न हनिष्यामीति समयावच्छिन्ना । एतैश्चतुर्भिरनवच्छिन्ना अहिंसा सार्वभौमा महाव्रतम् इत्युच्यत इत्यर्थः ॥ ३१ ॥
नियमानाह –
शौचसन्तोषतपःस्वाध्यायेश्वरप्रणिधानानि नियमाः ॥ ३२ ॥
स्पष्टम् ॥ ३२ ॥
एतेषां यमनियमानां वितर्कैर्हिंसादिविकल्पैर्हनिष्याम्यनृतं वक्ष्यामि परस्वमादास्य इत्यादिभिर्बाधने प्राप्ते सति यमादिपरो ब्राह्मणः प्रतिपक्षभावनं कुर्यादित्यर्थः । तद्भावनं च पूर्वोक्तधर्मांस्त्यक्त्वाऽहं वान्ताशी कुक्कुरतुल्य इत्याकारो वितर्कः । उक्तं च –
वितर्कबाधने प्रतिपक्षभावनम् ॥ ३३ ॥
शय्याऽऽसनस्थोऽपि पथि व्रजन् वा स्वस्थः परिक्षीणवितर्कजालः ।
संसारबीजक्षयमीक्षमाणः स्यान्नित्यमुक्तोऽमृतभोगभोगी, इति ॥ ३३ ॥
प्रतिपक्षभावनात्मकान् वितर्कान् दर्शयति –
वितर्का हिंसादयः कृतकारितानुमोदिता लोभक्रोधमोहपूर्वका मृदुमध्याधिमात्रा दुःखाज्ञानानन्तफला इति प्रतिपक्षभावनम् ॥ ३४ ॥
अत्र प्रतिपक्षभावनं लक्ष्यनिर्देशः । वितर्का इति लक्षणानिर्देशः । वितर्करूपमाह ॥ हिंसादय इति ॥ तत्र हिंसा तावत् कृतकारितानुमोदितभेदेन त्रिधा । तत्राप्येकैका पुनस्त्रिविधेत्याह, क्रोधलोभमोहपूर्वकेत्यनेन ॥ अत्र लोभो मांसचर्मादिः । क्रोधोऽनेनापकृतमित्यादिः । मोहो नाधर्मो भविष्यतीत्यादिरूपेणेत्यऽर्थः । तेऽपि पुनः प्रत्येकं त्रिविधाः, मृदुमध्याधिमात्रा इति । तेषु प्रतिपक्षभावनमाहा । दुःखाज्ञानानन्तफला इति ॥ तत्र शरीराऽर्थे या हिंसा सा लोभपूर्विका । एवं क्रोधमोहावापि शरीराभिमानमुद्दिश्यैवेत्यवगन्तव्यम् । साऽपि, कृता कारिता अनुमोदिता चैव प्रत्येकं त्रिधा सम्पद्यते । ते पुनः प्रत्येकं मृदुमध्याधिमात्रा इति सप्तविंशतिभेदा भवन्ति । मृदुमध्याधिमात्रा अपि पुनस्त्रेधा भवन्ति ॥ मृदुमृदुः । मध्यमृदुः । तीव्रमृदुः । तथा मृदुमध्यो, मध्यमध्यस्तीव्रमध्यः । तथा मृदुतीव्रो, मध्यतीव्रोऽधिमात्रतीव्र इति । एवमेकाशीतिभेदा हिंसा भवति ॥ सा पुनर्नियमविकल्पसमुच्चयभेदादसङ्खेया । प्राणभृद्भेदस्यापि अपरिसङ्ख्येयत्वात् । एवमनृतादिष्वपि योज्यम् । ते खल्वमी वितर्का दुःखाऽज्ञानानन्तफलाः । तथाहि । हिंसकस्तावत् प्रथमं वध्यस्य जीवविशेषस्य वीर्यमपाकरोति । ततश्च शस्त्रादिनिपातेनात्यन्तं दुःखयति । ततो जीवितादपि मोचयति। ततःपरस्य वीर्यादिनाशादस्य हिंसकस्यापि कालान्तरे चेतनाचेतनं सर्वं क्षीणवीर्यं भवति । ततो दुःखोत्पातः । ततो मरणानन्तरं महानरकं तिर्यक्प्रेतादियोनिषु दुःखमनुभवतीति प्रतिपक्षभावनमिति सङ्क्षेपः ॥ ३४ ॥
एवमहिंसापरस्य योगिनस्तत्कृतैश्वर्यसूचिकाः सिद्धीः क्रमेण आह –
अहिंसाप्रतिष्ठायां तत्सन्निधा वैरत्यागः ॥ ३५ ॥
उक्तवितर्केण अहिंसास्थैर्ये तत्सन्निधौ वैरत्यागः परस्परं प्राणिनां भवतीत्यर्थः ॥ ३५ ॥
सत्यप्रतिष्ठायां क्रियाफलाश्रयत्वम् ॥ ३६ ॥
सत्यभाषणरूपधर्मप्रतिष्ठायां क्रियाफलाश्रयत्वं, कण्ठताल्वादिरूपक्रियायाः फलस्यामोघवचसः। धार्मिको भूया इत्युक्ते भवति धार्मिकः । यागादिधर्ममननुष्ठायापि स्वर्गं प्राप्नुहीत्युक्ते स्वर्गं प्राप्नोतीत्यादिवाक् सत्या भवतीत्यर्थः ॥ ३६ ॥
अस्तेयप्रतिष्ठायां सर्वरत्नोपस्थानम् ॥ ३७ ॥
सर्वदिग्गतानि सर्वोत्कृष्टानि रत्नादीन्यस्योपस्थितानि भवन्ति ॥ ३७ ॥
ब्रह्मचर्यप्रतिष्ठायां वीर्यलाभः ॥ ३८ ॥
सिद्धौ सत्यां निरतिशयं सामर्थ्यं भवति । वीर्यनिरोधो हि ब्रह्मचर्यम् ॥ ३८ ॥
अपरिग्रहस्थैर्ये जन्मकथन्तासम्बोधः ॥ ३९ ॥
अपरिग्रहस्थैर्ये सति जन्मकथन्ता सम्बोधः । अतीतभाविजन्मनां कथन्ता कथमहमासं पूर्वं, किंस्विदिदं जन्म, कथंस्विदिदं, के वा भविष्यामः, कथं वा भविष्याम इत्येवम्प्रकारेणात्मस्वरूपसंसारस्वरूपवैराग्यपूर्वकदृढतरजिज्ञासा भवति ॥ ३९ ॥
उक्ता यमसिद्धयः । अधुना नियमसिद्धय उच्यन्ते –
शौचात्स्वाङ्गजुगुप्सा परैरसंसर्गः ॥ ४० ॥
शौचस्वभावस्य पुरुषस्य तदभावे कायाशुद्धिं पश्यतो जुगुप्सा । अशुचिस्वभावे काये नाहङ्कारः कर्त्तव्य इति शौचपरस्य मम कायशुद्ध्यभावात्, किमु प्रमत्तकायशुद्धिविचारेणेति परकीयशरीरासंसर्गो भवतीत्यर्थः ॥ ४० ॥
इदानीमन्तःशुद्धिमाह –
सत्त्वशुद्धिसौमनस्यै​काग्र्येन्द्रियजयात्म​दर्शनयोग्यत्वानि च ॥ ४१ ॥
शौचादित्यनुवर्त्तते । भवन्तीति शेषः । शुचेः सत्त्वशुद्धिः, ततः सौमनस्यं, तत ऐकाग्र्यं, तत इन्द्रियजयः, ततश्चात्मदर्शनयोग्यत्वं बुद्धिसत्त्वस्य भवतीत्येतच्छौचस्थैर्याद् अधिगम्यत इत्यर्थः ॥ ४१ ॥
सन्तोषादनुत्तमः सुखलाभः ॥ ४२ ॥
तृष्णाक्षयसिद्धौ अस्य निष्कामस्य निरतिशयसुखानुभवो भवतीत्यर्थः ॥
यच्च कामसुखं लोके यच्च दिव्यं महत् सुखम् ।
तृष्णाक्षयसुखस्यैते नार्हतः षोडशीं कलाम्, इति भारतोक्तेः ॥ ४२ ॥
कायेन्द्रियसिद्धिरशुद्धिक्षयात्तपसः ॥ ४३ ॥
तपसः स्वधर्मकृच्छ्राद्यनुष्ठानेन क्लेशरूपपापक्षयात् कायस्याणिमादिसिद्धिरिन्द्रियाणां सूक्ष्मार्थग्राह्यत्वं चेत्यर्थः ॥ ४३ ॥
स्वाध्यायादिष्टदेवतासम्प्रयोगः ॥ ४४ ॥
इष्टमन्त्रादिजपात् स्वेष्टदेवतायाः सम्प्रयोगः सम्भाषणानुग्रहादिः सिद्ध्यतीत्यर्थः ॥ ४४ ॥
समाधिसिद्विरीश्वरप्रणिधानात् ॥ ४५ ॥
समाधिसिद्धिरीश्वरार्पितसर्वभावस्य भवतीत्यर्थः ॥ ४५ ॥
एवं नियमासिद्धीः प्रदर्श्य आसनसिद्धिप्रदर्शनार्थमासनस्वरूपमाह –
स्थिरसुखमासनम् ॥ ४६ ॥
निश्चितं सुखावहं च यत्तदासनमित्यर्थः । आस्यतेऽनेनेति आसनं द्विविधं बाह्यशारीरभेदेन । बाह्यं चैलाजिनकुशोत्तरम् । शारीरं पद्मस्वस्तिकाद्यनेकविधम् ॥ ४६ ॥
स्थैर्यासनोपायमाह –
प्रयत्नशैथिल्यानन्तसमापत्तिभ्याम् ॥ ४७ ॥
स्वाभाविकः प्रयत्नश्चलत्वादासनविघातकः । तस्योपरमेण आसनं सिद्ध्यति । अनन्ते नागनायके चित्तस्य समापत्त्या देहाऽभिमानाभावेनासनदुःखास्फूर्त्या आसनं सिद्ध्यति ॥ ४७ ॥
तत्सिद्धिलिङ्गमाह –
ततो द्वन्द्वानभिघातः ॥ ४८ ॥
आसनजयाच्छीतोष्णादिभिरताडनं भवति ॥ ४८ ॥
सम्प्रत्यासनसाध्यं प्राणायाममाह –
तस्मिन्सति श्वासप्रश्वासयोर्गतिविच्छेदः प्राणायामः ॥ ४९ ॥
आसनस्थैर्ये सति बाह्यकोष्ठवाय्वोरन्तर्बहिर्गतिविच्छेदः प्राणायामः इत्यर्थः ॥ ४९ ॥
सामान्यलक्षणमुक्त्वा लक्ष्यं प्राणायामं विभजते –
बाह्याभ्यन्तरस्तम्भवृत्तिर्देशकालसङ्ख्याभिः परिदृष्टो दीर्घसूक्ष्मः ॥ ५० ॥
प्राणायामश्चतुर्विधः । बाह्यवृत्तिराभ्यन्तरवृत्तिस्तम्भवृत्तिस्तुरीयश्चेति । तत्र कोष्ठ्यस्य वायो रेचनेन बहिर्गतस्य बहिरेव विधारणं बाह्यवृत्तिः । स च रेचको बाह्यवायोः पूरकेणान्तर्गतस्यान्तरधारणम् आभ्यन्तरवृत्तिः । स च पूरकः । रेचकपूरकप्रयत्नं विना प्राणस्य केवलविधारकप्रयत्नेन गतिविच्छेदः स्तम्भवृत्तिः । स च कुम्भकः । त्रिविधोऽयं प्राणायामो देशकालसङ्ख्यादिभिर्दीर्घसूक्ष्मश्चेति परिदृष्टः ॥ ५० ॥
तुरीयं प्राणायामं दर्शयति –
बाह्याभ्यन्तरविषयाक्षेपी चतुर्थः ॥ ५१ ॥
उक्तो बाह्यो देशो विषयः, आभ्यन्तरविषयो हृदयादिः । तयोराक्षेपः सूक्ष्मदृष्ट्या पर्यालोचनं यस्य पूर्वकालेऽस्ति स चतुर्थस्तम्भवृत्तिः । तस्यापि दीर्घसूक्ष्मत्वं पूर्ववत् । न चाऽस्य कुम्भकान्तर्भावः शङ्कनीयः ॥ ५१ ॥
सम्प्रति प्राणायामस्य योगान्तत्वे द्वारभूतफलमाह –
ततः क्षीयते प्रकाशावरणम् ॥ ५२ ॥
धारणासु च योग्यता मनसः ॥ ५३ ॥
प्राणायामाभ्यासाद्बुद्धिसत्त्वस्य पिधानं क्लेशपापरूपं क्षीयते तदुक्तं मनुना – प्राणायामाद्दहेद्दोषानीति ॥ ५२ ॥
किञ्च, धारणासु चेति ॥ प्राणायामादावरणक्षये सति मनसः सूक्ष्मलक्ष्यधारणासु च योग्यता भवतीत्यर्थः ॥ ५३ ॥
उक्तयमादिभिः संस्कृतचित्तस्य प्रत्याहारो भवतीति मत्वा लक्षयति –
स्वविषयासम्प्रयोगे चितस्वरूपानुकार इवेन्द्रियाणां प्रत्याहारः ॥ ५४ ॥
शुद्धचित्तस्य स्वरूपानुकारे विषयैरसम्प्रयोगे सति सः । वैराग्याद् विषयेभ्यो वियुज्य तत्त्वभिमुख्ये सतीति यावत् । इन्द्रियाणां यश्चित्तस्य स्वरूपानुकारो विषयत्यागेन तत्त्वाभिमुख्यरूपः । इवशब्दश्चित्तवत्तत्वाभिमुख्यमिन्द्रियाणां तदानीं नास्तीति ज्ञापनार्थः ॥ ५४ ॥
प्रत्याहारस्य योगद्वारभूतफलमाह –
ततः परमा वश्यतेन्द्रियाणाम् ॥ ५५ ॥
ततः परेति स्पष्टम् ॥ ५५ ॥
विभूतिपादः
उक्तानि पञ्चबहिरङ्गानि । अथेदानीमन्तरङ्गसाधनभूतां धारणां लक्षयति –
देशबन्धश्चित्तस्य धारणा ॥ १ ॥
नाभिचक्रहृदयनासाग्रादौ देशे बाह्ये वा विषयविशेषे सम्प्रज्ञातयोगासिद्धये चित्तस्य बन्धः स्थिरीकरणं धारणेत्यर्थः ॥ १ ॥
धारणासाध्यं ध्यानं लक्षयति –
तत्र प्रत्ययैकतानता ध्यानम् ॥ २ ॥
यत्र धारणाविजातीयवृत्तिपरिहारे यत्नापेक्षा भवति तत्रैव या प्रत्ययानां वृत्तीनामेकतानता यत्नमनपेक्ष्यैवैकविषयता तद् ध्यानमित्यर्थः ॥ २ ॥
समाधिं लक्षयति –
तदेवार्थमात्रनिर्भासं स्वरूपशून्यमिव समाधिः ॥ ३ ॥
तदेव स्वस्थचित्तवृत्तिप्रवाहरूपं ध्यानमेवार्थमात्रस्वरूपेण निर्भासमानं समाधिः । मात्रचोऽर्थमाह ॥ स्वरूपशून्यमिवेति ॥ ध्यानस्वरूपज्ञानस्वरूपशून्यम् । इवशब्देन ध्यानस्य सत्तां द्योतयति । यथा स्वच्छमणिः कुसुमरूपेणैव, न स्वरूपेण तद्वदित्यर्थः ॥ विजातीयप्रत्ययरहिता धारणा, अविच्छिन्नं तु ध्यानं ध्यानध्यातृध्येयमूर्त्तिमध्ये ध्येयमात्रस्फूर्तिमान् समाधिः । स एव ध्येयस्फूर्तिशून्योऽसम्प्रज्ञात इति भेदः ॥ ३ ॥
एतत्त्रितयस्य व्यवहारलाघवफलां संयमसञ्ज्ञामाह –
त्रयमेकत्र संयमः ॥ ४ ॥
स्पष्टम् ॥ ४ ॥
संय्यमस्य फलमाह –
तज्जयात्प्रज्ञालोकः ॥ ५ ॥
तस्य संयमस्य जयात् स्थैर्यात् प्रज्ञायाः समाधिजायाः आलोका नैर्मल्यं भवति । भ्रान्तिसंशयादिमलशून्या ध्येयतत्त्वस्फूर्तिर्भवतीत्यर्थः ॥ ५ ॥
क्व पुनः संयमस्येदं फलमित्याशङ्क्याह –
तस्य भूमिषु विनियोगः ॥ ६ ॥
तस्य संयमस्य भूमिषु सवितर्कादिभेदेन सम्प्रज्ञातयोगावस्थाभूमिषु विनियोगः पूर्वं पूर्वं जित्वा उत्तरोत्तरप्राप्तये योग एवावश्यकः । तदुक्तं –
योगेन योगो ज्ञातव्यो योगो योगात् प्रवर्त्तते ।
योऽप्रमत्तस्तु योगेन स योगे रमते चिरम् ॥ ६ ॥
ननु योगाङ्गानां मध्येऽङ्गपञ्चकं पूर्वपादे निरूपितं, त्रयमत्र कथमित्याशङ्क्याह –
त्रयमन्तरङ्गं पूर्वेभ्यः ॥ ७ ॥
पञ्चभ्यो यमादिभ्यः समाधौ चित्तादिमलरूपप्रतिबन्धकनिवर्तकेभ्योऽत एव बहिरङ्गभूतेभ्यो धारणादित्रयमन्तरङ्गम् । अङ्गिसमानविषयतया साक्षात्स्वरूपोपकारत्वात् । अत एव तत्तद्भूमिषु विनियोगार्थमात्र निरूपितमित्यर्थः ॥ ७ ॥
तदपि बहिरङ्गं निर्बीजस्य ॥ ८ ॥
त्रयमप्यव्यवहितोक्तं निर्बीजस्य बहिरङ्गम् । अङ्गिनो निर्विषयत्वात् । त्रयस्य सविषयत्वेन समानविषयत्वाभावात् । अतो व्युत्थानरूपस्य त्रयस्य सम्प्रज्ञातपरिपाकप्रसादरूपपरवैराग्यद्वारा सम्प्रज्ञातस्यापि निरोधान्निर्बीजो भवतीति पारम्पर्येणोपयोगाद् बहिरङ्गमिति भावः ॥ ८ ॥
सम्प्रति संयमभूतिं वक्तुकामस्तस्य लक्षणात् परिणामान् दर्शयति –
व्युत्थाननिरोधसंस्कारयोरभिभवप्रादुर्भावौ निरोधक्षणचितान्वयो निरोधपरिणामः ॥ ९ ॥
व्युत्थानं सम्प्रज्ञातः । स निरुद्ध्यते येन तत् परं वैराग्यं निरोधः । तत्र यदा व्युत्थानाऽभिभवो निरोधप्रादुर्भावश्च भवतस्तदा निरोधसंस्कारस्यासम्प्रज्ञातस्य क्षणेनावसरेण युक्तं चित्तं भवति योगे च चञ्चलशीलस्याभिभूतप्रादुर्भूतयोः संस्कारयोर्योगधर्मित्वेनान्वयः । स निरोधाख्यपरिणाम इत्यर्थः ॥ ९ ॥
सर्वात्मना व्युत्थानसंस्काराभिभवे सति निरोधस्थैर्यमाह –
तस्य प्रशान्तवाहिता संस्कारात् ॥ १० ॥
तस्य व्युत्थानसंस्कारमलस्य चित्तस्य निरोधसंस्कारपरम्परामात्रवाहिता भवति निरोधसंस्कारप्रचयात् ॥ १० ॥
एवं निर्बीजावस्थामुक्त्वा सम्प्रज्ञातपरिणाममाह –
सर्वार्थतैकाग्रतयोः क्षयोदयौ चित्तस्य समाधिपरिणामः ॥ ११ ॥
चित्तस्य सर्वार्थता नानार्थाकारत्वं विक्षिप्तत्वरूपो धर्मः । एकाग्रता वक्ष्यमाणो धर्मः । तयोर्यथाक्रमं क्षयोदयौ तिरोभावप्रादुर्भावौ समाधिपरिणाम इत्यर्थः । तथाचाभ्यासेन विक्षेपे गते एकाग्रतास्थैर्यं समाधिरिति भावः ॥ ११ ॥
ततः पुनः शान्तोदितौ तुल्यप्रत्ययौ चित्तस्यैकाग्रतापरिणामः ॥ १२ ॥
शान्तोऽतीतः, उदितो वर्तमानः । तावेकविषयत्वेन तुल्यौ च तौ प्रत्ययौ च तुल्यप्रत्ययौ चित्तस्य नैरन्तर्येण वृत्तिद्वयमेकविषयमेकाग्रतास्य परिणाम इत्यर्थः ॥ १२ ॥
मनःपरिणामेषु निरोधसमाध्येकाग्रतासु उक्तन्यायमन्यत्राऽतिदिशति –
एतेन भूतेन्द्रियेषु धर्मलक्षणावस्थापरिणामा व्याख्याताः ॥ १३ ॥
एतेन मनःपरिणामव्याख्यानेन व्याख्याता भवन्त्यन्ये मनःपरिणामाः । ते के इत्याशङ्क्यायामाह। भूतेन्द्रियेषु धर्मपरिणामो लक्षणपरिणामोऽवस्थापरिणामश्चेति । धर्मपरिणामो यथा मृदः पिण्डरूपधर्माऽभिभवेन घटरूपः परिणामः प्रादुर्भवति । लक्षयति कार्यरूपं धर्मं व्यावर्तयतीति लक्षणम् । यथा घटस्य वर्तमानत्वादिलक्षणं वर्त्तमानत्वमतीतानागतेभ्यो व्यावर्त्तयतीति लक्षणम् । एवं लक्षणपरिणामस्य तदवच्छिन्नस्य धर्मस्य वा अवस्थापरिणामो द्रष्टव्यः । यथा वर्तमानस्य नवत्वपुराणत्वादयोऽवस्थापरिणामा इत्यादि स्वयमूह्यम् ॥ १३ ॥
यस्यायं त्रिविधः परिणामस्तं धर्मिणं दर्शयति –
शान्तोदिताव्यपदेश्यधर्मानुपाती धर्मी ॥ १४ ॥
शान्ता कृतव्यापारा अतीताः, उदिता जलाऽऽहरणादिव्यापाराविष्टा वर्तमानाः, अव्यपदेश्याः शक्तिरूपेण मृदादिषु धर्मिषु स्थिता अनागतास्तान् धर्मान् योऽनुपतति सोऽनुपाती धर्मी यथा मृत्सुवर्णादिः ॥ १४ ॥
नन्वेकस्य धर्मिणः परिणामबहुत्वे को हेतुरित्यत आह –
क्रमान्यत्वं परिणामान्यत्वे हेतुः ॥ १५ ॥
मृदि चूर्णपिण्डयोः पिण्डघटयोः पौर्वापर्यरूपक्रमस्यान्यत्वं दृश्यमानमेकस्या एव मृदः परिणामानां चूर्णादीनां धर्माणामन्यत्वे हेतुर्ज्ञापक इति धर्मादयो निरूपिताः ॥ १५ ॥
सम्प्रत्यापादपरिसमाप्तेः संयमस्य तत्तद्विषये वशीकारज्ञानाय विभूतय उच्यन्ते –
परिणामत्रयसंयमादतीतानागतज्ञानम् ॥ १६ ॥
पूर्वोक्तधर्मादिपरिणामत्रयसंयमाद्योगिनोऽतीतानागतज्ञानं भवति । प्रकाशप्रतिबन्धीभूतयो रजस्तमसोः सँय्यमेन निवृत्तेरिति भावः ॥ १६ ॥
शब्दार्थ​प्रत्ययानामितरेतराध्यासात्सङ्कर​स्तत्प्रविभागसंयमात्सर्व​भूतरुतज्ञानम् ॥ १७ ॥
अस्य गोशब्दस्य गोशब्दप्रत्ययाभ्यासाऽभेदेन विकल्पिते सङ्कीर्णेऽर्थे सङ्केतग्रहो बालस्येति व्यक्तमाकरे । तथा, गौरिति शब्दो, गौरित्यर्थो, गौरिति प्रत्यय आबालपण्डितं शब्दार्थप्रत्ययानामितरेतराध्यासात् सङ्करः प्रसिद्धः । तेषां शास्त्रयुक्तिभ्यां यो विभागः सिद्धः – वर्णव्यङ्ग्यं पदं पदव्यङ्ग्यं वाक्यमिति शब्दतत्त्वम्, अर्थो द्रव्यादिर्वाच्यो लक्ष्यश्चेत्यर्थतत्त्वं, शब्दजन्योऽर्थविषयो बुद्धिस्थप्रत्यय इति ज्ञानतत्त्वं, तस्मिन् विभागे संयमात् सर्वशब्दादिवशीकारसूचकं सर्वभूतानां पश्वादीनां रुतज्ञानं भवति । इममर्थमेते वदन्तीति संयमी जानातीत्यर्थः ॥ १७ ॥
संस्कारसाक्षात्करणात्पूर्वजातिज्ञानम् ॥ १८ ॥
अनुभवक्लेशजाः स्मृतिक्लेशहेतवः, कर्मजाः सुखदुःखहेतव इति द्वयोरपि संस्काराः सन्ति चित्तधर्माः पूर्वजन्मपरम्परासञ्चिताः । तेषु श्रुतेषु अनुमितेषु च संयमेन साक्षात्कृतेषु तद्धेतुत्वेन स्वीयपाकीयपूर्वजन्मपरम्परायाः साक्षात्कारो भवति ॥
अत्र भगवान् जैगीषव्य उदाहरणम्। तत्रभगवान् आवट्यो जैगीषव्यं प्रति संस्कारसाक्षात्करणेन दशसु महासर्गेषु भव्यत्त्वादनभिभूतबुद्धिसत्वेन त्वया नरकतिर्यग्गर्भसम्भवं दुःखं सम्पश्यता देवमनुष्येषु पुनः पुनरुत्पद्यमानेन च सुखदुःखयोः किमऽधिकमनुभूतम् । अत्र जैगीषव्यो दशस्वपि महासर्गेषु सुखदुःखयोर्मध्ये दुःखमेवाधिकमनुभूतम् । तत् किं प्रधानवशित्वमनुत्तमं सन्तोषसुखमपि दुःखपक्ष एव निक्षिप्तम् ? । कः सन्देहः । विषयसुखापेक्षयैवानुत्तमं, न तु कैवल्यापेक्षयेति । त्रिगुणात्मकस्य प्रत्ययहेयत्वात् ॥
ननु यत्र संयमस्तस्य साक्षात्कार इति नियमात् कथं संस्कारसाक्षात्कारसंयमात् पूर्वजन्मज्ञानमुत्पन्नमिति चेत् सत्यम् । सानुबन्धसंस्कारसंयमादनुबन्धत्वेन पूर्वजन्मनो ज्ञानमिति मन्तव्यम् ॥ १८ ॥
सिद्ध्यन्तरमाह –
प्रत्ययस्य परचित्तज्ञानम् ॥ १९ ॥
परचित्तसंयमात् साक्षात्कारो भवतीत्यर्थः ॥ १९ ॥
न च तत्सालम्बनं तस्याविषयीभूतत्वात् ॥ २० ॥
सिद्ध्यन्तरमाह –
कायरूपसंयमात्तद्ग्राह्यशक्तिस्तम्भे चक्षुष्प्रकाशासम्प्रयोगेऽन्तर्धानम् ॥ २१ ॥
कायस्य यद्रूपं चाक्षुषत्वप्रयोजकमस्ति तस्मिन् संयमात्तस्य रूपस्य परचक्षुर्ग्राह्यत्वानुकूलायाः शक्तेः स्तम्भे प्रतिबन्धे जाते सति परचाक्षुषज्ञानाऽविषयत्वेऽन्तर्धानं योगिदेहस्याचाक्षुषत्वं यथाकामं सिद्ध्यतीत्यर्थः । एतेन स्वीयशब्दादिसंय्यमाच्छ्रोत्राऽग्राहत्वादिसिद्धिरुक्ता भवति ॥ २१ ॥
विभूत्यन्तरमाह –
सोपक्रमं निरुपक्रमं च कर्म तत्संयमादपरान्तज्ञानमरिष्टेभ्यो वा ॥ २२ ॥
पूर्वजन्मकृतमिदानीं स्थितं कर्म द्विविधं, सोपक्रमं निरुपक्रमं च । फलदानव्यापारयुक्तं सोपक्रमम् । कालान्तरे फलप्रदं निरुपक्रमम् । तत्र संयमेन साक्षात्कारात्तद्विषयस्यायुषोऽवसानम-परान्तशब्दितं ज्ञायते । परस्य प्रजापतेरपरान्तो महाप्रलयः । नराणान्तु मरणमपरान्तः । तस्य ज्ञानम् अस्मिन् देशकालादौ मम देहवियोगसाक्षात्कारः । प्रसङ्गाद् अयोगिसाधारणमाह ॥ अरिष्टेभ्यो वेति ॥ त्रिविधमरिष्टम् आध्यात्मिकमाधिभौतिकमाधिदैविकं चेति । तत्रायं स्वदेहेऽपिहितकर्णे न शृणोति । ज्योतिर्नेत्रेऽवष्टब्धे न पश्यति । तृतीयं स्वर्गमकस्मात् सिद्धान् वा पश्यतीति, विपरीतं वा सर्वमित्यनेनापि भवेदपरान्तज्ञानमित्यर्थः ॥ २२ ॥
मैत्र्यादिषु बलानि ॥ २३ ॥
पूर्वं मैत्रीकरुणामुदितासु संयमो विहितः । तेन तासां बलानि वीर्याणि भवन्ति, यैर्योगी प्राणिमात्रस्य सुखकरः सुहृद् भवति ॥ २३ ॥
बलेषु हस्तिबलादीनि ॥ २४ ॥
हस्तिहनुमद्गरुडादिबलेषु तद्भावेन संयमात्तानि बलानि योगिनः प्रादुर्भवन्ति, चित्तस्य स्वतः सामर्थ्यादित्यर्थः ॥ २४ ॥
प्रवृत्त्यालोकन्यासात्सूक्ष्मव्यवहितविप्रकृष्टज्ञानम् ॥ २५ ॥
ज्योतिष्मती प्रवृत्तिः प्रागुक्ता । तस्या य आलोको ज्योतिःसाक्षात्काररूपप्रवृत्तेरास्पदं सर्वतो विप्रसृतं निर्मलबुद्धिसत्त्वं, तस्य सूक्ष्मे परमाण्वादौ भूव्यवहिते निध्यादौ, विप्रकृष्टे मेर्वन्तरवर्त्तिरसायनादौ प्रक्षेपात्तेषां ज्ञानं साक्षात्कारो भवति । सौरालोकसंयोगाद्घटादिज्ञानवदित्यर्थः ॥ २५ ॥
एवं संयमेन साक्षात्कृतबुद्ध्या लोकद्वारा भुवनज्ञानमुक्त्वा भौतिकालोकद्वारा तदाह –
भुवनज्ञानं सूर्ये संयमात् ॥ २६ ॥
दिवि देदीप्यमानमार्त्तण्डे सुषुम्नाऽऽदिसहस्ररश्मिमालिनि सूर्ये संयमात् दृश्यभिन्नं चित्तं चतुर्दशभुवनानि साक्षात्करोतीत्यर्थः ॥ २६ ॥
चन्द्रे ताराव्यूहज्ञानम् ॥ २७ ॥
चन्द्रे संयमान्नक्षत्राणां सन्निवेशविशेषं साक्षात्करोति । सूर्यस्य नक्षत्राभिभावकत्वात्तत्संयमात्तद्रूपज्ञानं न भवति इति भावः ॥ २७ ॥
ध्रुवे तद्गतिज्ञानम् ॥ २८ ॥
ध्रुवे संयमात् तासां ताराणां गतिं जानातीत्यर्थः ॥ २८ ॥
बाह्यसिद्धीरुक्ता आध्यात्मिकसिद्धीराह –
नाभिचक्रे कायव्यूहज्ञानम् ॥ २९ ॥
कायस्य मध्यभागे यन्नाभिचक्रमाधारलिङ्गचक्राभ्यामुपरि स्थितं दशपत्रं, तस्मिन् संयमाद्देहस्य सन्निवेशं जानाति । स्वदेहं त्यक्त्वा तस्मिन् देहे अभिमन्यमानस्तिष्ठतीत्यर्थः ॥ २९ ॥
कण्ठकूपे क्षुत्पिपासानिवृत्तिः ॥ ३० ॥
जिह्वादतोरधस्तात् कण्ठकूपस्य कूपाकारः प्रदेशोऽस्ति, यत्र, प्रमाणादेः सङ्घर्षात् क्षुत्पिपासे भवतः । तत्र संय्यमात् क्षुत्पिपासानिवृत्तिरित्यर्थः ॥ ३० ॥
कूर्मनाड्यां स्थैर्यम् ॥ ३१ ॥
कूपादध उरसि कूर्माकारा नाड्यस्ति । तत्र संयमात् तत्प्रविष्टस्य चित्तस्य स्थैर्यं भवतीत्यर्थः ॥ ३१ ॥
मूर्धज्योतिषि सिद्धदर्शनम् ॥ ३२ ॥
शिरःकपालयोश्छिद्रं ब्रह्मरन्ध्राख्यं सुषुम्नायोगाद्भास्वरं मूर्द्धज्योतिः । तत्र संयमात् सिद्धानां द्यावापृथिव्योरन्तराचारिणां दर्शनं भवति ॥ ३२ ॥
प्रातिभाद्वा सर्वम् ॥ ३३ ॥
विवेकख्यातिर्हि प्रसङ्ख्यानं संसारतारकम् । तदर्थं संयमे क्रियमाणे प्रसङ्ख्यानोदयसूचकं प्रतिभया ऊहमात्रेण जातं प्रातिभं ज्ञानं भवति । तेन वा योगी सर्वं जानातीत्यर्थः । यथा सूर्योदयसूचकारुणरभया लोकः पश्यति ॥ ३३ ॥
हदये चित्तसंवित् ॥ ३४ ॥
अधोमुखे हृत्पद्मे चित्तस्य स्थानं तस्य संयमात् सवासनस्य चित्तस्य संविद्भवतीत्यर्थः ॥ ३४ ॥
सत्त्वपुरुषयोरत्यन्तासङ्कीर्णयोः प्रत्ययाविशेषो भोगः परार्थात्स्वार्थसंयमात्पुरुषज्ञानम् ॥ ३५ ॥
बुद्ध्यात्मनोर्भोग्यभोक्तृत्वेनात्यन्तभिन्नयोर्यः प्रत्ययाविशेषः सारूप्यं प्रतिबिम्बद्वारा सुखाद्यारोपो भोगो बुद्धिस्थो दृश्यत्वात् परार्थः पुरुषस्य भोक्तुः शेषभूतः । तस्माद्भोगात् परार्थाच्चित्प्रतिबिम्बोपसर्जनप्रत्ययरूपाज्जडादन्यश्चित्स्वभावः प्रतिबिम्बः स्वार्थोऽनन्यशेषस्तत्र संयमात् पुरुषस्य साक्षात्कारो भवति । तच्च पुरुषज्ञानमनात्माकारशून्यम् ॥ ३५ ॥
सम्प्रत्यस्य संयमस्य पुरुषसाक्षात्कारात् प्राग्भवाः सिद्धीर्दर्शयति –
ततः प्रातिभश्रावणवेदनादर्शास्वादवार्ता जायन्ते ॥ ३६ ॥
ततः स्वार्थसंयमात् प्रातिभं पूर्वोक्तं सर्वगोचरं ज्ञानं मनोमात्रेण योगजशुक्लधर्मानुगृहीतेन जायते। दिव्यानां शब्दस्पर्शरूपरसगन्धानां ग्राहकानि श्रोत्रादीनि क्रमेण श्रावणवेदनादर्शास्वादवार्तासञ्ज्ञानि जायन्ते । दिव्यशब्दग्राहकं श्रोत्रं यदाऽस्य योगिनो भवति तदा तस्य श्रोत्रस्य श्रावणमिति तान्त्रिकी सञ्ज्ञा भवति । एवमन्यदपि ज्ञेयम् ॥ ३६ ॥
ननु तर्ह्ययं योगी कृतकृत्य इत्यत आह-
ते समाधावुपसर्गा व्युत्थाने सिद्धयः ॥ ३७ ॥
ते प्रातिभादयः समाधौ निःश्रेयसफले रसस्योपसर्गा भवन्ति विघ्ना भवन्ति । अतो मुक्त्यर्थी तानुपक्षेते । न त्वात्मसम्बोधनं विना सिद्धिकोट्यादिभिः कृतकृत्यता भवति । उक्तं च भगवता एतद् बुद्ध्वा बुद्धिमान् स्यात् कृतकृत्यश्च भारतेति ॥
अत एव वसिष्ठेनाप्युक्तम् –
सर्वेच्छाजालसंशान्तावात्मलाभोदयो हि यः ।
स कथं सिद्धिवाञ्छायां मग्नचित्तेन लभ्यते ॥
न केचन जगद्भावास्तत्त्वज्ञं रञ्जयन्त्यमी ।
नागरं नागरीकान्तं कुग्रामललना इवेति ॥
व्यित्थाने तस्य तु सिद्धयो भवन्तीत्यर्थः ॥ ३७ ॥
तदेवं संयमस्य ज्ञानस्वरूपां विभूतिमात्मदर्शनान्तामुक्त्वा क्रियारूपामाह –
बन्धकारणशैथिल्यात्प्रचारसंवेदनाच्च चित्तस्य परशरीरावेशः ॥ ३८ ॥
सर्वत्र प्राप्तिशीलस्य स्वशरीरमात्रे सङ्कोचेन स्थितिर्बन्धस्तस्य कारणं धर्माधर्मौ । तयोः संय्यमेन शैथिल्यं भवति । प्रचरत्यनेन चित्तमिति प्रचारो नाडीसङ्घः । तस्यापि संय्यमेन संवेदनम् अधुनाऽनया नाड्या चित्तं सञ्चरतीति ज्ञानं भवति । तथा प्राणेन्द्रियमार्गनाडीनाम् । तथाच बन्धकरज्जुनाशे मार्गज्ञवत् स्वस्य परवेश्मवच्चित्तस्य परकाये मृते जीविते वा प्रवेशो भवति, चित्तमन्विन्द्रियाणि विशन्ति मधुकरराजमिव मक्षिका इत्यर्थः ॥ ३८ ॥
उदानजयाज्जलपङ्ककण्टकादिष्वसङ्ग उत्क्रान्तिश्च ॥ ३९ ॥
द्वयी खल्विन्द्रियाणां प्रवृत्तिः, बाह्याभ्यन्तरी च । आद्या रूपाद्यालोचनरूपा । अन्त्या जीवनयोनिप्रयत्नरूपा सर्वकरणसाधारणी । तस्याः कार्याः पञ्चप्राणादयः । तत्र नासिकाग्राद् आहृदयं स्थितः प्राणः । आहृदयादानाभिस्थितः समानः शुक्रं समं नयतीति । आनाभेरापादतलं स्थितोऽपानो मलमनयतीति । आनासादाशिरोवृत्तिरुदान उत्क्रान्तिहेतुः सर्वदेहव्यापी व्यानः । तेषु प्राणः श्रेष्ठः । तत्रोदानसंयमेन जयादब्धिपङ्ककण्टकादिष्वसक्तो योगी लघुत्वादुपरि गच्छति स्वेच्छया च मरणं लभत इत्यर्थः ॥ ३९ ॥
समानजयाज्ज्वलनम् ॥ ४० ॥
नाभिनिकटस्याग्निव्यापिनः समानस्य वशीकारादग्नेर्ज्वलनं भवति । येनोज्ज्वलो ज्वलनवद् दृश्यत् इत्यर्थः । एवं प्राणादिजयात् स्वेच्छया तत्तत्क्रिया बोध्या इति भावः ॥ ४० ॥
श्रोत्राकाशयोः सम्बन्धसंयमाद्दिव्यं श्रोत्रम् ॥ ४१ ॥
श्रोत्राकाशयोरिति ॥ उपलक्षणमेतच्चक्षुस्तेजसोरपि ज्ञेयम् । तथाच तयोः सम्बन्धेषु संयमाद् दिव्यानीन्द्रियाणि श्रावणवेदनाद्युक्तसञ्ज्ञानि भवन्ति । यैर्दिव्यशब्दादीन् युगपज्जानातीत्यऽर्थः ॥ ४१ ॥
कायाकाशयोः सम्बन्धसंयमाल्लघुतूलसमापत्तेश्चाऽऽकाशगमनम् ॥ ४२ ॥
कायाकाशयोरिति ॥ तयोः सम्बन्धं जित्वा लघूनि तूलं वा तद्भावेन समाधिना लघुकायो भूत्वा आकाशे जले च विहरति । तत ऊर्णनाभतन्तुषु विहरति । पश्चात् सूर्यरश्मिषु । ततो यथेष्टमाकाशे गच्छतीत्यर्थः ॥ ४२ ॥
बहिरकल्पिता वृत्तिर्महाविदेहा ततः प्रकाशावरणक्षयः ॥ ४३ ॥
देहे अहम्भावे सत्येव मे मनो बहिरस्त्विति कल्पनया मनसो देहाद्बहिर्वृत्तिलाभो भवति । सा कल्पिताख्या धारणा तया देहेऽहम्भावत्यागे सति स्वत एव बहिर्वृत्तिलाभो भवति । सेयमकल्पिता महाविदेहाख्या धारणा । ततः प्रकाशस्वभावस्य चित्तस्य क्लेशकर्माद्यावरणक्षयो भवति । ततः सर्वज्ञत्वलाभ इत्यर्थः ॥ ४३ ॥
स्थूलस्वरूपसूक्ष्मान्वयार्थवत्त्वसंयमाद्भूतजयः ॥ ४४ ॥
पञ्चानां भूतानां स्थूलं दृश्यमानमवयवसंस्थानं पृथिवीजातिशब्दादिगुणैश्च स्थूलैर्युक्तमित्येकं रूपम् । अथ द्वितीयं तेषां स्वरूपं क्रमेण काठिन्यस्नेहादिलक्षणम् । अथ तृतीयं तेषां रूपं कारणं परमाणवः । तेषां सूक्ष्माणि पञ्चतन्मात्राणि । अथ चतुर्थं तेषां रूपं गुणत्रयम् । तद्धि स्वकार्यं कारणत्वेनान्वेतीत्यन्वयः सामान्यम् । अथ पञ्चमं तेषां भूतानां रूपमर्थवत्त्वं भोगापवर्गज्ञानं सामर्थ्यं गुणनिष्ठं स्वेषु गुणान्वयादागतम् । एवं भूतानां पञ्चरूपेषु कार्यस्वरूपहेतुषु स्थूलादिक्रमेण संयमाद्भूतानि योगिसङ्कल्पानुसारीणि भवन्ति वत्सानुसारिण्य इव गाव इत्यर्थः ॥ ४४ ॥
ततोऽणिमादिप्रादुर्भावः कायसम्पत्तद्धर्मानभिघातश्च ॥ ४५ ॥
ततो भूतजयाद्योगिनोऽणिमाद्यष्टसिद्धयः प्रादुर्भवन्ति । परमाणुतुल्यत्वं लघुतूलपिण्डवल्लघुत्वं भूतनियन्तृत्वमित्याद्यैश्वर्याणि स्थूलसंयमात् सिद्ध्यन्ति । स्वरूपसंयमात् प्राकाम्यम् । कायसम्पद् वक्ष्यते। तस्य कायस्य भूतधर्मैः काठिन्यादिभिरनभिघातश्च भूतजयात् सिद्ध्यति, येन शिलान्तर्विशति शीतोष्णादयो न बाधन्त इत्यर्थः ॥ ४५ ॥
रूपलावण्यबलवज्रसंहननत्वानि कायसम्पत् ॥ ४६ ॥
चक्षुःप्रियं रूपं लावण्यं सर्वाङ्गसौन्द्रर्यं बलं वीर्यं वज्रस्येव संहननमवयवव्यूहो यस्य तद्भावो वज्रसंहननत्वं हनूमति प्रसिद्धम् ॥ ४६ ॥
भूतजयानन्तरमिन्द्रियजयोपायमाह –
ग्रहणस्वरूपास्मि​तान्वयार्थवत्त्व​संयमादिन्द्रियजयः ॥ ४७ ॥
शब्दः षड्जादिः, स्पर्शः शीतादिः, रूपं पीतादिः, रसो मधुरादिः, गन्धः सुरभ्यादिरिति । सामान्यविशेषात्मकशब्दादिगोचराः पञ्चवृत्तयः कार्याः, श्रोत्रादीन्द्रियाणां ग्रहणानि । प्रथमं प्रकाशकत्वं स्वरूपं तेषाम् । द्वितीयमस्मिता सात्त्विकाहङ्काः कारणं तेषाम् । तृतीयमन्वयार्थवत्त्वम् । चतुर्थपञ्चमे रूपे व्याख्याते । तेषु पञ्चेन्द्रियरूपेषु संयमादिन्द्रियजयो भवति ॥ ४७ ॥
ततः किं तत्राह –
ततो मनोजवित्वं विकरणभावः प्रधानजयश्च ॥ ४८ ॥
मनोवत् कायस्याणुतमोगतिलाभोमनोजवित्त्वम् । विदेहानां देहानपेक्षाणां दूरस्थाबाह्यार्थाज्ञानमिन्द्रियाणां विकरणत्वं विकरणभावः प्रधानस्यान्वयस्य चतुर्थस्य जयो जगद्वशित्वमिति सिद्धय इन्द्रियजयाद्भवन्तीत्यर्थः ॥ ४८ ॥
सत्त्वपुरुषान्यताख्यातिमात्रस्य सर्वभावाधिष्ठातृत्वं सर्वज्ञातृत्वं च ॥ ४९ ॥
वशीकारसञ्ज्ञायां विरक्तौ स्थितस्य बुद्धिसत्त्वात्मनोर्भेदख्यातिर्जायते । तन्मात्रस्य तदा वृत्तिपरस्य योगिनः सर्वेषां भूतानां परिणामिपरिणामभावापन्नानामधिष्ठातृत्वं नियन्तृत्वं ज्ञातृत्वं च सिद्ध्यति । एषा विशोका नाम सिद्धिः । अणिमाद्यास्तु सिद्धयो मधुप्रतीका भवन्ति । मधुना एकदेशवता इति मधुप्रतीका इत्यर्थः ॥ ४९ ॥
अधुना विवेकख्यातेर्मुख्यां सिद्धिमाह –
तद्वैराग्यादपि दोषबीजक्षये कैवल्यम् ॥ ५० ॥
तस्यां विशोकाख्यायां सिद्धौ वैराग्यात्तद्धेतौ विवेकख्यातावपि वैराग्यं परं भवति । ततो दोषाणां बीजं भ्रान्तिसंस्कारस्तस्य क्षये सर्वथा तिरोभावे सति पुरुषस्य स्वरूपप्रतिष्ठत्वं कैवल्यं सिद्ध्यति । इयं संस्कारशेषाख्या सिद्धिः ॥ ५० ॥
अत्र विघ्नोत्पत्तौ निरासोपायमाह –
स्थान्युपनिमन्त्रणे सङ्गस्मयाकरणं पुनरनिष्टप्रसङ्गात् ॥ ५१ ॥
तत्तत्स्थानिर्भिर्महेन्द्रादिभिरुपमन्त्रणं प्रार्थनम् । तस्मिन् क्रियमाणे सति, इहास्यतां कव्यादिभोगो विधीयतामित्यादिके प्रार्थने, तत्र सङ्गः – अहो मम योगप्रभावश्चेतिस्मयश्च न कार्यः, किन्तु दोषं भावयेत् । यतो योगभ्रष्टस्य पुनः संसाररूपस्यानिष्टस्य प्रसङ्गात् । अतः सङ्गस्मययोरकरणं कैवल्यविघ्ननिरासोपाय इत्यर्थः ॥ ५१ ॥
पूर्वं बुद्धिप्रतिबिम्बितस्य पुरुषस्य स्वार्तस्य संयमात् तारकविवेकज्ञानमुक्तम् । तत्रोपायान्तरमाह-
क्षणतत्क्रमयोः संयमाद्विवेकजं ज्ञानम् ॥ ५२ ॥
अभेद्यः कालभागः क्षणः । अन्ये मुहूर्तादयः कालभागाः क्षणसमूहरूपा असत्याः । समूहस्यावस्तुत्वात् । तत्राऽयमस्मात् पूर्वक्षणोऽयमुत्तर इति क्रमस्य पौर्वापर्यस्य संयमादतिसूक्ष्माणां भेदसाक्षात्कारो विवेको भवति । इदं क्षणसंयमजं ज्ञानं युगपत् सर्वविषयमित्यग्रे वक्ष्यते ॥ ५२ ॥
सम्प्रति सूक्ष्मं विशेषमाह –
जातिलक्षणदेशैरन्यतानवच्छेदात्तुल्ययोस्ततः प्रतिपत्तिः ॥ ५३ ॥
अवच्छेदो निश्चयः । समस्तव्यस्तापहृतामलकादौ जात्यादेरन्यत्वनिश्चयासम्भवात् क्षणसंयमजविवेकज्ञानादेव इदं प्राग् इदमुत्तरमिति भेदं निश्चिनोतीत्यर्थः ॥ ५३ ॥
तारकं सर्वविषयं सर्वथाविषयमक्रमं चेति विवेकजं ज्ञानम् ॥ ५४ ॥
क्षणसंयमजं विवेकजं ज्ञानं पुरुषतत्त्वावगाहित्वेन संसारात्तारयतीति तारकसञ्ज्ञम्, अक्रमं युगपदेव सर्वसमूहाऽऽलम्बनं सर्वविषयं सर्वथा सर्वप्रकारकमित्यर्थः ॥ ५४ ॥
तत्तद्भूमिफलान् संयमानुपन्यस्य तादृशविवेकख्यातिनिष्ठाऽस्तु माऽस्तु वा, सत्त्वपुरुषान्यतासाक्षात्कारमात्रं मुक्तये कल्पत इत्यभिप्रेत्याह –
सत्त्वपुरुषयोः शुद्धिसाम्ये कैवल्यमिति ॥ ५५ ॥
सत्त्वपुरुषयोरिति ॥ निरस्तसमस्तमलस्य बुद्धिसत्त्वस्य विवेकख्यात्या संस्कारशेषस्य सर्ववृत्तिशून्यत्वं शुद्धिः । पुरुषास्याऽपि नित्यशुद्धस्य तदाकल्पितभोगशून्यत्वं शुद्धिः । एवं तयोः शुद्धिसाम्ये सति कैवल्यम् । तत्तद्विभूतयस्तु श्रद्दोत्पादनार्थमुपन्यस्ताः । कैवल्यं तु बुद्धिविलक्षणपुरुषसाक्षात्कारमात्रादविद्यानिवृत्तावनागतदुःखानुत्पादरूपं सिद्ध्यतीत्यर्थः ॥ ५५ ॥
कैवल्यपादः
इदानीं कैवल्यस्वरूपं प्राधान्येन प्रतिपादनीयमिति चतुर्थपाद आरभ्यते । तत्र कैवल्ययोग्यं चित्तं वक्तुकामः पूर्वोक्तसिद्धीनां हेतुभेदात् पञ्चविधत्वमाह –
जन्मौषधिमन्त्रतपःसमाधिजाः सिद्धयः ॥ १ ॥
जन्मौषधीति ॥ जन्मना पक्ष्यादीनामाकाशगमनादिसिद्धिः । कपिलादीनां च सांसिद्धिकीत्युच्यते । औषधिविशेषसेवायां माण्डव्यादीनां मन्त्रजपेन केषाञ्चिदणिमादिसिद्धिः । तपसा विश्वामित्रादीनां सिद्धिः । एताश्चतस्रः सिद्धयः पूर्वजन्माभ्यस्तयोगजाश्च जन्मादिनिमित्तेन व्यज्यन्ते । अत एव योगाभ्यासे विश्वासेन प्रवृत्तिः । इह सिद्ध्यदर्शनेऽपि जन्मान्तरे साफल्यात् ॥ १ ॥
ननु तपःप्रभावादिहैव नन्दीश्वरस्य श्रीगौरीकृपया देवशरीतपरिणामः श्रूयते । तत्र न तावन्नरदेहावयवानामेवोपादानत्वम् । नरदेहमात्रहेतोर्विलक्षणकार्यकारित्वायोगात् । न तावन्नरदेह एव, तस्मिन् सति परिणामान्तरायोगात् । नष्टस्य चाऽहेतुत्वादित्याशङ्क्याह –
जात्यन्तरपरिणामः प्रकृत्यापूरात् ॥ २ ॥
प्रधानादयः पृथिव्यन्ताः प्रकृतयस्तासां सर्वत्र सत्त्वान्नरादिदेहावयवेषु तासामापूराद् धर्मादिनिमित्तानुरोधेनावयवाऽनुप्रवेशाज्जात्यन्तरपरिणामो युज्यते । यथाऽग्निकणस्य प्रकृत्यनुग्रहाद् वनादौ बहुतृणादिमण्डलव्यापित्वं तद्वदित्यर्थः ॥ २ ॥
ननु प्रकृत्यापूरो धर्मादिनिमित्तमपेक्षते, न वा । न चेत् सर्वत्रापूरापत्तिः । नाद्यः । धर्मादेः प्रवर्तकत्वे पुरुषार्थः प्रवर्त्तक इति सिद्धान्तविरोधादित्यत आह –
निमित्तमप्रयोजकं प्रकृतीनां वरणभेदस्तु ततः क्षेत्रिकवत् ॥ ३ ॥
निरूश्वरसाङ्ख्ये हि पुरुषार्थ एवानागतः प्रकृतीनां प्रवर्तकः । अस्माकं तु सेश्वराणां तदुद्देशेन प्रवर्त्तत इत्युद्देश्यतया पुरुषार्थः प्रवर्तक इत्युच्यते । न हि धर्मादिनिमित्तं तत्प्रयोजकं प्रकृतीनां भवति, न कार्येऽपि कारणं प्रवर्तत इति । कथं तर्हि ॥ आवरणभेदस्तु ततःक्षेत्रिकवत् ॥ यथा क्षेत्रिकः केदारादपां पूरणात् केदारान्तरं प्लावयितुं निम्नं निम्नतरं वा न पाणिनापकर्षति । आवरणं त्वासां भिनत्ति । तस्मिन् भिन्ने स्वयमेवापः केदारान्तरमाप्लावयन्ति । तथा धर्मः प्रकृतीनामावरणधर्मं भिनत्ति । तस्मिन् भिन्ने स्वयमेव प्रकृतयः स्वं स्वं विकारमाप्लावयन्ति । यथावा स एव क्षेत्रिकस्तस्मिन्नेव केदारे न प्रभवत्यौदकान् भौमान् वा रसान् धान्यमूलान्यनुप्रवेशयितुं , किं तर्हि, मुद्गगवेधुकश्यामाकादींस्ततोऽपकर्षति । अपकृष्टेषु तेषु स्वयमेव रसा धान्यमूलान्यनुप्रविशन्ति । तथा धर्मो निवृत्तिमात्रे कारणम् । अधर्मस्य शुद्ध्यशुद्ध्योरत्यन्तविरोधात् । न तु प्रकृतिप्रवृत्तौ धर्मो हेतुर्भवतीति । अत्र नन्दीश्वरादय उदाहर्त्तव्याः । विपर्ययेणाप्यधर्मो धर्मं बाधते ततश्चशुद्धिपरिणाम इति । तत्रापि नाहुषाजगरादय उदाहार्याः ॥ ३ ॥
ननु यदा योगी बहून् कायान् निर्मिमीते तदा किमेकमनस्कास्ते भवन्ति , अथवाऽनेकमनस्का इति, तत्राह-
निर्माणचित्तान्यस्मितामात्रात् ॥ ४ ॥
योगप्रभावान्निर्मीयन्त इति निर्माणानि चित्तानि योगिसङ्कल्पाधीनप्रकृत्यापूरात् कायवदहङ्कारात् प्रकृतेर्जायन्त इत्यऽर्थः ॥ ४ ॥
तर्हि चित्तानां भिन्नाभिप्रायत्वाद्योगिनो भोगासिद्धिरित्यत आह-
प्रवृत्तिभेदे प्रयोजकं चित्तमेकमनेकेषाम् ॥ ५ ॥
निर्मितचित्तानां योगी स्वभोगानुकूलप्रवृत्तिविशेषनामकं निर्मिमीते । योगबलात् स्वचित्तं तेषां नायकं भवति । तेन भोगस्तदनुसन्धानं च युज्यते इत्यर्थः ॥ ५ ॥
जन्मौषधिमन्त्रतपःसमाधिजेतिसूत्रे पञ्चविधानि चित्तान्युक्तानि । तेष्वपवर्गभागीयं चित्तं निर्धारयति –
तत्र ध्यानजमनाशयम् ॥ ६ ॥
तत्र यदेव ध्यानजं चित्तं तदेवानाशयं तस्यैव नास्त्याशयो रागादिप्रवृत्तिर्यतः पुण्यपापादिसम्बन्धः क्षीणक्लेशत्वाद्योगिन इत्यर्थः ॥ ६ ॥
योगिनश्चित्तवत् कर्मापि विलक्षणमाह –
कर्माशुक्लाकृष्णं योगिनस्त्रिविधमितरेषाम् ॥ ७ ॥
चतुष्पात् खल्वियं कर्मजातिः । कृष्णा, शुक्लकृष्णा, शुक्ला, अशुक्लाकृष्णा चेति । तत्र कृष्णा दुरात्मनां बहिर्मुखानामेव । शुक्लकुष्णा बहिःसाधनसाध्या । तत्र परपीडानुग्रहद्वारेण कर्माशयो जायते सत्त्वयोगिनां यागादिक्रियारतानामेव । शुक्ला तपःस्वाध्यायधानवताम् । सा हि केवले मनसि आयतत्वादबहिःसाधनाऽधीना न परान् पीडयित्वा भवति । इयं तु भगवद्भक्तानाम् । अशुक्लाऽकृष्णा तु सन्न्यासिनामेव योगज्ञानान्यतरतानां क्षीणक्लेशानां चरमशरीराणाम् । तत्राशुक्लं योगिन एव, फ्लसन्न्यासात् । अकृष्णं चाऽनुपादानात् । इतरेषां तु पूर्वमेव त्रिविधमित्यर्थः ॥ ७ ॥
कर्मणः प्रसङ्गाद्वासनाभिव्यक्तिं फलमाह –
ततस्तद्विपाकानुगुणानामेवाभिव्यक्तिर्वासनानाम् ॥ ८ ॥
ततस्त्रिविधात् कर्मणो मरणकालानन्तरं जात्यायुर्भोगरूपविपाकदानायाभिव्यक्तानां तस्य विपाकस्यानुगुणानां वासनानामभिव्यक्तिर्भवति, न विरुद्धानामित्यर्थः । देवत्वप्राप्तौ चित्ते प्रसुप्ता एव नरकतिर्यङ्मानुषादिभोगवासना भवन्ति । तासामभिव्यक्तौ दिव्यभोगायोगादिति भावः । नारकमनुष्यतिर्यगादिष्वप्येवमेवानुमेयमिति ॥ ८ ॥
नन्वनन्तरजन्मवासनाः पूर्वदिनपूर्वजन्मादिवासनावत् कुतो नाभिव्यज्यन्त इतिचेन्न। व्यञ्जकाभावात् । स्वर्गदेशे देवजन्मन्यऽनुभवाच्चेत्यत आह –
जातिदेशकालव्यवहितानामप्यानन्तर्यं स्मृतिसंस्कारयोरेकरूपत्वात् ॥ ९ ॥
जातिदेशेति । वृषदंशविपाकादिः स्वव्यञ्जकाञ्जनाभिव्यक्तः स यदि जातिशतेन देशेनात्यन्तदूरदेशतया वा कल्पशतेन वा व्यवहितः पुनश्च स्वव्यञ्जकाञ्जन एवोदीयाद् द्रागित्येवं पूर्वानुभूतवृषदंशविपाकाभिसंस्कृता वासना उपादाय व्यज्येत । कस्मात् । यतोऽत्यन्तव्यवहितानामप्यासां सदृशं कर्माभिव्यञ्जकं निमित्तीभूतमित्यानन्तर्यमेव । कुतः । स्मृतिसंस्कारयोरेकरूपत्वात् ॥ यथानुभवास्तथा संस्काराः । ते च कर्मवासनारूपाः । यथा च वासनास्तथा स्मृतय इति जातिदेशकालव्यवहितेभ्यः संस्कारेभ्यः स्मृतिः , स्मृतेश्च पुनः संस्कार इति ते स्मृतिसंस्काराः कर्माशयवृत्तिलाभवशाद्व्यज्यन्ते । अतश्च व्यवहितानामपि निमित्तनैमित्तिकभावानुच्छेदादानन्तर्यमेवेति दिक् ॥ ९ ॥
ननु जन्मान्तरितवासना न सन्तीति चार्वाकं प्रत्याह –
तासामनादित्वं चाऽऽशिषो नित्यत्वात् ॥ १० ॥
न केवलं तासां वासनानामानन्तर्यं, किन्त्वनादित्वमपीति भावः । सदा भूयासमित्याशिषो मरणत्रासस्य नित्यतात् सर्वजनेष्वव्यभिचारादित्यर्थः ॥ १० ॥
नन्वनादिवासनानां कथमुच्छेदस्तत्राह –
हेतुफलाश्रयालम्बनैः सङ्गृहीतत्वादेषामभावे तदभावः ॥ ११ ॥
नैताः पुरुषवदनादयः, किन्तु प्रवाहानादय इति उच्छेदसम्भवः । तदेव दर्शयति ।। हेतुः अविद्या तत्कार्यं च ॥ तथा हि । धर्मात् सुखम् , अधर्माद् दुःखं, सुखाद्रागो दुःखाद् द्वेषः । ततश्च प्रयत्नः । तेन मनसा वाचा कायेन वा परिस्पन्दमानः परमनुगृह्णाति उपहन्ति वा । ततः पुनर्धर्माधर्मौ सुखदुःखे रागद्वेषाविति प्रवृत्तिमदिदं षडरं संसारचक्रं देहायुर्भोगरूपम् । तस्य च प्रतिक्षणमावर्तमानस्याविद्यैव मूलं कारणमित्यर्थः । फलं चित्तमाश्रयः शब्दादिकामविषयः । एतैः सङ्गृहीतत्वादेषां योगजविवेकज्ञानेन निवृत्तौ संसारचक्रकारणानां वासनानामुच्छेदो भवतीत्यर्थः ॥ ११ ॥
ननु सतां संस्काराणां कथं नाश इत्यत आह –
अतीतानागतं स्वरूपतोऽस्त्यध्वभेदाद्धर्माणाम् ॥ १२ ॥
अतीतानागतं धर्मिणि शक्तिरूपेण वर्त्तत एव, यत्परिणामत्रयसंयमाद् योगिनः साक्षात् कुर्वन्ति। ननु तर्हि बन्धस्य सत्त्वादलं तत्त्वज्ञानेनेतिचेन्न । धर्माणामनागताद्यध्वनां भेदाद् वर्तमानत्वाध्वनि हि दुःखादिवासनाश्रयं चित्तं साधिकारं भोग्यमापन्नं बन्ध इति कथ्यते । तत्त्वज्ञाने सति निरधिकारमतीताध्वनि प्रवेशितं प्रकृत्यात्मना पुरुषार्थस्य कृतत्वान्न पुनरावर्तत इति भावः ॥ १२ ॥
अतीतानागतं स्वरूपतोऽस्तीत्युक्तम् । किं तत्स्वरूपमित्यत आह-
ते व्यक्तसूक्ष्मा गुणात्मानः ॥ १३ ॥
व्यक्ता वर्त्तमानाध्वानः, सूक्ष्मा अतीताध्वानः । ते महदादयो घटान्ता गुणात्मानः सत्त्वरजस्तमःस्वरूपा इत्यर्थः । अत एवोक्तं भाष्यकृता व्यासदेवेन – सर्वमिदं गुणानां सन्निवेशविशेषमात्रमिति । परमार्थतो गुणात्मानः । तथाच शास्त्राऽनुशासनम् ॥
गुणानां परमं रूपं न दृष्टिपथमृच्छति ।
यत्तु दृष्टिपथं प्राप्तं तन्मायैव सुतुच्छकमिति ॥ १३ ॥
ननु रख्याक्रियास्थितिस्वभावस्य गुणत्रयस्य परिणामित्वे परिणामानामेकत्वं न स्यात् । न हि मृत्त्वादीनामेकः परिणामो दृष्ट इत्यत आह –
परिणामैकत्वाद्वस्तुतत्त्वम् ॥ १४ ॥
बहूनामेकः परिणामो दृष्टो लवणादिवत् । तथा च मृदादीनामङ्गाङ्गित्वाभावान्न परिणामैकत्वम् । गुणानां तु तथाऽस्तीति वस्तुनो महदादेस्तत्त्वमेकं युज्यते इत्यर्थः ॥ १४ ॥
चित्तमतिरिक्तं ज्ञानान्नास्ति । वासनाविचित्रं द्रव्याद्यात्मना भातीति क्षणिकविज्ञानवादिनं बौद्धं प्रत्याह –
वस्तुसाम्ये चित्तभेदात्तयोर्विभक्तः पन्थाः ॥ १५ ॥
तयोश्चित्तवस्तुनोर्विविक्तः पन्थाः, भिन्नो मार्गः । विज्ञानाऽर्थयोर्भेद इति यावत् । कुतः वस्तुनः स्त्रीपिण्डादेः साम्येऽपि चित्तानां भेदात् । यदैकस्यां नार्यां पत्युः सुखविज्ञानम् अन्यस्य रागिणो दुःखविज्ञानमलाभेन । एवं कस्यचिन्मोह इत्यादिस्त्रीपुरुषसाधारणं व्याख्येयम् ॥ १५ ॥
यस्तु विज्ञानादन्योऽर्थोऽस्ति जडत्वाद्विज्ञानाऽग्राह्यः प्रातिभासिक इति स वक्तव्यः । किमेकचित्तं कार्यं सर्वम्, उताऽनेकचैत्रमैत्रादिचित्तकार्यमिति । तत्र नाद्य इत्याह –
न चैकचित्ततन्त्रं वस्तु तदप्रमाणकं तदा किं स्यात् ॥ १६ ॥
यद्येकचित्तकार्यं घटादि वस्तु तदा तस्मिंश्चित्ते अन्यत्र पटादिषु व्यग्रे तद्वस्त्वप्रमाणकं स्यात् । न चेष्टापत्तिः । अन्येन दृश्यमानत्वात् । नाप्यनेकचित्ततन्त्रम् । प्रातिभासिकस्य स्वप्नवदेकचित्ततन्त्रत्वनियमात् ॥ १६ ॥
ननु सिद्धान्ते विभुनश्चित्तस्य सर्वसम्बन्धत्वात् सदा सर्वं वस्तु ज्ञायेतेत्यत आह-
तदुपरागापेक्षित्वाच्चित्तस्य वस्तु ज्ञाताज्ञातम् ॥ १७ ॥
यदा कर्मणाऽभिव्यक्तानामिन्द्रियद्वारा मनसा सम्बन्धस्तदा तस्मिन्नर्थे चित्तं स्वनिष्ठप्रतिबिम्बरूपां स्पूर्तिं धत्ते, नान्यस्मिन्निति वस्तु ज्ञाताऽज्ञातं भवतीत्यर्थः ॥ १७ ॥
ननु तर्ह्यात्मनोऽपि परिणामित्वमित्यत आह-
सदा ज्ञाताश्चित्तवृत्तयस्तत्प्रभोः पुरुषस्यापरिणामित्वात् ॥ १८ ॥
पुरुषस्य ह् क्षित्यादिसर्ववृत्तिकं चित्तं विषयः। स यथा चित्तेन स्वसत्ताकाले वृत्तिरूपपरिणामं विना न गृह्यते, तथा पुरुषेणापि स्वसत्ताकाले न ज्ञायते चेत्तदा चित्तवत् परिणामी स्यात् पुरुषः । वृत्तिपरिणामिद्वयेनेति चित्तादन्यः पुरुषो न स्यात् । सदैव तु स्वसत्ताकाले ज्ञायमानाश्चित्तवृत्तयो भोग्याः शब्दाद्याकारास्तस्य प्रभोर्भोक्तुरपरिणामित्वं ज्ञापयन्ति साक्षिणोऽपरिणामित्वादेव स्वयं सर्वदा ज्ञाता भवन्ति, नान्यथेत्यर्थः ॥ १८ ॥
ननु चित्तमेव क्षणिकं स्वपकाशं स्वस्वार्थयोर्भासकमस्तु. किमन्तर्गधुना साक्षिणेत्यत आह-
न तत्स्वाभासं दृश्यत्वात् ॥ १९ ॥
दुःख्यहं क्रुद्धोऽहं शान्तं मे मन इति दृश्यत्वाच्चित्तं स्वाभासं स्वप्रकाशं न प्रभवतीत्यर्थः ॥ १९ ॥
एकसमये चोभयानवधारणम् ॥ २० ॥
क्षणिकवादिन एकस्मिन्नेव समये चित्तचैत्ययोरवधारणं न सम्भवतीत्यर्थः ॥ २० ॥
ननु माऽस्तु स्वप्रकाशं चित्तान्तरेण दृश्यतां, किं साक्षिणेत्यत आह-
चित्तान्तरदृश्ये बुद्धिबुद्धेरतिप्रसङ्गः स्मृतिसङ्करश्च ॥ २१ ॥
यदि नीलाकारं चित्तं चित्तान्तरेण दृश्यं तदा तदपि बुद्धिरूपं चित्तमन्यया, साप्यन्ययेत्यनवस्थापातात् । न च द्वित्रा एव ग्राह्या इति नानवस्थेति वाच्यम् । ग्राहकचित्तानिश्चये ग्राह्यचित्तानिश्चयात् । गेहे घटो दृष्टो न वेति संशये, न दृष्ट इति व्यतिरेकनिश्चये चार्थाप्रत्ययात् । ज्ञानचित्तानिश्चयेऽर्थनिश्चयोऽहेतुत्वात् । तत्तदनन्तचित्तानामनुभवे चानन्तचित्तस्मृतीनां सङ्करश्च प्राप्नोति। स्मृत्यानन्त्यादशक्यग्रहत्वाद्ग्राहकानिश्चयान्नीलस्मृतिरियं, न चित्तस्मृतिरिति विभागो न स्यादित्यर्थः ॥ २१ ॥
ननु कूटस्थस्य साक्षिणश्चित्तेन क्रियापूर्वकसम्बन्धभावात्तेन कथं संवेद्यमित्यत आह-
चितेरप्रतिसङ्क्रमायास्तदाकारापत्तौ स्वबुद्धिसंवेदनम् ॥ २२ ॥
घटादिवच्च चितेर्बुद्धौ न प्रतिसङ्क्रमः। अपरिणामित्वात् । किन्तु सूर्यस्य जले प्रतिबिम्बवच्चित्ते बुद्धौप्रतिबिम्बिते सति बुद्धौ चिदाकारतापत्तौ स्वस्य भोग्याया बुद्धेः संवेदनं भवति । चिच्छायाबाह्यत्वसम्बन्धेन चिदुपरक्तत्वं चित्ते चिद्वेद्यत्वमित्यर्थः । अप्रतिसङ्क्रमायाश्चितेः सान्निध्यात्तस्याश्चितेराकारश्छाया यत्र तद्भावापत्तौ सत्यां स्वभोग्यबुद्धिसंवेदनमिति योगना ॥ २२ ॥
ननु यदि चित्तातिरिक्त आत्मा कथं तर्हि चित्तमेवार्मेति भ्रमो लोकविशेषाणामित्याशङ्क्य चित्तस्य सर्वार्थग्रहणसामर्थ्यमेव बीजमाह –
द्रष्टृदृश्योपरक्तं चित्तं सर्वार्थम् ॥ २३ ॥
द्रष्टा पुरुषः, दृश्यं प्रपञ्चोऽचेतनं, तत्सर्वं चेतनाचेतनमर्थो विषयो यस्य तत्सर्वार्थं, तत्सान्निध्यात् तत्र चिद्रूपतामिव प्राप्तम् द्रष्ट्रचिदुपरक्तं द्रष्ट्रविषयं भवति । इन्द्रियद्वारा दृश्योपरक्तं तदाकारं भवति । तथाच भोग्यशब्दाद्यकारं सुखदुःखादिपरिणामलक्षणभोगात्मकं दृश्यमपि चित्तं चित्प्रतिबिम्बाभेदादात्मेति भ्रम इत्यर्थः ॥ २३ ॥
चित्तादन्यो भोक्तास्तीत्याह –
तदसङ्ख्येयवासनाभिश्चित्रमपि परार्थं संहत्यकारित्वात् ॥ २४ ॥
यद्यपि क्लेशादिवासनाभिरनन्ताभिश्चित्तं सुखाद्याश्रयतया भोक्तृकल्पं, तथापि परस्यात्मनो भोगापवर्गौ साधयतीति पराऽर्थम् । भोग्यमेव, न भोक्तेति यावत् । कुतः । संहत्य देहेन्द्रियादिसहकारिभिर्मिलित्वा भोगादिकार्यकारित्वात् । यन्मिलित्वा कार्यकारि तत् परार्थमिति भावः ॥ २४ ॥
विशेषदर्शिन आत्मभावभावनानिवृत्तिः ॥ २५ ॥
विशेषदर्शिनः प्रकृतिपुरुषसाक्षात्कारवत आत्मभावे आत्मस्वरूपे भावना जिज्ञासा, कोऽहमासं कथं भविष्यामीत्येवंरूपा, तस्या भयशोकादिनिवृत्तिहेतोर्निवृत्तिसाध्यो जीवन्मुक्तिलक्षणो मोक्षो भवतीत्यर्थः ॥ २५ ॥
तदा विवेकनिम्नं कैवल्यप्राग्भारं चित्तम् ॥ २६ ॥
तदा उक्तसाक्षात्कारदशायां विवेकनिम्नं सत्त्वपुरुषान्यताख्यातिप्रवहनशीलम्, अत एव विषयोन्मुखत्वपरित्यागेन कैवल्यप्राग्भारं कैवल्याभिमुखं चित्तं भवतीत्यर्थः ॥ २६ ॥
तच्छिद्रेषु प्रत्ययान्तराणि संस्कारेभ्यः ॥ २७ ॥
तच्छिद्रेषु व्युत्थानावस्थासु प्रत्ययान्तराणि देवोऽहं मनुष्योऽमित्याद्यात्मकानि उत्पद्यन्ते । कुतः ॥ पूर्वसंस्कारेभ्यः ॥ क्षीणमायबीजेभ्यः पूर्वसंस्कारेभ्य इत्यर्थः ॥ तथाचारब्धकमणां भोगेनैव नाशो, नान्यथेतिभावः । अत एव भगवान् बादरायणोऽप्याह – भोगेन त्वितरे क्षपयित्वेति । श्रुतिरपि, तस्य तावदेव चिरमित्यादिः स्पष्टैव । स्मृतिरपि, सदृशं चेष्टते इत्यादिरूपा प्रमाणमत्र बोध्या ॥ २७ ॥
हानमेषां क्लेशवदुक्तम् ॥ २८ ॥
एषां संस्काराणां हानं दाहः स्वकार्यासामार्थ्यं पूर्वाचार्यैः क्लेशवदुक्तमित्यर्थः ॥ २८ ॥
प्रसङ्ख्यानेऽप्यकुसीदस्य सर्वथा विवेकख्यातेर्धर्ममेघः समाधिः ॥ २९ ॥
प्रसङ्ख्यानं विवेकसाक्षात्कारः । तत्रापि अकुसीदस्य तत्प्रयुक्तसिद्धिप्रार्थनाशून्यस्य सर्वथा विवेकख्यातेः संस्कारबीजाऽभावेनानन्तर्येण प्रत्ययोत्पत्तेर्धर्ममेघः समाधिधर्ममेघनाम्नाऽसम्प्रज्ञातयोगस्य परा काष्ठा भवतीत्यर्थः ॥ २९ ॥
ततः क्लेशकर्मनिवृत्तिः ॥ ३० ॥
तत उक्तसाक्षात्कारात् क्लेशाः संस्कारा अविद्यादयस्तेषाम् । एवं कर्मप्रारब्धभिन्नं तस्य च भोगं विनैव नाश इत्यर्थः । तदुक्तं, जीवन्नेव हि विद्वान् हर्षामर्षाभ्यां विमुक्तो भवतीति ॥ ३० ॥
तदा सर्वावरणमलापेतस्य ज्ञानस्याऽऽनन्त्याज्ज्ञेयमल्पम् ॥ ३१ ॥
तदा विवेकख्यातिरूपजीवन्मुक्तावस्थायां सर्वावरणमलाऽपेतस्य क्लेशकर्मणोर्ज्ञानावरकमलयोरजस्तमसोरपगमे तस्य ज्ञानस्यानन्त्यात् कथितज्ञानस्याभिभावकतमोनिवृत्त्या विभुत्वाज्ज्ञेयं प्रकाशमानम् अल्पं तदपेक्षया भवतीत्यर्थः ॥ ३१ ॥
ततः कृतार्थानां परिणामक्रमसमाप्तिर्गुणानाम् ॥ ३२ ॥
ततो धर्ममेघोदयात् क्लेशकर्मादिनिवृत्त्या वैराग्येण संसारः पुनर्न भवतीत्यर्थः ॥ ३२ ॥
तत्र क्रमं सोपपत्तिकमाह –
क्षणप्रतियोगी परिणामापरान्तनिर्ग्राह्यः क्रमः ॥ ३३ ॥
क्रम इति लक्ष्यनिर्देशः । तत्र क्षणप्रतियोगीत्यन्तं हि स्वरूपनिर्देशः । परिणामापरान्तेति च प्रमाणनिर्देशः । तत्र क्षणप्रतियोगी क्षणस्यावसरस्य प्रतियोगी विरोधी क्षणेनाप्यन्तरित इति यावत् । एवंरूपः पूर्वापरीभावः क्रम इति निष्कर्षः । परिणामश्च पूर्वरूपापायो रूपान्तरोतत्तिर्दुग्धस्य दध्यात्मकत्वमित्युक्तमाकरे । ईदृशे च क्रमे मानमाह ॥ परिणामापरान्तनिर्ग्राह्य इति ॥ परिणामस्यापरान्तेन चरमावस्थया निर्ग्राह्योऽनवच्छिन्नपरिणामधारयाऽनिमीयत इत्यर्थः । अधिकं व्यक्तमाकरे ॥ ३३ ॥
पुरुषार्थशून्यानां गुणानां प्रतिप्रसवः कैवल्यं स्वरूपप्रतिष्ठा वा चितिशक्तिरिति ॥ ३४ ॥
कृतकर्तव्यतया पुरुषार्थशून्यानां गुणानां लिङ्गशरीराद्याऽऽत्मकानां यः प्रतिप्रसवःस्वकारणेऽत्यन्तलयोऽनागतावस्थाशून्यत्वमिति यावत् । सा बुद्धेः कैवल्यम् । एतदेव च प्रधानस्यापि ज्ञानिपुरुषं प्रति कैवल्यमुच्यते । तेन सह पुरुषेण सह असंयोगात् । एवं चितिशक्तिः स्वरूपप्रतिष्ठा वा बुद्धिसत्त्वोपाधिरूपशून्यता वा कैवल्यम् । स्वरूपतः स्वच्छस्यापि स्फटिकस्य जपाकुसुमाद्यपाये स्वरूपप्रतिष्ठावत् । तथा च निरुपाधिकतया सार्वदिकी स्थितिरेव कैवल्यं , साध्यता चोपाधिनिवृत्तेरेवेति भावः ॥ ३४ ॥
तीर्थराजे प्रयागेऽस्मिन् योगसूत्रार्थवर्णनम् ।
नारायणो भिक्षुवर्यो व्यातेन हरितुष्टये ॥ १ ॥
