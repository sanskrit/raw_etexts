ऋचं॒ वाचं॒ प्र प॑द्ये॒ मनो॒ यजुः॒ प्र प॑द्ये॒ साम॑ प्रा॒णं प्र प॑द्ये॒ चक्षुः॒ श्रोत्रं॒ प्र प॑द्ये ।  
वागोजः॑ सहौजो॒ मयि॑ प्राणापानौ ॥  
यन्मे॑ छि॒द्रं चक्षु॑षो॒ हृद॑यस्य॒ मन॑सो॒ वाति॑तृणं॒ बृह॒स्पति॑र्मे॒ तद्द॑धातु ।  
शं नो॑ भवतु॒ भुव॑नस्य॒ यस्पतिः॑ ॥  
भूर्भुवः॒ स्वः॑ ।  
तत्स॑वि॒तुर्वरे॑ण्यं॒ भर्गो॑ दे॒वस्य॑ धीमहि ।  
धियो॒ यो नः॑ प्रचो॒दय॑त् ॥  
कया॑ नश्चि॒त्र आ भु॑वदू॒ती स॒दावृ॑धः॒ सखा॑ ।  
कया॒ शचि॑ष्ठया वृ॒ता ॥  
कस्त्वा॑ स॒त्यो मदा॑नां॒ मँहि॑ष्ठो मत्स॒दन्ध॑सः ।  
दृ॒ढा चि॑दा॒रुजे॒ वसु॑ ॥  
अ॒भी षु णः॒ सखी॑नामवि॒ता ज॑रितॄ॒णाम् ।  
श॒तं भ॑वास्यू॒तये॑ ॥  
कया॒ त्वम्न॑ ऊ॒त्याभि प्र म॑न्दसे वृषन् ।  
क॒या स्तो॒तृभ्य॒ आ भ॑र ॥  
इन्द्रो॒ विश्व॑स्य राजति ।  
शं नो॑ अस्तु द्वि॒पदे॒ शं चतु॑ष्पदे ॥  
शं नो॑ मि॒त्रँ शं वरु॑णः॒ शं नो॑ भवत्वर्य॒मा ।  
शं न॒ इन्द्रो॒ बृह॒स्पतिः॒ शं नो॒ विष्णु॑रुरुक्र॒मः ॥  
शं नो॒ वातः॑ पवताँ॒ शं न॑स्तपतु॒ सूर्यः॑ ।  
शं नः॒ कनि॑क्रदद्दे॒वः प॒र्जन्यो॑ अ॒भि व॑र्षतु ॥  
अहा॑नि॒ शं भव॑न्तु नः॒ शँ रात्रीः॒ प्रति॑ धीयताम् ।  
शं न॑ इन्द्रा॒ग्नी भ॑वता॒मवो॑भिः॒ शं न॒ इन्द्रा॒वरु॑णा रा॒तह॑व्या ।  
शं न॑ इन्द्रापू॒षणा॒ वाज॑सातौ॒ शमिन्द्रा॒सोमा॑ सुवि॒ताय॒ शं योः ॥  
शं नो॑ दे॒वीर॒भिष्ट॑य॒ आपो॑ भवन्तु पी॒तये॑ ।  
शं योर॒भि स्र॑वन्तु नः ॥  
स्यो॒ना पृ॑थिवि नो भवानृक्ष॒रा नि॒वेश॑नी ।  
यच्छा॑ नः॒ शर्म॑ स॒प्रथाः॑ ॥  
आपो॒ हि ष्ठा म॑यो॒भुव॒स्ता न॑ ऊ॒र्जे द॑धातन ।  
म॒हे रणा॑य॒ चक्ष॑से ॥  
यो वः॑ शि॒वत॑मो॒ रस॒स्तस्य॑ भाजयते॒ह नः॑ ।  
उ॑श॒तीरि॑व मा॒तरः॑ ॥  
तस्मा॒ अरं॑ गमाम वो॒ यस्य॒ क्षया॑य॒ जिन्व॑थ ।  
आपो॑ ज॒नय॑था च नः ॥  
द्यौः॒ शान्ति॑र॒न्तरि॑क्षँ॒ शान्तिः॑ पृथि॒वी शान्ति॒रापः॒ शान्ति॒रोष॑धयः॒ शान्तिः॑ ।  
वन॒स्पत॑यः॒ शान्ति॒र्विश्वे॑ दे॒वाः शान्ति॒र्ब्रह्म॒ शान्तिः॒ सर्वँ॒ शान्तिः॒ शान्ति॑रे॒व शान्तिः॒ सा मा॒ शान्ति॑रेधि ॥  
दृते॒ दृँह॑ मा मि॒त्रस्य॑ मा॒ चक्षु॑षा॒ सर्वा॑णि भू॒तानि॒ समी॑क्षन्ताम् ।  
मि॒त्रस्या॒हं चक्षु॑षा॒ सर्वा॑णि भू॒तानि॒ समी॑क्षे ।  
मि॒त्रस्य॒ चक्षु॑षा॒ समी॑क्षामहे ॥  
दृते॒ दृँह॑ मा ।  
ज्योक्ते॑ सं॒दृशि॑ जीव्यासं॒ ज्योक्ते॑ सं॒दृशि॑ जीव्यासम् ॥  
नम॑स्ते॒ हर॑से शो॒चिषे॒ नम॑स्ते अस्त्व॒र्चिषे॑ ।  
अ॒न्याँस्ते॑ अ॒स्मत्त॑पन्तु हे॒तयः॑ पाव॒को अ॒स्मभ्यँ॑ शि॒वो भ॑व ॥  
नम॑स्ते अस्तु वि॒द्युते॒ नम॑स्ते स्तनयि॒त्नवे॑ ।  
नम॑स्ते भगवन्नस्तु॒ यतः॒ स्वः॑ स॒मीह॑से ॥  
यतो॑यतः स॒मीह॑से॒ ततो॑ नो॒ अभ॑यं कुरु ।  
शं नः॑ कुरु प्र॒जाभ्यो भ॑यं नः प॒शुभ्यः॑ ॥  
सु॑मित्रि॒या न॒ आप॒ ओष॑धयः सन्तु+ दुर्मित्रि॒यास्तस्मै॑ सन्तु॒ यो॒ स्मान्द्वेष्टि॒ यं च॑ व॒यं द्वि॒ष्मः ॥  
तच्चक्षु॑र्दे॒वहि॑तं पु॒रस्ता॑च्छु॒क्रमुच्च॑रत् ।  
पश्ये॑म श॒रदः॑ श॒तं जीवे॑म श॒रदः॑ श॒तँ शृणु॑याम श॒रदः॑ श॒तं प्र ब्र॑वाम श॒रदः॑ श॒तमदी॑नाः स्याम श॒रदः॑ श॒तं भूय॑श्च श॒रदः॑ श॒तात् ॥