+++
title = "३"
unicode_script = "devanagari"
+++

## 1.1
तुभ्यं॒ ता अ॑ङ्गिरस्तमा॒श्याम॒ तं काम॑मग्ने । आशा॑नां त्वा॒ विश्वा॒ आशाः॑ । अनु॑ नो॒ऽद्यानु॑मति॒रन्विद॑नुमते॒ त्वम् ।  कामो॑ भू॒तस्य॒ काम॒स्तदग्रे । ब्रह्म॑ जज्ञा॒नं पि॒ता वि॒राजाम् । य॒ज्ञो रा॒यो॑ऽयं य॒ज्ञः । आपो॑ भ॒द्रा आदित्प॑श्यामि  । तुभ्यं॑ भरन्ति॒ यो दे॒ह्यः । पूर्वं॑ देवा॒ अप॑रेण प्राणापा॒नौ । ह॒व्य॒वाह॒॒ स्वि॑ष्टम् ॥ 1 


## 2.1
दे॒वेभ्यो॒ वै स्व॒र्गो लो॒कस्ति॒रो॑ऽभवत् । ते प्र॒जाप॑तिमब्रुवन्न् । प्रजा॑पते स्व॒र्गो वै नो॑ लो॒कस्ति॒रो॑ऽभूत् ।  तमन्वि॒च्छेति॑ । तं य॑ज्ञक्र॒तुभि॒रन्वैच्छत् । तं य॑ज्ञक्र॒तुभि॒र्नान्व॑विन्दत् । तमिष्टि॑भि॒रन्वैच्छत् ।  तमिष्टि॑भि॒रन्व॑विन्दत् । तदिष्टी॑नामिष्टि॒त्वम् । एष्ट॑यो ह॒ वै नाम॑ । ता इष्ट॑य॒ इत्याच॑ख्षते प॒रोक्षे॑ण ।  प॒रोक्ष॑प्रिया इव॒ हि दे॒वाः ॥ 2 


## 2.2
तमाशाऽब्रवीत् । प्रजा॑पत आ॒शया॒ वै श्राम्यसि । अ॒हमु॒ वा आशाऽस्मि । मां नु य॑जस्व । अथ॑ ते  स॒त्याऽऽशा॑ भविष्यति । अनु॑ स्व॒र्गं लो॒कं वे॒थ्स्यसीति॑ । स ए॒तम॒ग्नये॒ कामा॑य पुरो॒डाश॑म॒ष्टाक॑पालं॒ निर॑वपत् ।  आ॒शायै॑ च॒रुम् । अनु॑मत्यै च॒रुम् । ततो॒ वै तस्य॑ स॒त्याऽऽशा॑ऽभवत् । अनु॑ स्व॒र्गं लो॒कम॑विन्दत् । स॒त्या ह॒  वा अ॒स्याऽऽशा॑ भवति । अनु॑ स्वर्गं लो॒कं वि॑न्दति । य ए॒तेन॑ ह॒विषा॒ यज॑ते । य उ॑ चैनदे॒वं वेद॑ । सोऽत्र॑  जुहोति । अ॒ग्नये कामा॑य॒ स्वाहा॒ऽऽशायै॒ स्वाहा । अनु॑मत्यै॒ स्वाहा प्र॒जाप॑तये॒ स्वाहा । स्व॒र्गाय॑ लो॒काय॒  स्वाहा॒ऽग्नये स्विष्ट॒कृते॒ स्वाहेति॑ ॥ 3 


## 2.3
तं कामोऽब्रवीत् । प्रजा॑पते॒ कामे॑न॒ वै श्राम्यसि । अ॒हमु॒ वै कामोऽस्मि । मां नु य॑जस्व । अथ॑ ते स॒त्यः  कामो॑ भविष्यति । अनु॑ स्व॒र्गं लो॒कं वे॒थ्स्यसीति॑ । स ए॒तम॒ग्नये॒ कामा॑य पुरो॒डाश॑म॒ष्टाक॑पालं॒ निर॑वपत् ।  कामा॑य च॒रुम् । अनु॑मत्यै च॒रुम् । ततो॒ वै तस्य॑ स॒त्यः कामो॑ऽभवत् । अनु॑ स्व॒र्गं लो॒कम॑विन्दत् । स॒त्यो ह॒  वा अ॑स्य॒ कामो॑ भवति । अनु॑ स्व॒र्गं लो॒कं वि॑न्दति । य ए॒तेन॑ ह॒विषा॒ यज॑ते । य उ॑चैनदे॒वं वेद॑ । सोऽत्र॑  जुहोति । अ॒ग्नये॒ कामा॑य॒ स्वाहा॒ कामा॑य॒ स्वाहा । अनु॑मत्यै॒ स्वाहा प्र॒जाप॑तये॒ स्वाहा । स्व॒र्गाय॑ लो॒काय॒  स्वाहा॒ऽग्नये स्विष्ट॒कृते॒ स्वाहेति॑ ॥ 4 


## 2.4
तं ब्रह्माऽब्रवीत् । प्रजा॑पते॒ ब्रह्म॑णा॒ वै श्राम्यसि । अ॒हमु॒ वै ब्रह्मास्मि । मां नु य॑जस्व । अथ॑ ते ब्रह्म॒ण्वान्  य॒ज्ञो भ॑विष्यति । अनु॑ स्व॒र्गं लो॒कं वे॒थ्स्यसीति॑ । स ए॒तम॒ग्नये॒ कामा॑य पुरो॒डाश॑म॒ष्टाक॑पालं॒ निर॑वपत् । ब्रह्म॑णे  च॒रुम् । अनु॑मत्यै च॒रुम् । ततो॒ वै तस्य॑ ब्रह्म॒ण्वान् य॒ज्ञो॑ऽभवत् । अनु॑ स्व॒र्गं लो॒कम॑विन्दत् । ब्र॒ह्म॒ण्वान् ह॒  वा अ॑स्य य॒ज्ञो भ॑वति । अनु॑ स्व॒र्गं लो॒कं वि॑न्दति । य ए॒तेन॑ ह॒विषा॒ यज॑ते । य उ॑ चैनदे॒वं वेद॑ । सोऽत्र॑  जुहोति । अ॒ग्नये॒ कामा॑य॒ स्वाहा॒ ब्रह्म॑णे॒ स्वाहा । अनु॑मत्यै॒ स्वाहा प्र॒जाप॑तये॒ स्वाहा । स्व॒र्गाय॑ लो॒काय॒  स्वाहा॒ऽग्नये स्विष्ट॒कृते॒ स्वाहेति॑ ॥ 5 


## 2.5
तं य॒ज्ञोऽब्रवीत् । प्रजा॑पते य॒ज्ञेन॒ वै श्राम्यसि । अ॒हमु॒ वै य॒ज्ञोस्मि । मां नु य॑जस्व । अथ॑ ते स॒त्यो य॒ज्ञो  भ॑विष्यति । अनु॑ स्व॒र्गं लो॒कं वे॒थ्स्यसीति॑ । स ए॒तम॒ग्नये॒ कामा॑य पुरो॒डाश॑म॒ष्टाक॑पालं॒ निर॑वपत् । य॒ज्ञाय॑  च॒रुम् । अनु॑मत्यै च॒रुम् । ततो॒ वै तस्य॑ स॒त्यो य॒ज्ञो॑ऽभवत् । अनु॑ स्व॒र्गं लो॒कम॑विन्दत् । स॒त्यो ह॒ वा अ॑स्य  य॒ज्ञो भ॑वति । अनु॑ स्व॒र्गं लो॒कं वि॑न्दति । य ए॒तेन॑ ह॒विषा॒ यज॑ते । य उ॑चैनदे॒वं वेद॑ । सोऽत्र॑ जुहोति ।  अ॒ग्नये॒ कामा॑य॒ स्वाहा॑ य॒ज्ञाय॒ स्वाहा । अनु॑मत्यै॒ स्वाहा प्र॒जाप॑तये॒ स्वाहा । स्व॒र्गाय॑ लो॒काय॒ स्वाहा॒ऽग्नये  स्विष्ट॒कृते॒ स्वाहेति॑ ॥ 6 ॥  


## 2.6
तमापोऽब्रुवन्न् । प्रजा॑पते॒ऽफ्सु वै सर्वे॒ कामाश्श्रि॒ताः । व॒यमु॒ वा आप॑स्स्मः । अ॒स्मान्नु य॑जस्व । अथ॒ त्वयि॒  सर्वे॒ कामाश्श्रयिष्यन्ते । अनु॑ स्व॒र्गं लो॒कं वे॒थ्स्यसीति॑ । स ए॒तम॒ग्नये॒ कामा॑य पुरो॒डाश॑म॒ष्टाक॑पालं॒ निर॑वपत् ।  अ॒द्भ्यश्च॒रुम् । अनु॑मत्यै च॒रुम् । ततो॒ वै तस्मि॒न्थ्सर्वे॒ कामा॑ अश्रयन्त । अनु॑ स्व॒र्गं लो॒कम॑विन्दत् । सर्वे॑ ह॒ वा  अ॑स्मि॒न्कामाश्श्रयन्ते । अनु॑ स्व॒र्गं लो॒कं वि॑न्दति । य ए॒तेन॑ ह॒विषा॒ यज॑ते । य उ॑ चैनदे॒वं वेद॑ । सोऽत्र॑  जुहोति । अ॒ग्नये॒ कामा॑य॒ स्वाहा॒ऽद्भ्यस्स्वाहा । अनु॑मत्यै॒ स्वाहा प्र॒जाप॑तये॒ स्वाहा । स्व॒र्गाय॑ लो॒काय॒  स्वाहा॒ऽग्नये स्विष्ट॒कृते॒ स्वाहेति॑ ॥ 7 


## 2.7
तम॒ग्निर्ब॑लि॒मान॑ब्रवीत् । प्रजा॑पते॒ऽग्नये॒ वै ब॑लि॒मते॒ सर्वा॑णि भू॒तानि॑ ब॒लि ह॑रन्ति । अ॒हमु॒ वा अ॒ग्निर्ब॑लि॒मान॑स्मि  । मां नु य॑जस्व । अथ॑ ते॒ सर्वा॑णि भू॒तानि॑ ब॒लि ह॑रिष्यन्ति । अनु॑ स्व॒र्गं लो॒कं वे॒थ्स्यसीति॑ । स ए॒तम॒ग्नये  कामा॑य पुरो॒डाश॑म॒ष्टाक॑पालं॒ निर॑वपत् । अ॒ग्नये॑ बलि॒मते॑ च॒रुम् । अनु॑मत्यै च॒रुम् । ततो॒ वै तस्मै॒ सर्वा॑णि  भू॒तानि॑ ब॒लिम॑हरन्न् । अनु॑ स्व॒र्गं लो॒कम॑विन्दत् । सर्वा॑णि ह॒ वा अ॑स्मै भू॒तानि॑ ब॒लि ह॑रन्ति । अनु॑ स्व॒र्गं  लो॒कं वि॑न्दति । य ए॒तेन॑ ह॒विषा॒ यज॑ते । य उ॑ चैनदे॒वं वेद॑ । सोऽत्र॑ जुहोति । अ॒ग्नये॒ कामा॑य॒ स्वाहा॒ऽग्नये॑  बलि॒मते॒ स्वाहा । अनु॑मत्यै॒ स्वाहा प्र॒जाप॑तये॒ स्वाहा । स्व॒र्गाय॑ लो॒काय॒ स्वाहा॒ऽग्नये स्विष्ट॒कृते॒ स्वाहेति॑ ॥ 8 


## 2.8
तमनु॑वित्तिरब्रवीत् । प्रजा॑पते स्व॒र्गं वै लो॒कमनु॑ विविथ्ससि । अ॒हमु॒ वा अनु॑वित्तिरस्मि । मां नु य॑जस्व ।  अथ॑ ते स॒त्याऽनु॑वित्तिर्भविष्यति । अनु॑ स्व॒र्गं लो॒कं वे॒थ्स्यसीति॑ । स ए॒तम॒ग्नये॒ कामा॑य पुरो॒डाश॑म॒ष्टाक॑पालं॒  निर॑वपत् । अनु॑वित्त्यै च॒रुम् । अनु॑मत्यै च॒रुम् । ततो॒ वै तस्य॑ स॒त्याऽनु॑वित्तिरभवत् । अनु॑ स्व॒र्गं  लो॒कम॑विन्दत् । स॒त्या ह॒ वा अ॒स्यानु॑वित्तिर्भवति । अनु॑ स्व॒र्गं लो॒कं वि॑न्दति । य ए॒तेन॑ ह॒विषा॒ यज॑ते ।  य उ॑ चैनदे॒वं वेद॑ । सोऽत्र॑ जुहोति । अ॒ग्नये॒ कामा॑य॒ स्वाहाऽनु॑वित्त्यै॒ स्वाहा । अनु॑मत्यै॒ स्वाहा प्र॒जाप॑तये॒  स्वाहा । स्व॒र्गाय॑ लो॒काय॒ स्वाहा॒ऽग्नये स्विष्ट॒कृते॒ स्वाहेति॑ ॥ 9 


## 2.9
ता वा ए॒तास्स॒प्त स्व॒र्गस्य॑ लो॒कस्य॒ द्वारः॑ । दि॒वःश्ये॑न॒योऽनु॑वित्तयो॒ नाम॑ । आशा प्रथ॒मा र॑ख्षति ।  कामो द्वि॒तीयाम् । ब्रह्म॑ तृ॒तीयाम् । य॒ज्ञश्च॑तु॒र्थीम् । आपः॑ पञ्च॒मीम् । अ॒ग्निर्ब॑लि॒मान्थ्ष॒ष्ठीम् ।  अनु॑वित्तिस्सप्त॒मीम् । अनु॑ ह॒ वै स्व॒र्गं लो॒कं वि॑न्दति । का॒म॒चारोऽस्य स्व॒र्गे लो॒के भ॑वति ।  य ए॒ताभि॒रिष्टि॑भि॒र्यज॑ते । य उ॑ चैना ए॒वं वेद॑ । तास्व॑न्वि॒ष्टि । प॒ष्ठौ॒ही व॒रां द॑द्यात्क॒॒सं च॑ ।  स्त्रियै॑ चाभा॒र समृ॑द्ध्यै ॥ 10 ॥  ॥ 2 


## 3.1
तप॑सा दे॒वा दे॒वता॒मग्र॑ आयन्न् । तप॒सऱ्ष॑य॒स्स्व॑रन्व॑विन्दन्न् । तप॑सा स॒पत्ना॒न्प्रणु॑दा॒मारा॑तीः । येने॒दं विश्वं॒ परि॑भूतं॒ यदस्ति॑ । प्र॒थ॒म॒जं दे॒व ह॒विषा॑ विधेम । स्व॒यं॒भु ब्रह्म॑ पर॒मं तपो॒ यत् । स ए॒व पु॒त्रस्स पि॒ता स मा॒ता । तपो॑ ह य॒क्षं प्र॑थ॒म संब॑भूव । श्र॒द्धया दे॑वो देव॒त्वम॑श्नुते । श्र॒द्धा प्र॑ति॒ष्ठा लो॒कस्य॑ दे॒वी ॥ 11 ॥


## 3.2
सा नो॑ जुषा॒णोप॑ य॒ज्ञमागात् । काम॑वथ्सा॒ऽमृतं॒ दुहा॑ना । श्र॒द्धा दे॒वी प्र॑थम॒जा ऋ॒तस्य॑ । विश्व॑स्य भ॒र्त्री जग॑तः  प्रति॒ष्ठा । ता श्र॒द्धा ह॒विषा॑ यजामहे । सा नो॑ लो॒कम॒मृतं॑ दधातु । ईशा॑ना दे॒वी भुव॑न॒स्याधि॑पत्नी ।  आगा॑थ्स॒त्य ह॒विरि॒दं जु॑षा॒णम् । यस्माद्दे॒वा ज॑ज्ञिरे॒ भुव॑नं च॒ विश्वे । तस्मै॑ विधेम ह॒विषा॑ घृ॒तेन॑ ॥ 12 ॥


## 3.3
यथा॑ दे॒वैस्स॑ध॒मादं॑ मदेम । यस्य॑ प्रति॒ष्ठोर्व॑न्तरि॑ख्षम् । यस्माद्दे॒वा ज॑ज्ञिरे॒ भुव॑नं च॒ सर्वे । तथ्स॒त्यमर्च॒दुप॑ य॒ज्ञं न॒  आगात् । ब्रह्माहु॑ती॒रुप॒मोद॑मानम् । मन॑सो॒ वशे॒ सर्व॑मि॒दं ब॑भूव । नान्यस्य॒ मनो॒ वश॒मन्वि॑याय । भी॒ष्मो हि  दे॒वस्सह॑स॒स्सही॑यान् । स नो॑ जुषा॒ण उप॑ य॒ज्ञमागात् । आकू॑तीना॒मधि॑पतिं॒ चेत॑सां च ॥ 13 ॥


## 3.4
सं॒क॒ल्पजू॑तिं दे॒वं वि॑प॒श्चिम् । मनो॒ राजा॑नमि॒ह व॒र्धय॑न्तः । उ॒प॒ह॒वेऽस्य सुम॒तौ स्या॑म । चर॑णं प॒वित्रं॒ वित॑तं  पुरा॒णम् । येन॑ पू॒तस्तर॑ति दुष्कृ॒तानि॑ । तेन॑ प॒वित्रे॑ण शु॒द्धेन॑ पू॒ताः । अति॑ पा॒प्मान॒मरा॑तिं तरेम । लो॒कस्य॒  द्वार॑मर्चि॒मत्प॒वित्रम् । ज्योति॑ष्म॒द्भ्राज॑मानं॒ मह॑स्वत् । अ॒मृत॑स्य॒ धारा॑ बहु॒धा दोह॑मानम् । चर॑णं नो लो॒के  सुधि॑तां दधातु । अ॒ग्निर्मू॒र्धा भुवः॑ । अनु॑ नो॒ऽद्यानु॑मति॒रन्विद॑नुमते॒ त्वम् । ह॒व्य॒वाह॒ स्वि॑ष्टम् ॥ 14 ॥


## 4.1
दे॒वेभ्यो॒ वै स्व॒र्गो लो॒कस्ति॒रो॑ऽभवत् । ते प्र॒जाप॑तिमब्रुवन्न् । प्रजा॑पते स्व॒र्गो वै नो॑ लो॒कस्ति॒रो॑ऽभूत् ।  तमन्वि॒च्छेति॑ । तं य॑ज्ञक्र॒तुभि॒रन्वैच्छत् । तं य॑ज्ञक्र॒तुभि॒र्नान्व॑विन्दत् । तमिष्टि॑भि॒रन्वै॑च्छत् । तमिष्टि॑भि॒रन्व॑विन्दत् । तदिष्टी॑नामिष्टि॒त्वम् । एष्ट॑यो ह॒ वै नाम॑ । ता इष्ट॑य॒ इत्याच॑ख्षते प॒रोक्षे॑ण । प॒रोक्ष॑प्रिया इव॒ हि दे॒वाः ॥ 1## 4.10.2.1वैश्वदेव-काण्डम्
(Vaisvadeva Kandam)अपाघाः


## 4.2
तं तपोऽब्रवीत् । प्रजा॑पते॒ तप॑सा॒ वै श्राम्यसि । अ॒हमु॒ वै तपोऽस्मि । मां नु य॑जस्व । अथ॑ ते स॒त्यं तपो॑  भविष्यति । अनु॑ स्व॒र्गं लो॒कं वे॒थ्स्यसीति॑ । स ए॒तमाग्ने॒यम॒ष्टाक॑पाल॒न्निर॑वपत् । तप॑से च॒रुम् । अनु॑मत्यै च॒रुम्  । ततो॒ वै तस्य॑ स॒त्यं तपो॑ऽभवत् । अनु॑ स्व॒र्गं लो॒कम॑विन्दत् । स॒त्य ह॒ वा अ॑स्य॒ तपो॑ भवति । अनु॑ स्व॒र्गं  लो॒कं वि॑न्दति । य ए॒तेन॑ ह॒विषा॒ यज॑ते । य उ॑ चैनदे॒वं वेद॑ । सोऽत्र॑ जुहोति । अ॒ग्नये॒ स्वाहा॒ तप॑से॒ स्वाहा ।  अनु॑मत्यै॒ स्वाहा प्र॒जाप॑तये॒ स्वाहा । स्व॒र्गाय॑ लो॒काय॒ स्वाहा॒ऽग्नये स्विष्ट॒कृते॒ स्वाहेति॑ ॥ 16 ॥


## 4.3
त श्र॒द्धाऽब्र॑वीत् । प्रजा॑पते श्र॒द्धया॒ वै श्राम्यसि । अ॒हमु॒ वै श्र॒द्धास्मि॑ । मां नु य॑जस्व । अथ॑ ते स॒त्या श्र॒द्धा  भ॑विष्यति । अनु॑ स्व॒र्गं लो॒कं वे॒थ्स्यसीति॑ । स ए॒तमाग्ने॒यम॒ष्टाक॑पाल॒न्निर॑वपत्् । श्र॒द्धायै॑ च॒रुम् । अनु॑मत्यै  च॒रुम् । ततो॒ वै तस्य॑ स॒त्या श्र॒द्धाऽभ॑वत् । अनु॑ स्व॒र्गं लो॒कम॑विन्दत् । स॒त्या ह॒ वा अ॑स्य श्र॒द्धा भ॑वति ।  अनु॑ स्व॒र्गं लो॒कं वि॑न्दति । य ए॒तेन॑ ह॒विषा॒ यज॑ते । य उ॑ चैनदे॒वं वेद॑ । सोऽत्र॑ जुहोति । अ॒ग्नये॒ स्वाहा  श्र॒द्धायै॒ स्वाहा । अनु॑मत्यै॒ स्वाहा प्र॒जाप॑तये॒ स्वाहा । स्व॒र्गाय॑ लो॒काय॒ स्वाहा॒ऽग्नये स्विष्ट॒कृते॒ स्वाहेति॑ ॥ 17 ॥


## 4.4
त स॒त्यम॑ब्रवीत् । प्रजा॑पते स॒त्येन॒ वै श्राम्यसि । अ॒हमु॒ वै स॒त्यम॑स्मि । मां नु य॑जस्व । अथ॑ ते स॒त्य स॒त्यं  भ॑विष्यति । अनु॑ स्व॒र्गं लो॒कं वे॒थ्स्यसीति॑ । स ए॒तमाग्ने॒यम॒ष्टाक॑पाल॒न्निर॑वपत् । स॒त्याय॑ च॒रुम् । अनु॑मत्यै  च॒रुम् । ततो॒ वै तस्य॑ स॒त्य स॒त्यम॑भवत् । अनु॑ स्व॒र्गल्ँलो॒कम॑विन्दत् । स॒त्य ह॒ वा अ॑स्य स॒त्यं भ॑वति ।  अनु॑ स्व॒र्गल्लो॒कव्विँ॑न्दति । य ए॒तेन॑ ह॒विषा॒ यज॑ते । य उ॑ चैनदे॒वव्वेँद॑ । सोऽत्र॑ जुहोति । अ॒ग्नये॒ स्वाहा॑ स॒त्याय॒  स्वाहा । अनु॑मत्यै॒ स्वाहा प्र॒जाप॑तये॒ स्वाहा । स्व॒र्गाय॑ लो॒काय॒ स्वाहा॒ऽग्नये स्विष्ट॒कृते॒ स्वाहेति॑ ॥ 18 ॥


## 4.5
तं मनोऽब्रवीत् । प्रजा॑पते॒ मन॑सा॒ वै श्राम्यसि । अ॒हमु॒ वै मनोऽस्मि । मान्नु य॑जस्व । अथ॑ ते स॒त्यं मनो॑  भविष्यति । अनु॑ स्व॒र्गल्लो॒कव्वेँ॒थ्स्यसीति॑ । स ए॒तमाग्ने॒यम॒ष्टाक॑पाल॒न्निर॑वपत् । मन॑से च॒रुम् । अनु॑मत्यै च॒रुम् ।  ततो॒ वै तस्य॑ स॒त्यं मनो॑ऽभवत् । अनु॑ स्व॒र्गल्लोँ॒कम॑विन्दत् । स॒त्य ह॒ वा अ॑स्य॒ मनो॑ भवति । अनु॑  स्व॒र्गल्लोँ॒कव्विँ॑न्दति । य ए॒तेन॑ ह॒विषा॒ यज॑ते । य उ॑ चैनदे॒वव्वेँद॑ । सोऽत्र॑ जुहोति । अ॒ग्नये॒ स्वाहा॒ मन॑से॒  स्वाहा । अनु॑मत्यै॒ स्वाहा प्र॒जाप॑तये॒ स्वाहा । स्व॒र्गाय॑ लो॒काय॒ स्वाहा॒ऽग्नये स्विष्ट॒कृते॒ स्वाहेति॑ ॥ 19 ॥


## 4.6
तञ्चर॑णमब्रवीत् । प्रजा॑पते॒ चर॑णेन॒ वै श्राम्यसि । अ॒हमु॒ वै चर॑णमस्मि । मान्नु य॑जस्व । अथ॑ ते स॒त्यञ्चर॑णं  भविष्यति । अनु॑ स्व॒र्गल्लोँ॒कव्वेँ॒थ्स्यसीति॑ । स ए॒तमाग्ने॒यम॒ष्टाक॑पाल॒न्निर॑वपत् । चर॑णाय च॒रुम् । अनु॑मत्यै च॒रुम्  । ततो॒ वै तस्य॑ स॒त्यञ्चर॑णमभवत् । अनु॑ स्व॒र्गल्ँलो॒कम॑विन्दत् । स॒त्य ह॒ वा अ॑स्य॒ चर॑णं भवति । अ॑नु  स्व॒र्गल्लोँ॒कव्विँ॑न्दति । य ए॒तेन॑ ह॒विषा॒ यज॑ते । य उ॑ चैनदे॒वव्वेँद॑ । सोऽत्र॑ जुहोति । अ॒ग्नये॒ स्वाहा॒ चर॑णाय॒  स्वाहा । अनु॑मत्यै॒ स्वाहा प्र॒जाप॑तये॒ स्वाहा । स्व॒र्गाय॑ लो॒काय॒ स्वाहा॒ऽग्नये स्विष्ट॒कृते॒ स्वाहेति॑ ॥ 20 ॥


## 4.7
ता वा ए॒ताः पञ्च॑ स्व॒र्गस्य॑ लो॒कस्य॒ द्वारः॑ । अपा॑घा॒ अनु॑वित्तयो॒ नाम॑ । तपः॑ प्रथ॒मा र॑ख्षति । श्र॒द्धा  द्वि॒तीयाम् । स॒त्यन्तृ॒तीयाम् । मन॑श्चतु॒र्थीम् । चर॑णं पञ्च॒मीम् । अनु॑ ह॒ वै स्व॒र्गल्लोँ॒कव्विँ॑न्दति । का॒म॒चारोऽस्य  स्व॒र्गे लो॒के भ॑वति । य ए॒ताभि॒रिष्टि॑भि॒र्यज॑ते । य उ॑ चैना ए॒वव्वेँद॑ । तास्व॑न्वि॒ष्टि । प॒ष्ठौ॒ही॒  व॒रान्द॑द्यात्क॒॒सञ़्च॑ । स्त्रियै॑ चाभा॒र समृ॑द्ध्यै ॥ 21 ॥  ॥ 4 ॥


## 5.1
ब्रह्म॒ वै चतु॑ऱ्होतारः । चतु॑ऱ्होतृ॒भ्योऽधि॑ य॒ज्ञो निर्मि॑तः । नैन॑ श॒प्तम् । नाभिच॑रित॒माग॑च्छति । य ए॒वव्वेँद॑ । यो ह॒ वै चतु॑ऱ्होतृणाञ्चतुऱ्होतृ॒त्वव्वेँद॑ । अथो॒ पञ्च॑होतृत्वम् । सर्वा॑ हास्मै॒ दिशः॑ कल्पन्ते ।  वा॒चस्पति॒र्॒होता॒ दश॑होतॄणाम् । पृ॒थि॒वी होता॒ चतु॑ऱ्होतॄणाम् ॥ 22 ॥

## 5.2
अ॒ग्निऱ्होता॒ पञ्च॑होतॄणाम् । वाग्घोता॒ षड्ढो॑तॄणाम् । म॒हाह॑वि॒र्॒होता॑ स॒प्तहो॑तॄणाम् । ए॒तद्वै  चतु॑ऱ्होतॄणाञ्चतुऱ्होतृ॒त्वम् । अथो॒ पञ्च॑होतृत्वम् । सर्वा॑ हास्मै॒ दिशः॑ कल्पन्ते । य ए॒वव्वेँद॑ ।  ए॒षा वै स॑र्ववि॒द्या । ए॒तद्भे॑ष॒जम् । ए॒षा प॒ङ्क्तिस्स्व॒र्गस्य॑ लो॒कस्याञ्ज॒साय॑निस्स्रु॒तिः ॥ 23 ॥

## 5.3
ए॒तान् योऽध्यैत्यछ॑दिर्द॒ऱ्शे याव॑त्त॒रसम् । स्व॑रेति । अ॒न॒प॒ब्रवस्सर्व॒मायु॑रेति । वि॒न्दते प्र॒जाम् । रा॒यस्पोष॑ङ्गौप॒त्यम् । ब्र॒ह्म॒व॒र्च॒सी भ॑वति । ए॒तान् योऽध्यैति॑ । स्पृ॒णोत्या॒त्मानम् । प्र॒जां पि॒तॄन् । ए॒तान् वा अ॑रु॒ण औ॑पवे॒शिर्वि॒दाञ्च॑कार ॥ 24 ॥

## 5.4
ए॒तैर॑धिवा॒दमपा॑जयत् । अथो॒ विश्वं॑ पा॒प्मानम् । स्व॑र्ययौ । ए॒तान् योऽध्यैति॑ । अ॒धि॒वा॒दञ्ज॑यति । अथो॒ विश्वं॑  पा॒प्मानम् । स्व॑रेति । ए॒तैर॒ग्निञ्चि॑न्वीत स्व॒र्गका॑मः । ए॒तैरायु॑ष्कामः । प्र॒जाप॒शुका॑मो वा ॥ 2

## 5.5
पु॒रस्ता॒द्दश॑होतार॒मुद॑ञ्च॒मुप॑दधाति यावत्प॒दम् । हृद॑यँ॒य्यजु॑षी॒ पत्न्यौ॑ च । द॒ख्षि॒ण॒तः प्राञ्चं॒ चतु॑ऱ्होतारम् ।  प॒श्चादुद॑ञ्चं॒ पञ्च॑होतारम् । उ॒त्त॒र॒तः प्राञ्च॒॒ षड्ढो॑तारम् । उ॒परि॑ष्टा॒त्प्राञ्च॑ स॒प्तहो॑तारम् । हृद॑यँ॒य्यजू॑षि॒ पत्न्य॑श्च ।  य॒थाऽव॒का॒शं ग्रहान्॑ । य॒था॒ऽव॒का॒शं प्र॑तिग्र॒हाल्लोँ॑कंपृ॒णाश्च॑ । सर्वा॑ हास्यै॒ता दे॒वताः प्री॒ता अ॒भीष्टा॑ भवन्ति ॥ 26 ॥


## 5.6
सदे॑वम॒ग्निञ्चि॑नुते । र॒थसं॑मितश्चेत॒व्यः॑ । वज्रो॒ वै रथः॑ । वज्रे॑णै॒व पा॒प्मानं॒ भ्रातृ॑व्यस्तृणुते । प॒ख्षस्सं॑मितश्चेत॒व्यः॑ । ए॒तावा॒न्॒ वै रथः॑ । याव॑त्प॒ख्षः । र॒थसं॑मितमे॒व चि॑नुते । इ॒ममे॒व लो॒कं  प॑शुब॒न्धेना॒भिज॑यति । अथो॑ अग्निष्टो॒मेन॑ ॥ 27 ॥


## 5.7
अ॒न्तरि॑ख्षमु॒क्थ्ये॑न । स्व॑रतिरा॒त्रेण॑ । सर्वाँल्लो॒कान॑ही॒नेन॑ । अथो॑ स॒त्त्रेण॑ । वरो॒ दख्षि॑णा ।  वरे॑णै॒व वर॑ स्पृणोति । आ॒त्मा हि वरः॑ । एक॑विशति॒र्दख्षि॑णा ददाति । ए॒क॒वि॒॒शो वा इ॒तस्स्व॒र्गो लो॒कः ।  प्र स्व॒र्गल्लोँ॒कमाप्नोति ॥ 28 ॥


## 5.8
अ॒सावा॑दि॒त्य ए॑कवि॒॒शः । अ॒मुमे॒वादि॒त्यमाप्नोति । श॒तन्द॑दाति । श॒तायुः॒ पुरु॑षश्श॒तेन्द्रि॑यः । आयु॑ष्ये॒वेन्द्रि॒ये प्रति॑तिष्ठति । स॒हस्र॑न्ददाति । स॒हस्र॑सम्मितस्स्व॒र्गो लो॒कः । स्व॒र्गस्य॑ लो॒कस्या॒भिजि॑त्यै ।  अ॒न्वि॒ष्टकन्दख्षि॑णा ददाति । सर्वा॑णि॒ वया॑सि ॥ 29 ॥3.1


## 5.9
सर्व॒स्याप्त्यै । सर्व॒स्याव॑रुध्यै । यदि॒ न वि॒न्देत॑ । म॒न्थाने॑ताव॒तो द॑द्यादोद॒नान् वा । अ॒श्नु॒ते तङ्कामम् । यस्मै॒  कामा॑या॒ग्निश्ची॒यते । प॒ष्ठौ॒हीन्त्व॒न्तर्व॑तीन्दद्यात् । सा हि सर्वा॑णि॒ वया॑सि । सर्व॒स्याप्त्यै । सर्व॒स्याव॑रुध्यै ॥ 30 ॥


## 5.10
हिर॑ण्यन्ददाति । हिर॑ण्यज्योतिरे॒व स्व॒र्गल्लोँ॒कमे॑ति । वासो॑ ददाति । तेनायुः॒ प्रति॑रते ।  वे॒दि॒तृ॒ती॒ये य॑जेत । त्रिष॑त्या॒ हि दे॒वाः । सस॑त्यम॒ग्निञ्चि॑नुते । तदे॒तत्प॑शुब॒न्धे ब्राह्म॑णं ब्रूयात् ।  नेत॑रेषु य॒ज्ञेषु॑ । यो ह॒ वै चतु॑ऱ्होतॄननुसव॒नन्त॑र्पयित॒व्यान्॑ वेद॑ ॥ 31 ॥3.1

## 5.11
तृप्य॑ति प्र॒जया॑ प॒शुभिः॑ । उपै॑न सोमपी॒थो न॑मति । ए॒ते वै चतु॑ऱ्होतारोऽनुसव॒नन्त॑र्पयित॒व्याः । ये ब्राह्म॒णा ब॑हु॒विदः॑ । तेभ्यो॒ यद्दख्षि॑णा॒ न नयेत् । दुरि॑ष्ट स्यात् । अ॒ग्निम॑स्य वृञ्जीरन्न् । तेभ्यो॑ यथाश्र॒द्धन्द॑द्यात् । स्वि॑ष्टमे॒वैतत्क्रि॑यते । नास्या॒ग्निव्वृँ॑ञ्जते ॥ 32 ॥3.1


## 5.12
हि॒र॒ण्ये॒ष्ट॒को भ॑वति । याव॑दुत्त॒मम॑ङ्गुलिका॒ण्डय्यँ॑ज्ञप॒रुषा॒ संमि॑तम् । तेजो॒ हिर॑ण्यम् । यदि॒ हिर॑ण्य॒न्न वि॒न्देत् ।  शर्क॑रा अ॒क्ता उप॑दध्यात् । तेजो॑ घृ॒तम् । सते॑जसमे॒वाग्निञ्चि॑नुते । अ॒ग्निञ्चि॒त्वा सौत्राम॒ण्या य॑जेत मैत्रावरु॒ण्या  वा । वी॒र्ये॑ण॒ वा ए॒ष व्यृ॑द्ध्यते । योऽग्निञ्चि॑नु॒ते ॥ 33 ॥3.1


## 5.13
याव॑दे॒व वी॒र्यम् । तद॑स्मिन्दधाति । ब्रह्म॑ण॒स्सायु॑ज्य सलो॒कता॑माप्नोति । ए॒तासा॑मे॒व दे॒वता॑ना॒॒ सायु॑ज्यम् ।  सा॒र्ष्टिता॑ समानलो॒कता॑माप्नोति । य ए॒तम॒ग्निञ्चि॑नु॒ते । य उ॑चैनमे॒वव्वेँद॑ । ए॒तदे॒व सा॑वि॒त्रे ब्राह्म॑णम् ।  अथो॑ नाचिके॒ते ॥ 34 ॥3.1


## 6.1
यच्चा॒मृत॒य्यँच्च॒ मर्त्यम् । यच्च॒ प्राणि॑ति॒ यच्च॒ न । सर्वा॒स्ता इष्ट॑काः कृ॒त्वा । उप॑ काम॒दुघा॑ दधे । तेनऱ्षि॑णा॒ तेन॒ ब्रह्म॑णा । तया॑ दे॒वत॑याऽङ्गिर॒स्वद्ध्रु॒वा सी॑द । सर्वा॒स्स्त्रिय॒स्सर्वान्पु॒॒सः । सर्व॒न्नस्त्री॑पुमञ्च॒ यत् । सर्वा॒स्ताः । याव॑न्तः पा॒॒सवो॒ भूमेः ॥ 3


## 6.2
सङ्ख्या॑ता देवमा॒यया । सर्वा॒स्ताः । याव॑न्त॒ ऊषाः पशू॒नाम् । पृ॒थि॒व्यां पुष्टि॑ऱ्हि॒ताः । सर्वा॒स्ताः ।  याव॑ती॒स्सिक॑ता॒स्सर्वाः । अ॒फ्स्व॑न्तश्च॒ याश्श्रि॒ताः । सर्वा॒स्ताः । याव॑ती॒श्शर्क॑रा॒ धृत्यै । अ॒स्यां पृ॑थि॒व्यामधि॑ ॥ 36 ॥


## 6.3
सर्वा॒स्ताः । याव॒न्तोऽश्मा॑नो॒ऽस्यां पृ॑थि॒व्याम् । प्र॒ति॒ष्ठासु॒ प्रति॑ष्ठिताः । सर्वा॒स्ताः । याव॑तीर्वी॒रुध॒स्सर्वाः ।  विष्ठि॑ताः पृथि॒वीमनु॑ । सर्वा॒स्ताः । याव॑ती॒रोष॑धी॒स्सर्वाः । विष्ठि॑ताः पृथि॒वीमनु॑ । सर्वा॒स्ताः ॥ 37 ॥


## 6.4
याव॑न्तो॒ वन॒स्पत॑यः । अ॒स्यां पृ॑थि॒व्यामधि॑ । सर्वा॒स्ताः । याव॑न्तो ग्रा॒म्याः प॒शव॒स्सर्वे । आ॒र॒ण्याश्च॒ ये ।  सर्वा॒स्ताः । ये द्वि॒पाद॒श्चतु॑ष्पादः । अ॒पाद॑ उदरस॒र्पिणः॑ । सर्वा॒स्ताः । याव॒दाञ्ज॑नमु॒च्यते ॥ 38 ॥


## 6.5
दे॒व॒त्रा यच्च॑ मानु॒षम् । सर्वा॒स्ताः । याव॑त्कृ॒ष्णाय॑स॒॒ सर्वम् । दे॒व॒त्रा यच्च॑ मानु॒षम् । सर्वा॒स्ताः ।  याव॑ल्लो॒हाय॑स॒॒ सर्वम् । दे॒व॒त्रा यच्च॑ मानु॒षम् । सर्वा॒स्ताः । सर्व॒॒ सीस॒॒ सर्व॒न्त्रपु॑ । दे॒व॒त्रा॒ यच्च॑ मानु॒षम् ॥ 39 ॥


## 6.6
सर्वा॒स्ताः । सर्व॒॒ हिर॑ण्य रज॒तम् । दे॒व॒त्रा यच्च॑ मानु॒षम् । सर्वा॒स्ताः । सर्व॒॒ सुव॑र्ण॒॒ हरि॑तम् । दे॒व॒त्रा यच्च॑  मानु॒षम् । सर्वा॒स्ता इष्ट॑काः कृ॒त्वा । उप॑ काम॒दुघा॑ दधे । तेनऱ्षि॑णा॒ तेन॒ ब्रह्म॑णा ।  तया॑ दे॒वत॑याऽङ्गिर॒स्वद्ध्रु॒वा सी॑द ॥ 40 ॥


## 7.1
सर्वा॒ दिशो॑ दि॒ख्षु । यच्चा॒न्तर्भू॒तं प्रति॑ष्ठितम् । सर्वा॒स्ता इष्ट॑काः कृ॒त्वा । उप॑ काम॒दुघा॑ दधे । तेनऱ्षि॑णा॒ तेन॒ ब्रह्म॑णा । तया॑ दे॒वत॑याऽङ्गिर॒स्वद्ध्रु॒वा सी॑द । अ॒न्तरि॑ख्षञ्च॒ केव॑लम् । यच्चा॒स्मिन्न॑न्त॒राहि॑तम् । सर्वा॒स्ताः । आ॒न्त॒रि॒ख्ष्य॑श्च॒ याः प्र॒जाः ॥ 41 ॥


## 7.2
ग॒न्ध॒र्वा॒फ्स॒रस॑श्च॒ ये । सर्वा॒स्ताः । सर्वा॑नुदा॒रान्थ्स॒लिलान्॑ । अ॒न्तरि॑ख्षे॒ प्रति॑ष्ठितान् । सर्वा॒स्ताः ।  सर्वा॑नुदा॒रान्थ्स॑लि॒लान् । स्था॒व॒राः प्रो॒ष्याश्च॒ ये । सर्वा॒स्ताः । सर्वा॒न्धुनि॒॒ सर्वान्ध्व॒॒सान्् । हि॒मो यच्च॑ शी॒यते ॥ 42 ॥


## 7.3
सर्वा॒स्ताः । सर्वा॒न्मरी॑ची॒न्॒ वित॑तान् । नी॒हारो यच्च॑ शी॒यते । सर्वा॒स्ताः । सर्वा॑ वि॒द्युत॒स्सर्वा॑न्थ्स्तनयि॒त्नून् ।  ह्रा॒दुनी॒र्यच्च॑ शी॒यते । सर्वा॒स्ताः । सर्वा॒स्स्रव॑न्तीस्स॒रितः॑ । सर्व॑मफ्सुच॒रञ्च॒ यत् । सर्वा॒स्ताः ॥ 43 ॥


## 7.4
याश्च॒ कूप्या॒ याश्च॑ ना॒द्यास्समु॒द्रियाः । याश्च॑ वैश॒न्तीरु॒त प्रा॑स॒चीर्याः । सर्वा॒स्ताः । ये चो॒त्तिष्ठ॑न्ति जी॒मूताः । याश्च॒ वऱ्ष॑न्ति वृ॒ष्टयः॑ । सर्वा॒स्ताः । तप॒स्तेज॑ आका॒शम् । यच्चा॑का॒शे प्रति॑ष्ठितम् । सर्वा॒स्ताः । वा॒युव्वँया॑सि॒ सर्वा॑णि ॥ 44 ॥


## 7.5
अ॒न्त॒रि॒ख्ष॒च॒रञ्च॒ यत् । सर्वा॒स्ताः । अ॒ग्नि सूर्य॑ञ्च॒न्द्रम् । मि॒त्रव्वँरु॑णं॒ भगम् । सर्वा॒स्ताः ।  स॒त्यश्र॒द्धान्तपो॒ दमम् । नाम॑ रू॒पञ्च॑ भू॒तानाम् । सर्वा॒स्ता इष्ट॑काः कृ॒त्वा । उप॑ काम॒दुघा॑ दधे ।  तेनऱ्षि॑णा॒ तेन॒ ब्रह्म॑णा । तया॑ दे॒वत॑याऽङ्गिर॒स्वद्ध्रु॒वा सी॑द ॥ 4


## 8.1
सर्वा॒न्दिव॒॒ सर्वान्दे॒वान्दि॒वि । यच्चा॒न्तर्भू॒तं प्रति॑ष्ठितम् । सर्वा॒स्ता इष्ट॑काः कृ॒त्वा । उप॑ काम॒दुघा॑ दधे । तेनऱ्षि॑णा॒ तेन॒ ब्रह्म॑णा । तया॑ दे॒वत॑याऽङ्गिर॒स्वद्ध्रु॒वा सी॑द । याव॑ती॒स्तार॑का॒स्सर्वाः । वित॑ता रोच॒ने दि॒वि । सर्वा॒स्ताः । ऋचो॒ यजू॑षि॒ सामा॑नि ॥ 46 ॥


## 8.2
अ॒थ॒र्वा॒ङ्गि॒रस॑श्च॒ ये । सर्वा॒स्ताः । इ॒ति॒हा॒स॒पु॒रा॒णञ्च॑ । स॒र्प॒दे॒व॒ज॒नाश्च॒ ये । सर्वा॒स्ताः । ये च॑ लो॒का  ये चा॑ऽलो॒काः । अ॒न्तर्भू॒तं प्रति॑ष्ठितम् । सर्वा॒स्ताः । यच्च॒ ब्रह्म॒ यच्चाऽब्र॒ह्म । अ॒न्तब्र॒ह्मन्प्रति॑ष्ठितम् ॥ 47 ॥


## 8.3
सर्वा॒स्ताः । अ॒हो॒रा॒त्राणि॒ सर्वा॑णि । अ॒र्ध॒मा॒साश्च॒ केव॑लान् । सर्वा॒स्ताः । सर्वा॑नृ॒तून्थ्सर्वान्मा॒सान् ।  स॒व्वँ॒थ्स॒रञ्च॒ केव॑लम् । सर्वा॒स्ताः । सर्वं॒ भूत॒॒ सर्वं॒ भव्यम् । यच्चा॒तोऽधि॑ भवि॒ष्यति॑ । सर्वा॒स्ता इष्ट॑काः  कृ॒त्वा । उप॑ काम॒दुघा॑ दधे । तेनऱ्षि॑णा॒ तेन॒ ब्रह्म॑णा । तया॑ दे॒वत॑याऽङ्गिर॒स्वद्ध्रु॒वा सी॑द ॥ 48 ॥


## 9.1
ऋ॒चां प्राची॑ मह॒ती दिगु॑च्यते । दख्षि॑णामाहु॒र्यजु॑षामपा॒राम् । अथ॑र्वणा॒मङ्गि॑रसां प्र॒तीची । साम्ना॒मुदी॑ची मह॒ती दिगु॑च्यते । ऋ॒ग्भिः पूर्वा॒ह्णे दि॒वि दे॒व ई॑यते । यु॒जु॒र्वे॒दे ति॑ष्ठति॒ मध्ये॒ अह्नः॑ । सा॒म॒वे॒देनास्तम॒ये मही॑यते । वेदै॒रशून्यस्त्रि॒भिरे॑ति॒ सूर्यः॑ । ऋ॒ग्भ्यो जा॒ता स॑र्व॒शो मूर्ति॑माहुः । सर्वा॒ गति॑र्याजु॒षी है॒व शश्व॑त् ॥ 49 ॥


## 9.2
सर्व॒न्तेज॑स्सामरू॒प्य ह॑ शश्वत् । सर्व॑ हे॒दं ब्रह्म॑णा है॒व सृ॒ष्टम् । ऋ॒ग्भ्यो जा॒तव्वैँश्य॒व्वँर्ण॑माहुः । य॒जु॒र्वे॒दङ्ख्ष॑त्रि॒यस्या॑हु॒र्योनिम् । सा॒म॒वे॒दो ब्राह्म॒णानां॒ प्रसू॑तिः । पूर्वे॒ पूर्वेभ्यो॒ वच॑ ए॒तदू॑चुः । आ॒द॒र्॒शम॒ग्निञ्चि॑न्वा॒नाः । पूर्वे॑ विश्व॒सृजो॒ऽमृताः । श॒तव्वँ॑ऱ्षसह॒स्राणि॑ । दी॒ख्षि॒तास्स॒त्त्रमा॑सत ॥ 


## 9.3
तप॑ आसीद्गृ॒हप॑तिः । ब्रह्म॑ ब्र॒ह्माऽभ॑वथ्स्व॒यम् । स॒त्य ह॒ होतै॑षा॒मासीत् । यद्वि॑श्व॒सृज॒ आस॑त । अ॒मृत॑मेभ्य॒ उद॑गायत् । स॒हस्रं॑ परिवथ्स॒रान् । भू॒त ह॑ प्रस्तो॒तैषा॒मासीत् । भ॒वि॒ष्यत्प्रति॑ चाहरत् । प्रा॒णो अ॑ध्व॒र्युर॑भवत् । इ॒द सर्व॒॒ सिषा॑सताम् ॥ 


## 9.4
अ॒पा॒नो वि॒द्वाना॒वृतः॑ । प्रति॒ प्राति॑ष्ठदध्व॒रे । आ॒र्त॒वा उ॑पगा॒तारः॑ । स॒द॒स्या॑ ऋ॒तवो॑ऽभवन्न् । अ॒र्ध॒मा॒साश्च॒ मासाश्च । च॒म॒सा॒ध्व॒र्य॒वोऽभ॑वन्न् । अश॑स॒द्ब्रह्म॑ण॒स्तेजः॑ । अ॒च्छा॒वा॒कोऽभ॑व॒द्यशः॑ । ऋ॒तमे॑षां प्रशा॒स्ताऽऽसीत् । यद्वि॑श्व॒सृज॒ आस॑त ॥ 


## 9.5
ऊर्ग्राजा॑न॒मुद॑वहत् । ध्रु॒व॒गो॒पस्सहो॑ऽभवत् । ओजो॒भ्य॑ष्टौ॒द्ग्राव्ण्णः॑ । यद्वि॑श्व॒सृज॒ आस॑त । अप॑चितिः पो॒त्रीया॑मयजत् । ने॒ष्ट्रीया॑मयज॒त्त्विषिः॑ । आग्नीद्ध्राद्वि॒दुषी॑ स॒त्यम् । श्र॒द्धा है॒वाय॑जथ्स्व॒यम् ।  इरा॒ पत्नी॑ विश्व॒सृजाम् । आकू॑तिरपिनड्ढ॒विः ॥ 


## 9.6
इ॒ध्म ह॒ ख्षुच्चैभ्य उ॒ग्रे । तृ॒ष्णा चाव॑हतामु॒भे । वागे॑षा सुब्रह्म॒ण्याऽऽसीत् । छ॒न्दो॒यो॒गान् वि॑जान॒ती ।  क॒ल्प॒त॒न्त्राणि॑ तन्वा॒नाऽहः॑ । स॒॒स्थाश्च॑ सर्व॒शः । अ॒हो॒रा॒त्रे प॑शुपा॒ल्यौ । मु॒हू॒र्ताः प्रे॒ष्या॑ अभवन्न् ।  मृ॒त्युस्तद॑भवद्धा॒ता । श॒मि॒तोग्रो वि॒शां पतिः॑ ॥ 


## 9.7
वि॒श्व॒सृजः॑ प्रथ॒मास्स॒त्त्रमा॑सत । स॒हस्र॑समं॒ प्रसु॑तेन॒ यन्तः॑ । ततो॑ ह जज्ञे॒ भुव॑नस्य गो॒पाः । हि॒र॒ण्मय॑श्श॒कुनि॒र्ब्रह्म॒नाम॑ । येन॒ सूर्य॒स्तप॑ति॒ तेज॑से॒द्धः । पि॒ता पु॒त्त्रेण॑ पितृ॒मान् योनि॑योनौ । नावे॑दविन्मनुते॒ तं बृ॒हन्तम् । स॒र्वा॒नु॒भुमा॒त्मान॑ संपरा॒ये । ए॒ष नि॒त्यो म॑हि॒मा ब्राह्म॒णस्य॑ । न कर्म॑णा वर्धते॒ नो कनी॑यान् ॥ 


## 9.8
तस्यै॒वात्मा प॑द॒वित्तव्विँ॑दित्वा । न कर्म॑णा लिप्यते॒ पाप॑केन । पञ्च॑पञ्चा॒शत॑स्त्रि॒वृत॑स्सव्वँथ्स॒राः । पञ्च॑पञ्चा॒शतः॑ पञ्चद॒शाः । पञ्च॑पञ्चा॒शत॑स्सप्तद॒शाः । पञ्च॑पञ्चा॒शत॑ एकवि॒॒शाः । वि॒श्व॒सृजा॑ स॒हस्र॑सव्वँथ्सरम् ।  ए॒तेन॒ वै वि॑श्व॒सृज॑ इ॒दव्विँश्व॑मसृजन्त । यद्विश्व॒मसृ॑जन्त । तस्माद्विश्व॒सृजः॑ । विश्व॑मेना॒ननु॒ प्रजा॑यते ।  ब्रह्म॑ण॒स्सायु॑ज्य सलो॒कताय्यँन्ति । ए॒तासा॑मे॒व दे॒वता॑ना॒॒ सायु॑ज्यम् । सा॒र्ष्टिता॑ समानलो॒कताय्यँन्ति ।  य ए॒तदु॑प॒यन्ति॑ । ये चै॑न॒त्प्राहुः॑ । येभ्य॑श्चैन॒त्प्राहुः॑ । ओम् ॥ 