+++
title = "१"
unicode_script = "devanagari"
+++

## 1.1
सं॒ज्ञान॑व्विँ॒ज्ञानं॑ प्र॒ज्ञान॑ञ्जा॒नद॑भिजा॒नत् । स॒ङ्कल्प॑मानं प्र॒कल्प॑मानमुप॒कल्प॑मान॒मुप॑कॢप्तङ्कॢ॒प्तम् । श्रेयो॒ वसी॑य  आ॒यथ्सम्भू॑तम्भू॒तम् । चि॒त्र के॒तु प्र॒भाना॒भान्थ्स॒म्भान् । ज्योति॑ष्मा॒॒स्तेज॑स्वाना॒तप॒॒ स्तप॑न्नभि॒तपन्न्॑ । रो॒च॒नो रोच॑मानश्शोभ॒नश्शोभ॑मान क॒ल्याणः॑ । दऱ्शा॑ दृ॒ष्टा द॑ऱ्श॒ता वि॒श्वरू॑पा सुदऱ्श॒ना ।  आ॒प्याय॑माना॒प्याय॑माना॒प्याया॑ सू॒नृतेरा । आ॒पूर्य॑माणा॒ पूर्य॑माणा पू॒रय॑न्ती पू॒र्णा पौर्णमा॒सी ।  दा॒ता प्र॑दा॒ताऽऽन॒न्दो मोद॑ प्रमो॒दः ॥ 1 ॥



## 1.2
आ॒वे॒शय॑न्निवे॒शयन्थ्स॒व्वेँश॑न॒स्सशान्तश्शा॒न्तः । आ॒भव॑न्प्र॒भवन्थ्स॒म्भव॒न्थ्सम्भू॑तो भू॒तः । प्रस्तु॑तं॒ विष्टु॑त॒॒ सस्तु॑तङ्क॒ल्याण॑व्विँ॒श्वरू॑पम् । शु॒क्रम॒मृत॑न्तेज॒स्वि तेज॒स्समि॑द्धम् । अ॒रु॒णम्भा॑नु॒मन्मरी॑चिमदभि॒तप॒त्तप॑स्वत् । स॒वि॒ता प्र॑सवि॒ता दी॒प्तो दी॒पय॒न्दीप्य॑मानः । ज्वल॑ञ्ज्वलि॒ता तप॑न्वि॒तपन्थ्स॒न्तपन्न्॑ । रो॒च॒नो रोच॑मानश्शु॒म्भूश्शुम्भ॑मानो वा॒मः । सु॒ता सु॑न्व॒ती प्रसु॑ता सू॒यमा॑नाऽभिषू॒यमा॑णा । पीती प्र॒पा सं॒पा तृप्ति॑स्त॒र्पय॑न्ती ॥ 2 ॥



## 1.3
का॒न्ता का॒म्या का॒मजा॒ताऽऽयु॑ष्मती काम॒दुघा । अ॒भि॒शा॒स्तानु॑म॒न्ताऽऽन॒न्दो मोद॑ प्रमो॒दः । आ॒सा॒दय॑न्निषा॒दयन्थ्स॒॒साद॑न॒स्सस॑न्नस्स॒न्नः । आ॒भूर्वि॒भू प्र॒भूश्श॒म्भूर्भुवः॑ । प॒वित्रं॑ पवयि॒ष्यन्पू॒तो मेध्यः॑ ।  यशो॒ यश॑स्वाना॒युर॒मृतः॑ । जी॒वो जी॑वि॒ष्यन्थ्स्व॒र्गो लो॒कः । सह॑स्वा॒न्थ्सही॑या॒नोज॑स्वा॒न्थ्सह॑मानः ।  जय॑न्नभि॒जयन्थ्सु॒द्रवि॑णो द्रविणो॒दाः । आ॒र्द्रप॑वित्रो॒ हरि॑केशो॒ मोद॑ प्रमो॒दः ॥ 3 ॥



## 1.4
अ॒रु॒णो॑ऽरु॒णर॑जा पु॒ण्डरी॑को विश्व॒जिद॑भि॒जित् । आ॒र्द्र पिन्व॑मा॒नोऽन्न॑वा॒न्रस॑वा॒निरा॑वान् । स॒र्वौ॒ष॒धस्स॑म्भ॒रो मह॑स्वान् । ए॒ज॒त्का जो॑व॒त्काः । ख्षु॒ल्ल॒काश्शि॑पिविष्ट॒काः । स॒रि॒स्र॒रास्सु॒शेर॑वः । अ॒जि॒रासो॑ गमि॒ष्णवः॑ । इ॒दानीन्त॒दानी॑मे॒तर््हि॑ ख्षि॒प्रम॑जि॒रम् । आ॒शुर्नि॑मे॒ष फ॒णो द्रव॑न्नति॒द्रवन्न्॑ । त्वर॒॒स्त्वर॑माण आ॒शुराशी॑याञ्ज॒वः । अ॒ग्नि॒ष्टो॒म उ॒क्थ्यो॑ऽतिरा॒त्रो द्वि॑रा॒त्रस्त्रि॑रा॒त्रश्च॑तूरा॒त्रः । अ॒ग्निऱ्ऋ॒तुस्सूर्य॑ ऋ॒तुश्च॒न्द्रमा॑ ऋ॒तुः । प्र॒जाप॑तिस्सव्वँथ्स॒रो म॒हान्कः ॥ 4 ॥



## 2.1
भूर॒ग्निञ्च॑ पृथि॒वीञ्च॒ माञ्च॑ । त्रीश्च॑ लो॒कान्थ्स॑व्वँथ्स॒रञ्च॑ । प्र॒जाप॑तिस्त्वा सादयतु । तया॑ दे॒वत॑याऽङ्गिर॒स्वद्ध्रु॒वा  सी॑द । भुवो॑ वा॒युञ्चा॒न्तरि॑ख्षञ्च॒ माञ्च॑ । त्रीश्च॑ लो॒कान्थ्स॑व्वँथ्स॒रञ्च॑ । प्र॒जाप॑तिस्त्वा सादयतु । तया॑  दे॒वत॑याऽङ्गिर॒स्वद्ध्रु॒वा सी॑द । स्व॑रादि॒त्यञ्च॒ दिव॑ञ्च॒ माञ्च॑ । त्रीश्च॑ लो॒कान्थ्स॑व्वँथ्स॒रञ्च॑ । प्र॒जाप॑तिस्त्वा  सादयतु । तया॑ दे॒वत॑याऽङ्गिर॒स्वद्ध्रु॒वा सी॑द । भूर्भुव॒स्स्व॑श्च॒न्द्रम॑सञ्च॒ दिश॑श्च॒ माञ्च॑ । त्रीश्च॑ लो॒कान्थ्स॑व्वँथ्स॒रञ्च॑  । प्र॒जाप॑तिस्त्वा सादयतु । तया॑ दे॒वत॑याऽङ्गिर॒स्वद्ध्रु॒वा सी॑द ॥ 5 ॥



## 3.1
त्वमे॒व त्वाव्वेँत्थ॒ यो॑ऽसि॒ सोऽसि॑ । त्वमे॒व त्वाम॑चैषीः । चि॒तश्चासि॒ सञ्चि॑तश्चास्यग्ने । ए॒तावा॒॒श्चासि॒  भूया॑श्चास्यग्ने । यत्ते॑ अग्ने॒ न्यू॑न॒य्यँदु॒ तेऽति॑रिक्तम् । आ॒दि॒त्यास्तदङ्गि॑रसश्चिन्वन्तु । विश्वे॑ ते दे॒वाश्चिति॒मापू॑रयन्तु  । चि॒तश्चासि॒ सञ्चि॑तश्चास्यग्ने । ए॒तावा॒॒श्चासि॒ भूया॑श्चास्यग्ने । मा ते॑ अग्ने च॒ येन॒ माऽति॑ च॒येनायु॒रावृ॑ख्षि ।  सर्वे॑षा॒ञ्ज्योति॑षा॒ञ्ज्योति॒र्यद॒दावु॒देति॑ । तप॑सो जा॒तमनि॑भृष्ट॒मोजः॑ । तत्ते॒ ज्योति॑रिष्टके । तेन॑ मे तप । तेन॑ मे  ज्वल । तेन॑ मे दीदिहि । याव॑द्दे॒वाः । याव॒दसा॑ति॒ सूर्यः॑ । याव॑दु॒तापि॒ ब्रह्म॑ ॥ 6 ॥



## 4.1
स॒व्वँथ्स॒रो॑ऽसि परिवथ्स॒रो॑ऽसि । इ॒दा॒व॒थ्स॒रो॑ऽसीदुवथ्स॒रो॑ऽसि । इ॒द्व॒थ्स॒रो॑ऽसि वथ्स॒रो॑ऽसि । तस्य॑ ते वस॒न्तश्शिरः॑ । ग्री॒ष्मो दख्षि॑ण प॒ख्षः । व॒र्॒षा पुच्छम् । श॒रदुत्त॑र प॒ख्षः । हे॒म॒न्तो मध्यम् । पू॒र्व॒प॒ख्षाश्चित॑यः । अ॒प॒र॒प॒ख्षा पुरी॑षम् ॥ 7 ॥



## 4.2
अ॒हो॒रा॒त्राणीष्ट॑काः । ऋ॒ष॒भो॑ऽसि स्व॒र्गो लो॒कः । यस्यान्दि॒शि म॒हीय॑से । ततो॑ नो॒ मह॒ आव॑ह । वा॒युर्भू॒त्वा सर्वा॒ दिश॒ आवा॑हि । सर्वा॒ दिशोऽनु॒ विवा॑हि । सर्वा॒ दिशोऽनु॒ सव्वाँ॑हि । चित्या॒ चिति॒मापृ॑ण । अचि॑त्या॒ चिति॒मापृ॑ण । चिद॑सि समु॒द्रयो॑निः ॥ 8 ॥



## 4.3
इन्दु॒र्दख्ष॑श्श्ये॒न ऋ॒तावा । हिर॑ण्यपख्षश्शकु॒नो भु॑र॒ण्युः । म॒हान्थ्स॒धस्थे ध्रु॒व आनिष॑त्तः । नम॑स्ते अस्तु॒ मा मा॑  हिसीः । एति॒ प्रेति॒ वीति॒ समित्युदिति॑ । दिव॑म्मे यच्छ । अ॒न्तरि॑ख्षम्मे यच्छ । पृ॒थि॒वीम्मे॑ यच्छ । पृ॒थि॒वीम्मे॑  यच्छ । अ॒न्तरि॑ख्षम्मे यच्छ । दिव॑म्मे यच्छ । अह्ना॒ प्रसा॑रय । रात्र्या॒ सम॑च । रात्र्या॒ प्रसा॑रय । अह्ना॒ सम॑च ।  कामं॒ प्रसा॑रय । काम॒॒ सम॑च ॥ 9 ॥



## 5.1
भूर्भुव॒स्स्वः॑ । ओजो॒ बलम् । ब्रह्म॑ ख्ष॒त्रम् । यशो॑ म॒हत् । स॒त्यन्तपो॒ नाम॑ । रू॒पम॒मृतम् । चख्षु॒श्श्रोत्रम् ।  मन॒ आयुः॑ । विश्व॒य्यँशो॑ म॒हः । स॒मन्तपो॒ हरो॒ भाः । जा॒तवे॑दा॒ यदि॑ वा पाव॒कोऽसि॑ । वै॒श्वा॒न॒रो यदि॑ वा  वैद्यु॒तोऽसि॑ । शं प्र॒जाभ्यो॒ यज॑मानाय लो॒कम् । ऊर्जं॒ पुष्टि॒न्दद॑द॒भ्याव॑वृथ्स्व ॥ 10 ॥



## 6.1
राज्ञी॑ वि॒राज्ञी । स॒म्राज्ञी स्व॒राज्ञी । अ॒र्चिश्शो॒चिः । तपो॒ हरो॒ भाः । अ॒ग्निरिन्द्रो॒ बृह॒स्पतिः॑ । विश्वे॑ दे॒वा भुव॑नस्य गो॒पाः । ते मा॒ सर्वे॒ यश॑सा॒ ससृ॑जन्तु ॥ 11 ॥



## 7.1
अस॑वे॒ स्वाहा॒ वस॑वे॒ स्वाहा । विभु॑वे॒ स्वाहा॒ विव॑स्वते॒ स्वाहा । अ॒भि॒भुवे॒ स्वाहाऽधि॑पतये॒ स्वाहा । दि॒वां  पत॑ये॒ स्वाहाऽ॑हस्प॒त्याय॒ स्वाहा । चा॒ख्षु॒ष्म॒त्याय॒ स्वाहा ज्योतिष्म॒त्याय॒ स्वाहा । राज्ञे॒ स्वाहा॑ वि॒राज्ञे॒ स्वाहा ।  स॒म्राज्ञे॒ स्वाहा स्व॒राज्ञे॒ स्वाहा । शूषा॑य॒ स्वाहा॒ सूर्या॑य॒ स्वाहा । च॒न्द्रम॑से॒ स्वाहा॒ ज्योति॑षे॒ स्वाहा । स॒॒सर्पा॑य॒  स्वाहा॑ क॒ल्याणा॑य॒ स्वाहा । अर्जु॑नाय॒ स्वाहा ॥ 12 ॥



## 8.1
वि॒प॒श्चिते॒ पव॑मानाय गायत । म॒ही न धारात्यन्धो॑ अऱ्षति । अहि॑ऱ्ह जी॒र्णामति॑सर्पति॒ त्वचम् । अत्यो॒ न क्रीड॑न्नसर॒द्वृषा॒ हरिः॑ । उ॒प॒या॒मगृ॑हीतोऽसि मृ॒त्यवे त्वा॒ जुष्ट॑ङ्गृह्णामि । ए॒ष ते॒ योनि॑र्मृ॒त्यवे त्वा ।  अप॑ मृ॒त्युमप॒ ख्षुधम् । अपे॒तश्श॒पथ॑ञ्जहि । अधा॑ नो अग्न॒ आ व॑ह । रा॒यस्पोष॑ सह॒स्रिणम् ॥ 13 ॥



## 8.2
ये ते॑ स॒हस्र॑म॒युतं॒ पाशाः । मृत्यो॒ मर्त्या॑य॒ हन्त॑वे । तान् य॒ज्ञस्य॑ मा॒यया । सर्वा॒नव॑ यजामहे । भ॒ख्षोऽस्यमृतभ॒ख्षः । तस्य॑ ते मृ॒त्युपी॑तस्या॒मृत॑वतः । स्व॒गाकृ॑तस्य॒ मधु॑मतः । उप॑हूत॒स्योप॑हूतो भख्षयामि ।  म॒न्द्राऽभिभू॑तिः के॒तुर्य॒ज्ञाना॒व्वाँक् । असा॒वेहि॑ ॥ 14 ॥



## 8.3
अ॒न्धो जागृ॑विः प्राण । असा॒वेहि॑ । ब॒धि॒र आक्रन्दयितरपान । असा॒वेहि॑ । अ॒ह॒स्तोस्त्वा॒ चख्षुः॑ । असा॒वेहि॑ ।  अ॒पा॒दाशो॒ मनः॑ । असा॒वेहि॑ । कवे॒ विप्र॑चित्ते॒ श्रोत्र॑ । असा॒वेहि॑ ॥ 15 ॥



## 8.4
सु॒ह॒स्तस्सु॑वा॒साः । शू॒षो नामास्य॒मृतो॒ मर्त्ये॑षु । तन्त्वा॒ऽहन्तथा॒ वेद॑ । असा॒वेहि॑ । अ॒ग्निर्मे॑ वा॒चि श्रि॒तः ।  वाग्घृद॑ये । हृद॑य॒म्मयि॑ । अ॒हम॒मृते । अ॒मृत॒म्ब्रह्म॑णि । वा॒युर्मे प्रा॒णे श्रि॒तः ॥ 16 ॥



## 8.5
प्रा॒णो हृद॑ये । हृद॑य॒म्मयि॑ । अ॒हम॒मृते । अ॒मृत॒म्ब्रह्म॑णि । सूर्यो॑ मे॒ चख्षु॑षि श्रि॒तः । चख्षु॒र्॒ हृद॑ये । हृद॑य॒म्मयि॑ । अ॒हम॒मृते । अ॒मृत॒म्ब्रह्म॑णि । च॒न्द्रमा॑ मे॒ मन॑सि श्रि॒तः ॥ 17 ॥



## 8.6
मनो॒ हृद॑ये । हृद॑य॒म्मयि॑ । अ॒हम॒मृते । अ॒मृत॒म्ब्रह्म॑णि । दिशो॑ मे॒ श्रोत्रे श्रि॒ताः । श्रोत्र॒॒ हृद॑ये । हृद॑य॒म्मयि॑ । अ॒हम॒मृते । अ॒मृत॒म्ब्रह्म॑णि । आपो॑ मे॒ रेत॑सि श्रि॒ताः ॥ 18 ॥



## 8.7
रेतो॒ हृद॑ये । हृद॑य॒म्मयि॑ । अ॒हम॒मृते । अ॒मृत॒म्ब्रह्म॑णि । पृ॒थि॒वी॒ मे॒ शरी॑रे श्रि॒ता । शरी॑र॒॒ हृद॑ये ।  हृद॑य॒म्मयि॑ । अ॒हम॒मृते । अ॒मृत॒म्ब्रह्म॑णि । ओ॒ष॒धि॒व॒न॒स्प॒तयो॑ मे॒ लोम॑सु श्रि॒ताः ॥ 19 ॥



## 8.8
लोमा॑नि॒ हृद॑ये । हृद॑य॒म्मयि॑ । अ॒हम॒मृते । अ॒मृत॒म्ब्रह्म॑णि । इन्द्रो॑ मे॒ बले श्रि॒तः । बल॒॒ हृद॑ये । हृद॑य॒म्मयि॑ । अ॒हम॒मृते । अ॒मृत॒म्ब्रह्म॑णि । प॒र्जन्यो॑ मे मू॒र्ध्नि श्रि॒तः ॥ 20 ॥



## 8.9
मू॒र्धा हृद॑ये । हृद॑य॒म्मयि॑ । अ॒हम॒मृते । अ॒मृत॒म्ब्रह्म॑णि । ईशा॑नो मे म॒न्यौ श्रि॒तः । म॒न्युर् हृद॑ये । हृद॑य॒म्मयि॑ । अ॒हम॒मृते । अ॒मृत॒म्ब्रह्म॑णि । आ॒त्मा म॑ आ॒त्मनि॑ श्रि॒तः ॥ 21 ॥



## 8.10
आ॒त्मा हृद॑ये । हृद॑य॒म्मयि॑ । अ॒हम॒मृते । अ॒मृत॒म्ब्रह्म॑णि । पुन॑र्म आ॒त्मा पुन॒रायु॒रागात् । पुन॑ प्रा॒ण पुन॒राकू॑त॒मागात् । वै॒श्वा॒न॒रो र॒श्मिभि॑र्वावृधा॒नः । अ॒न्तस्ति॑ष्ठत्व॒मृत॑स्य गो॒पाः ॥ 22 ॥



## 9.1
प्र॒जाप॑तिर्दे॒वान॑सृजत । ते पा॒प्मना॒ सन्दि॑ता अजायन्त । तान्व्य॑द्यत् । यद्व्य॒द्यत् । तस्माद्वि॒द्युत् । तम॑वृश्चत् ।  यदवृ॑श्चत् । तस्मा॒द्वृष्टिः॑ । तस्मा॒द्यत्रै॒ते दे॒वते॑ अभि॒प्राप्नु॑तः । वि च॑ है॒वास्य॒ तत्र॑ पा॒प्मान॒न्द्यतः॑ ॥ 23 ॥



## 9.2
वृ॒श्चत॑श्च । सैषा मी॑मा॒॒साऽग्नि॑हो॒त्र ए॒व स॑म्पन्ना । अथो॑ आहुः । सर्वे॑षु यज्ञक्र॒तुष्विति॑ । होष्य॑न्न॒प उप॑स्पृशेत् ।  विद्यु॑दसि॒ विद्य॑ मे पा॒प्मान॒मिति॑ । अथ॑ हु॒त्वोप॑स्पृशेत् । वृष्टि॑रसि॒ वृश्च॑ मे पा॒प्मान॒मिति॑ । य॒ख्ष्यमा॑णो वे॒ष्ट्वा  वा । वि च॑ है॒वास्यै॒ते दे॒वते॑ पा॒प्मान॒न्द्यतः॑ ॥ 24 ॥



## 9.3
वृ॒श्चत॑श्च । अ॒त्य॒॒हो हारु॑णिः । ब्र॒ह्म॒चा॒रिणे प्र॒श्नान्प्रोच्य॒ प्रजि॑घाय । परे॑हि । प्ल॒ख्षन्दैयाम्पातिम्पृच्छ ।  वेत्थ॑ सावि॒त्रा ३ न्न वे॒त्था ३ इति॑ । तमा॒गत्य॑ पप्रच्छ । आ॒चार्यो॑ मा॒ प्राहै॑षीत् । वेत्थ॑ सावि॒त्रा ३ न्न वे॒त्था ३  इति॑ । स हो॑वाच॒ वेदेति॑ ॥ 25 ॥



## 9.4
स कस्मि॒न्प्रति॑ष्ठित॒ इति । प॒रोर॑ज॒सीति॑ । कस्तद्यत्प॒रोर॑जा॒ इति॑ । ए॒ष वाव स प॒रोर॑जा॒ इति॑ होवाच ।  य ए॒ष तप॑ति । ए॒षोऽर्वाग्र॑जा॒ इति॑ । स कस्मि॑न्त्वे॒ष इति॑ । स॒त्य इति॑ । किन्तथ्स॒त्यमिति॑ । तप॒ इति॑ ॥ 26 ॥



## 9.5
कस्मि॒न्नु तप॒ इति॑ । बल॒ इति॑ । किन्तद्बल॒मिति॑ । प्रा॒ण इति॑ । मा स्म॑ प्रा॒णमति॑ पृच्छ॒ इति॑  माऽऽचा॒र्योऽब्रवी॒दिति॑ होवाच ब्रह्मचा॒री । स हो॑वाच प्ल॒ख्षो दैयाम्पातिः । यद्वै ब्र॑ह्मचारिन्प्रा॒णमत्य॑प्रख्ष्यः ।  मू॒र्धा ते॒ व्यप॑तिष्यत् । अ॒हमु॑ त आचा॒र्याच्छ्रेयान्भविष्यामि । यो मा॑ सावि॒त्रे स॒मवा॑दि॒ष्टेति॑ ॥ 27 ॥



## 9.6
तस्माथ्सावि॒त्रे न सव्वँ॑देत । स यो ह॒ वै सा॑वि॒त्रव्विँ॒दुषा॑ सावि॒त्रे स॒व्वँद॑ते । सहास्मि॒ञ्छ्रिय॑न्दधाति । अनु॑ ह॒ वा अ॑स्मा अ॒सौ तप॒ञ्छ्रियं॑ मन्यते । अन्व॑स्मै॒ श्रीस्तपो॑ मन्यते । अन्व॑स्मै॒ तपो॒ बलं॑ मन्यते । अन्व॑स्मै बलं॑ प्रा॒णं म॑न्यते । स यदाह॑ । सं॒ज्ञान॑व्विँ॒ज्ञान॒न्दर््शा॑ दृ॒ष्टेति॑ । ए॒ष ए॒व तत् ॥ 28 ॥



## 9.7
अथ॒ यदाह॑ । प्रस्तु॑त॒व्विँष्टु॑त सु॒ता सु॑न्व॒तीति॑ । ए॒ष ए॒व तत् । ए॒ष ह्ये॑व तान्यहा॑नि । ए॒ष रात्र॑यः ।  अथ॒ यदाह॑ । चि॒त्रः के॒तुर्दा॒ता प्र॑दा॒ता स॑वि॒ता प्र॑सवि॒ताऽभि॑शा॒स्ताऽनु॑म॒न्तेति॑ । ए॒ष ए॒व तत् । ए॒ष ह्ये॑व  तेऽह्नो॑ मुहू॒र्ताः । ए॒ष रात्रेः ॥ 29 ॥



## 9.8
अथ॒ यदाह॑ । प॒वित्र॑म्पवयि॒ष्यन्थ्सह॑स्वा॒न्थ्सही॑यानरु॒णो॑ऽरु॒णर॑जा॒ इति॑ । ए॒ष ए॒व तत् । ए॒ष ह्ये॑व तेऽर्धमा॒साः । ए॒ष मासाः । अथ॒ यदाह॑ । अ॒ग्नि॒ष्टो॒म उ॒क्थ्योऽग्निऱ्ऋ॒तुः  प्र॒जाप॑तिस्सव्वँथ्स॒र इति॑ । ए॒ष ए॒व तत् । ए॒ष ह्ये॑व ते य॑ज्ञक्र॒तवः॑ । ए॒ष ऋ॒तवः॑ ॥ 30 ॥



## 9.9
ए॒ष स॑व्वँथ्स॒रः । अथ॒ यदाह॑ । इ॒दानीन्त॒दानी॒मिति॑ । ए॒ष ए॒व तत् । ए॒ष ह्ये॑व ते मु॑हू॒र्तानाम्मुहू॒र्ताः ।  ज॒न॒को ह॒ वैदे॑हः । अ॒हो॒रा॒त्रैस्स॒माज॑गाम । त हो॑चुः । यो वा अ॒स्मान् वैद॑ । वि॒ज॑हत्पा॒प्मान॑मेति ॥ 31 ॥



## 9.10
सर्व॒मायु॑रेति । अ॒भि स्व॒र्गल्लोँ॒कञ्ज॑यति । नास्या॒मुष्मि॑ल्लोँ॒केऽन्न॑ङ्ख्षीयत॒ इति॑ । वि॒जह॑द्ध॒ वै पा॒प्मान॑मेति ।  सर्व॒मायु॑रेति । अ॒भि स्व॒र्गल्लोँ॒कञ्ज॑यति । नास्या॒मुष्मि॑ल्लोँ॒केऽन्न॑ङ्ख्षीयते  । य ए॒वव्वेँद॑ । अही॑ना॒ हाश्व॑त्थ्यः ।  सा॒वि॒त्रव्विँ॒दाञ्च॑कार ॥ 32 ॥



## 9.11
स ह॑ ह॒॒सो हि॑र॒ण्मयो॑ भू॒त्वा । स्व॒र्गल्लोँ॒कमि॑याय । आ॒दि॒त्यस्य॒ सायु॑ज्यम् । ह॒॒ऽसो ह॒ वै हि॑र॒ण्मयो॑ भू॒त्वा ।  स्व॒र्गल्लोँ॒कमे॑ति । आ॒दि॒त्यस्य॒ सायु॑ज्यम् । य ए॒वव्वेँद॑ । दे॒व॒भा॒गो ह॑ श्रौत॒र्॒षः । सा॒वि॒त्रव्विँ॒दाञ्च॑कार ।  त ह॒ वागदृ॑श्यमा॒नाऽभ्यु॑वाच ॥ 33 ॥



## 9.12
सर्व॑म्बत गौत॒मो वे॑द । यस्सा॑वि॒त्रव्वेँदेति॑ । स हो॑वाच । कैषा वाग॒सीति॑ । अ॒यम॒ह सा॑वि॒त्रः ।  दे॒वाना॑मुत्त॒मो लो॒कः । गुह्यं॒ महो॒ बिभ्र॒दिति॑ । ए॒ताव॑ति ह गौत॒मः । य॒ज्ञो॒प॒वी॒तङ्कृ॒त्वाऽधो निप॑पात ।  नमो॒ नम॒ इति॑ ॥ 34 ॥



## 9.13
स हो॑वाच । मा भै॑षीर्गौतम । जि॒तो वै ते॑ लो॒क इति॑ । तस्मा॒द्ये के च॑ सावि॒त्रव्विँ॒दुः । सर्वे॒ ते जि॒तलो॑काः ।  स यो ह॒ वै सा॑वि॒त्रस्या॒ष्टाख्ष॑रं प॒द श्रि॒याऽभिषि॑क्त॒व्वेँद॑ । श्रि॒या है॒वाभिषि॑च्यते । घृणि॒रिति॒ द्वे अ॒ख्षरे ।  सूर्य॒ इति॒ त्रीणि॑ । आ॒दि॒त्य इति॒ त्रीणि॑ ॥ 35 ॥



## 9.14
ए॒तद्वै सा॑वि॒त्रस्या॒ष्टाख्ष॑रं प॒द श्रि॒याऽभिषि॑क्तम् । य ए॒वव्वेँद॑ । श्रि॒या है॒वाभिषि॑च्यते । तदे॒तदृ॒चाऽभ्यु॑क्तम् ।  ऋ॒चो अ॒ख्षरे॑ पर॒मे व्यो॑मन्न् । यस्मि॑न्दे॒वा अधि॒ विश्वे॑ निषे॒दुः । यस्तन्न वेद॒ किमृ॒चा क॑रिष्यति ।  य इत्तद्वि॒दुस्त इ॒मे समा॑सत॒ इति॑ । न ह॒ वा ए॒तस्य॒र्चा न यजु॑षा॒ न साम्नाऽर्थोऽस्ति । यस्सा॑वि॒त्रव्वेँद॑ ॥ 36 ॥



## 9.15
तदे॒तत्प॑रि॒यद्दे॑वच॒क्रम् । आ॒र्द्रं पिन्व॑मान स्व॒र्गे लो॒क ए॑ति । वि॒जह॒द्विश्वा॑ भू॒तानि॑ सं॒पश्य॑त् । आ॒र्द्रो ह॒ वै  पिन्व॑मानस्स्व॒र्गे लो॒क ए॑ति । वि॒जह॒न्विश्वा॑ भू॒तानि॑ सं॒पश्यन्न्॑ । य ए॒वव्वेँद॑ । शू॒षो ह॒ वै वार्ष्णे॒यः । आ॒दि॒त्येन॑  स॒माज॑गाम । त हो॑वाच । एहि॑ सावि॒त्रव्विँ॑द्धि । अ॒यव्वैँ स्व॒र्ग्योऽग्निः पा॑रयि॒ष्णुर॒मृता॒थ्सम्भू॑त॒ इति॑ । ए॒ष वाव  स सा॑वि॒त्रः । य ए॒ष तप॑ति । एहि॒ माव्विँ॑द्धि । इति॑ है॒वैन॒न्तदु॑वाच ॥ 37 ॥



## 10.1
इ॒यव्वाँव स॒रघा । तस्या॑ अ॒ग्निरे॒व सा॑र॒घम्मधु॑ । या ए॒ताः पूर्वपख्षापरप॒ख्षयो॒ रात्र॑यः । ता म॑धु॒कृतः॑ ।  यान्यहा॑नि । ते म॑धुवृ॒षाः । स यो ह॒ वा ए॒ता म॑धु॒कृत॑श्च मधुवृ॒षाश्च॒ वेद॑ । कु॒र्वन्ति॑ हास्यै॒ता अ॒ग्नौ मधु॑ ।  नास्येष्टापू॒र्तन्ध॑यन्ति । अथ॒ यो न वेद॑ ॥ 38 ॥



## 10.2
न हास्यै॒ता अ॒ग्नौ मधु॑ कुर्वन्ति । धय॑न्त्यस्येष्टापू॒र्तम् । यो ह॒ वा अ॑होरा॒त्राणान्नाम॒धेया॑नि॒ वेद॑ । नाहो॑रा॒त्रेष्वार्ति॒मार्च्छ॑ति । सं॒ज्ञान॑व्विँ॒ज्ञान॒न्दऱ्शा॑ दृ॒ष्टेति॑ । ए॒ताव॑नुवा॒कौ पूर्वप॒ख्षस्या॑होरा॒त्राणान्नाम॒धेया॑नि ।  प्रस्तु॑त॒व्विँष्टु॑त सु॒ता सु॑न्व॒तीति॑ । ए॒ताव॑नुवा॒काव॑परप॒ख्षस्या॑होरा॒त्राणान्नाम॒धेया॑नि । नाहो॑रा॒त्रेष्वार्ति॒मार्च्छ॑ति ।  य ए॒वव्वेँद॑ ॥ 39 ॥



## 10.3
यो ह॒ वै मु॑हू॒र्तानान्नाम॒धेया॑नि॒ वेद॑ । न मु॑हू॒र्तेष्वार्ति॒मार्च्छ॑ति । चि॒त्रः के॒तुर्दा॒ता प्र॑दा॒ता स॑वि॒ता  प्र॑सवि॒ताऽभि॑शा॒स्ताऽनु॑म॒न्तेति॑ । ए॒ते॑ऽनुवा॒का मु॑हू॒र्तानान्नाम॒धेया॑नि । न मु॑हू॒र्तेष्वार्ति॒मार्च्छ॑ति । य ए॒वव्वेँद॑ ।  यो ह॒ वा अ॑र्धमा॒सानाञ्च॒ मासा॑नाञ्च नाम॒धेया॑नि॒ वेद॑ । नार्ध॑मा॒सेषु॒ न मासे॒ष्वार्ति॒मार्च्छ॑ति । प॒वित्रं॑  पवयि॒ष्यन्थ्सह॑स्वा॒न्थ्सही॑यानरु॒णो॑ऽरु॒णर॑जा॒ इति॑ । ए॒ते॑ऽनुवा॒का अ॑र्धमा॒सानाञ्च॒ मासा॑नाञ्च नाम॒धेया॑नि ॥ 40 ॥



## 10.4
नार्ध॑मा॒सेषु॒ न मासे॒ष्वार्ति॒मार्च्छ॑ति । य ए॒वव्वेँद॑ । यो ह॒ वै य॑ज्ञक्र॒तूनाञ्च॑र्तू॒नाञ्च॑ सव्वँथ्स॒रस्य॑ च नाम॒धेया॑नि॒  वेद॑ । न य॑ज्ञक्र॒तुषु॒ नर्तुषु॒ न स॑व्वँथ्स॒र आर्ति॒मार्च्छ॑ति । अ॒ग्नि॒ष्टोम उ॒क्थ्योऽग्निर्ऋ॒तुः प्र॒जाप॑तिस्सव्वँथ्स॒र इति॑ ।  ए॒ते॑ऽनुवा॒का य॑ज्ञक्र॒तूनाञ्च॑र्तू॒नाञ्च॑ सव्वँथ्स॒रस्य॑ च नाम॒धेया॑नि । न य॑ज्ञक्र॒तुषु॒ नर्तुषु॒ न स॑व्वँथ्स॒र आर्ति॒मार्च्छ॑ति  । य ए॒वव्वेँद॑ । यो ह॒ वै मु॑हू॒र्तानाम्मुहू॒र्तान् वेद॑ । न मु॑हू॒र्तानाम्मुहू॒र्तेष्वार्ति॒मार्च्छ॑ति ॥ 41 ॥



## 10.5
इ॒दानीन्त॒दानी॒मिति॑ । ए॒ते वै मु॑हू॒र्तानाम्मुहू॒र्ताः । न मु॑हू॒र्तानाम्मुहू॒र्तेष्वार्ति॒मार्च्छ॑ति । य ए॒वव्वेँद॑ ।  अथो॒ यथा ख्षेत्र॒ज्ञो भू॒त्वाऽनु॑ प्र॒विश्यान्न॒मत्ति॑ । ए॒वमे॒वैतान्ख्षेत्र॒ज्ञो भू॒त्वाऽनु॑ प्र॒विश्यान्न॑मत्ति ।  स ए॒तेषा॑मे॒व स॑लो॒कता॒॒ सायु॑ज्यमश्नुते । अप॑ पुनर्मृ॒त्युञ्ज॑यति । य ए॒वव्वेँद॑ ॥ 42 ॥



## 11.1
कश्चि॑द्ध॒ वा अ॒स्माल्लो॒कात्प्रेत्य॑ । आ॒त्मान॑व्वेँद । अ॒यम॒हम॒स्मीति॑ । कश्चि॒थ्स्वल्लोँ॒कन्न प्रति॒ प्रजा॑नाति ।  अ॒ग्निमु॑ग्धो है॒व धू॒मतान्तः । स्वल्लोँ॒कन्न प्रति॒ प्रजा॑नाति । अथ॒ यो है॒वैतम॒ग्नि सा॑वि॒त्रव्वेँद॑ ।  स ए॒वास्माल्लो॒कात्प्रेत्य॑ । आ॒त्मान॑व्वेँद॑ । अ॒यम॒हम॒स्मीति॑ ॥ 43 ॥



## 11.2
स स्वल्लोँ॒कं प्रति॒ प्रजा॑नाति । ए॒ष उ॑वे॒वैन॒न्तथ्सा॑वि॒त्रः । स्व॒र्गल्लोँ॒कम॒भिव॑हति । अ॒हो॒रा॒त्रैर्वा  इ॒द स॒युग्भिः॑ क्रियते । इ॒ति॒रा॒त्राया॑दीख्षिषत । इ॒ति॒रा॒त्राय॑ व्र॒तमुपा॑गु॒रिति॑ । तानि॒हाने॑वव्विँ॒दुषः॑ ।  अ॒मुष्मि॑ल्लोँ॒के शे॑व॒धिन्न ध॑यन्ति । अधी॑त है॒व स शेव॒धिमनु॒ परै॑ति । अथ यो है॒वैतम॒ग्नि सा॑वि॒त्रव्वेँद॑ ॥ 44 ॥



## 11.3
तस्य॑ है॒वाहो॑रा॒त्राणि॑ । अ॒मुष्मि॑ल्लोँ॒के शे॑व॒धिन्न ध॑यन्ति । अधी॑त है॒व न शे॑व॒धिमनु॒ परै॑ति । भ॒रद्वा॑जो ह त्रि॒भिरायु॑र्भिर्ब्रह्म॒चर्य॑मुवास । त ह॒ जीर्णि॒॒ स्थवि॑र॒॒ शया॑नम् । इन्द्र॑ उप॒व्रज्यो॑वाच ।  भर॑द्वाज । यत्ते॑ चतु॒र्थमायु॑र्द॒द्याम् । किमे॑नेन कुर्या॒ इति॑ । ब्र॒ह्म॒चर्य॑मे॒वैने॑न चरेय॒मिति॑ होवाच ॥ 45 ॥



## 11.4
त ह॒ त्रीन्गि॒रिरू॑पा॒नवि॑ज्ञातानिव दऱ्श॒याञ्च॑कार । तेषा॒ हैकै॑कस्मान्मु॒ष्टिनाऽऽद॑दे । स हो॑वाच ।  भर॑द्वा॒जेत्या॒मन्त्र्य॑ । वेदा॒ वा ए॒ते । अ॒न॒न्ता वै वेदाः । ए॒तद्वा ए॒तैस्त्रि॒भिरायु॑र्भि॒रन्व॑वोचथाः । अथ॑ त॒ इत॑र॒दन॑नूक्तमे॒व । एही॒मं वि॑द्धि । अ॒यव्वैँ स॑र्ववि॒द्येति॑ ॥ 46 ॥



## 11.5
तस्मै॑ है॒तम॒ग्नि सा॑वि॒त्रमु॑वाच । त स वि॑दि॒त्वा । अ॒मृतो॑ भू॒त्वा । स्व॒र्गल्लोँ॒कमि॑याय । आ॒दि॒त्यस्य॒  सायु॑ज्यम् । अ॒मृतो॑ है॒व भू॒त्वा । स्व॒र्गल्लोँ॒कमे॑ति । आ॒दि॒त्यस्य॒ सायु॑ज्यम् । य ए॒वव्वेँद॑ । ए॒षो ए॒व त्रयी॑  वि॒द्या ॥ 47 ॥



## 11.6
याव॑न्त ह॒ वै त्र॒य्या वि॒द्यया॑ लो॒कञ्ज॑यति । ताव॑न्तल्लोँ॒कञ्ज॑यति । य ए॒वव्वेँद॑ । अ॒ग्नेर्वा ए॒तानि॑ नाम॒धेया॑नि ।  अ॒ग्नेरे॒व सायु॑ज्य सलो॒कता॑माप्नोति । य ए॒वव्वेँद॑ । वा॒योर्वा ए॒तानि॑ नाम॒धेया॑नि । वा॒योरे॒व सायु॑ज्य  सलो॒कता॑माप्नोति । य ए॒वव्वेँद॑ । इन्द्र॑स्य॒ वा ए॒तानि॑ नाम॒धेया॑नि ॥ 48 ॥



## 11.7
इन्द्र॑स्यै॒व सायु॑ज्य सलो॒कता॑माप्नोति॑ । य ए॒वव्वेँद॑ । बृह॒स्पते॒र्वा ए॒तानि॑ नाम॒धेया॑नि । बृह॒स्पते॑रे॒व सायु॑ज्य सलो॒कता॑माप्नोति । य ए॒वव्वेँद॑ । प्र॒जाप॑ते॒र्वा ए॒तानि॑ नाम॒धेया॑नि । प्र॒जाप॑तेरे॒व सायु॑ज्य सलो॒कता॑माप्नोति । य ए॒वव्वेँद॑ । ब्रह्म॑णो॒ वा ए॒तानि॑ नाम॒धेया॑नि । ब्रह्म॑ण ए॒व सायु॑ज्य सलो॒कता॑माप्तोति । य ए॒वव्वेँद॑ । स वा ए॒षोऽग्निर॑पख्षपु॒च्छो वा॒युरे॒व । तस्या॒ग्निर्मुखम् ।  अ॒सावा॑दि॒त्यश्शिरः॑ । स यदे॒ते दे॒वते॒ अन्त॑रेण । तथ्सर्व॑ सीव्यति । तस्माथ्सावि॒त्रः ॥ 49 ॥



