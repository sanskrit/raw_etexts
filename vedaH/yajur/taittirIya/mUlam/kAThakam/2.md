+++
title = "२"
unicode_script = "devanagari"
+++

## 1.1
लो॒को॑ऽसि स्व॒र्गो॑ऽसि । अ॒न॒न्तोऽस्यपा॒रो॑ऽसि । अख्षि॑तोऽस्यख्ष॒य्यो॑ऽसि । तप॑सः प्रति॒ष्ठा । त्वयी॒दम॒न्तः । विश्व॑य्यँ॒ख्षव्विँश्व॑म्भू॒तव्विँश्व॑ सुभू॒तम् । विश्व॑स्य भ॒र्ता विश्व॑स्य जनयि॒ता । तन्त्वोप॑दधे काम॒दुघ॒मख्षि॑तम् । प्र॒जाप॑तिस्त्वा सादयतु । तया॑ दे॒वत॑याऽङ्गिर॒स्वद्ध्रु॒वा सी॑द ॥ 1 ॥


## 1.2
तपो॑ऽसि लो॒के श्रि॒तम् । तेज॑सः प्रति॒ष्ठा । त्वयी॒दम॒न्तः । विश्व॑य्यँ॒ख्षव्विँश्व॑म्भू॒तव्विँश्व॑ सुभू॒तम् ।  विश्व॑स्य भ॒र्तृ विश्व॑स्य जनयि॒तृ । तत्त्वोप॑दधे काम॒दुघ॒मख्षि॑तम् । प्र॒जाप॑तिस्त्वा सादयतु ।  तया॑ दे॒वत॑याऽङ्गिर॒स्वद्ध्रु॒वा सी॑द ॥ 2 ॥


## 1.3
तेजो॑ऽसि॒ तप॑सि श्रि॒तम् । स॒मु॒द्रस्य॑ प्रति॒ष्ठा । त्वयी॒दम॒न्तः । विश्व॑य्यँ॒ख्षव्विँश्व॑म्भू॒तव्विँश्व॑ सुभू॒तम् ।  विश्व॑स्य भ॒र्तृ विश्व॑स्य जनयि॒तृ । तत्त्वोप॑दधे काम॒दुघ॒मख्षि॑तम् । प्र॒जाप॑तिस्त्वा सादयतु ।  तया॑ दे॒वत॑याऽङ्गिर॒स्वद्ध्रु॒वा सी॑द ॥ 3 ॥


## 1.4
स॒मु॒द्रो॑ऽसि॒ तेज॑सि श्रि॒तः । अ॒पां प्र॑ति॒ष्ठा । त्वयी॒दम॒न्तः । विश्व॑य्यँ॒ख्षव्विँश्व॑म्भू॒तव्विँश्व॑ सुभू॒तम् ।  विश्व॑स्य भ॒र्ता विश्व॑स्य जनयि॒ता । तन्त्वोप॑दधे काम॒दुघ॒मख्षि॑तम् । प्र॒जाप॑तिस्त्वा सादयतु ।  तया॑ दे॒वत॑याङ्गिर॒स्वद्ध्रु॒वा सी॑द ॥ 4 ॥


## 1.5
आप॑स्स्थ समु॒द्रे श्रि॒ताः । पृ॒थि॒व्याः प्र॑ति॒ष्ठा यु॒ष्मासु॑ । इ॒दम॒न्तः । विश्व॑य्यँ॒ख्षव्विँश्व॑म्भू॒तव्विँश्व॑ सुभू॒तम् ।  विश्व॑स्य भ॒र्त्र्यो॑ विश्व॑स्य जनयि॒त्र्यः॑ । ता व॒ उप॑दधे काम॒दुघा॒ अख्षि॑ताः । प्र॒जाप॑तिस्त्वा सादयतु ।  तया॑ दे॒वत॑याऽङ्गिर॒स्वद्ध्रु॒वा सी॑द ॥ 


## 1.6
पृ॒थि॒व्य॑स्य॒फ्सु श्रि॒ता । अग्नेः प्र॑ति॒ष्ठा । त्वयी॒दम॒न्तः । विश्व॑य्यँ॒ख्षव्विँश्व॑म्भू॒तव्विँश्व॑ सुभू॒तम् । विश्व॑स्य भ॒र्त्री विश्व॑स्य जनयि॒त्री । तान्त्वोप॑दधे काम॒दुघा॒मख्षि॑ताम् । प्र॒जाप॑तिस्त्वा सादयतु । तया॑ दे॒वत॑याऽङ्गिर॒स्वद्ध्रु॒वा सी॑द ॥ 6 ॥


## 1.7
अ॒ग्निर॑सि पृथि॒व्या श्रि॒तः । अ॒न्तरि॑ख्षस्य प्रति॒ष्ठा । त्वयी॒दम॒न्तः । विश्व॑य्यँ॒ख्षव्विँश्व॑म्भू॒तव्विँश्व॑ सुभू॒तम् ।  विश्व॑स्य भ॒र्ता विश्व॑स्य जनयि॒ता । तन्त्वोप॑दधे काम॒दुघ॒मख्षि॑तम् । प्र॒जाप॑तिस्त्वा सादयतु ।  तया॑ दे॒वत॑याऽङ्गिर॒स्वद्ध्रु॒वा सी॑द ॥ 7 ॥


## 1.8
अ॒न्तरि॑ख्षमस्य॒ग्नौ श्रि॒तम् । वा॒योः प्र॑ति॒ष्ठा । त्वयी॒दम॒न्तः । विश्व॑य्यँ॒ख्षव्विँश्व॑म्भू॒तव्विँश्व॑ सुभू॒तम् ।  विश्व॑स्य भ॒र्तृ विश्व॑स्य जनयि॒तृ । तत्त्वोप॑दधे काम॒दुघ॒मख्षि॑तम् । प्र॒जाप॑तिस्त्वा सादयतु ।  तया॑ दे॒वत॑याऽङ्गिर॒स्वद्ध्रु॒वा सी॑द ॥ 8 ॥


## 1.9
वा॒युर॑स्य॒न्तरि॑ख्षे श्रि॒तः । दि॒वः प्र॑तिष्ठा । त्वयी॒दम॒न्तः । विश्व॑य्यँ॒ख्षव्विँश्व॑म्भू॒तव्विँश्व॑ सुभू॒तम् ।  विश्व॑स्य भ॒र्ता विश्व॑स्य जनयि॒ता । तन्त्वोप॑दधे काम॒दुघ॒मख्षि॑तम् । प्र॒जाप॑तिस्त्वा सादयतु ।  तया॑ दे॒वतयाऽङ्गिर॒स्वद्ध्रु॒वा सी॑द ॥ 9 ॥


## 1.10
द्यौर॑सि वा॒यौ श्रि॒ता । आ॒दि॒त्यस्य॑ प्रति॒ष्ठा । त्वयी॒दम॒न्तः । विश्व॑य्यँ॒ख्षव्विँश्व॑म्भू॒तव्विँश्व॑ सुभू॒तम् ।  विश्व॑स्य भ॒र्त्री विश्व॑स्य जनयि॒त्री । तान्त्वोप॑दधे काम॒दुघा॒मख्षि॑ताम् । प्र॒जाप॑तिस्त्वा सादयतु ।  तया॑ दे॒वत॑याऽङ्गिर॒स्वद्ध्रु॒वा सी॑द ॥ 10 ॥


## 1.11
आ॒दि॒त्यो॑ऽसि दि॒वि श्रि॒तः । च॒न्द्रम॑सः प्रति॒ष्ठा । त्वयी॒दम॒न्तः । विश्व॑य्यँ॒ख्षव्विँश्व॑म्भू॒तव्विँश्व॑ सुभू॒तम् ।  विश्व॑स्य भ॒र्ता विश्व॑स्य जनयि॒ता । तन्त्वोप॑दधे काम॒दुघ॒मख्षि॑तम् । प्र॒जाप॑तिस्त्वा सादयतु ।  तया॑ दे॒वत॑याऽङ्गिर॒स्वद्ध्रु॒वा सी॑द ॥ 11 ॥


## 1.12
च॒न्द्रमा॑ अस्यादि॒त्ये श्रि॒तः । नख्ष॑त्राणां प्रति॒ष्ठा । त्वयी॒दम॒न्तः । विश्व॑य्यँ॒ख्षव्विँश्व॑म्भू॒तव्विँश्व॑ सुभू॒तम् ।  विश्व॑स्य भ॒र्ता विश्व॑स्य जनयि॒ता । तन्त्वोप॑दधे काम॒दुघ॒मख्षि॑तम् । प्र॒जाप॑तिस्त्वा सादयतु ।  तया॑ दे॒वत॑याऽङ्गिर॒स्वद्ध्रु॒वा सी॑द ॥ 12 ॥


## 1.13
नख्ष॑त्राणि स्थ च॒न्द्रम॑सि श्रि॒तानि॑ । स॒व्वँ॒थ्स॒रस्य॑ प्रति॒ष्ठा यु॒ष्मासु॑ । इ॒दम॒न्तः । विश्व॑य्यँ॒ख्षव्विँश्व॑म्भू॒तव्विँश्व॑  सुभू॒तम् । विश्व॑स्य भ॒र्तॄणि॒ विश्व॑स्य जनयि॒तॄणि॑ । तानि॑ व॒ उप॑दधे काम॒दुघा॒न्यख्षि॑तानि । प्र॒जाप॑तिस्त्वा  सादयतु । तया॑ दे॒वत॑याऽङ्गिर॒स्वद्ध्रुवा सी॑द ॥ 13 ॥


## 1.14
स॒व्वँ॒थ्स॒रो॑ऽसि॒ नख्ष॑त्रेषु श्रि॒तः । ऋ॒तू॒नां प्र॑ति॒ष्ठा । त्वयी॒दम॒न्तः । विश्व॑य्यँ॒ख्षव्विँश्व॑म्भू॒तव्विँश्व॑ सुभू॒तम् ।  विश्व॑स्य भ॒र्ता विश्व॑स्य जन॒यिता । तन्त्वोप॑दधे काम॒दुघ॒मख्षि॑तम् । प्र॒जाप॑तिस्त्वा सादयतु ।  तया॑ दे॒वत॑याऽङ्गिर॒स्वद्ध्रु॒वा सी॑द ॥ 14 ॥


## 1.15
ऋ॒तव॑स्स्थ सव्वँथ्स॒रे श्रि॒ताः । मासा॑नां प्रति॒ष्ठा यु॒ष्मासु॑ । इ॒दम॒न्तः । विश्व॑य्यँ॒ख्षव्विँश्व॑म्भू॒तव्विँश्व॑ सुभू॒तम् ।  विश्व॑स्य भ॒र्तारो॒ विश्व॑स्य जनयि॒तारः॑ । तान् व॒ उप॑दधे काम॒दुघा॒नख्षि॑तान् । प्र॒जाप॑तिस्त्वा सादयतु ।  तया॑ दे॒वत॑याऽङ्गिर॒स्वद्ध्रु॒वा सी॑द ॥ 1


## 1.16
मासास्स्थ॒र्तुषु॑ श्रि॒ताः । अ॒र्ध॒मा॒सानां प्रति॒ष्ठा यु॒ष्मासु॑ । इ॒दम॒न्तः । विश्व॑य्यँ॒ख्षव्विँश्व॑म्भू॒तव्विँश्व॑ सुभू॒तम् ।  विश्व॑स्य भ॒र्तारो॒ विश्व॑स्य जनयि॒तारः॑ । तान् व॒ उप॑दधे काम॒दुघा॒नख्षि॑तान् । प्र॒जाप॑तिस्त्वा सादयतु ।  तया॑ दे॒वत॑याऽङ्गिर॒स्वद्ध्रु॒वा सी॑द ॥ 16 ॥


## 1.17
अ॒र्ध॒मा॒सास्स्थ॑ मा॒सु श्रि॒ताः । अ॒हो॒रा॒त्रयोः प्रति॒ष्ठा यु॒ष्मासु॑ । इ॒दम॒न्तः । विश्व॑य्यँ॒ख्षव्विँश्व॑म्भू॒तव्विँश्व॑  सुभू॒तम् । विश्व॑स्य भ॒र्तारो॒ विश्व॑स्य जनयि॒तारः॑ । तान् व॒ उप॑दधे काम॒दुघा॒नख्षि॑तान् । प्रजा॒प॑तिस्त्वा  सादयतु । तया॑ दे॒वत॑याऽङ्गिर॒स्वद्ध्रु॒वा सी॑द ॥ 17 ॥


## 1.18
अ॒हो॒रा॒त्रे स्थोऽर्धमा॒सेषु॑ श्रि॒ते । भू॒तस्य॑ प्रति॒ष्ठे भव्य॑स्य प्रति॒ष्ठे । यु॒वयो॑रि॒दम॒न्तः ।  विश्व॑य्यँ॒ख्षव्विँश्व॑म्भू॒तव्विँश्व॑ सुभू॒तम् । विश्व॑स्य भ॒र्त्र्यौ॑ विश्व॑स्य जनयि॒त्र्यौ । ते वा॒मुप॑दधे काम॒दुघे॒  अख्षि॑ते । प्र॒जाप॑तिस्त्वा सादयतु । तया॑ दे॒वत॑याऽङ्गिर॒स्वद्ध्रु॒वा सी॑द ॥ 18 ॥


## 1.19
पौ॒र्ण॒मा॒स्यष्ट॑काऽमावा॒स्या । अ॒न्ना॒दास्स्थाऽन्न॒दुघो॑ यु॒ष्मासु॑ । इ॒दम॒न्तः । विश्व॑य्यँ॒ख्षव्विँश्व॑म्भू॒तव्विँश्व॑ सुभू॒तम् ।  विश्व॑स्य भ॒र्त्र्यो॑ विश्व॑स्य जनयि॒त्र्यः॑ । ता व॒ उप॑दधे काम॒दुघा॒ अख्षि॑ताः । प्र॒जाप॑तिस्त्वा सादयतु ।  तया॑ दे॒वत॑याऽङ्गिर॒स्वद्ध्रु॒वा सी॑द ॥ 19 ॥


## 1.20
राड॑सि बृह॒ती श्रीर॒सीन्द्र॑पत्नी॒ धर्म॑पत्नी । विश्व॑म्भू॒तमनु॒प्रभू॑ता । त्वयी॒दम॒न्तः । विश्व॑य्यँ॒ख्षव्विँश्व॑म्भू॒तव्विँश्व॑  सुभू॒तम् । विश्व॑स्य भ॒र्त्री विश्व॑स्य जनयि॒त्री । तान्त्वोप॑दधे काम॒दुघा॒मख्षि॑ताम् । प्र॒जाप॑तिस्त्वा सादयतु ।  तया॑ दे॒वत॑याऽङ्गिर॒स्वद्ध्रु॒वा सी॑द ॥ 20 ॥


## 1.21
ओजो॑ऽसि॒ सहो॑ऽसि । बल॑मसि॒ भ्राजो॑ऽसि । दे॒वाना॒न्धामा॒मृतम् । अम॑र्त्यस्तपो॒जाः ।  त्वयी॒दम॒न्तः । विश्व॑य्यँ॒ख्षव्विँश्व॑म्भू॒तव्विँश्व॑ सुभू॒तम् । विश्व॑स्य भ॒र्ता विश्व॑स्य जनयि॒ता ।  तन्त्वोप॑दधे काम॒दुघ॒मख्षि॑तम् । प्र॒जाप॑तिस्त्वा सादयतु । तया॑ दे॒वत॑याऽङ्गिर॒स्वद्ध्रु॒वा सी॑द ॥ 21 ॥


## 2.1
त्वम॑ग्ने रु॒द्रो असु॑रो म॒हो दि॒वः । त्व शर्धो॒ मारु॑तं पृ॒ख्ष ई॑शिषे । त्वव्वाँतै॑ररु॒णैर्या॑सि शङ्ग॒यः । त्वं पू॒षा  वि॑ध॒तः पा॑सि॒ नु त्मना । देवा॑ दे॒वेषु॑ श्रयध्वम् । प्रथ॑मा द्वि॒तीये॑षु श्रयध्वम् । द्विती॑यास्तृ॒तीये॑षु श्रयध्वम् ।  तृती॑याश्चतु॒र्थेषु॑ श्रयध्वम् । च॒तु॒र्थाः प॑ञ्च॒मेषु॑ श्रयध्वम् । प॒ञ्च॒माष्ष॒ष्ठेषु॑ श्रयध्वम् ॥ 22 ॥


## 2.2
ष॒ष्ठास्स॑प्त॒मेषु॑ श्रयध्वम् । स॒प्त॒मा अ॑ष्ट॒मेषु॑ श्रयध्वम् । अ॒ष्ट॒मा न॑व॒मेषु॑ श्रयध्वम् । न॒व॒मा द॑श॒मेषु॑ श्रयध्वम् ।  द॒श॒मा ए॑काद॒शेषु॑ श्रयध्वम् । ए॒का॒द॒शा द्वा॑द॒शेषु॑ श्रयध्वम् । द्वा॒द॒शास्त्र॑योद॒शेषु॑ श्रयध्वम् । त्र॒यो॒द॒शाश्च॑तुर्द॒शेषु॑  श्रयध्वम् । च॒तु॒र्द॒शाः प॑ञ्चद॒शेषु॑ श्रयध्वम् । प॒ञ्च॒द॒शाष्षो॑ड॒शेषु॑ श्रयध्वम् ॥ 23 ॥


## 2.3
षो॒ड॒शास्स॑प्तद॒शेषु॑ श्रयध्वम् । स॒प्तद॒शा अ॑ष्टाद॒शेषु॑ श्रयध्वम् । अ॒ष्टा॒द॒शा ए॑कान्नवि॒॒शेषु॑ श्रयध्वम् । ए॒का॒न्न॒वि॒॒शा वि॒॒शेषु॑ श्रयध्वम् । वि॒॒शा ए॑कवि॒॒शेषु॑ श्रयध्वम् । ए॒क॒वि॒॒शा द्वा॑वि॒॒शेषु॑ श्रयध्वम् । द्वा॒वि॒शास्त्र॑योवि॒॒शेषु॑ श्रयध्वम् । त्र॒यो॒वि॒॒शाश्च॑तुर्वि॒॒शेषु॑ श्रयध्वम् । च॒तु॒र्वि॒॒शाः प॑ञ्चवि॒॒शेषु॑ श्रयध्वम् ।  प॒ञ्च॒वि॒॒शाष्ष॑ड्वि॒॒शेषु॑ श्रयध्वम् ॥ 24 ॥


## 2.4
ष॒ड्वि॒॒शास्स॑प्तवि॒॒शेषु॑ श्रयध्वम् । स॒प्त॒वि॒॒शा अ॑ष्टावि॒॒शेषु॑ श्रयध्वम् । अ॒ष्टा॒वि॒॒शा ए॑कान्नत्रि॒॒शेषु॑ श्रयध्वम् ।  ए॒का॒न्न॒त्रि॒॒शास्त्रि॒॒शेषु॑ श्रयध्वम् । त्रि॒॒शा ए॑कत्रि॒॒शेषु॑ श्रयध्वम् । ए॒क॒त्रि॒॒शा द्वात्रि॒॒शेषु॑ श्रयध्वम् ।  द्वा॒त्रि॒॒शास्त्र॑यस्त्रि॒॒शेषु॑ श्रयध्वम् । देवास्त्रिरेकादशा॒स्त्रिस्त्र॑यस्त्रिशाः । उत्त॑रे भवत । उत्त॑रवर्त्मान॒ उत्त॑रसत्वानः ।  यत्का॑म इ॒दञ्जु॒होमि॑ । तन्मे॒ समृ॑द्ध्यताम् । व॒य स्या॑म॒ पत॑यो रयी॒णाम् । भूर्भुव॒स्स्व॑स्स्वाहा ॥ 2


## 3.1
अग्ना॑विष्णू स॒जोष॑सा । इ॒मा व॑र्धन्तु वा॒ङ्गिरः॑ । द्यु॒म्नैर्वाजे॑भि॒रा ग॑तम् । राज्ञी॑ वि॒राज्ञी । स॒म्राज्ञी स्व॒राज्ञी ।  अ॒र्चिश्शो॒चिः । तपो॒ हरो॒ भाः । अ॒ग्निस्सोमो॒ बृह॒स्पतिः॑ । विश्वे॑ दे॒वा भुव॑नस्य गो॒पाः । ते सर्वे॑ स॒ङ्गत्य॑ ।  इ॒दं मे॒ प्राव॑ता॒ वचः॑ । व॒य स्या॑म॒ पत॑यो रयी॒णाम् । भूर्भुव॒स्स्व॑स्स्वाहा ॥ 26 ॥


## 4.1
अन्न॑प॒तेऽन्न॑स्य नो देहि । अ॒न॒मी॒वस्य॑ शु॒ष्मिणः॑ । प्रप्र॑ दा॒तार॑न्तारिषः । ऊर्ज॑न्नो धेहि द्वि॒पदे॒ चतु॑ष्पदे ।  अग्ने॑ पृथिवीपते । सोम॑ वीरुधां पते । त्वष्ट॑स्समिधां पते । विष्ण॑वाशानां पते । मित्र॑ सत्यानां पते ।  वरु॑ण धर्मणां पते ॥ 27 ॥


## 4.2
म॒रुतो॑ गणानां पतयः । रुद्र॑ पशूनां पते । इन्द्रौ॑जसां पते । बृह॑स्पते ब्रह्मणस्पते । आ रु॒चा रो॑चे॒ऽह स्व॒यम् ।  रु॒चा रु॑रुचे॒ रोच॑मानः । अ॒तीत्या॒दस्व॑राभ॑रे॒ह । तस्मि॒न्॒ योनौ प्रज॒नौ प्रजा॑येय । व॒य स्या॑म॒ पत॑यो रयी॒णाम् ।  भूर्भुव॒स्स्व॑स्स्वाहा ॥ 28 ॥


## 5.1
स॒प्त ते॑ अग्ने स॒मिध॑स्स॒प्त जि॒ह्वाः । स॒प्तऱ्ष॑यप्स॒प्त धाम॑ प्रि॒याणि॑ । स॒प्त होत्रा॑ अनु वि॒द्वान् । स॒प्त योनी॒रा पृ॑णस्वा घृ॒तेन॑ । प्राची॒ दिक् । अ॒ग्निर्दे॒वता । अ॒ग्नि स दि॒शान्दे॒वन्दे॒वता॑नामृच्छतु । यो मै॒तस्यै॑ दि॒शो॑ऽभि॒दास॑ति । द॒ख्षि॒णा दिक् । इन्द्रो॑ दे॒वता ॥ 29 ॥


## 5.2
इन्द्र॒॒ स दि॒शान्दे॒वन्दे॒वता॑नामृच्छतु । यो मै॒तस्यै॑ दि॒शो॑ऽभि॒दास॑ति । प्र॒तीची॒ दिक् । सोमो॑ दे॒वता ।  सोम॒॒ स दि॒शान्दे॒वन्दे॒वता॑नामृच्छतु । यो मै॒तस्यै॑ दि॒शो॑ऽभि॒दास॑ति । उदी॑ची॒ दिक् । मि॒त्रावरु॑णौ दे॒वता ।  मि॒त्रावरु॑णौ॒ स दि॒शान्दे॒वौ दे॒वता॑नामृच्छतु । यो मै॒तस्यै॑ दि॒शो॑ऽभि॒दास॑ति ॥ 30 ॥


## 5.3
ऊ॒र्ध्वा दिक् । बृह॒स्पति॑र्दे॒वता । बृह॒स्पति॒॒ स दि॒शान्दे॒वन्दे॒वता॑नामृच्छतु । यो मै॒तस्यै॑ दि॒शो॑ऽभि॒दास॑ति ।  इ॒यन्दिक् । अदि॑तिर्दे॒वता । अदि॑ति॒॒ स दि॒शान्दे॒वीन्दे॒वता॑नामृच्छतु । यो मै॒तस्यै॑ दि॒शो॑ऽभि॒दास॑ति ।  पुरु॑षो॒ दिक् । पुरु॑षो मे॒ कामा॒न्थ्सम॑र्धयतु ॥ 31 ॥


## 5.4
अ॒न्धो जागृ॑विः प्राण । असा॒वेहि॑ । ब॒धि॒र आक्रन्दयितरपान । असा॒वेहि॑ । उ॒षस॑मुषसमशीय ।  अ॒हमसो॒ ज्योति॑रशीय । अ॒हमसो॒ऽपो॑ऽशीय । व॒य स्या॑म॒ पत॑यो रयी॒णाम् । भूर्भुव॒स्स्व॑स्स्वाहा ॥ 32 ॥


## 6.1
यत्तेऽचि॑त॒य्यँदु॑ चि॒तन्ते॑ अग्ने । यत्त॑ ऊ॒नय्यँदु॒ तेऽति॑रिक्तम् । आ॒दि॒त्यास्तदङ्गि॑रसश्चिन्वन्तु । विश्वे॑ ते  दे॒वाश्चिति॒मा पू॑रयन्तु । चि॒तश्चासि॒ सञ्चि॑तश्चास्यग्ने । ए॒तावा॒॒श्चासि॒ भूया॑श्चास्यग्ने । लो॒कं पृ॑णच्छि॒द्रं पृ॑ण ।  अथो॑ सीद शि॒वा त्वम् । इ॒न्द्रा॒ग्नी त्वा॒ बृह॒स्पतिः॑ । अ॒स्मिन् योना॑वसीषदन्न् ॥ 33 ॥


## 6.2
तया॑ दे॒वत॑याऽङ्गिर॒स्वद्ध्रु॒वा सी॑द । ता अ॑स्य॒ सूद॑दोहसः । सोम॑ श्रीणन्ति॒ पृश्न॑यः । जन्म॑न्दे॒वाना॒व्विँशः॑ ।  त्रि॒ष्वारो॑च॒ने दि॒वः । तया॑ दे॒वत॑याऽङ्गिर॒स्वद्ध्रु॒वा सी॑द । अग्ने॑ दे॒वा इ॒हा व॑ह । ज॒ज्ञा॒नो वृ॒क्तब॑र््हिषे ।  असि॒ होता॑ न॒ ईड्यः॑ । अग॑न्म म॒हा मन॑सा॒ यवि॑ष्ठम् ॥ 34 ॥


## 6.3
यो दी॒दाय॒ समि॑द्ध॒स्स्वे दु॑रो॒णे । चि॒त्रभा॑नू॒ रोद॑सी अ॒न्तरु॒र्वी । स्वा॑हुतव्विँ॒श्वतः॑ प्र॒त्यञ्चम् । मे॒धा॒का॒रव्विँ॒दथ॑स्य  प्र॒साध॑नम् । अ॒ग्नि होता॑रं परि॒भूत॑मं म॒तिम् । त्वामर्भ॑स्य ह॒विष॑स्समा॒नमित् । त्वां म॒हो वृ॑णते॒ नरो॒  नान्यन्त्वत् । म॒नु॒ष्वत्त्वा॒ नि धी॑महि । म॒नु॒ष्वथ्समि॑धीमहि । अग्ने॑ मनु॒ष्वद॑ङ्गिरः ॥ 3


## 6.4
दे॒वान्दे॑वाय॒ते य॑ज । अ॒ग्निर््हि वा॒जिन॑व्विँ॒शे । ददा॑ति वि॒श्वच॑र््षणिः । अ॒ग्नी रा॒ये स्वा॒भुवम् । स प्री॒तो या॑ति॒ वार्यम् । इष॑ स्तो॒तृभ्य॒ आ भ॑र । पृ॒ष्टो दि॒वि पृ॒ष्टो अ॒ग्निः पृ॑थि॒व्याम् । पृ॒ष्टो विश्वा॒ ओष॑धी॒रा वि॑वेश । वै॒श्वा॒न॒रस्सह॑सा पृ॒ष्टो अ॒ग्निः । स नो॒ दिवा॒ स रि॒षः पा॑तु॒ नक्तम् ॥ 36 ॥


## 7.1
अ॒यव्वाँव यः पव॑ते । सोऽग्निर्ना॑चिके॒तः । स यत्प्राङ्पव॑ते । तद॑स्य॒ शिरः॑ । अथ॒ यद्द॑ख्षि॒णा । स दख्षि॑णः प॒ख्षः । अथ॒ यत्प्र॒त्यक् । तत्पुच्छम् । यदुदङ्ङ्॑ । स उत्त॑रः प॒ख्षः ॥ 37 ॥


## 7.2
अथ॒ यथ्स॒व्वाँति॑ । तद॑स्य स॒मञ्च॑नञ्च प्र॒सार॑णञ्च । अथो॑ स॒म्पदे॒वास्य॒ सा । स ह॒ वा अ॑स्मै॒ सकामः॑ पद्यते ।  यत्का॑मो॒ यज॑ते । योऽग्निन्ना॑चिके॒तञ्चि॑नु॒ते । य उ॑चैनमे॒वव्वेँद॑ । यो ह॒ वा अ॒ग्नेर्ना॑चिके॒तस्या॒यत॑नं प्रति॒ष्ठाव्वेँद॑ ।  आ॒यत॑नवान्भवति । गच्छ॑ति प्रति॒ष्ठाम् ॥ 38 ॥


## 7.3
हिर॑ण्य॒व्वाँ अ॒ग्नेर्ना॑चिके॒तस्या॒त॑नं प्रति॒ष्ठा । य ए॒वव्वेँद॑ । आ॒यतन॑वान्भवति । गच्छ॑ति प्रति॒ष्ठाम् । यो ह॒ वा  अ॒ग्नेर्ना॑चिके॒तस्य॒ शरी॑र॒व्वेँद॑ । सश॑रीर ए॒व स्व॒र्गल्लोँ॒कमे॑ति । हिर॑ण्य॒व्वाँ अ॒ग्नेर्ना॑चिके॒तस्य॒ शरी॑रम् ।  य ए॒वव्वेँद॑ । सशरीर॑ ए॒व स्व॒र्गल्लोँ॒कमे॑ति । अथो॒ यथा॑ रु॒क्म उत्त॑प्तो भा॒य्यात् ॥ 39 ॥


## 7.4
ए॒वमे॒व स तेज॑सा॒ यश॑सा । अ॒स्मिश्च॑ लो॒के॑ऽमुष्मि॑श्च भाति । उ॒रवो॑ ह॒ वै नामै॒ते लो॒काः ।  येऽव॑रेणादि॒त्यम् । अथ॑ है॒ते वरी॑यासो लो॒काः । ये परे॑णादि॒त्यम् । अन्त॑वन्त ह॒ वा ए॒ष ख्ष॒य्यल्लोँ॒कञ्ज॑यति ।  योऽव॑रेणादि॒त्यम् । अथ॑ है॒षो॑ऽन॒न्तम॑पा॒रम॑ख्ष॒य्यल्लोँ॒कञ्ज॑यति । यः परे॑णादि॒त्यम् ॥ 40 ॥


## 7.5
अ॒न॒न्त ह॒ वा अ॑पा॒रम॑ख्ष॒य्यल्लोँ॒कञ्ज॑यति । योऽग्निन्ना॑चिके॒तञ्चि॑नु॒ते । य उ॑ चैनमे॒वव्वेँद॑ । अथो॒ यथा॒ रथे॒ तिष्ठ॒न्पख्ष॑सी पर्या॒वर्त॑माने प्र॒त्यपेख्षते । ए॒वम॑होरा॒त्रे प्र॒त्यपेख्षते । नास्या॑होरा॒त्रे लो॒कमाप्नुतः । योऽग्निन्ना॑चिके॒तञ्चि॑नु॒ते । य उ॑ चैनमे॒वव्वेँद॑ ॥ 41 ॥


## 8.1
उ॒शन् ह॒ वै वा॑जश्रव॒सस्स॑र्ववेद॒सन्द॑दौ । तस्य॑ ह॒ नचि॑केता॒ नाम॑ पु॒त्र आ॑स । त ह॑ कुमा॒र सन्तम् ।  दख्षि॑णासु नी॒यमा॑नासु श्र॒द्धा वि॑वेश । स हो॑वाच । तत॒ कस्मै॒ मान्दास्य॒सीति॑ । द्वि॒तीय॑न्तृ॒तीयम् ।  त ह॒ परी॑त उवाच । मृ॒त्यवे त्वा ददा॒मीति॑ । त ह॒ स्मोत्थि॑त॒व्वाँग॒भिव॑दति ॥ 42 ॥


## 8.2
गौत॑मकुमा॒रमिति॑ । स हो॑वाच । परे॑हि मृ॒त्योर्गृ॒हान् । मृ॒त्यवे॒ वै त्वा॑ऽदा॒मिति॑ । तव्वैँ प्र॒वस॑न्तङ्ग॒न्ताऽसीति॑  होवाच । तस्य॑ स्म ति॒स्रो रात्री॒रनाश्वान्गृ॒हे व॑सतात् । स यदि॑ त्वा पृ॒च्छेत् । कुमा॑र॒ कति॒ रात्री॑रवाथ्सी॒रिति॑ ।  ति॒स्र इति॒ प्रति॑ ब्रूतात् । किं प्र॑थ॒मा रात्रि॑माश्ना॒ इति॑ ॥ 43 ॥


## 8.3
प्र॒जान्त॒ इति॑ । किन्द्वि॒तीया॒मिति॑ । प॒शूस्त॒ इति॑ । किन्तृ॒तीया॒मिति॑ । सा॒धु॒कृ॒त्यान्त॒ इति॑ । तव्वैँ प्र॒वस॑न्तञ्जगाम । तस्य॑ ह ति॒स्रो रात्री॒रनाश्वान्गृ॒ह उ॑वास । तमा॒गत्य॑ पप्रच्छ । कुमा॑र॒ कति॒ रात्री॑रवाथ्सी॒रिति॑ । ति॒स्र इति॒ प्रत्यु॑वाच ॥ 44 ॥


## 8.4
किं प्र॑थ॒मा रात्रि॑माश्ना॒ इति॑ । प्र॒जान्त॒ इति॑ । किन्द्वि॒तीया॒मिति॑ । प॒शूस्त॒ इति॑ । किन्तृ॒तीया॒मिति॑ ।  सा॒धु॒कृ॒त्यान्त॒ इति॑ । नम॑स्ते अस्तु भगव॒ इति॑ होवाच । वर॑व्वृँणी॒ष्वेति॑ । पि॒तर॑मे॒व जीव॑न्नया॒नीति॑ ।  द्वि॒तीय॑व्वृँणी॒ष्वेति॑ ॥ 4


## 8.5
इ॒ष्टा॒पू॒र्तयो॒र्मेऽख्षि॑तिं ब्रू॒हीति॑ होवाच । तस्मै॑ है॒तम॒ग्निन्ना॑चिके॒तमु॑वाच । ततो॒ वै तस्येष्टापू॒र्ते नाख्षी॑येते ।  नास्येष्टापू॒र्ते ख्षी॑येते । योऽग्निन्ना॑चिके॒तञ्चि॑नु॒ते । य उ॑चैनमे॒वव्वेँद॑ । तृ॒तीय॑व्वृँणी॒ष्वेति॑ । पु॒न॒र्मृ॒त्योर्मेऽप॑जितिं  ब्रू॒हीति॑ होवाच । तस्मै॑ है॒तम॒ग्निन्ना॑चिके॒तमु॑वाच । ततो॒ वै सोऽप॑ पुनर्मृ॒त्युम॑जयत् ॥ । 46 ॥


## 8.6
अप॑ पुनर्मृ॒त्युञ्ज॑यति । योऽग्निन्ना॑चिके॒तञ्चि॑नु॒ते । य उ॑ चैनमे॒वव्वेँद॑ । प्र॒जाप॑ति॒र्वै प्र॒जाका॑म॒स्तपो॑ऽतप्यत ।  स हिर॑ण्य॒मुदास्यत् । तद॒ग्नौ प्रास्य॑त् । तद॑स्मै॒ नाच्छ॑दयत् । तद्द्वि॒तीयं॒ प्रास्य॑त् । तद॑स्मै॒ नैवाच्छ॑दयत् ।  तत्तृ॒तीयं॒ प्रास्य॑त् ॥ 47 ॥


## 8.7
तद॑स्मै॒ नैवाच्छ॑दयत् । तदा॒त्मन्ने॒व हृ॑द॒य्येऽग्नौ वैश्वान॒रे प्रास्य॑त् । तद॑स्मा अच्छदयत् । तस्मा॒द्धिर॑ण्य॒ङ्कनि॑ष्ठ॒न्धना॑नाम् । भु॒ञ्जत्प्रि॒यत॑मम् । हृ॒द॒य॒ज हि । स वैतमे॒व नावि॑न्दत् । यस्मै॒ तान्दख्षि॑णा॒मनेष्यत् । ता स्वायै॒व हस्ता॑य दख्षि॑णायानयत् । तां प्रत्य॑गृह्णात् ॥ 48 ॥


## 8.8
दख्षा॑य त्वा॒ दख्षि॑णां॒ प्रति॑गृह्णा॒मीति॑ । सो॑ऽदख्षत॒ दख्षि॑णां प्रति॒गृह्य॑ । दख्ष॑ते ह॒ वै दख्षि॑णां प्रति॒गृह्य॑ ।  य ए॒वव्वेँद॑ । ए॒तद्ध॑स्म॒ वै तद्वि॒द्वासो॑ वाजश्रव॒सा गोत॑माः । अप्य॑नूदे॒श्यान्दख्षि॑णां॒ प्रति॑गृह्णन्ति । उ॒भये॑न  व॒यन्द॑ख्षिष्यामह ए॒व दख्षि॑णां प्रति॒गृह्येति॑ । ते॑ऽदख्षन्त॒ दख्षि॑णां प्रति॒गृह्य॑ । दख्ष॑ते ह॒ वै दख्षि॑णां प्रति॒गृह्य॑ ।  य ए॒वव्वेँद॑ । प्र हा॒न्यं व्ली॑नाति ॥ 49 ॥


## 9.1
त है॒तमेके॑ पशुब॒न्ध ए॒वोत्त॑रवे॒द्याञ्चि॑न्वते । उ॒त्त॒र॒वे॒दिस॑म्मित ए॒षोऽग्निरिति॒ वद॑न्तः । तन्न तथा॑ कु॒र्यात् ।  ए॒तम॒ग्निङ्कामे॑न॒ व्य॑र्द्धयेत् । स ए॑न॒ङ्कामे॑न॒ व्यृ॑द्धः । कामे॑न॒ व्य॑र्द्धयेत् । सौ॒म्ये वावैन॑मध्व॒रे चि॑न्वी॒त । यत्र॑ वा॒  भूयि॑ष्ठा॒ आहु॑तयो हू॒येरन्न्॑ । ए॒तम॒ग्निङ्कामे॑न॒ सम॑र्द्धयति । स ए॑न॒ङ्कामे॑न॒ समृ॑द्धः ॥ ## ।


## 9.2
कामे॑न॒ सम॑र्द्धयति । अथ॑ हैनं पु॒रर््ष॑यः । उ॒त्तर॒वे॒द्यामे॒व स॒त्रिय॑मचिन्वत । ततो॒ वै तेऽवि॑न्दन्त प्र॒जाम् ।  अ॒भि स्व॒र्गल्लोँ॒कम॑जयन्न् । वि॒न्दत॑ ए॒व प्र॒जाम् । अ॒भि स्व॒र्गल्लोँ॒कञ्ज॑यति । योऽग्निन्ना॑चिके॒तञ्चि॑नु॒ते ।  य उ॑ चैनमे॒वव्वेँद॑ । अथ॑ हैनव्वाँ॒युऱ्ऋद्धि॑कामः ॥ ## ।


## 9.3
य॒था॒न्यु॒प्तमे॒वोप॑दधे । ततो॒ वै स ए॒तामृद्धि॑मार्ध्नोत् । यामि॒दव्वाँ॒युऱ्ऋ॒द्धः । ए॒तामृद्धि॑मृध्नोति । यामि॒दव्वाँ॒युऱ्ऋ॒द्धः । योऽग्निन्ना॑चिके॒तञ्चि॑नु॒ते । य उ॑चैनमे॒वव्वेँद॑ । अथ॑ हैनङ्गोब॒लो वार्ष्णः॑ प॒शुका॑मः ।  पाङ्क्त॑मे॒व चि॑क्ये । पञ्च॑ पु॒रस्तात् ॥ ## ।


## 9.4
पञ्च॑ दख्षिण॒तः । पञ्च॑ प॒श्चात् । पञ्चोत्तर॒तः । एकां॒ मध्ये । ततो॒ वै स स॒हस्रं॑ प॒शून्प्राप्नोत् । प्र स॒हस्रं॑  प॒शूनाप्नोति । योऽग्निन्ना॑चिके॒तञ्चि॑नु॒ते । य उ॑ चैनमे॒वव्वेँद॑ । अथ॑ हैनं प्र॒जाप॑ति॒र्ज्यैष्ठ्य॑कामो॒ यश॑स्कामः  प्र॒जन॑नकामः । त्रि॒वृत॑मे॒व चि॑क्ये ॥ ## ।


## 9.5
स॒प्त पु॒रस्तात् । ति॒स्रो द॑ख्षिण॒तः । स॒प्त प॒श्चात् । ति॒स्र उ॑त्तर॒तः । एकां॒ मध्ये । ततो॒ वै स प्र यशो॒  ज्यैष्ठ्य॑माप्नोत् । ए॒तां प्रजा॑तिं॒ प्राजा॑यत । यामि॒दं प्र॒जाः प्र॒जाय॑न्ते । त्रि॒वृद्वै ज्यैष्ठ्यम् । मा॒ता पि॒ता पुत्रः ॥ ## ।


## 9.6
त्रि॒वृत्प्र॒जन॑नम् । उ॒पस्थो॒ योनि॑र्मध्य॒मा । प्र यशो॒ ज्यैष्ठ्य॑माप्नोति । ए॒तां प्रजा॑तिं॒ प्रजा॑यते । यामि॒दं प्र॒जाः  प्र॒जाय॑न्ते । योऽग्निन्ना॑चिके॒तञ्चि॑नु॒ते । य उ॑ चैनमे॒वव्वेँद॑ । अथ॑ हैन॒मिन्द्रो॒ ज्यैष्ठ्य॑कामः । ऊ॒र्ध्वा ए॒वोप॑दधे ।  ततो॒ वै स ज्यैष्ठ्य॑मगच्छत् ॥ ## ।


## 9.7
ज्यैष्ठ्य॑ङ्गच्छति । योऽग्निन्ना॑चिके॒तञ्चि॑नु॒ते । य उ॑ चैनमे॒वव्वेँद॑ । अथ॑ हैनम॒सावा॑दि॒त्यस्स्व॒र्गका॑मः । प्राची॑रे॒वोप॑दधे । ततो॒ वै सो॑ऽभि स्व॒र्गल्लोँ॒कम॑जयत् । अ॒भि स्व॒र्गल्लोँ॒कञ्ज॑यति । योऽग्निन्ना॑चिके॒तञ्चि॑नु॒ते ।  य उ॑ चैनमे॒वव्वेँद॑ । स यदी॒च्छेत् ॥ ## ।


## 9.8
ते॒ज॒स्वी य॑श॒स्वी ब्र॑ह्मवर्च॒सी स्या॒मिति॑ । प्राङा होतु॒र्धिष्ण्या॒दुथ्स॑र्पेत् । येयं प्रागा॒द्यश॑स्वती । सा मा॒ प्रोर्णो॑तु । तेज॑सा॒ यश॑सा ब्रह्मवर्च॒सेनेति॑ । ते॒ज॒स्व्ये॑व य॑श॒स्वी ब्र॑ह्मवर्च॒सी भ॑वति । अथ॒ यदी॒च्छेत् । भूयि॑ष्ठं मे॒ श्रद्द॑धीरन्न् । भूयि॑ष्ठा॒ दख्षि॑णा नयेयु॒रिति॑ । दख्षि॑णासु नी॒यमा॑नासु॒  प्राच्येहि॒ प्राच्ये॒हीति॒ प्राची॑ जुषा॒णा वेत्वाज्य॑स्य॒ स्वाहेति॑ स्रु॒वेणो॑प॒हत्या॑हव॒नीये॑ जुहुयात् ॥ ## ।


## 9.9
भूयि॑ष्ठमे॒वास्मै॒ श्रद्द॑धते । भूयि॑ष्ठा॒ दख्षि॑णा नयन्ति । पुरी॑षमुप॒धाय॑ । चि॒ति॒कॢ॒प्तिभि॑रभि॒मृश्य॑ । अ॒ग्निं  प्र॒णीयो॑पसमा॒धाय॑ । चत॑स्र ए॒ता आहु॑तीर्जुहोति । त्वम॑ग्ने रु॒द्र इति॑ शतरु॒द्रीय॑स्य रू॒पम् । अग्ना॑विष्णू॒ इति॑  वसो॒र्धारा॑याः । अन्न॑पत॒ इत्य॑न्नहोमः । स॒प्त ते॑ अग्ने स॒मिध॑स्स॒प्त जि॒ह्वा इति॑ विश्व॒प्रीः ॥ ## ।


## 10.1
यां प्र॑थ॒मामिष्ट॑कामुप॒दधा॑ति । इ॒मन्तया॑ लो॒कम॒भि ज॑यति । अथो॒ या अ॒स्मिल्लोँ॒के दे॒वताः । तासा॒॒ सायु॑ज्य  सलो॒कता॑माप्नोति । यान्द्वि॒तीया॑मुप॒दधा॑ति । अ॒न्त॒रि॒ख्ष॒लो॒कन्तया॒ऽभिज॑यति । अथो॒ या अ॑न्तरिख्षलो॒के  दे॒वताः । तासा॒॒ सायु॑ज्य सलो॒कता॑माप्नोति । यान्तृ॒तीया॑मुप॒दधा॑ति । अ॒मुन्तया॑ लो॒कम॒भिज॑यति ॥ ## ।


## 10.2
अथो॒ या अ॒मुष्मि॑ल्लोँ॒के दे॒वताः । तासा॒॒ सायु॑ज्य सलो॒कता॑माप्नोति । अथो॒ या अ॒मूरित॑रा अ॒ष्टाद॑श ।  य ए॒वामी उ॒रव॑श्च॒ वरी॑यासश्च लो॒काः । ताने॒व ताभि॑र॒भिज॑यति । का॒म॒चारो॑ ह॒ वा अ॑स्यो॒रुषु॑ च॒ वरी॑यस्सु च  लो॒केषु॑ भवति । याऽग्निन्ना॑चिके॒तञ्चि॑नु॒ते । य उ॑ चैनमे॒वव्वेँद॑ । स॒व्वँ॒थ्स॒रो वा अ॒ग्निर्ना॑चिके॒तः । तस्य॑  वस॒न्तश्शिरः॑ ॥ 60 ॥


## 10.3
ग्री॒ष्मो दख्षि॑णः प॒ख्षः । व॒र्॒षा उत्त॑रः । श॒रत्पुच्छम् । मासाः कर्मका॒राः । अ॒हो॒रा॒त्रे श॑तरु॒द्रीयम् ।  प॒र्जन्यो॒ वसो॒र्धारा । यथा॒ वै प॒र्जन्य॒स्सुवृ॑ष्टं वृ॒ष्ट्वा । प्र॒जाभ्य॒स्सर्वा॒न्कामान्थ्संपू॒रय॑ति । ए॒वमे॒व स तस्य॒ सर्वा॒न्कामा॒न्थ्संपू॑रयति । योऽग्निं ना॑चिके॒तं चि॑नु॒ते ॥ 61 ॥


## 10.4
य उ॑ चैनमे॒वं वेद॑ । स॒व्वँ॒थ्स॒रो वा अ॒ग्निर्ना॑चिके॒तः । तस्य॑ वस॒न्तश्शिरः॑ । ग्री॒ष्मो दख्षि॑णः प॒ख्षः । व॒र्॒षाः  पुच्छम् । श॒रदुत्त॑रः प॒ख्षः । हे॒म॒न्तो मध्यम् । पू॒र्व॒पख्षाश्चित॑यः । अ॒प॒र॒प॒ख्षाः पुरी॑षम् । अ॒हो॒रा॒त्राणीष्ट॑काः ।  ए॒ष वाव सोऽग्निर॑ग्नि॒मयः॑ पुनर्ण॒वः । अ॒ग्नि॒मयो॑ ह॒ वै पु॑नर्ण॒वो भू॒त्वा । स्व॒र्गं लो॒कमे॑ति । आ॒दि॒त्यस्य़॒  सायु॑ज्यम् । योऽग्निं ना॑चिके॒तं चि॑नु॒ते । य उ॑ चैनमे॒वं वेद॑ ॥ 62 ॥