

  
आ त्वा वहन्तु हरय इति प्रातस्सवन उन्नीयमानेभ्योऽन्वाह वृषण्वतीः पीतवतीः सुतवतर्मद्वती रूपसमृद्धा ऐन्द्रीरन्वाहैन्द्रो वै यज्ञोगायत्रीरन्वाह गायत्रं वै प्रातःसवनं नव न्यूनाः प्रातःसवनेऽन्वाह न्यूने वै रेतः सिच्यते दश मध्यन्दिनेऽन्वाह न्यूने वै रेतः सिक्तं मध्यस्त्रियै प्राप्य स्थविष्ठं भवति नवन्यूना स्तृतीयसवनेन्वाह न्यूनाद्वैप्रजाःप्रजायन्ते तद्यदेतानि केवलसूक्तान्यन्वाह यजमानमेव तद्गर्भम्भूतं प्रजनयति यज्ञाद्देवयोन्यै ते हैके सप्तसप्तान्वाहुः सप्त प्रातःसवने सप्त माध्यन्दिने सप्त तृतीयसवने यावत्योवै पुरोनुवाक्यास्तावत्योयाज्याः सप्तवै प्राञ्चो यजन्ति सप्तवषट्कुर्वन्ति तासामेताःःपुरोनुवाक्या इति वदन्तस्तथानकुर्याद्यजमानस्य हतेरेतो विलुपन्त्यथो यजमानमेव यजमानो हि सूक्तं नवभिर्वा एतम्मैत्रावरुणोऽस्माल्लोकादन्तरिक्षलोकमभि प्रवहति दशभिरन्तरिक्ष लोकादमुं लोकमभ्यन्तरिक्षलोको हि ज्येष्ठोनवभिरमुष्माल्लोकात्स्वर्गंलोकमभिनहवैते यजमानं स्वर्गंलोक मभिवोह्ळुमर्हन्ति ये सप्तसप्तान्वाहुस्तस्मा त्केवलशऽ एवसूक्तान्यनुब्रूयात्॥ 1॥  
अथाह यदैन्द्रो वैयज्ञोऽथ कस्माद्द्वावेव प्रातःसवने प्रस्थितानां प्रत्यक्षादैन्द्रीभ्यां यजतो होताचैव ब्राह्मणच्छंसीचेदन्ते सोम्यमध्विति होतायजतीन्द्रत्वावृषभं वयम्मिति ब्राह्मणाच्छंसीनानादेवत्याभिरितरेकथं तेषामैन्द्रो भवन्तीति मित्रंवयंहवामह इति मैत्रावरुणो यजति वरुणं सोमपीतय इतियद्वै किञ्चपीतवत्पदन्तदैन्द्ररूपं तेनेन्द्रं प्रीणाति मरुतो यस्यहि क्षयइतिपोतायजति ससुगोपातमो जन इतीन्द्रो वै गोपास्तदैन्द्रं रूपं तेनेन्द्रं प्रीणात्यग्नेपत्निरिहावहेतिनेष्टायजति त्वष्टारं सोमपीतय इतीन्द्रो वैत्वष्टा तदैन्द्रं रूपं तेनेन्द्रं प्रीणात्युक्षान्नाय वशान्नायेत्याग्नीध्रे यजति सोमपृष्ठाय वेधस इतीन्द्रो वै वेधास्तदैन्द्रं रूपं तेनेन्द्रं प्रीणाति प्रातर्यावभिरगतं देवेभिर्जेन्यावसू ॥ इन्द्राग्नी सोमपीतयिति स्वयं समृध्दाच्छावाकस्यैवमु हैता ऐन्द्रोभवन्ति यन्न्नादेवत्या स्तेनान्यदेवताःप्रीणाति यदुगायत्र्यस्तेनाग्नेय्य एतदुहैताभिस्त्रयमुपाकरोति॥ 2॥  
असावि देवं गोरुजीकमन्ध इति मध्यन्दिन उन्नीयमानेभ्योन्वाह वृषण्वतीः पीतवतीः सुतवतीर्मन्मध्यदिने मद्वतीरनुचाह यजन्ति चाभिरिति माध्यन्दिने देवताः समेव तृतीयेसवने मादयन्ते तस्मान्मध्यन्दिने मद्वतीरनुचाह यजन्ति चाभिस्ते वै खलु सर्व एव माध्यन्दिने प्रस्थतानां प्रत्यक्षादैन्द्रीभिर्यजन्त्यभितृणावतीभिरेके पिबा सोममभि यग्रतर्द इति होता यजति स ईं पाहि य ऋजीषी तरुत्र इति मैत्रावरुणो यजत्येवा पाहि प्रत्नथा मन्दतु त्त्वेति ब्राह्मणाच्छंसी यजत्यर्वाङेहि सोमकामं त्वाहु रिति पोता यजति तवायं सोमस्त्वमेह्यर्वाङिति नेष्टायजतीन्द्राय सोमाः प्रदिवो विदाना इत्यच्छावाको यजत्यापूर्णो अस्य कलशः स्वाहेत्याग्नीध्रो यजति तासामेता अभितृण्णवत्यो भवन्तीन्द्रो वै प्रातःसवनेन व्यजयत स एताभिरेव माभ्यन्दिनं सवनमभ्यतृणद्यदभ्यतृणत् तस्मादेता अभितृण्णवत्यो भवन्ति ॥ 3॥  
इहोपयाता शवसोनपात इति तृतीयसवन उन्नीयमानेभ्योन्वाह वृषण्वतीः पीतवतीः सुतवतीर्मद्वती रूपसमृद्धास्ता ऐन्द्रार्भव्यो भवन्ति तदाहुर्यन्नार्भवीषु स्तुवतेऽथार्भवः पवमान इत्याचक्षत इति प्रजापतिर्वै पितऋभून्मर्त्यान्त्सतो मर्त्यान्कृत्वा तृतीयसवन आभजत्तस्मान्नार्भवीषु स्तुवतेऽथार्भवः पवमान इत्याचक्षतेऽथाह यद्यथाछन्दसं पूर्वयोः सवनयोरन्वाह गयत्रीः प्रातःसवने त्रिष्टुभो माध्यन्दिनेऽथ कस्माज्जागते सति तृतीयसवने त्रिष्टुभोन्वाहेति धीतरसं वै तृतीयसवन मथैतदधीतरसं शुक्रियं छन्दो यस्त्रिष्टुप्सवनस्य सरसताया इति ब्रूयादथो इन्द्रमेवैतत्सवनेन्वाभजतीत्यथाह यदैन्द्रार्भवं वै तृतीयसवनमथ कस्मादेष एव तृतीयसवने प्रस्थितानां प्रत्यक्षादैन्द्रार्भव्या यजतीन्द्र ऋभुभिर्वाजवद्भिः समुक्षितमिति होतैव नानादेवत्याभिरितरे कथं तेषामैन्द्रार्भव्यो भवन्तीतीन्द्रावरुणा सुतपाविमं सुतमिति मैत्रावरुणो यजति युवो रथो अध्वरं देववीतय इति बहूनि वाहदृभूणां रूपमिन्द्रश्च सोमं पिबतं बृहस्पत इति ब्राह्मणाच्छंसी यजत्या वां विशन्त्विन्दवः स्वाभुव इति बहूनि वाह तदृभूणां रूपमा वो वहन्तु सप्तयो रघुष्यद इति पोता यजति रघुपत्वानः प्रजिगात बाहुभिरिति बहूनि वाह तदृभूणां रूपमेव नः सुहवा आ हि गन्तनेति नेष्टा यजति गन्तनेति बहूनि वाह तदृभूणां रूपमिन्द्राविष्णू पिबतं मध्वो अस्येत्यच्छावाको यजत्या वां मन्धांसि मदिराण्यग्मन्निति बहूनि वाह तदृभूणां रूपमिमं स्तोममर्हते जातवेदस इत्याग्नीध्रो यजति रथमिव सम्महे मा मनीषयेति बहूनि वाह तदृभुणां रूपमेवमु हैता ऐन्द्रार्भव्यो भवन्ति यन्नानादेवत्यास्तेनान्यदेवताः प्रीणाति यदु जगत्प्रासाहा जागतं वै तृतीयसवनं तृतीयसवनस्यैव समृध्यै ॥ 4॥  
28.5 अथाह यदुक्थिन्योऽन्या होत्रा अनुक्था अन्याः कथमस्यैता उक्थिन्यः सर्वाः समाः समृद्धा भवन्त्यथाह शंसन्ति प्रातस्सवने शंसति माध्यन्दिने होत्रकाः कथमेषां तृतीयसवने शस्तं भवतीति यदेव माध्यन्दिने द्वेद्वे सूक्ते शंसन्तीति ब्रूयात्तेनेत्यथा ह व्युक्थो होता कथं होत्रकाद्व्युक्था भवन्तीति यदेव द्विदेवत्याभिर्यजन्तीति ब्रूयात्तेनेति ॥5॥  
अथाह यदेतास्तिस्र उक्थिन्यो होत्राः कथमितरा उक्थिन्यो भवन्तीत्याज्यमेवाग्नीध्रीयाया उक्थं मरुत्वतीयं पोत्रीयायै वैश्वदेवं नेष्टीयायै ता वा एता होत्रा एवं न्यङ्गा एवभवन्त्यथाह यदेक प्रैषा अन्ये होत्रका अथ कस्माद्विप्रैषः पोता द्विःप्रैषो नेष्टेति यत्रादो गायत्री सुपर्णो भूत्वा सोममाहरत्तदेतासां होत्रामिन्द्र उक्थानि परिलुप्य होत्रे प्रयददौ यूयं माभ्यह्वयध्वं यूयमस्या वेदिष्टेति ते होचुर्देवा वाचेमे अहोरात्रे प्रभावयामेति तस्मात्ते द्विप्रैषे भवत ऋचाग्नीध्रीयां प्रभावयाञ्चक्रुस्तस्मात्तस्यैकयर्चां भूयस्यो याज्या भवन्त्यथा ह यद्धोता यक्षद्धोता यक्षदिति मैत्रावरुणो होत्रे प्रेष्यत्यथ कस्मादहोतृभ्यः सद्भ्यो होत्रा शंसिभ्यो होता यक्षद्धोता यक्षदिति प्रेष्यतीति प्राणो वै होता प्राणः सर्व ऋत्विजः प्राणो यक्षत्प्राणो यक्षदित्येव तदाहास्त्युद्गातृणां प्रैषणाः3॥ नाँ3इति॥ अस्तीति ब्रूयाद्यदेवैतत्प्रशास्ता जपं जपित्वा अस्तुध्वमित्याह स एषां प्रैषोऽथाहास्त्यच्छावाकस्य प्रवरा3ः॥ नाँ 3इति॥ अस्तीति ब्रूयाद्यदेवैनमध्वर्युराहाच्छावाक वदस्व यत्ते वाद्यमित्येषोऽस्य प्रवरोऽथाह यदैन्द्रावरुणं मैत्रावरुणस्तृतीयसवने शंसत्यथ कस्मादस्याग्नेयौ स्तोत्रियानुरूपौ भवत इत्यग्निना वै मुखेन देवा असुरानुक्थेभ्यो निजर्घ्नुदस्मादस्याग्नेयौ स्तोत्रियानुरूपौ भवतोऽथाह यदैन्द्राबार्हस्पत्यं ब्राह्मणाच्छंसी तृतीयसवने शंसत्यैन्न्द्रावैष्णवमच्छावाकः कथमेनयोरैन्द्राः स्तोत्रियानुरूपा भवन्तीतीन्द्रो ह स्म वा असुरानुक्थेभ्यः प्रजिगाय सोऽब्रवीत्कश्चाहं चेति ह स्म देवता अन्ववयन्ति स यदिन्द्रः पूर्वः प्रजिगाय तस्मादेनयोरैन्द्राः स्तोत्रियानुरूपा भवन्ति यद्वहं चाहं चेति ह स्मादेवता अन्ववयुस्तस्मान्नानादेवत्यानि शंसतः ॥6॥  
अथहयद्वैश्वदेवं वाय तृतीयसवनमथकस्मा देतान्यैन्द्राणि जागतानिसूक्तानि तृतीयसवन आरम्भणीयानि शस्यन्त इतीन्द्रमेवैतैरारभ्ययन्तीति ब्रूयादथो यज्जागतं वैतृतीयसवनं तज्जगत्काम्यैवतद्यत्किञ्चात ऊर्ध्व छन्दःशस्यते तद्धसर्वं जागतं भवत्येतानि चेदैन्द्राणि जागतानि सूक्तानि तृतीयसवन आरम्भणीयानि शस्यन्तेऽ थै तत्रैष्टुभ मच्छावाकोन्ततःशंसति संवा कर्मणेति यदेवपनाय्यं कर्म तदेतदभिवदति समिषेत्यन्नं वा इषोऽन्नाद्यस्या वरुध्या अरिष्टैर्नःपथिभिःपारयन्तेति स्वस्तिताया एवैतदरहःशंसत्यथाहयज्जागतं वै तृतीयसवन मथकस्मादेषां त्रिष्टुभःपरिधानीया भवन्ति इति वीर्यं वै त्रिष्टुब्वीर्य एवतदन्न्ततः प्रतितिष्ठन्तो यन्तीयमिन्द्रं वरुण मष्टमे गीरिति माय्त्रावरुणस्य बृहस्पतिर्नःपरिपातुपश्चादिति ब्राह्मणाच्छंसिन उभाजिग्यथुर्नपराजयेथे नपराजिग्य इति नहितयोःकतर -श्चन पराजिग्यइन्द्रश्च विष्णो यदपस्पृधेथां त्रेधांसहस्रंवितदैरयेथा मितीन्द्रश्च हवै विष्णुश्चासुरैर्युयुधाते तान्हस्मजित्वोचतुःकल्पामहा इति ते हतथेत्यसुराऊचुःसोब्रवीदिन्द्रो यावदेवायं विष्णुस्त्रिर्विक्रमतेता वदस्माकमथ युष्माक मितरदिति सइमाँ ल्लोकान्विचक्रमेऽथो वेदानथोवाचं तदाहुःकिन्तत्सहस्रमितीमेलोका इमेवेदा अथो वागिति ब्रूयादैरयेथामित्यच्छावाक उक्थ्येभ्यस्यति सहित्रान्त्यो भवत्यग्निष्टोमे होतातिरात्रे च सहितत्रान्त्यो भवत्यभ्यस्येत्षोळशिनी3॥ नाभ्यस्ये3 दिति॥ अभ्यस्येदित्याहुःकथमन्ये ष्वहःस्वभ्यस्यति कथमत्र नाभ्यस्येदिति तस्मादभ्यस्येत्॥ 7॥  
अथाऽऽह यन्नाराशंसं वै तृतीयसवनमथ कस्मादच्छावाकोऽन्ततः शिल्पेष्वनाराशंसीः शंसतीति विकृतिर्वै नाराशंसं किमिव च वै किमिव च रेतो विक्रियते तत्तदा विकृतं प्रजातं भवत्यथैतन्मृद्विवच्छन्दः शिथिरं यन्नाराशंसमथैषोऽन्त्यो यदच्छावाकस्तद्दृह्ळतायै दृह्ळे प्रतिष्ठास्याम इति तस्मादच्छावाकोऽन्ततः शिल्पेष्वनाराशंसीः शंसति दृह्ळतायै दृह्ळे प्रतिष्ठास्याम इति दृह्ळे प्रतिष्ठास्याम इति ॥8॥ (16) [203] ॥ इति षष्ठपञ्चिकायां तृतीयोऽध्यायः ॥  
