---
title: ००८

---
8.1  
अन्तकाय मृत्यवे नमः प्राना अपाना इह ते रमन्ताम् ।  
इहायमस्तु पुरुषः सहासुना सूर्यस्य भागे अमृतस्य लोके ॥१॥  
उदेनं भगो अग्रभीदुदेनं सोमो अंशुमान् ।  
उदेनं मरुतो देवा उदिन्द्राग्नी स्वस्तये ॥२॥  
इह तेऽसुरिह प्राण इहायुरिह ते मनः ।  
उत्त्वा निर्ऋत्याः पाशेभ्यो दैव्या वचा भरामसि ॥३॥  
उत्क्रामातः पुरुष माव पत्था मृत्योः पड्वीषमवमुञ्चमानः ।  
मा छित्था अस्माल्लोकादग्नेः सूर्यस्य सन्दृशः ॥४॥  
तुभ्यं वातः पवतां मातरिश्वा तुभ्यं वर्षन्त्वमृतान्यापः ।  
सूर्यस्ते तन्वे शं तपाति त्वां मृत्युर्दयतां मा प्र मेष्ठाः ॥५॥  
उद्यानं ते पुरुष नावयानं जीवातुं ते दक्षतातिं कृनोमि ।  
आ हि रोहेमममृतं सुखं रथमथ जिर्विर्विदथमा वदासि ॥६॥  
मा ते मनस्तत्र गान् मा तिरो भून् मा जीवेभ्यः प्र मदो मानु गाः पितॄन् ।  
विश्वे देवा अभि रक्षन्तु त्वेह ॥७॥  
मा गतानामा दीधीथा ये नयन्ति परावतम् ।  
आ रोह तमसो ज्योतिरेह्या ते हस्तौ रभामहे ॥८॥  
श्यामश्च त्वा मा शबलश्च प्रेषितौ यमस्य यौ पथिरक्षी श्वानौ ।  
अर्वाङेहि मा वि दीध्यो मात्र तिष्ठः पराङ्मनाः ॥९॥  
मैतं पन्थामनु गा भीम एष येन पूर्वं नेयथ तं ब्रवीमि ।  
तम एतत्पुरुष मा प्र पत्था भयं परस्तादभयं ते अर्वाक्॥१०॥ {१}  
रक्षन्तु त्वाग्नयो ये अप्स्वन्ता रक्षतु त्वा मनुष्या यमिन्धते ।  
वैश्वानरो रक्षतु जातवेदा दिव्यस्त्वा मा प्र धाग्विद्युता सह ॥११॥  
मा त्वा क्रव्यादभि मंस्तारात्सङ्कसुकाच्चर रक्षतु त्वा द्यौ रक्षतु ।  
पृथिवी सूर्यश्च त्वा रक्षतां चन्द्रमाश्च ।  
अन्तरिक्षं रक्षतु देवहेत्याः ॥१२॥  
बोधश्च त्वा प्रतिबोधश्च रक्षतामस्वप्नश्च त्वानवद्राणश्च रक्षताम् ।  
गोपायंश्च त्वा जागृविश्च रक्षताम् ॥१३॥  
ते त्वा रक्षन्तु ते त्वा गोपायन्तु तेभ्यो नमस्तेभ्यः स्वाहा ॥१४॥  
जीवेभ्यस्त्वा समुदे वायुरिन्द्रो धाता दधातु सविता त्रायमाणः ।  
मा त्वा प्राणो बलं हासीदसुं तेऽनु ह्वयामसि ॥१५॥  
मा त्वा जम्भः संहनुर्मा तमो विदन् मा जिह्वा बर्हिस्प्रमयुः कथा स्याः ।  
उत्त्वादित्या वसवो भरन्तूदिन्द्राग्नी स्वस्तये ॥१६॥  
उत्त्वा द्यौरुत्पृथिव्युत्प्रजापतिरग्रभीत्।  
उत्त्वा मृत्योरोषधयः सोमराज्ञीरपीपरन् ॥१७॥  
अयं देवा इहैवास्त्वयं मामुत्र गादितः ।  
इमं सहस्रवीर्येण मृत्योरुत्पारयामसि ॥१८॥  
उत्त्वा मृत्योरपीपरं सं धमन्तु वयोधसः ।  
मा त्वा व्यस्तकेश्यो मा त्वाघरुदो रुदन् ॥१९॥  
आहार्षमविदं त्वा पुनरागाः पुनर्णवः ।  
सर्वाङ्ग सर्वं ते चक्षुः सर्वमायुश्च तेऽविदम् ॥२०॥  
व्यवात्ते ज्योतिरभूदप त्वत्तमो अक्रमीत्।  
अप त्वन् मृत्युं निर्ऋतिमप यक्ष्मं नि दध्मसि ॥२१॥ {२}  
  
  
8.2  
आ रभस्वेमाममृतस्य श्नुष्टिमछिद्यमाना जरदष्टिरस्तु ते ।  
असुं त आयुः पुनरा भरामि रजस्तमो मोप गा मा प्र मेष्ठाः ॥१॥  
जीवतां ज्योतिरभ्येह्यर्वाङा त्वा हरामि शतशारदाय ।  
अवमुञ्चन् मृत्युपाशान् अशस्तिं द्राघीय आयुः प्रतरं ते दधामि ॥२॥  
वातात्ते प्रानमविदं सूर्याच्चक्षुरहं तव ।  
यत्ते मनस्त्वयि तद्धारयामि सं वित्स्वाङ्गैर्वद जिह्वयालपन् ॥३॥  
प्राणेन त्वा द्विपदां चतुष्पदामग्निमिव जातमभि सं धमामि ।  
नमस्ते मृत्यो चक्षुषे नमः प्राणाय तेऽकरम् ॥४॥  
अयं जीवतु मा मृतेमं समीरयामसि ।  
कृणोम्यस्मै भेषजं मृत्यो मा पुरुषं वधीः ॥५॥  
जीवलां नघारिषां जीवन्तीमोषधीमहम् ।  
त्रायमाणां सहमानां सहस्वतीमिह हुवेऽस्मा अरिष्टतातये ॥६॥  
अधि ब्रूहि मा रभथाः सृजेमं तवैव सन्त्सर्वहायाः इहास्तु ।  
भवाशर्वौ मृडतं शर्म यच्छतमपसिध्य दुरितं धत्तमायुः ॥७॥  
अस्मै मृत्यो अधि ब्रूहीमं दयस्वोदितोऽयमेतु ।  
अरिष्टः सर्वाङ्गः सुश्रुज्जरसा शतहायन आत्मना भुजमश्नुताम् ॥८॥  
देवानां हेतिः परि त्वा वृणक्तु पारयामि त्वा रजस उत्त्वा मृत्योरपीपरम् ।  
आरादग्निं क्रव्यादं निरूहं जीवातवे ते परिधिं दधामि ॥९॥  
यत्ते नियानं रजसं मृत्यो अनवधर्ष्यम् ।  
पथ इमं तस्माद्रक्षन्तो ब्रह्मास्मै वर्म कृण्मसि ॥१०॥ {३}  
कृणोमि ते प्राणापानौ जरां मृत्युं दीर्घमायुः स्वस्ति ।  
वैवस्वतेन प्रहितान् यमदूतांश्चरतोऽप सेधामि सर्वान् ॥११॥  
आरादरातिं निर्ऋतिं परो ग्राहिं क्रव्यादः पिशाचान् ।  
रक्षो यत्सर्वं दुर्भूतं तत्तम इवाप हन्मसि ॥१२॥  
अग्नेष्ट प्रानममृतादायुष्मतो वन्वे जातवेदसः ।  
यथा न रिष्या अमृतः सजूरसस्तत्ते कृणोमि तदु ते समृध्यताम् ॥१३॥  
शिवे ते स्तां द्यावापृथिवी असन्तापे अभिश्रियौ ।  
शं ते सूर्य आ तपतु शं वातो वातु ते हृदे ।  
शिवा अभि क्षरन्तु त्वापो दिव्याः पयस्वतीः ॥१४॥  
शिवास्ते सन्त्वोषधय उत्त्वाहार्षमधरस्या उत्तरां पृथिवीमभि ।  
तत्र त्वादित्यौ रक्षतां सूर्याचन्द्रमसावुभा ॥१५॥  
यत्ते वासः परिधानं यां नीविं कृणुषे त्वम् ।  
शिवं ते तन्वे तत्कृण्मः संस्पर्शेऽद्रूक्ष्णमस्तु ते ॥१६॥  
यत्क्षुरेण मर्चयता सुतेजसा वप्ता वपसि केशश्मश्रु ।  
शुभं मुखं मा न आयुः प्र मोषीः ॥१७॥  
शिवौ ते स्तां व्रीहियवावबलासावदोमधौ ।  
एतौ यक्ष्मं वि बाधेते एतौ मुञ्चतो अंहसः ॥१८॥  
यदश्नासि यत्पिबसि धान्यं कृष्याः पयः ।  
यदाद्यं यदनाद्यं सर्वं ते अन्नमविषं कृणोमि ॥१९॥  
अह्ने च त्वा रात्रये चोभाभ्यां परि दद्मसि ।  
अरायेभ्यो जिघत्सुभ्य इमं मे परि रक्षत ॥२०॥ {४}  
शतं तेऽयुतं हायनान् द्वे युगे त्रीणि चत्वारि कृण्मः ।  
इन्द्राग्नी विश्वे देवास्तेऽनु मन्यन्तामहृणीयमानाः ॥२१॥  
शरदे त्वा हेमन्ताय वसन्ताय ग्रीष्माय परि दद्मसि ।  
वर्षाणि तुभ्यं स्योनानि येषु वर्धन्त ओषधीः ॥२२॥  
मृत्युरीशे द्विपदां मृत्युरीशे चतुष्पदाम् ।  
तस्मात्त्वां मृत्योर्गोपतेरुद्भरामि स मा बिभेः ॥२३॥  
सोऽरिष्ट न मरिष्यसि न मरिष्यसि मा बिभेः ।  
न वै तत्र म्रियन्ते नो यन्ति अधमं तमः ॥२४॥  
सर्वो वै तत्र जीवति गौरश्वः पुरुषः पशुः ।  
यत्रेदं ब्रह्म क्रियते परिधिर्जीवनाय कम् ॥२५॥  
परि त्वा पातु समानेभ्योऽभिचारात्सबन्धुभ्यः ।  
अमम्रिर्भवामृतोऽतिजीवो मा ते हासिषुरसवः शरीरम् ॥२६॥  
ये मृत्यव एकशतं या नाष्ट्रा अतितार्याः ।  
मुञ्चन्तु तस्मात्त्वां देवा अग्नेर्वैश्वानरादधि ॥२७॥  
अग्नेः शरीरमसि पारयिष्णु रक्षोहासि सपत्नहा ।  
अथो अमीवचातनः पूतुद्रुर्नाम भेषजम् ॥२८॥ {५}  
  
  
8.3  
रक्षोहणं वाजिनमा जिघर्मि मित्रं प्रथिष्ठमुप यामि शर्म ।  
शिशानो अग्निः क्रतुभिः समिद्धः स नो दिवा स रिषः पातु नक्तम् ॥१॥  
अयोदंष्ट्रो अर्चिषा यातुधानान् उप स्पृश जातवेदः समिद्धः ।  
आ जिह्वया मूरदेवान् रभस्व क्रव्यादो वृष्ट्वापि धत्स्वासन् ॥२॥  
उभोभयाविन्न् उप धेहि दंष्ट्रौ हिंस्रः शिशानोऽवरं परं च ।  
उतान्तरिक्षे परि याह्यग्ने जम्भैः सं धेह्यभि यातुधानान् ॥३॥  
अग्ने त्वचं यातुधानस्य भिन्धि हिंस्राशनिर्हरसा हन्त्वेनम् ।  
प्र पर्वाणि जातवेदः शृणीहि क्रव्यात्क्रविष्णुर्वि चिनोत्वेनम् ॥४॥  
यत्रेदानीं पश्यसि जातवेदस्तिष्ठन्तमग्न उत वा चरन्तम् ।  
उतान्तरिक्षे पतन्तं यातुधानं तमस्ता विध्य शर्वा शिशानः ॥५॥  
यज्ञैरिषूः सन्नममानो अग्ने इवाचा शल्यामशनिभिर्दिहानः ।  
ताभिर्विध्य हृदये यातुधानान् प्रतीचो बाहून् प्रति भङ्ग्ध्येषाम् ॥६॥  
उतारब्धान्त्स्पृनुहि जातवेद उतारेभाणामृष्टिभिर्यातुधानान् ।  
अग्ने पूर्वो नि जहि शोशुचान आमादः क्ष्विङ्कास्तमदन्त्वेनीः ॥७॥  
इह प्र ब्रूहि यतमः सो अग्ने यातुधानो य इदं कृणोति ।  
तमा रभस्व समिधा यविष्ठ नृचक्षसश्चक्षुषे रन्धयैनम् ॥८॥  
तीक्ष्णेनाग्ने चक्षुषा रक्ष यज्ञं प्राञ्चं वसुभ्यः प्र णय प्रचेतः ।  
हिंस्रं रक्षांस्यभि शोशुचानं मा त्वा दभन् यातुधाना नृचक्षः ॥९॥  
नृचक्षा रक्षः परि पश्य विक्षु तस्य त्रीणि प्रति शृणीह्यग्रा ।  
तस्याग्ने पृष्टीर्हरसा शृणीहि त्रेधा मूलं यातुधानस्य वृश्च ॥१०॥ {६}  
त्रिर्यातुधानः प्रसितिं त एत्वृतं यो अग्ने अनृतेन हन्ति ।  
तमर्चिषा स्फूर्जयन् जातवेदः समक्षमेनं गृणते नि युङ्ग्धि ॥११॥  
यदग्ने अद्य मिथुना शपातो यद्वाचस्तृष्टं जनयन्त रेभाः ।  
मन्योर्मनसः शरव्या जायते या तया विध्य हृदये यातुधानान् ॥१२॥  
परा शृणीहि तपसा यातुधानान् पराग्ने रक्षो हरसा शृणीहि ।  
परार्चिषा मूरदेवान् छृणीहि परासुतृपः शोशुचतः शृणीहि ॥१३॥  
पराद्य देवा वृजिनं शृणन्तु प्रत्यगेनं शपथा यन्तु सृष्टाः ।  
वाचास्तेनं शरव ऋच्छन्तु मर्मन् विश्वस्यैतु प्रसितिं यातुधानः ॥१४॥  
यः पौरुषेयेण क्रविषा समङ्क्ते यो अश्व्येन पशुना यातुधानः ।  
यो अघ्न्याया भरति क्षीरमग्ने तेषां शीर्षाणि हरसापि वृश्च ॥१५॥  
विषं गवां यातुधाना भरन्तामा वृश्चन्तामदितये दुरेवाः ।  
परैणान् देवः सविता ददातु परा भागमोषधीनां जयन्ताम् ॥१६॥  
संवत्सरीणं पय उस्रियायास्तस्य माशीद्यातुधानो नृचक्षः ।  
पीयूषमग्ने यतमस्तितृप्सात्तं प्रत्यञ्चमर्चिषा विध्य मर्मणि ॥१७॥  
सनादग्ने मृणसि यातुधानान् न त्वा रक्षांसि पृतनासु जिग्युः ।  
सहमूरान् अनु दह क्रव्यादो मा ते हेत्या मुक्षत दैव्यायाः ॥१८॥  
त्वं नो अग्ने अधरादुदक्तस्त्वं पश्चादुत रक्षा पुरस्तात्।  
प्रति त्ये ते अजरासस्तपिष्ठा अघशंसं शोशुचतो दहन्तु ॥१९॥  
पश्चात्पुरस्तादधरादुतोत्तरात्कविः काव्येन परि पाह्यग्ने ।  
सखा सखायमजरो जरिम्ने अग्ने मर्ताममर्त्यस्त्वं नः ॥२०॥ {७}  
तदग्ने चक्षुः प्रति धेहि रेभे शफारुजो येन पश्यसि यातुधानान् ।  
अथर्ववज्ज्योतिषा दैव्येन सत्यं धूर्वन्तमचितं न्योष ॥२१॥  
परि त्वाग्ने पुरं वयं विप्रं सहस्य धीमहि ।  
धृषद्वर्णं दिवेदिवे हन्तारं भङ्गुरावतः ॥२२॥  
विषेण भङ्गुरावतः प्रति स्म रक्षसो जहि ।  
अग्ने तिग्मेन शोचिषा तपुरग्राभिरर्चिभिः ॥२३॥  
वि ज्योतिषा बृहता भात्यग्निराविर्विश्वानि कृणुते महित्वा ।  
प्रादेवीर्मायाः सहते दुरेवाः शिशीते शृङ्गे रक्षोभ्यो विनिक्षे ॥२४॥  
ये ते शृङ्गे अजरे जातवेदस्तिग्महेती ब्रह्मसंशिते ।  
ताभ्यां दुर्हार्दमभिदासन्तं किमीदिनम् ।  
प्रत्यञ्चमर्चिषा जातवेदो वि निक्ष्व ॥२५॥  
अग्नी रक्षांसि सेधति शुक्रशोचिरमर्त्यः ।  
शुचिः पावक ईड्यः ॥२६॥ {८}  
  
8.4  
इन्द्रासोमा तपतं रक्ष उब्जतं न्यर्पयतं वृषणा तमोवृधः ।  
परा शृणीतमचितो न्योषतं हतं नुदेथां नि शिशीतमत्त्रिणः ॥१॥  
इन्द्रासोमा समघशंसमभ्यघं तपुर्ययस्तु चरुरग्निमामिव ।  
ब्रह्मद्विषे क्रव्यादे घोरचक्षसे द्वेषो धत्तमनवायं किमीदिने ॥२॥  
इन्द्रासोमा दुष्कृतो वव्रे अन्तरनारम्भणे तमसि प्र विध्यतम् ।  
यतो नैषां पुनरेकश्चनोदयत्तद्वामस्तु सहसे मन्युमच्छवः ॥३॥  
इन्द्रासोमा वर्तयतं दिवो वधं सं पृथिव्या अघशंसाय तर्हणम् ।  
उत्तक्षतं स्वर्यं१ पर्वतेभ्यो येन रक्षो वावृधानं निजूर्वथः ॥४॥  
इन्द्रासोमा वर्तयतं दिवस्पर्यग्नितप्तेभिर्युवमश्महन्मभिः ।  
तपुर्वधेभिरजरेभिरत्त्रिणो नि पर्शाने विध्यतं यन्तु निस्वरम् ॥५॥  
इन्द्रासोमा परि वां भूतु विश्वत इयं मतिः कक्ष्याश्वेव वाजिना ।  
यां वां होत्रां परिहिनोमि मेधयेमा ब्रह्माणि नृपती इव जिन्वतम् ॥६॥  
प्रति स्मरेथां तुजयद्भिरेवैर्हतं द्रुहो रक्षसो भङ्गुरावतः ।  
इन्द्रासोमा दुष्कृते मा सुगं भूद्यो मा कदा चिदभिदासति द्रुहुः ॥७॥  
यो मा पाकेन मनसा चरन्तमभिचष्टे अनृतेभिर्वचोभिः ।  
आप इव काशिना सम्गृभीता असन्न् अस्त्वसतः इन्द्र वक्ता ॥८॥  
ये पाकशंसं विहरन्त एवैर्ये वा भद्रं दूषयन्ति स्वधाभिः ।  
अहये वा तान् प्रददातु सोम आ वा दधातु निर्ऋतेरुपष्ठे ॥९॥  
यो नो रसं दिप्सति पित्वो अग्ने अश्वानां गवां यस्तनूनाम् ।  
रिपु स्तेन स्तेयकृद्दभ्रमेतु नि ष हीयतां तन्वा तना च ॥१०॥ {९}  
परः सो अस्तु तन्वा तना च तिस्रः पृथिवीरधो अस्तु विश्वाः ।  
प्रति शुष्यतु यशो अस्य देवा यो मा दिवा दिप्सति यश्च नक्तम् ॥११॥  
सुविज्ञानं चिकितुषे जनाय सच्चासच्च वचसी पस्पृधाते ।  
तस्योर्यत्सत्यं यतरदृजीयस्तदित्सोमोऽवति हन्त्यासत्॥१२॥  
न वा उ सोमो वृजिनं हिनोति न क्षत्रियं मिथुया धारयन्तम् ।  
हन्ति रक्षो हन्त्यासद्वदन्तमुभाविन्द्रस्य प्रसितौ शयाते ॥१३॥  
यदि वाहमनृतदेवो अस्मि मोघं वा देवामप्यूहे अग्ने ।  
किमस्मभ्यं जातवेदो हृणीषे द्रोघवाचस्ते निर्ऋथं सचन्ताम् ॥१४॥  
अद्या मुरीय यदि यातुधानो अस्मि यदि वायुस्ततप पुरुषस्य ।  
अधा स वीरैर्दशभिर्वि यूया यो मा मोघं यातुधानेत्याह ॥१५॥  
यो मायातुं यातुधानेत्याह यो वा रक्षाः शिचिरस्मीत्याह ।  
इन्द्रस्तं हन्तु महता वधेन विश्वस्य जन्तोरधमस्पदीष्ट ॥१६॥  
प्र या जिगाति खर्गलेव नक्तमप द्रुहुस्तन्वं१ गूहमाना ।  
वव्रमनन्तमव सा पदीष्टिअ ग्रावाणो घ्नन्तु रक्षस उपब्दैः ॥१७॥  
वि तिष्ठध्वं मरुतो विक्ष्विच्छत गृभायत रक्षसः सं पिनष्टन् ।  
वयो ये भूत्वा पतयन्ति नक्तभिर्ये वा रिपो दधिरे देवे अध्वरे ॥१८॥  
प्र वर्तय दिवोऽश्मानमिन्द्र सोमशितं मघवन्त्सं शिशाधि ।  
प्राक्तो अपाक्तो अधरादुदक्तोऽभि जहि रक्षसः पर्वतेन ॥१९॥  
एत उ त्ये पतयन्ति श्वयातव इन्द्रं दिप्सन्ति दिप्सवोऽदाभ्यम् ।  
शिशीते शक्रः पिशुनेभ्यो वधं नुनं सृजदशनिं यातुमद्भ्यः ॥२०॥ {१०}  
इन्द्रो यातूनामभवत्पराशरो हविर्मथीनामभ्याविवासताम् ।  
अभीदु शक्रः परशुर्यथा वनं पात्रेव भिन्दन्त्सत एतु रक्षसः ॥२१॥  
उलूकयातुं शुशुलूकयातुं जहि श्वयातुमुत कोकयातुम् ।  
सुपर्णयातुमुत गृध्रयातुं दृषदेव प्र मृण रक्ष इन्द्र ॥२२॥  
मा नो रक्षो अभि नड्यातुमावदपोच्छन्तु मिथुना ये किमीदिनः ।  
पृथिवी नः पार्थिवात्पात्वंहसोऽन्तरिक्षं दिव्यात्पात्वस्मान् ॥२३॥  
इन्द्र जहि पुमांसं यातुधानमुत स्त्रियं मायया शाशदानाम् ।  
विग्रीवासो मूरदेवा ऋदन्तु मा ते दृशन्त्सूर्यमुच्चरन्तम् ॥२४॥  
प्रति चक्ष्व वि चक्ष्वेन्द्रश्च सोम जागृतम् ।  
रक्षोभ्यो वधमस्यतमशनिं यातुमद्भ्यः ॥२५॥ {११}  
  
  
8.5  
अयं प्रतिसरो मणिर्वीरो वीराय बध्यते ।  
वीर्यवान्त्सपत्नहा शूरवीरः परिपाणः सुमङ्गलः ॥१॥  
अयं मणिः सपत्नहा सुवीरः सहस्वान् वाजी सहमान उग्रः ।  
प्रत्यक्कृत्या दूषयन्न् एति वीरः ॥२॥  
अनेनेन्द्रो मणिना वृत्रमहन्न् अनेनासुरान् पराभावयन् मनीषी ।  
अनेनाजयद्द्यावापृथिवी उभे इमे अनेनाजयत्प्रदिशश्चतस्रः ॥३॥  
अयं स्राक्त्यो मणिः प्रतीवर्तः प्रतिसरः ।  
ओजस्वान् विमृधो वशी सो अस्मान् पातु सर्वतः ॥४॥  
तदग्निराह तदु सोम आह बृहस्पतिः सविता तदिन्द्रः ।  
ते मे देवाः पुरोहिताः प्रतीचीः कृत्याः प्रतिसरैरजन्तु ॥५॥  
अन्तर्दधे द्यावापृथिवी उताहरुत सूर्यम् ।  
ते मे देवाः पुरोहिताः प्रतीचीः कृत्याः प्रतिसरैरजन्तु ॥६॥  
ये स्राक्त्यं मणिं जना वर्माणि कृण्वते ।  
सूर्य इव दिवमारुह्य वि कृत्या बाधते वशी ॥७॥  
स्राक्त्येन मणिना ऋषिणेव मनीषिणा ।  
अजैषं सर्वाः पृतना वि मृधो हन्मि रक्षसः ॥८॥  
याः कृत्या आङ्गिरसीर्याः कृत्या आसुरीर्याः ।  
कृत्याः स्वयङ्कृता या उ चान्येभिराभृताः ।  
उभयीस्ताः परा यन्तु परावतो नवतिं नाव्या अति ॥९॥  
अस्मै मणिं वर्म बध्नन्तु देवा इन्द्रो विष्णुः सविता रुद्रो अग्निः ।  
प्रजापतिः परमेष्ठी विराड्वैश्वानर ऋषयश्च सर्वे ॥१०॥ {१२}  
उत्तमो अस्योषधीनामनड्वान् जगतामिव व्याघ्रः श्वपदामिव ।  
यमैछामाविदाम तं प्रतिस्पाशनमन्तितम् ॥११॥  
स इद्व्याघ्रो भवत्यथो सिंहो अथो वृषा ।  
अथो सपत्नकर्शनो यो बिभर्तीमं मणिम् ॥१२॥  
नैनं घ्नन्त्यप्सरसो न गन्धर्वा न मर्त्याः ।  
सर्वा दिशो वि राजति यो बिभर्तीमं मणिम् ॥१३॥  
कश्यपस्त्वामसृजत कश्यपस्त्वा समैरयत्।  
अबिभस्त्वेन्द्रो मानुषे बिभ्रत्संश्रेषिणेऽजयत्।  
मणिं सहस्रवीर्यं वर्म देवा अकृण्वत ॥१४॥  
यस्त्वा कृत्याभिर्यस्त्वा दीक्षाभिर्यज्ञैर्यस्त्वा जिघांसति ।  
प्रत्यक्त्वमिन्द्र तं जहि वज्रेण शतपर्वणा ॥१५॥  
अयमिद्वै प्रतीवर्त ओजस्वान् सञ्जयो मणिः ।  
प्रजां धनं च रक्षतु परिपाणः सुमङ्गलः ॥१६॥  
असपत्नं नो अधरादसपत्नं न उत्तरात्।  
इन्द्रासपत्नं नः पश्चाज्ज्योतिः शूर पुरस्कृधि ॥१७॥  
वर्म मे द्यावापृथिवी वर्माहर्वर्म सूर्यः ।  
वर्म म इन्द्रश्चाग्निश्च वर्म धाता दधातु मे ॥१८॥  
ऐन्द्राग्नं वर्म बहुलं यदुग्रं विश्वे देवा नातिविध्यन्ति सर्वे ।  
तन् मे तन्वं त्रायतां सर्वतो बृहदायुष्मां जरदष्टिर्यथासानि ॥१९॥  
आ मारुक्षद्देवमणिर्मह्या अरिष्टतातये ।  
इमं मेथिमभिसंविशध्वं तनूपानं त्रिवरूथमोजसे ॥२०॥  
अस्मिन्न् इन्द्रो नि दधातु नृम्णमिमं देवासो अभिसंविशध्वम् ।  
दीर्घायुत्वाय शतशारदायायुष्मान् जरदष्टिर्यथासत्॥२१॥  
स्वस्तिदा विशां पतिर्वृत्रहा विमृधो वशी ।  
इन्द्रो बध्नातु ते मणिं जिगीवामपराजितः ।  
सोमपा अभयङ्करो वृषा ।  
  
  
8.6  
यौ ते मातोन्ममार्ज जातायाः पतिवेदनौ ।  
दुर्णामा तत्र मा गृधदलिंश उत वत्सपः ॥१॥  
पलालानुपलालौ शर्कुं कोकं मलिम्लुचं पलीजकम् ।  
आश्रेषं वव्रिवाससमृक्षग्रीवं प्रमीलिनम् ॥२॥  
मा सं वृतो मोप सृप ऊरू माव सृपोऽन्तरा ।  
कृणोम्यस्यै भेषजं बजं दुर्णामचातनम् ॥३॥  
दुर्णामा च सुनामा चोभा सम्वृतमिच्छतः ।  
अरायान् अप हन्मः सुनामा स्त्रैणमिच्छताम् ॥४॥  
यः कृष्णः केश्यसुर स्तम्बज उत तुण्डिकः ।  
अरायान् अस्या मुष्काभ्यां भंससोऽप हन्मसि ॥५॥  
अनुजिघ्रं प्रमृशन्तं क्रव्यादमुत रेरिहम् ।  
अरायां छ्वकिष्किणो बजः पिङ्गो अनीनशत्॥६॥  
यस्त्वा स्वप्ने निपद्यते भ्राता भूत्वा पितेव च ।  
बजस्तान्त्सहतामितः क्लीबरूपांस्तिरीटिनः ॥७॥  
यस्त्वा स्वपन्तीं त्सरति यस्त्वा दिप्सति जाग्रतीम् ।  
छायामिव प्र तान्त्सूर्यः परिक्रामन्न् अनीनशत्॥८॥  
यः कृणोति मृतवत्सामवतोकामिमां स्त्रियम् ।  
तमोषधे त्वं नाशयास्याः कमलमञ्जिवम् ॥९॥  
ये शालाः परिनृत्यन्ति सायं गर्दभनादिनः ।  
कुसूला ये च कुक्षिलाः ककुभाः करुमाः स्रिमाः ।  
तान् ओषधे त्वं गन्धेन विषूचीनान् वि नाशय ॥१०॥ {१४}  
ये कुकुन्धाः कुकिरभाः कृत्तीर्दूर्शानि बिभ्रति ।  
क्लीबा इव प्रनृत्यन्तो वने ये कुर्वते घोषं तान् इतो नाशयामसि ॥११॥  
ये सूर्यं न तितिक्षन्त आतपन्तममुं दिवः ।  
अरायान् बस्तवासिनो दुर्गन्धींल्लोहितास्यान् मककान् नाशयामसि ॥१२॥  
य आत्मानमतिमात्रमंस आधाय बिभ्रति ।  
स्त्रीणां श्रोणिप्रतोदिन इन्द्र रक्षांसि नाशय ॥१३॥  
ये पूर्वे बध्वो यन्ति हस्ते शृङ्गानि बिभ्रतः ।  
आपाकेस्थाः प्रहासिन स्तम्बे ये कुर्वते ज्योतिस्तान् इतो नाशयामसि ॥१४॥  
येषां पश्चात्प्रपदानि पुरः पार्ष्णीः पुरो मुखा ।  
खलजाः शकधूमजा उरुण्डा ये च मट्मटाः कुम्भमुष्का अयाशवः ।  
तान् अस्या ब्रह्मणस्पते प्रतीबोधेन नाशय ॥१५॥  
पर्यस्ताक्षा अप्रचङ्कशा अस्त्रैणाः सन्तु पण्डगाः ।  
अव भेषज पादय य इमां संविवृत्सत्यपतिः स्वपतिं स्त्रियम् ॥१६॥  
उद्धर्षिणं मुनिकेशं जम्भयन्तं मरीमृशम् ।  
उपेषन्तमुदुम्बलं तुण्डेलमुत शालुडम् ।  
पदा प्र विध्य पार्ष्ण्या स्थालीं गौरिव स्पन्दना ॥१७॥  
यस्ते गर्भं प्रतिमृशाज्जातं वा मारयाति ते ।  
पिङ्गस्तमुग्रधन्वा कृणोतु हृदयाविधम् ॥१८॥  
ये अम्नो जतान् मारयन्ति सूतिका अनुशेरते ।  
स्त्रीभागान् पिङ्गो गन्धर्वान् वातो अभ्रमिवाजतु ॥१९॥  
परिसृष्टं धरयतु यद्धितं माव पादि तत्।  
गर्भं त उग्रौ रक्षतां भेषजौ नीविभार्यौ ॥२०॥ {१५}  
पवीनसात्तङ्गल्वाच्छायकादुत नग्नकात्।  
प्रजायै पत्ये त्वा पिङ्गः परि पातु किमीदिनः ॥२१॥  
द्व्यास्याच्चतुरक्षात्पञ्चपदादनङ्गुरेः ।  
वृन्तादभि प्रसर्पतः परि पाहि वरीवृतात्॥२२॥  
य आमं मांसमदन्ति पौरुषेयं च ये क्रविः ।  
गर्भान् खादन्ति केशवास्तान् इतो नाशयामसि ॥२३॥  
ये सूर्यात्परिसर्पन्ति स्नुषेव श्वशुरादधि ।  
बजश्च तेषां पिङ्गश्च हृदयेऽधि नि विध्यताम् ॥२४॥  
पिङ्ग रक्ष जायमानं मा पुमांसं स्त्रियं क्रन् ।  
आण्डादो गर्भान् मा दभन् बाधस्वेतः किमीदिनः ॥२५॥  
अप्रजास्त्वं मार्तवत्समाद्रोदमघमावयम् ।  
वृक्षादिव स्रजं कृत्वाप्रिये प्रति मुञ्च तत्॥२६॥ {१६}  
  
8.7  
या बभ्रवो याश्च शुक्रा रोहिणीरुत पृश्नयः ।  
असिक्नीः कृष्णा ओषधीः सर्वा अछावदामसि ॥१॥  
त्रायन्तामिमं पुरुसं यक्ष्माद्देवेषितादधि ।  
यासां द्यौः पिता पृथिवी माता समुद्रो मूलं वीरुधां बभूव ॥२॥  
आपो अग्रं दिव्या ओषधयः ।  
तास्ते यक्ष्ममेनस्यमङ्गादङ्गादनीनशन् ॥३॥  
प्रस्तृणती स्तम्बिनीरेकशुङ्गाः प्रतन्वतीरोषधीरा वदामि ।  
अंशुमतीः कण्डिनीर्या विशाखा ह्वयामि ते वीरुधो वैश्वदेवीरुग्राः पुरुषजीवनीः ॥४॥  
यद्वः सहः सहमाना वीर्यं१ यच्च वो बलम् ।  
तेनेममस्माद्यक्ष्मात्पुरुषं मुञ्चतौषधीरथो कृणोमि भेषजम् ॥५॥  
जीवलां नघारिषां जीवन्तीमोषधीमहम् ।  
अरुन्धतीमुन्नयन्तीं पुष्पां मधुमतीमिह हुवेऽस्मा अरिष्टतातये ॥६॥  
इहा यन्तु प्रचेतसो मेदिनीर्वचसो मम ।  
यथेमं पारयामसि पुरुषं दुरितादधि ॥७॥  
अग्नेर्घासो अपां गर्भो या रोहन्ति पुनर्णवाः ।  
ध्रुवाः सहस्रनाम्नीर्भेषजीः सन्त्वाभृताः ॥८॥  
अवकोल्बा उदकात्मान ओषधयः ।  
व्यृषन्तु दुरितं तीक्ष्णशृङ्ग्यः ॥९॥  
उन्मुञ्चन्तीर्विवरुणा उग्रा या विषदूषणीः ।  
अथो बलासनाशनीः कृत्यादूषणीश्च यास्ता इहा यन्त्वोषधीः ॥१०॥ {१७}  
अपक्रीताः सहीयसीर्वीरुधो या अभिष्टुताः ।  
त्रायन्तामस्मिन् ग्रामे गामश्वं पुरुषं पशुम् ॥११॥  
मधुमन् मूलं मधुमदग्रमासां मधुमन् मध्यं वीरुधां बभूव ।  
मधुमत्पर्णं मधुमत्पुष्पमासां मधोः सम्भक्ता अमृतस्य भक्षो घृतमन्नं दुह्रतां गोपुरोगवम् ॥१२॥  
यावतीः कियतीश्चेमाः पृथिव्यामध्योषधीः ।  
ता मा सहस्रपर्ण्यो मृत्योर्मुञ्चन्त्वंहसः ॥१३॥  
वैयाघ्रो मणिर्वीरुधां त्रायमानोऽभिशस्तिपाः ।  
अमीवाः सर्वा रक्षांस्यप हन्त्वधि दूरमस्मत्॥१४॥  
सिंहस्येव स्तनथोः सं विजन्तेऽग्नेरिव विजन्ते आभृताभ्यः ।  
गवां यक्ष्मः पुरुषाणां वीरुद्भिरतिनुत्तो नाव्या एतु स्रोत्याः ॥१५॥  
मुमुचाना ओषधयोऽग्नेर्वैश्वानरादधि ।  
भूमिं सन्तन्वतीरित यासां राजा वनस्पतिः ॥१६॥  
या रोहन्त्याङ्गिरसीः पर्वतेषु समेषु च ।  
ता नः पयस्वतीः शिवा ओषधीः सन्तु शं हृदे ॥१७॥  
याश्चाहं वेद वीरुधो याश्च पश्यामि चक्षुषा ।  
अज्ञाता जानीमश्च या यासु विद्म च सम्भृतम् ॥१८॥  
सर्वाः समग्रा ओषधीर्बोधन्तु वचसो मम ।  
यथेमं पारयामसि पुरुषं दुरितादधि ॥१९॥  
अश्वत्थो दर्भो वीरुधां सोमो राजामृतं हविः ।  
व्रीहिर्यवश्च भेषजौ दिवसि पुत्रावमर्त्यौ ॥२०॥ {१८}  
उज्जिहीध्वे स्तनयत्यभिक्रन्दत्योषधीः ।  
यदा वः पृश्निमातरः पर्जन्यो रेतसावति ॥२१॥  
तस्यामृतस्येमं बलं पुरुषं पययामसि ।  
अथो कृणोमि भेषजं यथासच्छतहायनः ॥२२॥  
वराहो वेद वीरुधं नकुलो वेद भेषजीम् ।  
सर्पा गन्धर्वा या विदुस्ता अस्मा अवसे हुवे ॥२३॥  
याः सुपर्णा आङ्गिरसीर्दिव्या या रघतो विदुः ।  
वयांसि हंसा या विदुर्यास्च सर्वे पतत्रिणः ।  
मृगा या विदुरोषधीस्ता अस्मा अवसे हुवे ॥२४॥  
यावतीनामोषधीनां गावः प्राश्नन्त्यघ्न्या यवतीनामजावयः ।  
तावतीस्तुभ्यमोषधीः शर्म यच्छन्त्वाभृताः ॥२५॥  
यावतीषु मनुष्या भेषजं भिषजो विदुः ।  
तावतीर्विश्वभेषजीरा भरामि त्वामभि ॥२६॥  
पुष्पवतीः प्रसूमतीः फलिनीरफला उत ।  
सम्मातर इव दुह्रामस्मा अरिष्टतातये ॥२७॥  
उत्त्वाहार्षं पञ्चशलादथो दशशलादुत ।  
अथो यमस्य पड्वीशाद्विश्वस्माद्देवकिल्बिषात्॥२८॥ {१९}  
  
8.8  
इन्द्रो मन्थतु मन्थिता शक्रः शूरः पुरन्दरः ।  
यथा हनाम सेना अमित्राणां सहस्रशः ॥१॥  
पूतिरज्जुरुपध्मानी पूतिं सेनां कृणोत्वमूम् ।  
धूममग्निं परादृश्याऽमित्रा हृत्स्वा दधतां भयम् ॥२॥  
अमून् अश्वत्थ निः शृणीहि खादामून् खदिराजिरम् ।  
ताजद्भङ्ग इव भजन्तां हन्त्वेनान् वधको वधैः ॥३॥  
परुषान् अमून् परुषाह्वः कृणोतु हन्त्वेनान् वधको वधैः ।  
क्षिप्रं शर इव भजन्तां बृहज्जालेन सन्दिताः ॥४॥  
अन्तरिक्षं जालमासीज्जालदण्डा दिशो महीः ।  
तेनाभिधाय दस्यूनां शक्रः सेनामपावपत्॥५॥  
बृहद्धि जालं बृहतः शक्रस्य वाजिनीवतः ।  
तेन शत्रून् अभि सर्वान् न्युब्ज यथा न मुच्यातै कतमश्चनैषाम् ॥६॥  
बृहत्ते जालं बृहत इन्द्र शूर सहस्रार्घस्य शतवीर्यस्य ।  
तेन शतं सहस्रमयुतं न्यर्बुदं जघान शक्रो दस्यूनामभिधाय सेनया ॥७॥  
अयं लोको जालमासीच्छक्रस्य महतो महान् ।  
तेनाहमिन्द्रजालेनामूंस्तमसाभि दधामि सर्वान् ॥८॥  
सेदिरुग्रा व्यृद्धिरार्तिश्चानपवाचना ।  
श्रमस्तन्द्रीश्च मोहश्च तैरमून् अभि दधामि सर्वान् ॥९॥  
मृत्यवेऽमून् प्र यछामि मृत्युपाशैरमी सिताः ।  
मृत्योर्ये अघला दूतास्तेभ्य एनान् प्रति नयामि बद्ध्वा ॥१०॥ {२०}  
नयतामून् मृत्युदूता यमदूता अपोम्भत ।  
परःसहस्रा हन्यन्तां तृणेढ्वेनान् मत्यं भवस्य ॥११॥  
साध्या एकं जालदण्डमुद्यत्य यन्त्योजसा ।  
रुद्रा एकं वसव एकमादित्यैरेक उद्यतः ॥१२॥  
विश्वे देवाः उपरिष्टादुब्जन्तो यन्त्वोजसा ।  
मध्येन घ्नन्तो यन्तु सेनामङ्गिरसो महीम् ॥१३॥  
वनस्पतीन् वानस्पत्यान् ओषधीरुत वीरुधः ।  
द्विपाच्चतुष्पादिष्णामि यथा सेनाममूं हनन् ॥१४॥  
गन्धर्वाप्सरसः सर्पान् देवान् पुण्यजनान् पितॄन् ।  
दृष्टान् अदृष्टान् इष्णामि यथा सेनाममूं हनन् ॥१५॥  
इम उप्ता मृत्युपाशा यान् आक्रम्य न मुच्यसे ।  
अमुष्या हन्तु सेनाया इदं कूटं सहस्रशः ॥१६॥  
घर्मः समिद्धो अग्निनायं होमः सहस्रहः ।  
भवश्च पृश्निबाहुश्च शर्व सेनाममूं हतम् ॥१७॥  
मृत्योराषमा पद्यन्तां क्षुधं सेदिं वधं भयम् ।  
इन्द्रश्चाक्षुजालाभ्यां शर्व सेनाममूं हतम् ॥१८॥  
पराजिताः प्र त्रसतामित्रा नुत्ता धावत ब्रह्मणा ।  
बृहस्पतिप्रनुत्तानां मामीषां मोचि कश्चन ॥१९॥  
अव पद्यन्तामेषामायुधानि मा शकन् प्रतिधामिषुम् ।  
अथैषां बहु बिभ्यतामिषवः घ्नन्तु मर्मणि ॥२०॥  
सं क्रोशतामेनान् द्यावापृथिवी समन्तरिक्षं सह देवताभिः ।  
मा ज्ञातारं मा प्रतिष्ठां विदन्त मिथो विघ्नाना उप यन्तु मृत्युम् ॥२१॥  
दिशश्चतस्रोऽश्वतर्यो देवरथस्य पुरोडाशाः शफा अन्तरिक्षमुद्धिः ।  
द्यावापृथिवी पक्षसी ऋतवोऽभीशवोऽन्तर्देशाः किम्करा वाक्परिरथ्यम् ॥२२॥  
संवत्सरो रथः परिवत्सरो रथोपस्थो विराडीषाग्नी रथमुखम् ।  
इन्द्रः सव्यष्ठाश्चन्द्रमाः सारथिः ॥२३॥  
इतो जयेतो वि जय सं जय जय स्वाहा ।  
इमे जयन्तु परामी जयन्तां स्वाहैभ्यो दुराहामीभ्यः ।  
नीललोहितेनामून् अभ्यवतनोमि ॥२४॥ {२१}  
  
8.9  
कुतस्तौ जातौ कतमः सो अर्धः कस्माल्लोकात्कतमस्याः पृथिव्याः ।  
वत्सौ विराजः सलिलादुदैतां तौ त्वा पृछामि कतरेण दुग्धा ॥१॥  
यो अक्रन्दयत्सलिलं महित्वा योनिं कृत्वा त्रिभुजं शयानः ।  
वत्सः कामदुघो विराजः स गुहा चक्रे तन्वः पराचैः ॥२॥  
यानि त्रीणि बृहन्ति येषां चतुर्थं वियुनक्ति वाचम् ।  
ब्रह्मैनद्विद्यात्तपसा विपश्चिद्यस्मिन्न् एकं युज्यते यस्मिन्न् एकम् ॥३॥  
बृहतः परि सामानि षष्ठात्पञ्चाधि निर्मिता ।  
बृहद्बृहत्या निर्मितं कुतोऽधि बृहती मिता ॥४॥  
बृहती परि मात्राया मातुर्मात्राधि निर्मिता ।  
माया ह जज्ञे मायाया मायाया मातली परि ॥५॥  
वैश्वानरस्य प्रतिमोपरि द्यौर्यावद्रोदसी विबबाधे अग्निः ।  
ततः षष्ठादामुतो यन्ति स्तोमा उदितो यन्त्यभि षष्ठमह्नः ॥६॥  
षट्त्वा पृछाम ऋषयः कश्यपेमे त्वं हि युक्तं युयुक्षे योग्यं च ।  
विराजमाहुर्ब्रह्मणः पितरं तां नो वि धेहि यतिधा सखिभ्यः ॥७॥  
यां प्रच्युतामनु यज्ञाः प्रच्यवन्त उपतिष्ठन्त उपतिष्ठमानाम् ।  
यस्या व्रते प्रसवे यक्षमेजति सा विराटृषयः परमे व्योमन् ॥८॥  
अप्राणैति प्राणेन प्राणतीनां विराट्स्वराजमभ्येति पश्चात्।  
विश्वं मृशन्तीमभिरूपां विराजं पश्यन्ति त्वे न त्वे पश्यन्त्येनाम् ॥९॥  
को विराजो मिथुनत्वं प्र वेद क ऋतून् क उ कल्पमस्याः ।  
क्रमान् को अस्याः कतिधा विदुग्धान् को अस्या धाम कतिधा व्युष्टीः ॥१०॥ {२२}  
इयमेव सा या प्रथमा व्यौच्छदास्वितरासु चरति प्रविष्टा ।  
महान्तो अस्यां महिमानो अन्तर्वधूर्जिगाय नवगज्जनित्री ॥११॥  
छन्दःपक्षे उषसा पेपिशाने समानं योनिमनु सं चरेमे ।  
सूर्यपत्नी सं चरतः प्रजानती केतुमती अजरे भूरिरेतसा ॥१२॥  
ऋतस्य पन्थामनु तिस्र आगुस्त्रयो घर्मा अनु रेत आगुः ।  
प्रजामेका जिन्वत्यूर्जमेका राष्ट्रमेका रक्षति देवयूनाम् ॥१३॥  
अग्नीषोमावदधुर्या तुरीयासीद्यज्ञस्य पक्षावृषयः कल्पयन्तः ।  
गायत्रीं त्रिष्टुभं जगतीमनुष्टुभं बृहदर्कीं यजमानाय स्वराभरन्तीम् ॥१४॥  
पञ्च व्युष्टीरनु पञ्च दोहा गां पञ्चनाम्नीमृतवोऽनु पञ्च ।  
पञ्च दिशः पञ्चदशेन कॢप्तास्ता एकमूर्ध्नीरभि लोकमेकम् ॥१५॥  
षट्जाता भूता प्रथमजा ऋतस्य षटु सामानि षटहं वहन्ति ।  
षट्योगं सीरमनु सामसाम षटाहुर्द्यावापृथिवीः षटुर्वीः ॥१६॥  
षडाहुः शीतान् षडु मास उष्णान् ऋतुं नो ब्रूत यतमोऽतिरिक्तः ।  
सप्त सुपर्णाः कवयो नि षेदुः सप्त छन्दांस्यनु सप्त दीक्षाः ॥१७॥  
सप्त होमाः समिधो ह सप्त मधूनि सप्त ऋतवो ह सप्त ।  
सप्ताज्यानि परि भूतमायन् ताः सप्तगृध्रा इति शुश्रुमा वयम् ॥१८॥  
सप्त छन्दांसि चतुरुत्तराण्यन्यो अन्यस्मिन्न् अध्यार्पितानि ।  
कथं स्तोमाः प्रति तिष्ठन्ति तेषु तानि स्तोमेषु कथमार्पितानि ॥१९॥  
कथं गायत्री त्रिवृतं व्याप कथं त्रिष्टुप्पञ्चदशेन कल्पते ।  
त्रयस्त्रिंशेन जगती कथमनुष्टुप्कथमेकविंशः ॥२०॥ {२३}  
अष्ट जाता भूता प्रथमजा ऋतस्याष्टेन्द्र ऋत्विजो दैव्या ये ।  
अष्टयोनिरदितिरष्टपुत्रास्तमीं रात्रिमभि हव्यमेति ॥२१॥  
इत्थं श्रेयो मन्यमानेदमागमं युष्माकं सख्ये अहमस्मि शेवा ।  
समानजन्मा क्रतुरस्ति वः शिवः स वः सर्वाः सं चरति प्रजानन् ॥२२॥  
अष्टेन्द्रस्य षड्यमस्य ऋषीणां सप्त सप्तधा ।  
अपो मनुष्यान् ओषधीस्तामु पञ्चानु सेचिरे ॥२३॥  
केवलीन्द्राय दुदुहे हि गृष्टिर्वशं पीयूषं प्रथमं दुहाना ।  
अथातर्पयच्चतुरश्चतुर्धा देवान् मनुष्यानसुरान् उत ऋषीन् ॥२४॥  
को नु गौः क एकऋषिः किमु धाम का आशिषः ।  
यक्षं पृथिव्यामेकवृदेकर्तुः कतमो नु सः ॥२५॥  
एको गौरेक एकऋषिरेकं धामैकधाशिषः ।  
यक्षं पृथिव्यामेकवृदेकर्तुर्नाति रिच्यते ॥२६॥ {२४}  
  
8.10  
विराड्वा इदमग्र आसीत्तस्या जातायाः सर्वमबिभेदियमेवेदं भविष्यतीति ॥१॥  
सोदक्रामत्सा गार्हपत्ये न्यक्रामत्।  
गृहमेधी गृहपतिर्भवति य एवं वेद ॥२॥  
सोदक्रामत्साहवनीये न्यक्रामत्।  
यन्त्यस्य देवा देवहूतिं प्रियो देवानां भवति य एवं वेद ॥३॥  
सोदक्रामत्सा दक्षिणाग्नौ न्यक्रामत्।  
यज्ञर्तो दक्षिणीयो वासतेयो भवति य एवं वेद ॥४॥  
सोदक्रामत्सा सभायां न्यक्रामत्।  
यन्त्यस्य सभां सभ्यो भवति य एवं वेद ॥५॥  
सोदक्रामत्सा समितौ न्यक्रामत्।  
यन्त्यस्य समितिं सामित्यो भवति य एवं वेद ॥६॥  
सोदक्रामत्सामन्त्रणे न्यक्रामत्।  
यन्त्यस्यामन्त्रणमामन्त्रणीयो भवति य एवं वेद ॥७॥ {२५}  
सोदक्रामत्सान्तरिक्षे चतुर्धा विक्रान्तातिष्ठत्॥८॥  
तां देवमनुष्या अब्रुवन्न् इयमेव तद्वेद यदुभय उपजीवेमेमामुप ह्वयामहा इति ॥९॥  
तामुपाह्वयन्त ॥१०॥  
ऊर्ज एहि स्वध एहि सूनृत एहीरावत्येहीति ॥११॥  
तस्या इन्द्रो वत्स आसीद्गायत्र्यभिधान्यभ्रमूधः ॥१२॥  
बृहच्च रथन्तरं च द्वौ स्तनावास्तां यज्ञायज्ञियं च वामदेव्यं च द्वौ ॥१३॥  
ओषधीरेव रथन्तरेण देवा अदुह्रन् व्यचो बृहता ॥१४॥  
अपो वामदेव्येन यज्ञं यज्ञायज्ञियेन ॥१५॥  
ओषधीरेवास्मै रथन्तरं दुहे व्यचो बृहत्॥१६॥  
अपो वामदेव्यं यज्ञं यज्ञायज्ञियं य वेद ॥१७॥ {२६}  
(8.12)  
सोदक्रामत्सा वनस्पतीन् आगच्छत्तां वनस्पतयोऽघ्नत सा संवत्सरे समभवत्।  
तस्माद्वनस्पतीनां संवत्सरे वृक्णमपि रोहति वृश्चतेऽस्याप्रियो भ्रातृव्यो य एवं वेद ॥१८॥  
सोदक्रामत्सा पितॄन् आगच्छत्तां पितरोऽघ्नत सा मासि समभवत्।  
तस्मात्पितृभ्यो मास्युपमास्यं ददति प्र पितृयाणं पन्थां जानाति य एवं वेद ॥१९॥  
सोदक्रामत्सा देवान् आगच्छत्तां देवा अघ्नत सार्धमासे समभवत्।  
तस्माद्देवेभ्योऽर्धमासे वषट्कुर्वन्ति प्र देवयानं पन्थां जानाति य एवं वेद ॥२०॥  
सोदक्रामत्सा मनुष्यान् आगच्छत्तां मनुष्या अघ्नत सा सद्यः समभवत्।  
तस्मान् मनुष्येभ्य उभयद्युरुप हरन्त्युपास्य गृहे हरन्ति य एवं वेद ॥२१॥ {२७}  
(8.13)  
सोदक्रामत्सासुरान् आगच्छत्तामसुरा उपाह्वयन्त माय एहीति ।  
तस्या विरोचनः प्राह्रादिर्वत्स आसीदयस्पात्रं पात्रम् ।  
तां द्विमूर्धार्त्व्योऽधोक्तां मायामेवाधोक्॥  
तां मायामसुरा उप जीवन्त्युपजीवनीयो भवति य एवं वेद ॥२२॥  
सोदक्रामत्सा पितॄन् आगच्छत्तां पितर उपाह्वयन्त स्वध एहीति ।  
तस्या यमो राजा वत्स आसीद्रजतपात्रं पात्रम् ।  
तामन्तको मार्त्यवोऽधोक्तां स्वधामेवाधोक्।  
तां स्वधां पितर उप जीवन्त्युपजीवनीयो भवति य एवं वेद ॥२३॥  
सोदक्रामत्सा मनुष्यान् आगच्छत्तां मनुष्या उपाह्वयन्तेरावत्येहीति ।  
तस्या मनुर्वैवस्वतो वत्स आसीत्पृथिवी पात्रम् ।  
तां पृथी वैन्योऽधोक्तां कृषिं च सस्यं चाधोक्।  
ते स्वधां कृषिं च सस्यं च मनुष्या उप जीवन्ति कृष्टराधिरुपजीवनीयो भवति य एवं वेद ॥२४॥  
सोदक्रामत्सा सप्तऋषीन् आगच्छत्तां सप्तऋषय उपाह्वयन्त ब्रह्मण्वत्येहीति ।  
तस्याः सोमो राजा वत्स आसीच्छन्दः पात्रम् ।  
तां बृहस्पतिराङ्गिरसोऽधोक्तां ब्रह्म च तपश्चाधोक्।  
तद्ब्रह्म च तपश्च सप्तऋषय उप जीवन्ति ब्रह्मवर्चस्युपजीवनीयो भवति य एवं वेद ॥२५॥ {२८}  
(8.14)  
सोदक्रामत्सा देवान् आगच्छत्तां देवा उपाह्वयन्तोर्ज एहीति ।  
तस्या इन्द्रो वत्स आसीच्चमसः पात्रम् ।  
तां देवः सविताधोक्तामूर्जामेवाधोक्।  
तामूर्जां देवा उप जीवन्त्युपजीवनीयो भवति य एवं वेद ॥२६॥  
सोदक्रामत्सा गन्धर्वाप्सरस आगच्छत्तां गन्धर्वाप्सरस उपाह्वयन्त पुण्यगन्ध एहीति ।  
तस्याश्चित्ररथः सौर्यवर्चसो वत्स आसीत्पुष्करपर्णं पात्रम् ।  
तां वसुरुचिः सौर्यवर्चसोऽधोक्तां पुण्यमेव गन्धमधोक्।  
तं पुण्यं गन्धं गन्धर्वाप्सरस उप जीवन्ति पुण्यगन्धिरुपजीवनीयो भवति य एवं वेद ॥२७॥  
सोदक्रामत्सेतरजनान् आगच्छत्तामितरजना उपाह्वयन्त तिरोध एहीति ।  
तस्याः कुबेरो वैश्रवणो वत्स आसीदामपात्रं पात्रम् ।  
तां रजतनाभिः कबेरकोऽधोक्तां तिरोधामेवाधोक्।  
तां तिरोधामतिरजना पितर उप जीवन्ति तिरो धत्ते सर्वं पाप्मानमुपजीवनीयो भवति य एवं वेद ॥२८॥  
सोदक्रामत्सा सर्पान् आगच्छत्तां सर्पा उपाह्वयन्त विषवत्येहीति ।  
तस्यास्तक्षको वैशलेयो वत्स आसीदलाबुपात्रं पात्रम् ।  
तां धृतराष्ट्र ऐरावतोऽधोक्तां विषमेवाधोक्।  
तद्विषं सर्पा उप जीवन्त्युपजीवनीयो भवति य एवं वेद ॥२९॥ {२९}  
तद्यस्मा एवं विदुषेऽलाबुनाभिषिञ्चेत्प्रत्याहन्यात्॥३०॥  
न च प्रत्याहन्यान् मनसा त्वा प्रत्याहन्मीति प्रत्याहन्यात्॥३१॥  
यत्प्रत्याहन्ति विषमेव तत्प्रत्याहन्ति ॥३२॥  
विषमेवास्याप्रियं भ्रातृव्यमनुविषिच्यते य एवं वेद ॥३३॥ {३०}