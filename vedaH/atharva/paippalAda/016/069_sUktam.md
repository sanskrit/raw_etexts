---
title: ०६९ सूक्तम्

---
य ईं चकार न सो अस्य वेद य ईं ददर्श हिरुगिन्नु तस्मात् ।  
स मातुर्योना परिवीतो अन्तर्बहुप्रजा निर्ऋतिमा विवेश ।१।  
द्यौर्नः पिता जनिता नाभिरत्र बन्धुर्नो माता पृथिवी महीयम् । वन्धु  
उत्तानयोश्चम्वोर्योनिरन्तरत्रा पिता दुहितुर्गर्भमाधात् ॥ 1२ ॥  
पृच्छामि त्वा परमन्तं पृथिव्याः पृच्छामि त्वा भुवनस्य नाभिम् । ।  
पृच्छामि त्वा वृष्णो अश्वस्य रेतो वाचः पृच्छामि परमं व्योम॥३॥  
इयं वेदिः परो अन्तः पृथिव्या अयं यज्ञो भुवनस्य नाभिः ।  
अयं सोमो वृष्णो अश्वस्य रेतो ब्रह्मायं वाचः परमं व्योम । । ४ । ।  
सप्तार्धगर्भा भुवनस्य रेतो विष्णोस्तिष्ठन्ति प्रदिशा विधर्मणि ।  
ते धीतिभिर्मनसा ते विपश्चितः परिभुवः परि भवन्ति विश्वतः ॥१५।  
न वि जानामि यदिवेदमस्मि निण्यः सन्नद्धो मनसा चरामि ।  
यदा मागन्प्रथमजा ऋतस्यादिद्वाचो अश्नुवे भागमस्याः ॥ ६ ।  
उपाङ् प्राङ् एति स्वधया गृभीतो ऽमर्त्यो मर्त्येना सयोनिः ।  
ता शश्वन्ता विषूचीना वियन्ता न्यन्यं चिक्युर्न नि चिक्युरन्यम् ॥७॥  
ऋचो अक्षरे परमे व्योमन् यस्मिन् देवा अधि विश्वे निषेदुः।  
यस्तन्न वेद किमृचा करिष्यति य इत् तद्विदुस्त इमे समासते ॥८ 1॥  
ऋचः पदं मात्रया कल्पयन्तो ऽर्धर्चेन चाक्लृपुर्विश्वमेजत् ।  
त्रिपाद् ब्रह्म पुरुरूपं वि तष्ठे तेन जीवन्ति प्रदिशश्चतस्रः ॥९ ॥  
सूयवसाद् भगवती हि भूया अथो वयं भगवन्तः स्यामः ।  
अद्धि तृणमघ्न्ये विश्वदानीं पिब शुद्धमुदकमाचरन्ती । १० ।  
गौरीर्मिमाय सलिलानि तक्षत्येकपदी द्विपदी सा चतुष्पदी ।  
अष्टापदी नवपदी बभूवुषी सहस्राक्षरा भुवनस्य पङ्क्तिस्तस्याः  
समुद्रा अधि वि क्षरन्ति ॥११॥  
अपादेति प्रथमा पद्तीनां कस्तद्वां मित्रावरुणा चिकेत ।  
गर्भो भारं भरत्या चिदस्या ऋतं पिपर्त्यनृतं नि पाति ॥१२॥  
कृष्णं नियानं हरयः सुपर्णा अपो वसाना दिवमुत्पतन्ति ।  
त आाववृत्रन् त्सदनादृतस्यादिद् घृतेन पृथिवीं व्यूदुः ॥ १३ । ।  
(ड्रति क्षुद्रकाण्डनामषोडशकाण्डे एकादशोऽनुवाक)  