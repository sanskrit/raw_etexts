---
title: ०९९ सूक्तम्

---
प्राच्यां दिशि शिरो अजस्य धेहि दक्षिणायां दिशि दक्षिणं धेहि पार्श्वम्।  
प्रतीच्यां दिशि भसदमस्य धेह्युदीच्यां दिश्युत्तरं धेहि पार्श्वम् ॥१॥  
अजस्यानूकमूर्ध्वायां दिशि धेहि दिशि धेहि पाजस्यं ध्रुवायाम् ।  
अन्तरिक्षे मध्यतो मध्यमस्य पद्भिश्चतुर्भिः प्रति तिष्ठ दिक्षु ॥२ । ।  
शृतमजं शृतया प्रोर्णुहि त्वचा सर्वैरङ्गैः सम्भृतं विश्वरूपम्।  
स उत्तिष्ठ प्रेहि नाकमुत्तमं पद्भिश्चतुर्भिः प्रति तिष्ठ दिक्षु ॥ ३ ॥  
सर्वा दिशः संविदानाः सध्रीचीः सान्तर्देशाः प्रतिगृह्णन्तु तेजम् ।  
तास्ते रक्षन्तु तव तुभ्यमेतं ताभ्यो जुहोमि हविषा घृतेन ॥४॥  
यं ब्राह्मणे निदधे यं च विक्षु या विप्रुष ओदनानामजस्य ।  
सर्वं तदग्ने सुकृतस्य लोके जानीतान्नः सङ्गमने पथीनाम् ॥५॥  
अजः पञ्चौदनो व्यक्रमत  
तस्योर इयमभवदुदरमन्तरिक्षं द्यौः पृष्ठं दिशः पार्श्वे ॥ ६ ॥ ईय  
दितिश्चादितिश्च शृङ्गे सत्यं च ऋतं च चक्षुषी ।  
विश्वरूपं श्रद्धा प्राणो विराट् शिरः ॥७॥  
एष वा अपरिमितो यज्ञो यदजः पञ्चौदनः ।  
अपरिमितं लोकं जयत्यपरिमितं लोकमवरुन्धे ऋन्धे  
य एवं विदुषेजं पञ्चौदनं ददाति॥८॥  
नास्यास्थीनि भिन्द्यान्न मज्ज्ञो निर्धयेत् ।  
सर्वाणि समादायेदमिदं प्रवेशयेत्॥९॥  
इदमिदमस्य रूप तेनैनं सं गमयति ।  
स्वधामूर्जमक्षितिमहो अस्मै दुहे य एवं विदुषेजं पञ्चौदनं ददाति॥१०॥  