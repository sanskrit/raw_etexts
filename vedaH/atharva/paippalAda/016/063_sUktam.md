---
title: ०६३ सूक्तम्

---
अयं ते वरणो मणिः सपत्नक्षयणः कृतः ।  
तेना रभस्व त्वं शत्रून् प्र मृणीहि दुरस्यतः ॥ १ ॥  
प्रैणाञ्छृणीहि प्र मृणा रभस्व मणिस्ते अस्तु पुरएता पुरस्तात् ।  
अवारयन्त वरणेन देवा अभ्याचारमसुराणां श्वर्यत् ॥२ ॥  
आ त्वारक्षद्वरणो विश्वभेषजः सहस्राक्षो हरितो हिरण्ययः ।  
यस्ते शत्रून्नधरान्पादयासि पूर्वस्तान् दभ्नुहि य उ त्वा द्विषन्ति। ३ ॥  
अयं ते कृत्यां विततां पौरुषेयमयं वधम् ।  
अयं ते सर्वं पाप्मानं वरणो वारयिष्यते । । ४ । ।  
वरणो वारयाता इत् अयं देवो वनस्पतिः।  
यक्ष्मः प्रविष्टो यो ऽस्मिन्तमु देवा अवीवरन् ॥ ५ ॥  
स्वप्नं सुप्त्वा यदि पश्यासि पापं मृगः सृतिं यति धावादजुष्टाम्।  
परिक्षवाच्छकुनेः पापवादादयं मणिर्वरणो वारयातै ॥१६॥  
अरात्या मा निर्ऋत्या अभिचारादथो भयात् ।  
मृत्योरोजीयसो वधात् त्वं वरणो वारय ॥७ । ।  
वरणेन प्रव्यथिता भ्रातृव्या मे सबन्धवः ।  
असूर्तं रजो अप्यगुस्ते यन्त्वधमं तमः ॥८॥  
यन्मे माता यन्मे पिता भ्रातरो यच्च ते स्वा यदेनश्चकृमा वयम्।  
तस्मान्नो वारयिष्यते अयं देवो वनस्पतिः ॥ ९ । ।  
अरिष्टोहमरिष्टगुरायुष्मान् सर्वपूरुषः ।  
तस्मान्मायं वरणो मणिः परि पातु दिशोदिशः ॥ १० ॥  