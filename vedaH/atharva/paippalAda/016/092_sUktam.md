---
title: ०९२ सूक्तम्

---
बभ्रेरध्वर्यो मुखमेतद् वि मृड्ढ्याज्याय लोकं कृणुहि प्रजानन् ।  
घृतेन गात्रानु सर्वा वि मृड्ढि कृण्वे पन्थां पितृषु यः स्वर्गः॥१॥  
बभ्रे रक्षः सुमदमा वपैभ्योब्राह्मणा यतमे त्वोपसीदान् ।  
पुरीषिणः प्रथमानाः पुरस्तादार्षेयास्ते मा रिषन् प्राशितारः ॥२ ॥  
आर्षेयेषु नि दध ओदन त्वा नानार्षेयाणामप्यस्त्वत्र !  
अग्निर्मे गोप्ता मरुतश्च सर्वे विश्वे देवा अभि रक्षन्तु पक्वम्॥ ३ । ।  
यज्ञं दुहानं सदमित् प्रपीनं पुमांसं धेनुं सदनं रयीणाम् ।  
प्रजामृतत्वमुत दीर्घमायू रायस्पोषमुप स त्वा सदेम ।४।  
वृषभो ऽसि स्वर्ग ऋषीनार्षेयान् गच्छ ।  
सुकृतां लोके सीद तत्र नौ संस्कृतम् ॥५॥  
समाचिनुष्वानुसम्प्रयाह्यग्ने पथः कल्पय देवयानान् ।  
एभिः सुकृतैरनु प्रगेष्म यज्ञं नाके तिष्ठन्तमधि सप्तरश्मा । । ६ ॥  
येन देवा ज्योतिषा द्यामुदायन् ब्रह्मौदनं पक्त्वा सुकृतस्य लोकम् ।  
तं त्वा पचामि ज्योतिषां ज्योतिरुत्तमं सनस्त्वद् धेहि सुकृतामु लोके॥७॥  
  