---
title: ००४ सूक्तम्

---
कृणोमि ते प्राणापानौ जरां मृत्युं कृणुतां दीर्घमायुः स्वस्ति ।  
वैवस्वतेन प्रहितान् यमदूतांश्चरत आरादप सेधामि सर्वान् ।१ ॥  
अरादरातिं निर्ऋतिं परो ग्राहिं क्रव्यादः पिशाचान् ।  
रक्षो यत् सर्वं दुर्भूतं तत् तम इवाप हन्मसि ।२ ॥  
अग्नेष्टे प्राणममृतादायुष्मतो वन्वे जातवेदसः ।  
यथा न रिष्या अमृतः सजूरसस्तत्ते कृणोमि तदु ते समृध्यताम्॥३ । ।  
शिवे ते स्तां द्यावापृथिवी असन्तापे अधिश्रियौ ।  
शं ते सूर्या तपति शं वातो वातु ते हृदे ।  
शिवा अभिरक्षन्तु त्वापो दिव्याः पयस्वतीः शिवास्ते सन्त्वोषधीः ॥ ४ । ।  
उत् त्वा हार्षमधरस्यादुत्तरां पृथिवीमभि ।  
तत्र त्वादित्यौ रक्षतां सूर्या चन्द्रमसावुभा ॥५॥  
यते वासः परिधानं यां नीविं कृणुषे त्वम् ।  
शिवं ते तन्वे तत् कृण्मः संस्पर्शे ऽद्रूक्ष्णमस्तु ते । । ६ ॥  
यत् क्षुरेण मर्चायता सुतेजसा वप्ता वपसि केशश्मश्रु ।  
शुभं मुखं मैनमायुः प्र मोषीः ॥७॥  
शिवौ ते स्तां व्रीहियवावबलासावदोमथौ ।  
एतौ यक्ष्मं वि बाधेते एतौ मुञ्चतो अंहसः ॥८ ॥  
यदश्नाशि यत् पिबसि धान्यं कृष्याः पयः ।  
आद्यं यदनाद्यं सर्वं ते अन्नमविषं कृणोमि । ९ । ।  
अह्ने च त्वा रात्रये चोभाभ्यां परि दध्मसि ।  
अरायेभ्यो जिघत्सुभ्य इमं नः परि रक्षतु ॥ १० । ।  