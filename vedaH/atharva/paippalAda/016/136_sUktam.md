---
title: १३६ सूक्तम्

---
अघायतामपि नह्या मुखानि सपत्नेषु वज्रमर्पयैतम् ।  
इन्द्रेण दत्ता प्रथमा शतौदना भ्रातृव्यघ्नी यजमानाय गातुः ॥१ ॥  
वेदिष्ट चर्म भवतु बर्हिर्लोमानि यानि ते ।  
एषा त्वा रशनाग्रहीद् ग्रावा त्वैषोधि नृत्यतु । ।२ । !  
बालास्ते प्रोक्षणीः सन्तु जिह्वा सं मार्ष्ट्वघ्न्ये ।  
शुद्धा त्वं यज्ञिया भूत्वा दिवं प्रेहि शतौदने ।३।  
यः शतौदनां पचति कामप्रेण स कल्पते ।  
प्रीता ह्यस्य ऋत्विजः सर्वे यन्ति यथा यथम् ॥४॥  
ये ते देवी शमितारः पक्तारो ये च ते जनाः ।  
एते त्वा सर्वे गोप्स्यन्ति मैभ्यो भैषीः शतौदने ॥५॥  
स स्वर्गमा रोहति यत्रादस्त्रिदिवं दिवः ।  
हिरण्यज्योतिषं कृत्वा यो ददाति शतौदनाम् ॥६॥  
स तांल्लोकान् समाप्नोति येषु देवाः समासते ।  
अपूपनाभिं कृत्वा यो ददाति शतौदनाम् ॥७॥  
वसवस्त्वा दक्षिणत उत्तरान् मरुतस्त्वा ।  
आदित्याः पश्चाद् गोप्स्यन्ति साग्निष्टोममति द्रव ॥८ ॥  
गन्धर्वाप्सरसो देवा रुद्राङ्गिरस्त्वा ।  
एते त्वा सर्वे गोप्स्यन्ति सातिरात्रमति द्रव ॥ ९ ॥  
अन्तरिक्षं दिवं भूमिमादित्यान् मरुतो दिशः ।  
लोकान् सर्वानाप्नोति यो ददाति शतौदनाम् ॥१०॥  