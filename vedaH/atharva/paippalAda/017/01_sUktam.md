---
title: ०१ सूक्तम्

---
सत्यं बृहदृतमुग्रं दीक्षा तपो ब्रह्म यज्ञः पृथिवीं धारयन्तु ।  
सा नो भूतस्य भव्यस्य पत्न्युरुं लोकं पृथिवी नः कृणोतु । । १ ॥  
असम्बाधं मध्यतो मानवेषु यस्या उद्वतः प्रवतः समं बहु ।  
नानावीर्या ओषधीर्या बिभर्त्ति पृथिवी नः प्रथतां राध्यतां नः ॥२ ॥  
यस्यां समुद्र उत सिन्धुरापो यस्यां देवा अमृतमन्वविन्दन् ।  
या बिभर्ति बहुधा प्राणदेजत् सा नो भूमिर्गोष्वप्यन्ने कृणोतु ॥ ३ ॥  
यस्यां पूर्वे पूर्वजना विचक्रिरे यस्यां देवा असुरानभ्यवर्त्तयन् ।  
यस्यामिदं जिन्वति विश्वमेजत् सा नो भूमिः पूर्वपेये दधातु ॥४॥  
यस्याश्चतस्रः प्रदिशः पृथिव्या यस्यामन्नं कृष्टयः सम्बभूवुः ।  
गवामश्वानां वयसश्च विष्ठा भगं वर्चः पृथिवी नो दधातु । । ५ ॥  
विश्वम्भरा वसुधानी प्रतिष्ठा हिरण्यवक्षा जगतो निवेशनी ।  
वैश्वानरं बिभ्रती भूमिरग्निमिन्द्रऋषभा द्रविणे नो दधातु ।६।  
यस्यामापः परिचराः समानीरहोरात्रे अप्रमादं क्षरन्ति ।  
सा नो भूमिर्भूरिधारा पयो दुहामथो उक्षन्तु वर्चसा ॥७ ॥  
यां रक्षन्त्यस्वप्ना विश्वदानीं देवा भूमिं पृथिवीमप्रमादम् ।  
सा नो मधु प्रियं दुहामथो उक्षन्तु वर्चसा ॥८ । ।  
यार्णवेधि सलिलमग्र आसीद्यां मायाभिरन्वचरन् मनीषिणः ।  
यस्या हृदयं परमे व्योमन्सत्येनावृतममृतं पृथिव्याः ।  
सा नो भूमिस्त्विषिं बलं राष्ट्रे दधातूत्तमे ॥९ ॥  
यामश्विनावमिमातां विष्णुर्यस्यां विचक्रमे ।  
इन्द्रो यां चक्र आत्मने अनमित्राञ्छचीपतिः ।  
सा नो भूमिर्वि सृजतां माता पुत्राय नः पयः ॥ १० ॥  