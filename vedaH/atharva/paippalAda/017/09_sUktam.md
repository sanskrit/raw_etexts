---
title: ०९ सूक्तम्

---
यस्मादृचो अपातक्षन् यजुर्यस्मादपाकषन् ।  
छन्दांसि यस्य लोमानि  
स्कम्भं तं ब्रूहि कतमः स्विदेव सः ।१।  
असच्छाखां प्रतिष्ठन्तीं परममिव जना विदुः ।  
उतो सन्मन्यन्तेवरे यस्य शाखामुपासते ।२।  
यत्रादित्याश्च रुद्राश्च वसवश्च समाहिताः ।  
स्कम्भं तं ब्रूहि कतमः स्विदेव सः ।३।  
यस्य त्रयस्त्रिंशद् देवा निधिं रक्षन्ति सर्वदा ।  
निधिं तमद्य को वेद यं देवा अभिरक्षथ ।४॥  
यत्र देवा ब्रह्मविदो ब्रह्म ज्येष्ठमुपासते ।  
यो वै तद्ब्रह्मणो वेद तं वै ब्रह्मविदो विदुः ॥५॥  
बृहन्तो नाम ते देवा असतस्परि यज्ञिरे ।  
एकं तदङ्गं स्कम्भस्यासदाहुः परो जनाः ॥६॥  
यत्र स्कम्भः प्रजनयन् पुराणं व्यवर्तयत् ।  
एकं तदङ्ग स्कम्भस्य पुराणमनुसंविदुः ॥७ ॥  
यस्य त्रयस्त्रिंशद् देवा अङ्गे गात्राणि भेजिरे ।  
तान् वै त्रयस्त्रिंशद्देवानेके ब्रह्म विदो विदुः ॥८॥  
हिरण्यगर्भं परममनत्युद्यं जना विदुः ।  
स्कम्भस्तदग्रे प्रासिञ्चद्धिरण्यं लोके अन्तरा ॥ ९ । ।  
स्कम्भे लोकाः स्कम्भे तपः स्कम्भेध्यृतमाहितम् ।  
स्कम्भं त्वा विद्म प्रत्यक्षमिन्द्रे सर्वं समाहितम्। १० ।  