---
title: ०४ सूक्तम्

---
यास्ते प्राचीः प्रदिशो या उदीचीर्यास्ते भूमे अधराद्याश्या पश्चात् ।  
स्योनास्ता मह्यं चरते भवन्तु मा नि पप्तं भुवने शिश्रियाणः॥१॥  
मा मा पश्चान्मा पुरस्तान्नुदिष्ठा स्वस्ति भूमे मे कृणु ।  
वरीयो यावया वधं मा विदन् परिपन्थिनः॥२॥  
यावत् तेभि विपश्यामि भूमे सूर्यण मेदिना ।  
तावन्मे चक्षुर्मा मेष्टोत्तरामुत्तरां समाम् ॥३।  
यत्ते भूमे विखनाम्योषं तदपि रोहतु ।  
मा ते मर्म विमृग्वरि मा ते हृदयमर्पिपम ॥४॥  
यच्छयानः पर्यावर्ते दक्षिणं सव्यमभि भूमे पार्श्वम् ।  
उत्तानास्त्वा प्रतीचीं पृष्ट्या यदधिशेमहे ।  
मा हिंसीस्तत्र नो भूमे सर्वस्य प्रतिशीवरि ॥५॥  
ग्रीष्मस्ते भूमे वर्षाणि शरद्धेमन्तः शिशिरो वसन्तः ।  
ऋतवस्ते विहिता हायना अहोरात्रे पृथिवी नो दुहाताम् ॥६॥  
याप सर्पन्नुदमाना विमृग्वरी यस्यामासन्नग्नयो अप्स्वन्तः ॥७ ।  
परा दस्यून् ददती देवपीयूनिन्द्रं वृणाना पृथिवी न वृत्रं शक्राय दधे वृषभाय वृष्णे । सा नो भूमिरा दिशतु यद्धनं कामयामहे ॥८॥  
भगो अनुप्रयुङक्तामिन्द्रो यातु पुरोगवः ।  
यस्यां सदोहविर्धाने यूपो यस्यां निमीयते ॥९॥  
ब्रह्माणो यस्यामर्चन्त्यृग्भिः साम्ना यजुर्विदः ।  
युज्यन्ते यस्यामृत्विजः सोममिन्द्राय पातवे ।  
सा नो भूमिर्दक्षिणायां सुशेवा यज्ञे दधातु सुमनस्यमाना॥ १० ॥  
यस्यां पूर्वे भूतकृत ऋषयो गा उदानृचुः ।  
सप्त सत्त्रेण वेधसो यज्ञेन तपसा सह ॥११॥  
सा नः पशून् विश्वरूपां दधातु दीर्घमायुः सविता कृणोतु ।  
यस्यामन्नं व्रीहियवौ यत्रेमाः पञ्च कृष्टयः ।  
भूम्यै पर्जन्यपत्न्यै नमोस्तु वर्षमेदसे ॥ १२ । ।  