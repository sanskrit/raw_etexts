---
title: ५५ सूक्तम्

---
एषा त्वचां पुरुषे सं बभूवानग्नाः सर्वे पशवो ये अन्ये ।  
क्षत्रेणात्मानं परि धापयाथोमोतं वासो मुखमोदनस्य । १ ॥  
यदक्षेषु वदति यत् समित्यां यद्वा धने अनृतं वित्तकाम्या ।  
समानं तन्तुं सह संविदानौ तस्मिन् सर्वं शमलं सादयाथः ।२ ॥  
वर्षं वनुष्वापि गच्छ देवांस्त्वचो धूमं पर्युत्पातयासि ।  
विश्वव्यचा विश्वकर्मा स्वर्गः सयोनिर्लोकमुप याह्येतम् । ३ ॥  
तन्वं स्वर्गो बहुधा वि चक्रे यथा विद आत्मन्नन्यवर्णाम् ।  
अपाजैत्कृष्णां रुशतीं पुनानो या लोहिनी तां ते अग्नौ जुहोमि॥४॥  
प्राच्यै दिशे अग्नयेधिपतयेसिताय रक्षित्र आदित्यायेषुमते एतं परि दध्मः ।  
तं नो गोपायन्त्वास्माकमैतोः दिष्टं नो अत्र जरसे नि नेषत् ।  
जरा मृत्यवे परि णो दधात्वधा पक्वेन सह सं भवेम । ५ ।  
दक्षिणायै दिश इन्द्रायाधिपतये तिरश्चिराजये रक्षित्रे वसुभ्य इषुमद्भ्य एतं परि दध्मः ।  
तं नो गोपायन्त्वास्माकमैतोः दिष्टं नो अत्र जरसे नि नेषत् ।  
जरा मृत्यवे परि णो दधात्वधा पक्वेन सह सं भवेम । ६ ।  
प्रतीच्यै दिशे वरुणायाधिपतये पृदाकवे रक्षित्रे मित्रायेषुमत एतं परि दध्मः ।  
तं नो गोपायन्त्वास्माकमैतोः दिष्टं नो अत्र जरसे नि नेषत् ।  
जरा मृत्यवे परि णो दधात्वधा पक्वेन सह सं भवेम । ७ ॥  
उदीच्यै दिशे सोमायाधिपतये स्वजाय रक्षित्रे वातायेषुमत एतं परि दध्मः ।  
तं नो गोपायन्त्वास्माकमैतोः दिष्टं नो अत्र जरसे नि नेषत् ।  
जरा मृत्यवे परि णो दधात्वथा पक्वेन सह सं भवेम । ८ ।  
ध्रुवायै दिशे विष्णवेधिपतये कल्माषग्रीवाय रक्षित्रे वीरुद्भ्य इषुमद्भ्य एतं परि दध्मः ।  
तं नो गोपायन्त्वास्माकमैतोः दिष्टं नो अत्र जरसे नि नेषत् ।  
जरा मृत्यवे परि णो दधात्वधा पक्वेन सह सं भवेम । ९ ।  
ऊर्ध्वायै दिशे बृहस्पतयेधिपतये श्वित्राय रक्षित्रे अशनिभ्य इषुमतीभ्य एतं परि दध्मः ।  
तं नो गोपायन्त्वास्माकमैतोः दिष्टं नो अत्र जरसे नि नेषत् ।  
जरा मृत्यवे परि णो दधात्वधा पक्वेन सह सं भवेम । । १० ॥  
(इति एकानृचनाम सप्तदशकाण्डे अष्टमो ऽनुवाकः)  
इत्यथर्ववेदे पैप्पलादसंहितायां एकानृचनाम सप्तदशकाण्डः समाप्तः