---
title: ०१३ सूक्तम्

---
इन्द्रेण दत्तो वरुणेन शिष्टो मरुद्भिरुग्रः प्रयतो न आगन् । तु. शौ.सं २.२९  
एतं वां द्यावापृथिवी परि ददामि स मा तृषत् स मा क्षुधत्॥ १ ॥  
ऊर्जमस्मा ऊर्जस्वती धत्तं पयो ऽस्मै पयस्वती धत्तम् ।  
ऊर्जमस्मै द्यावापृथिवी अधातां विश्वे देवा मरुत ऊर्जमापः॥२॥  
शिवा अस्य हृदयं तर्पयन्त्वनमीवो मोदमानश्चरेह ।  
सवासिनौ पिबतां मन्थमेतमश्विनो रूपं परिधाय मायाम् ।३।  
तस्य पातारं सचतां पुरीषमूर्जा स्वधा सचतामेतमेषा ।  
इन्द्र एतां ससृजे विद्धो अग्र ऊर्जा स्वधामजरां सा त एषा ।  
तया त्वं जीव शरदः सुवर्चा मा त आ सुस्रोद्भिषजस्ते अक्रन् ॥४॥  