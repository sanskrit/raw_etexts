---
title: ०३२ सूक्तम्

---
यदग्निरापो अदहत् प्रविश्य यत्राकृण्वन् धर्मधृतो नमांसि । तु. शौ.सं. १.२५  
तत्र त आहुः परमं जनित्रं स नः संविद्वान् परि वृङ्धि तक्मन् ॥ १ ॥  
यदि शोको यद्यभीशोको रुद्रस्य प्राणो यदि वारुणोऽसि ।  
हुडुर्नामासि हरितस्य देव स नः संविद्वान् परि वृङ्धि तक्मन् ॥ २ ॥  
यद्यर्चिर्यदि वासि धूमः शाकल्येषु यदि वा ते जनित्रम् ।  
हुडुर्नामासि हरितस्य देव स नः संविद्वान् परि वृङ्धि तक्मन् ॥ ३ ॥  
नमः शीताय तक्मने नमो रूराय कृण्मो वयं ते ।  
योन्येद्युरुभयद्युश्चरन्ति तृतीयकाय नमो अस्तु तक्मने ॥ ४ । ।  
तृतीयकं वितृतीयं सदन्दिमुत हायनम्।  
तक्मानं विश्वशारदं ग्रैष्मं नाशय वार्षिकम्॥५॥  