---
title: ०७८ सूक्तम्

---
धातारमिन्द्रं सवितारमूतये हुवे देवाङ् अमृतान् मर्त्यः सन् ।  
श्रेष्ठो नो वसवो धत्त धाम्नि मा रधाम द्विषते मो अरातये ।१।  
अधि ब्रवीत्वधिवक्ता न इन्द्रो अधि ब्रवीतु सविता दैव्येन ।  
स्वस्ति मित्रावरुणा च धत्तां रात्रिंरात्रिमहरहश्च देवाः ॥२॥  
अधि ब्रवीतु पृथिवी उत द्यौरधि ब्रुवन्तु मरुतः पृश्निमातरः ।  
यो नो द्वेष्ट्यरणो यः सनाभिः पविरिव नेमेरधरः सो अस्तु ॥ ३ ॥  
यस्य त्रया गतमनुप्रयन्ति देवा मनुष्याः पशवश्च सर्वे ।  
तन्नो देवं मनो अधि ब्रवीतु सुनीतिन्नो नयतु द्विषते मा रधाम ॥४॥  