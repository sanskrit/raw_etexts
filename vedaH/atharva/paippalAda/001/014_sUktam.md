---
title: ०१४ सूक्तम्

---
विश्वे देवासो अभि रक्षतेममुतादित्या जागृत यूयमस्मिन् । । तु. शौ.सं. १.३०  
मेमं समान उत वान्यनाभिर्मेमं प्रापत् पौरुषेयो वधो यः ॥१॥  
ये वो देवाः पितरो ये च पुत्राः सचेतसो मे शृणुतेदमुक्तम् ।  
सर्वेभ्यो वः परि ददाम्येतं त एनं स्वस्ति जरसे नयाथ ।२।  
ये देवा दिवि ष्ठ ये पृथिव्यां ये अन्तरिक्ष औषधीष्वप्सु।  
ते कृणुत जरसमायुरस्मै शतमन्यान् परि वृणक्त मृत्यून् ॥३॥  
येषां प्रयाजा उत वानुयाजा हुतभागा हुतादश्च देवाः ।  
येषां वः पञ्च प्रदिशो विभक्तास्तां वो अस्मै सत्रसदः कृणोमि ॥ ४ ॥  