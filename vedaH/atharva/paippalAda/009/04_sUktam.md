---
title: ०४ सूक्तम्

---
सहैव वो हृदयानि सह विज्ञानमस्तु वः । तु. शौ.सं. ६.६४  
सहेन्द्रो वृत्रहा करत् सह देवो बृहस्पतिः ।१।  
समानमस्तु वो हृदयं समानमुतो वो मनः ।  
समानो अग्निर्वो देवः सह राष्ट्रमुपाध्वम् ॥२ ॥  
सं जानीध्वं सहृदयाः सर्वे सम्मनस स्थ ।  
नष्टो वो मन्युजीर्णेर्ष्या सह जीवाथ भद्रया ।३।  
यथा पुत्रः प्रवावदः पितृभ्यां वदति प्रियम् ।  
एवा यूयमन्योऽन्यस्मै जिह्वया वदत प्रियम् ॥४॥  
सहैव वो धान्यानि समानाः पशवश्च वः ।  
सह पृथिव्यां वीरुधः सह वः सन्त्वोषधीः ॥ ५ ॥  
सह दीक्षा सह यज्ञो विवाहो वो सहासति ।  
सह प्रफर्वा नृत्यन्तु सह व स्त्रिय आसताम् ॥६॥  
सहैव वो वीर्याणि सहान्यान् रन्धयाध्वै ।  
सह पतत्रिणीमिषुमन्यस्मै हेतिमस्यत ॥७॥  
सं वस्यामि समितिं मधुना वाचमाञ्जिषम् ।  
युस्माकमन्ये शृण्वन्तूदितं सङ्गते जने ॥८॥  
युष्मान् मित्रा वृणतां युष्मान् प्रतिजना उत ।  
युष्मात् ज्ञातित्वं प्रेप्सन्त्यमृतं मर्त्या इव ॥ ९ ॥  
सं समिद्यः समाकरं सह यूथा गवामिव ॥  
समानमस्तु वो मनो ज्येष्ठं विज्ञानमन्वित ॥ १० ॥  
इदं यदेषां हदयं तदेषां हृदये भवत् ।  
अथो यदेषां हृदयं तद्वेषां हृदि श्रितम् ।  
समानमस्तु वो मनः श्रेष्ठं विज्ञानमन्वित ॥११॥  
इदं यदेषां मन एषां यानि मनांसि च ।  
सध्र्यगिन्द्र तत् कृणु रथे पादाविवाहितौ । । १२ ॥  
  