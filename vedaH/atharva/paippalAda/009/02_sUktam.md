---
title: ०२ सूक्तम्

---
यजूंषि यज्ञे समिधः स्वाहाग्निः प्रविद्वानिह वो युनक्तु । तु. शौ.सं. ५.२६  
युनक्तु देवः सविता प्रजानन्नस्मिन् यज्ञे सुयुजः स्वाहा ॥ १ ॥  
इन्द्र उक्थामदानि यज्ञे अस्मिन् प्रविद्वान् युनक्तु सुयुजः स्वाहा ।  
छन्दांसि यज्ञं मरुतः स्वाहा मातेव पुत्रं पिपृतेह युक्ताः ॥२॥  
प्रैषा निविद आप्रियो यजूंषि शिष्टाः पत्नीभिर्वहतेह युक्ताः ।  
एयमगन् बर्हिषां प्रोक्षणीभिर्यज्ञं तन्वाना अदितिः स्वाहा ॥ ३ ॥  
विष्णुर्युनक्तु बहुधा तपांस्यस्मिन् यज्ञे सुयुजः स्वाहा ॥४॥  
त्वष्टा युनक्तु बहुधा नु रूपाण्यस्मिन् यज्ञे सुयुजः स्वाहा ॥५॥  
इन्द्रो युनक्तु बहुधा वीर्याण्यस्मिन् यज्ञे सुयुजः स्वाहा ॥ ६ ॥  
सोमो युनक्तु बहुधा पयांस्यस्मिन् यज्ञे सुयुजः स्वाहा ॥७॥  
भगो युनक्त्वाशिषो न्यस्मां अस्मिन् यज्ञे सुयुजः स्वाहा ॥८ ॥  
अश्विना ब्रह्मणेतमर्वाग् वषट्कारेण यज्ञं वर्धयन्तौ स्वाहा ॥ ९ ॥  
बृहस्पते ब्रह्मणेह्यर्वाङ् यज्ञोयं स्वरितं यजमानाय धेहि स्वाहा॥ १० ॥  
  