---
title: ०७ सूक्तम्

---
गोभिष्ट्वा पात्वृषभो वृषा त्वा पातु वाजिभिः ।  
वायुष्ट्वा ब्रह्मणा पात्विन्द्रस्त्वा पात्विन्द्रियैः ।१।  
सोमस्त्वा पात्वौषधीभिर्नक्षत्रैः पातु सूर्यः ।  
माद्भिष्ट्वा चन्द्रो वृत्रहा वातः प्राणेन रक्षतु ।२ ॥  
तिस्रो दिवस्तिस्रः पृथिवीस्त्रीण्यन्तरिक्षाणि चतुरः समुद्रान् ।  
त्रिवृतं स्तोमं त्रिवृत अपि आहुस्तास्त्वा रक्षन्तु त्रिवृता त्रिवृद्भिः ॥ ३ । ।  
त्रीन्नाकांस्त्रीन् समुद्रांस्त्रीन् ब्रध्नांस्त्रीन् वैष्टपान् ।  
त्रीन्मातरिश्वनस्त्रीन् सूर्यान् गोप्तॄन् कल्पयामि ते ॥ ४ । ।  
घृतेन त्वा समुक्षाम्यग्न आज्येन वर्धयन् ।  
अग्नेश्चन्द्रस्य सूर्यस्य मा प्राणं मायिनो दभन् ॥५ ॥  
मा वः प्राणं मा वोऽपानं मा हरो मायिनो दभन् ।  
भ्राजन्तो विश्ववेदसो देवा दैव्येन मावत ।६।  
प्राणेनाग्निं सं दधति वातः प्राणेन संहितः ।  
प्राणेन विश्वतोमुखं सूर्यं देवा अजनयन् ॥७ ॥ सुर्यं  
आयुषायुष्कृतां जीवायुष्मां जीव मा मृथाः ।  
प्रणेनात्मन्वतां जीव मा मृत्योरुप गा वशम्॥८॥  
देवानां निहितं निधिं यमिन्द्रान्वविन्दन् पथिभिर्देवयानैः।  
आपो हिरण्यं जुगुपुस्त्रिवृद्भिस्तास्त्वा रक्षन्तु त्रिवृता त्रिवृद्भिः॥९॥  
त्रयस्त्रिंशद् देवतास्त्रीणि च वीर्याणि प्रियायमाणा जुगुपुरप्स्वन्तः।  
अस्मिंश्चन्द्रे अधि यद्धिरण्यं तेनायं कृणवद् वीर्याणि ॥१० ॥  
  