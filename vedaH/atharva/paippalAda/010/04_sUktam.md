---
title: ०४ सूक्तम्

---
इदं राष्ट्रं प्रथतां गोभिरश्वैरिदं राष्ट्रमन्नेनेरया रसेन ।  
अस्मै षडुर्वीरुप सं नमन्तु सप्तहोत्रा हत शत्रून् सचित्ताः ॥ १ ॥  
इमे राजान इषुभिर्घ्नन्तु शत्रूनिमे राजानः समित्यान्यान् वधेयुः ।  
इमे राजानः पृतनाः सहन्तामहं ब्रह्मा विमृधो हन्मि सर्वाः । ।२ । ।  
इदं राष्ट्रं क्रतुमद्वीरवज्जिष्णुग्रमिदं राष्ट्रं गर्द्नुमच्चित्रघोषम् ।  
अस्मै राष्ट्राय बलिमन्ये हरन्त्वहं देवेभ्यो हविषा विधेयम्॥३॥  
यदि युद्धं यद्यृतितं वो अस्ति देवैनसाद् यदि वा पित्र्येण।  
येनर्तीया धेनवो अस्तु तस्मा अहं देवेभ्यो हविषा जुहोमि ॥४॥  
यद्वः क्रूरं मनसो यच्च वाचो देवैनसाद् यदि वा पित्र्येण।  
आपो इव दुःस्वप्न्यमप तत् स्वपध्वमथानन्दिनः सुमनसः समेत॥५॥  
अपामिव वेगः प्र शृणीत शत्रून् दिशोदिशो रभमाणाः समेत ।  
एकव्रता वि धनं भजध्वं पुरोहितेन वो राष्ट्रं प्रथयन्तु देवाः ॥६॥  
सम्यग्वो राष्ट्रं सह वो मनांसि समीचीनाः पशवो विश्वरूपाः। रुपाः  
समीचीनानां वो अहमस्मि ब्रह्मा सम्यञ्चो देवा हवमा यन्तु म इमम् ॥॥७ ॥  
यथापः समुद्राय समीचीर्वहथ श्रियम् ।  
एवा राष्ट्राय मे देवाः सम्यञ्चो वहत श्रियम् ॥८॥  
संसृष्टं वो राष्ट्रं पशुभिर्गोभिरश्वैः संसृष्टमन्नेनेरया रसेन ।  
मया ब्रह्मणा प्रथमानाश्वो वशीयांसः सदमुग्रा भवाथ ॥९॥  
बहुर्युवा प्रमृणो धृष्णुरस्तु बहुः कुमारः प्रतिरूपः पितॄणाम्।  
सत्यं वदन्तः समितिं चरन्तो मित्रं गृह्णाना जनसो यन्तु सख्यम्॥१०॥  
इह क्षत्रं द्युम्नमुत राष्ट्रं समैत्विहेद्रियं पशुभिः संविदानम् ।  
अवधुन्वाना अप्रियान् यांश्च द्विष्म इदं राष्ट्रं प्रथतां सर्वदैव॥११॥  
इदं राष्ट्रमिषुमद्वीरवज्जिष्णूग्रमिदं राष्ट्रं पशुमद् ब्रह्मवृद्धम् ।  
इदं राष्ट्रं हतशत्रु जिष्णु ॥१२॥  
सपत्नसाहं प्रमृणमिदं राष्ट्रं दृढमुग्रम् ।  
साढामित्रमभिमातिषाहं सर्वा जिगाय पृतना अभिष्टि ॥१३॥  
  