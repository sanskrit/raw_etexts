---
title: ११ सूक्तम्

---
यो नः स्वो यो अरणी भ्रातृव्यश्च जिघांसति ।  
इन्द्रश्च तस्याग्निश्च मर्म स्कन्धेषु विन्दताम् ॥ १ ॥  
यो मा शयानं जाग्रतं यश्च सुप्तं जिघांसति ।  
इन्द्रश्च तस्याग्निश्च बाहू मर्मणि वृश्चताम् ॥ २ ॥  
यो मा चरन्तं तिष्ठन्तमासीनं च जिघांसति ।  
इन्द्रश्च तस्मिन्नग्निश्च दुरितं प्रति मुञ्चताम् ॥॥३ ॥  
यो मा चक्षुषा मनसा यश्च वाचा जिघांसति ।  
इन्द्रश्च तस्मा अग्निश्चैनांसि वहतामितः ॥॥४ ॥  
यः पिशाचो यातुधानः क्रव्याद् यो मा जिघांसति ।  
इन्द्रश्च तस्याग्निश्च मूर्धानं प्रति विध्यताम् ॥५ ॥  
यो मा ब्रह्मणा तपसा यश्च यजैर्जिघांसति ।  
इन्द्रश्च तस्याग्निश्च हृदये ऽधि नि विध्यताम् ॥ ६ ॥  
यो मे ब्रह्म यो मे तपो बलं श्रेष्ठं जिघांसति ।  
इन्द्रश्च तस्मा अग्निश्च क्रुद्धौ दिग्धाभिरस्यताम् ॥७॥  
यो मे अन्नं यो मे रसं वाचं श्रेष्ठां जिघांसति ।  
इन्द्रश्च तस्मा अग्निश्चाच्छम्बट्कारमस्यताम् ॥८ ॥ (पाठभेदः)  
यो मे तन्तुं यो मे प्रजां चक्षुः श्रोत्रं जिघांसति ।  
इन्द्रश्च तस्मा अग्निश्च हेतिं देवेषु विन्दताम् ॥९ ॥  
यो मे गोभ्य इरस्यत्यश्वेभ्यः पुरुषेभ्यः ।  
इन्द्रश्च तस्मा अग्निश्च ज्यानिं देवेषु विन्दताम् ॥ १० ॥  
  