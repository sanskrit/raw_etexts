---
title: १० सूक्तम्

---
अगन्म देवाः स्वः स्वरगन्मागन्म ज्योतिर्ज्योतिरगन्म ।  
महेन्द्रोसि परमेष्ठी सुमित्र विश्वतोमुख मा ते युयोम सन्दृशः॥१॥  
उद्यन्नद्य चित्रमहः सपत्नान् मेव जहि ।  
दिवैनान् रश्मिभिर्जहि रात्र्यैनांस्तमसा वधीस्ते यन्त्वधमं तमः । ।२ । ।  
सूर्यस्यावृतमन्वावर्ते दक्षिणामन्वावृतम् ।  
अग्नेस्तेजसा तेजस्वी भूयासमिन्द्रस्येन्द्रियेणेन्द्रियावान् भूयासम्॥३॥  
इदमहमग्नेस्तेजसेन्द्रस्येन्द्रियेण सोमस्य द्युम्नेन विश्वेषां देवानां क्रतूनाम् ।  
अमुष्यामुष्यायणस्यामुष्याः पुत्रस्य वर्चस्तेज इन्द्रियं प्राणमायुर्नि वेष्टयामि ॥ ४ ॥  
इदमहमग्नेस्तेजसेन्द्रस्येन्द्रियेण सोमस्य द्युम्नेन विश्वेषां देवानां क्रतूनाम् ।  
अमुष्यामुष्यायणस्यामुष्याः पुत्रस्य वर्चस्तेज इन्द्रियं प्राणमायुर्नि यच्छेत् ॥५॥  
इदमहमग्नेस्तेजसेन्द्रस्येन्द्रियेण सोमस्य द्युम्नेन विश्वेषां देवानां क्रतूनाम् ।  
अमुष्यामुष्यायणस्यामुष्याः पुत्रस्य वर्चस्तेज इन्द्रियं प्राणमायुरादाय ॥ ६ ॥  
अभूत्या एनं पाशे सित्वा दुःष्वप्न्येन संसृज्य मृत्योर्व्यात्त आसन्नपि दधामि ॥ ७ ॥  
  