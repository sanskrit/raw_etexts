---
title: ०१ सूक्तम्

---
हा अम्ब तेजने धेनो लम्बनस्तनि ।  
न तद्विदो यदिच्छसि यदु वित्तं न तद् घसः ।१।  
पुत्रो यस्ते पृश्निबाहुस्तमु त्वं सामनं कृथि ।  
अथो दुहितरं नप्त्नीमथो त्वं सामना भव ॥ २ । ।  
असामे कुरमे नैगुरस्य स्वसः ।  
अराते निर्ऋते अमते स्नुहिते ।३।  
परेत कस्तुपकं वः पुनर्ददामि ।  
यो वो न वेद तं हत तस्यात्तु परि शिश्न्यम् ॥४॥  
तस्यात्तु पुत्रान् भ्रातॄंश्च तस्य गोष्ठं वितावत ।  
यश्च सतो नास्ति वाकी यश्चासावहविर्गृहः ।  
दुर्णाम्नीस्तत्र गच्छत तत्र सर्वाः परेतन ॥५॥  
परि धामान्यासामाशुर्गाष्ठामिवासरम् ।  
अजैषं सर्वानाजीन् वो नश्यतेतः सदान्वाः ॥६॥  
अन्तश्चरां कोशेचरामथो गोष्ठावचारिणीम् ।  
अथो याः स्वप्ने पश्यामस्ता इतो नाशयामसि ॥७॥  
कण्वा या गर्दभीव निभसत् सूकरीव ।  
तस्यै प्रति प्र वर्तय तप्तमश्मानमासनि ॥८ ॥  
यो मर्या अभिगच्छात् स्त्रियं कस्तुपस्तोपिनीम् ।  
कस्तुपमस्या आच्छिद्याथैनां चातयातै परमां चित्परावतम् ॥९॥  
या भद्रा या शिवा योर्जा पयसा सह ।  
अग्निष्टा अस्माकं गृहे गार्हपत्यो नि यच्छतु ॥ १० ॥  
इदं वो देवः सवितेदं देवो बृहस्पतिः ।  
इर्द वो विश्वे देवा अवसानमयुक्षत ॥११॥  
परि प्रागात् देवो अग्नीरक्षोहामीवचातनः ।  
सेधन् विश्वा अप द्विषो दहन् रक्षांसि विश्वहा ।१२॥  
परीमे गामनेषत पर्यग्निमहृषत । परिमे  
देवेष्वक्रत श्रवः क इमां आ दधर्षति ॥ १३ ॥  
  