---
title: १४ सूक्तम्

---
यज्ञं ब्रूमो यजमानमृचः सामानि भेषजा ।  
यजूंषि होत्रान् ब्रूमस्ते नो मुञ्चन्त्वंहसः ॥ १ । ।  
ऋतून् ब्रूम ऋतुपतीनार्तवाङ् उत हायनान् ।  
समाः संवत्सरान् मासस्ते नो मुञ्चन्त्वंहसः । ।२ ॥  
दिवं बूमो नक्षत्राणि भूमिं यक्षाणि पर्वतान् ।  
समुद्रा नद्यो वेशन्तास्ते नो मुञ्चन्त्वंहसः ॥ ३ ॥  
सप्त ऋषीन्वा इदं ब्रूमो ऽपो देवीः प्रजापतिम् ।  
पितॄन् यमश्रेष्ठान् ब्रूमस्ते नो मुञ्चन्त्वंहसः ।I४ ॥  
विश्वान् देवानिदं ब्रूमः सत्यसन्धानृतावृधः ।  
विश्वाभिः पत्नीभिः साकं ते नो मुञ्चन्त्वंहसः । । ५ ॥  
आदित्या रुद्रा वसवो देवा दैवा अथर्वाणः ।  
अङ्गिरसो मनीषिणस्ते नो मुञ्चन्त्वंहसः ॥ ६ ॥  
ये देवा दिविषदो ऽन्तरिक्षसदश्च ये ।  
पृथिव्यां शक्रा ये श्रितास्ते नो मुञ्चन्त्वंहसः ॥७ ॥  
एत देवा दक्षिणतः पश्चात् प्राञ्च उतेदन ।  
पुरस्ताच्छक्रा उत्तराद्विश्वे देवाः समेत्य ते नो मुञ्चन्त्वंहसः ॥८॥  
अरायान् ब्रूमो रक्षांसि सर्पान् पुण्यजनानुत ।  
मृत्यूनेकशतं ब्रूमस्ते नो मुञ्चन्त्वंहसः ॥ ९ ॥  
या देवीः पञ्च प्रदिशो ये देवा द्वादशार्त्तवः !  
संवत्सरस्य ये दंष्ट्रास्ते नः सन्तु सदा शिवाः ॥१०॥  
भूतं ब्रूमो भूतपतिं भूतानामुत यस्पतिः ।  
भूतानि सर्वा ब्रूमस्ते नो मुञ्चन्त्वंहसः ॥ ११ ॥  
(इति अष्टादशर्चोनाम पञ्चदशकाण्डे तृतीयो अनुवाकः)  