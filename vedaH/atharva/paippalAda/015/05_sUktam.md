---
title: ०५ सूक्तम्

---
आयुर्दा देव जरसं पृणानो घृतप्रतीको घृतपृष्ठो अग्ने ।  
घृतं पिबन्नमृतं चारु गव्यं पितेव पुत्रं जरसे नयेमम् ॥१॥  
आयुरस्मै धेहि जातवेदः प्रजां त्वष्टरधि नि धेह्योनः ।  
रायस्पोषं सवितरा सुवास्मै शतं जीवाति शरदस्तवायम्॥२ ॥  
इममग्न आयुषे वर्चसे धाः प्रियं रेतो वरुण मित्र राजन् ।  
मातेवास्मा अदिते शर्म यच्छ विश्वे देवा जरदष्टिर्यथासत्।३।  
अग्निष्ट आयुः प्रतरं कृणोतु सोमस्ते पुष्टिं प्रतरं दधातु ।  
इन्द्रो मरुत्वानधि ते ब्रवीत्वादित्यैस्ते अदितिः शर्म यच्छतु ॥ ४ । ।  
रेवतीस्त्वा व्यक्षणं कृत्तिकाश्चकृतस्त्वा ।  
अपसस्त्वामतन्वत धियोऽवयन्नवाग्नायीरपृञ्चन् ॥ ५ ॥  
सहस्रमन्तां अभितोऽददन्ताशीतिर्मध्यमभयं वि नारीः।  
देवीर्देवाय परिधे सवित्रे महत्तदासामघवन्महित्वम्॥६॥  
इममश्मानमा तिष्ठाश्मेव त्वं स्थिरो भव।  
प्र मृणीहि दुरस्यतः सहस्व पृतनायतः ॥ ७ । ।  
येन देवं सवितारं परि देवा अधारयन् ।  
तेनेमं ब्रह्मणस्पते परि राष्ट्राय धत्तन ॥८॥  
परीममिन्द्रमायुषे महे क्षत्राय धत्तन ।  
यथैतं जरसे नयां ज्योक् क्षत्रे अधि जागरत् ॥९॥  
परीमं सोममायुषे महे श्रोत्राय धत्तन ।  
यथैनं जरसे नयां ज्योक् श्रोत्रे अधि जागरत् ॥१०॥  