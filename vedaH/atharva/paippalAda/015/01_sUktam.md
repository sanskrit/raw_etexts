---
title: ०१ सूक्तम्

---
सम्यन्दिग्भ्यः पवते सं स्वर्विन्मधोरतो माधवः पात्वस्मान् ।  
अग्निर्देवो दुष्टरीतुरदाभ्य इदं क्षत्रं रक्षतु पात्वस्मान् ॥ १ ॥  
रथन्तरं सामभिः पात्वस्मान् गायत्रेण च्छन्दसा विश्वरूपम् ।  
द्वादशा इष्टय स्तोमो अह्नां समुद्रो वाच इदमोजः पिपर्तु ।२।  
उग्रा दिशामभिभूतिर्वयधाः शुचिः शुक्रे अहन्योजस्ये ।  
इन्द्राधिपतिः पिपृतादतो नो मयि क्षत्रं विश्वतो धारयेदम् ॥ ३ ॥  
बृहद्राष्ट्रं क्षत्रभृद्वृद्धवृष्ण्यं त्रिष्टुभौजः शुभितमुग्रवीरम् ।  
इन्द्र स्तोमैः पञ्चदशेन वर्च इदं वातेन सगरेण रक्षतु ॥ ४ । ।  
प्राची दिशां सहयशा यशस्वती विश्वे देवाः प्रावृषाह्नां स्वर्वती ।  
इदं क्षत्रं दुष्टरमस्त्वोजो अनाधृष्टं सहस्वं सहस्वत् ॥ 1५ ॥  
वैरूपे सामन्यह तच्छकेयं जगत्यैनद्विक्ष्वा वेशयामि ।  
विश्वे देवाः सप्तदशेन वद्यमिदं क्षत्रं सलिलावतमुग्रम् ॥ ६ ॥  
धर्त्री दिशां क्षत्रमिदं दाधर्तूपस्थाशानां मित्रवदस्त्वोजः ।  
मित्रावरुणा शरदाह्ना चिकित्नू अस्मै क्षत्राय महि शर्म यच्छतम्॥७॥  
वैराजे सामन्यधि मे मनीषानुष्टुभा सम्भृतं वीर्यं सह ।  
इदं क्षत्रं मित्रवदार्द्रदान्वोजा मित्रावरुणा रक्षतमाधिपत्ये ॥८ । ।  
सम्राड् दिशां सहसाम्नी सहस्वत्यृतुर्हेमन्तो विष्टया नः पिपर्तुं ।  
ओषजातां बृहती तु शक्वरीमं यज्ञमवतां नो घृताची ॥ ९ ॥  
स्वर्वती सुदुघा नः पयस्वती दिशां देव्यवतु नो घृताची ।  
त्वं गोपाः पुरएतोत पश्चाद् बृहस्पते याम्यां युङ्धि वाचम् ॥ १० ॥  