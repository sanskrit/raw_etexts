---
title: १० सूक्तम्

---
जीमूतस्येव भवति प्रतीकं यद्वर्मी याति समदामुपस्थे ।  
अनाविद्धया तन्वा जय त्वं स त्वा वर्मणो महिमा पिपर्तु ।१।  
धन्वना गा धन्वनाजिं जयेम धन्वना तीव्राः समदो जयेम ।  
धनुः शत्रोरपकामं कृणोतु धन्वना सर्वाः पृतना जयेम ॥ २ ॥  
वक्ष्यन्तीवेदा गनीगन्ति कर्णं प्रियं सखायं परिषस्वजाना ।  
योषेव शिङ्कते वितताधि धन्वञ्ज्या इयं समिति पारयन्ती ॥३॥  
ते आचरन्ती समनेव योषा मातेव पुत्रं पिपृतामुपस्थे ।  
अप शत्रून् विध्यतां संविदाने आर्त्नी इमे विस्फुरन्ती अमित्रान्॥४॥  
बह्वीनां पिता बहुरस्य पुत्रो व्यचः कृणोति समदोऽवगत्य ।  
इषुधिः सङ्काः पृतनाश्च सर्वाः पृष्ठे निनद्धो जयति प्रसूतः ॥ ५ ॥  
रथे तिष्ठन्नयति वाजिनः पुरो यत्रयत्र कामयते सुषारथिः ।  
अभीशूनां महिमानं पनायत मनः पश्चादनु यच्छन्ति रश्मयः ॥६॥  
तीव्रान् घोषान् कृण्वतां वृषपाणयो ऽश्वा रथेभिः सह वाजयन्तः।  
अपक्रामन्त प्रपदैरमित्रान् क्षिणन्ति शत्रून्रनपव्ययन्त ॥७॥  
रथवाहनं हविरस्य नाम यत्रायुधं निहितमस्य वर्म ।  
तत्रा रथमुप शग्मं सदेम विश्वाहा वयं सुमनस्यमानाः ॥८ ॥  
स्वादुषंसदः पितरो वयधाः कृच्छ्रेश्रितः शक्तीवन्तो गभीराः ।  
चित्रसेना इषुबला अमृध्राः सतोवीरा उरवो व्रातसाहाः ॥ ९ ॥  
ब्राह्मणासः पितरः सोम्यासः शिवे नो द्यावापृथिवी अनेहसा ।  
पूषा न पातु दुरितादृतावृधो रक्षा माकिर्णो अघशंस ईशत।१०॥  