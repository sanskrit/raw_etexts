---
title: १२ सूक्तम्

---
आयुष्कृतायुष्मती स्वधावन्तौ गोपा मे स्थो गोपायतं मा ।  
आत्मसदौ मे स्तं तन्वे सुशेवौ मा मा हिंसिष्टं स्वाहा ।१।  
इन्द्रस्य गृहो ऽसीन्द्रस्य शर्मासीन्द्रस्य वर्मासीन्द्रस्य वरूथमसि।  
तं त्वा प्र विशामि सर्वाङ्गः सर्वात्मा सर्वगुः सर्वपूरुषः सह यन् मे ऽस्ति तेन ॥२॥  
अस्तृतो नामाहमयमस्मि स आत्मानं परि दधे द्यावापृथिवीभ्याम् ।  
गोपीथाय प्र हूयसे ।३।  
अस्तृतो नाम प्राजापत्यो देवो मासस्त्रयोदशः ।  
सर्वगुः सर्वपूरुषः प्रागां देवपुरा अहं । ४ । ।  
अन्तः प्रागां देवपुराः सहग्रामः स्वस्तये ।  
संवत्सरस्य मध्यतः सर्वैः सोदर्यैः सह ॥ ५ । ।  
प्राहमगां देवपुरा य एवास्मि स एव सन् ।  
यो मा कश्चाभिदासति स प्रजापतिमृच्छतु । । ६ ॥  
अश्मासि प्रतिस्पशः पाहि रिषः पाहि द्विषः ।  
पाहि दैव्याभिशस्त्याः स म इह तन्वं पाहि ॥७॥  
यो ऽस्मान् प्राच्या दिशो ऽघायुरभिदासात् ।  
एतत्सर्च्छादश्मवर्म नो ऽस्तु ॥८ ॥  
यो ऽस्मान्दक्षिणाया दिशो ऽघायुरभिदासात् ।  
एतत्सर्च्छादश्मवर्म नो ऽस्तु ॥ ९ ॥  
यो ऽस्मान् प्रतीच्या दिशो ऽघायुरभिदासात् ।  
एतत्सर्च्छादश्मवर्म नो ऽस्तु । । १० । ।  