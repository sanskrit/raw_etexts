---
title: ०३ सूक्तम्

---
को वः पश्चात् प्राविच्छायत्कः पुरः प्राखनत्पथः।  
यदैत त्वरमाणा वरुणप्रसूता आपः ।॥१ ॥  
प्रजापतिरसृजत स पुरः प्राखनत्पथः ।  
स उ नो अन्ववासृजत् तेन सृष्टाः क्षरामसि ॥ २ ॥  
पुनाना आपो बहुधा श्रवन्तीमांश्च लोकान् प्रदिशश्च सर्वाः ।  
पुनन्त्वस्मान्दुरितादवद्यान् मुञ्चन्तु मृत्योर्निर्ऋतेरुपस्थात् ॥३॥  
अपो अस्मान्मातरः सूदयन्तु घृतेन नो घृतपुवः पुनन्तु ।  
विश्वं हि रिप्रं प्रवहन्ति देवीरुदिदाभ्यः शुचिरा पूत एमि॥४॥  
आपो देवीर्मातरः सूदयिष्णवो घृतच्युतो मधुना सं पपृच्रे ।  
ता अस्मभ्यं सूरयो विश्वमायुः क्षप उस्रा वरिवस्यन्तु शुभ्राः॥ ५ । ।  
उदकस्योदकतमा रेवत्तमा रेवतीनाम् ।  
शुन्धन्तामापः शुन्धन्त्वस्मान् ॥६ ॥  
यूयमापो वीरश्रियो यूयं सूदयथा शुचीन् ।  
युष्माकमिद्दिशो महीरीयन्ते प्रदिशः पृथक् ॥७॥  
यूयं मित्रस्य वरुणस्य योनिर्यूयं सोमस्य धेनवो मधिष्ठाः ।  
युष्मान्देवीर्देव आ क्षियतीन्दुर्यूयं जिन्वत ब्रह्मक्षत्रमापः ॥८ ॥  
शश्वदाभिः शाशदानाः शमनान्वयामसि ।  
आपो विश्वस्य सूदनीर्या देवा मनवे दधुः ॥९॥  
यद्धावन्ति पुनते तदापो यत्तिष्ठन्ति शुद्धा इत्तद्भवन्ति ।  
नासामवद्यमविदं न रिप्रं सनादेव मधुना सं प्रपृच्रे ॥१०॥  
हिरण्यवर्णाः शुचयः पावकाः प्र चक्रमुर्हित्वावद्यमापः ।  
शतं च वः प्रस्रवणेषु देवीः सहस्रं च पवितारः पुनन्ति ॥ ११ ॥  
तास्तादृशीर्ब्रह्माणं सूदयन्त्यङ्गोष्ठ्या स्तोत्र्या जीवधन्याः।  
या विश्वस्य शुचिकृतो अयातोर्गाव इव पयसा स्था सुजाताः।१२॥  
विश्वाद्रिप्रान्मुञ्चत सिन्धवो नो यान्येनांसि चकृमा तनूभिः ।  
इन्द्रप्रशिष्टा वरुणप्रसूता आ सिञ्चतापो मध्वा समुद्रे ॥ १३ ॥  