---
title: १० सूक्तम्

---
कर्की सुभागर्षभस्य पत्नी प्रजाकामा वशिनी वाशिता गौः ।  
तां सहस्रमेकमुखा ददाति गर्भं दधानामृतुना चरन्तीम् ॥१॥  
गर्भं दधाना पय इद्दुहाना अग्निहोत्रं वैश्वदेवी दुहाना ।  
गौर्णो मा हिंसीद्वरुणस्य पत्नी ।२।  
कर्क्या योनिं सम्मनसो ऽभि गावः प्रजां धित्सन्तो वृषणश्चरन्ति।  
सा न ऐत्वदितिर्विश्वरूपाभि क्रन्दन्ति भुवनान्येनाम् ।३।  
प्रजापतिनेषितामृत्वियावतीमैनां प्रजाया ऋषभाः श्रयन्ते ।  
वृषण्यन्तीं वृषणः सप्तनाम्नीं हिङ्कृण्वन्तो अभि नुदन्तु वाशिताम्॥ ४ ॥  
सा प्रत्यदशर्युषसा सुवर्णा शुक्रां वसाना वरुणस्य निर्णिजम्।  
वैश्वदेवी स्वधामाभरन्ती प्रजां दाता पुष्यतु गोपतिष्टे ॥५ ॥  
स्वयंस्थावर्यृषभाय तिष्ठसि प्रतीची सोमं प्रति सूर्यमग्निम् ।  
अहिंसन्ती वाशिते मामुपेहि पशून्दाता पुष्यतु गोपतिष्टे।६।  
वशी दाता भवतु वाशिताया अग्नेर्भागमुस्त्रियां यो ददाति ।  
प्रियं धाम हृदयं सोम्यं मधु वाजिनीं त्वा वाजिनो वाजयन्तु ।७।  
यो वाशितायां गव्यन्तरग्निर्यदस्यां नृम्णं महिमा बभूव ।  
नमस्तस्मै प्रतिगृह्णन् कृणोमि स्योना मे अस्तु तन्वे सुशेवा ॥८ ॥  
एयमगन्वाशिता तां प्रतीमः पुंसां व्रातेन सह पुष्ट्या गौः ।  
ऊर्जं दधाना घृतमिद्दुहाना सहस्रपोषाय मे अस्तु दात्रे ॥९॥  