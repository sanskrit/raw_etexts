---
title: ३४ सूक्तम्

---
वायोः सवितुर्विदथानि मन्महे यावात्मन्वद्विदथो यौ च रक्षथः । तु. शौ.सं. ४.२५  
यौ विश्वस्य परिभू बभूवथुस्तौ नो मुञ्चतमंहसः ॥ १ ॥  
ययोः सङ्ख्याता वरिमाणि पार्थिवा याभ्यां रजो गुपितमन्तरिक्षम् ।  
ययोः प्रयां नानु कश्चनानशे तौ नो मुञ्चतमंहसः ॥२ ॥  
तव व्रते नि विशन्ते जनासस्त्वय्युदिते प्रेरते चित्रभानो ।  
युवं वायुः सविता च भुवनानि रक्षथस्तौ नो मुञ्चतमंहसः ॥३॥  
प्र सुमतिं सवितर्वाय ऊतये महस्वन्तं मत्सरं मादयेथाम् ।  
अर्वाग्वामस्य प्रवता नि यच्छथस्तौ नो मुञ्चतमंहसः ॥४॥  
रयिं मे पोषं सवितोत वायुस्तनू दक्षमा सुवतां सुशेवम् ।  
अयक्ष्मतां महो अस्मासु धत्तं तौ नो मुञ्चतमंहसः ॥५॥  
अपेतो वायुः सविता च दुष्कृतमप यक्ष्मं शिमिदां सेधतं परः॥  
सं ह्यूर्जाः सृजथः सं बलेन तौ नो मुञ्चतमंहसः ॥६ ॥  
उप श्रेष्ठा न आशिषो देवयोर्धामन्नस्थिरन् ।  
स्तौमि देवं सवितारं च वायुं तौ नो मुञ्चतमंहसः ॥॥७॥  
  