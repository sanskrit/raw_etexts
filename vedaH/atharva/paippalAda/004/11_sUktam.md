---
title: ११ सूक्तम्

---
येनाचरदुशना काव्योग्रे विद्वान् क्रतूनामुत देवतानाम् ।  
सहृदयेन हविषा जुहोमि सध्रीचीनं वो मनो ऽस्तूग्रम् ।॥१ ॥  
महत् सत्यं महद्धविरुशना काव्यो महान् ।  
देवानामुग्राणां सतां हृदयानि सहाकरम् ॥२॥  
अहं सत्येन सयुजा चराम्यहं देवीमनुमतिं प्र वेद ।  
इन्द्रो देवानां हृदयं वो अस्तु सध्रीचीनं वो मनो ऽस्तूग्रम्॥ ३ ॥  
त्वष्टा वायुः कश्यप इन्द्रमग्निर्मनसान्वायन् हविषस्पदेन ।  
अविन्दञ्छक्रं रजसि प्रविष्टं सध्रीचीनं वो मनो ऽस्तूग्रम् ॥४॥  
येनेमे द्यावापृथिवी विचष्कभुर्येनाभवदन्तरिक्षं स्वर्यत् ।  
मनसा विद्वान् हविषा जुहोमि सध्रीचीनं वो मनो ऽस्तूग्रम्॥५॥  
द्यावापृथिवी हृदयं ससूवतुर्येनेदं त्वष्टा विकृणोति धीरः ।  
तस्योशना क्रतुभिः संविदानश्चित्तं विवेद मनसि प्रविष्टम् ॥६॥  
चित्तं चैतदाकृतिश्च येन देवा विषेहिरे ।  
एतत् सत्यस्य श्रद्धव्य ऋषयः सप्त जुह्वति ॥७॥  
  