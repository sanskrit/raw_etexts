---
title: १२ सूक्तम्

---
त्वया मन्यो सरथमारुजन्तो हर्षमाणासो हृषिता मरुत्वन् । तु. शौ.सं. ४.३१  
तीक्षणेषव आयुधा संशिशाना उप प्र यन्तु नरो अग्निरूपाः ॥ १ ॥  
अग्निरिव मन्यो तरसा सहस्व सेनानीर्नः सहुरे हूत एधि ।  
जित्वाय शत्रून् वि भजासि वेद ओजो मिमानो वि मृधो नुदस्व ।२ ॥  
सहस्व मन्यो अभिमातिमस्मे रुजन् मृणन् प्रमृणन्नेहि शत्रून् ।  
उग्रं ते शर्धो नन्वा रुरुन्ध्र वशी वशं नयासा एकज त्वम्॥३॥  
एको बहूनामसि मन्यवीडिता पशून्पशून् युद्धाय सं शिशाधि।  
अकृत्तरुक् त्वया युजा वयं द्युमन्तं घोषं विजयाय कृण्महे॥ ४ ॥  
विजेषकृदिन्द्र इवानवब्रवो ऽस्माकं मन्यो अधिपा भवेह । वव्रवो  
प्रियं ते नाम सहुरे गृणीमसि विद्मा तमुत्सं यत आबभूविथ ॥५॥  
आभूत्या सहसा वज्र सायक सही बिभर्ष्यभिभूत उत्तरम् ।  
क्रत्वा नो मन्यो सह मेद्येधि महाधनस्य पुरुहूत संसृजि ॥६॥  
संसृष्टं धनमुभयं समाकृतमस्मभ्यं दत्तं वरुणश्च मन्यो ।  
भियो दधाना हृदयेषु शत्रवः पराजिता यन्तु परमां परावतम् ॥७॥  
  