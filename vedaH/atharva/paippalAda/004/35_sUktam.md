---
title: ३५ सूक्तम्

---
मरुतां मन्वे अधि मे ब्रुवन्तु प्रेमं वाजं वाजसाता अवन्तु। तु. शौ.सं. ४.२७  
आशूनिव सुयमां ह्व ऊतये ते नो मुञ्चन्त्वंहसः ॥ १ ॥  
उत्समक्षितं व्यचन्ति ये सदा ये वा सिञ्चन्तु रसमोषधीषु ।  
पुरो दधे मरुतः पृश्निमातृंस्ते नो मुञ्चन्त्वंहसः ।२ ॥  
पयो धेनूनां रसमोषधीनां जवमर्वतां कवयो य इन्वथ ।  
शग्मा भवन्तु मरुतः स्योनास्ते नो मुञ्चन्त्वंहसः॥ ३ ॥  
अपः समुद्राद्दिवमुद्वहन्ति दिवस्पृथिवीमभि ये सृजन्ति ।  
ये ऽद्भिरीशाना मरुतश्चरन्ति ते नो मुञ्चन्त्वंहसः ॥४॥  
ये कीलालैस्तर्पयन्ति ये घृतेन ये वा वयो मेदसा संसृजन्ति ।  
य ईशाना मरुतो वर्षयन्ति ते नो मुञ्चन्त्वंहसः ॥ ५ ॥  
यदीदिदं मरुतो मारुतेन यदि देवा दैव्येनेदृगार ।  
यूयमीशिध्वे वसवस्तस्य निष्कृतेस्ते नो मुञ्चन्त्वंहसः ॥ ६ ॥ युय  
तिग्ममनीकं विदितं सहस्वन्मारुतं शर्धः पृतनासूग्रम् ।  
स्तौमि मरुतो नाथितो जोहवीमि ते नो मुञ्चन्त्वंहसः ॥७॥  
(डति सप्तर्चोनामचतुर्थकाण्डे सप्तमो ऽनुवाकः)  
  