---
title: ०२ सूक्तम्

---
भूतो भूतेषु पय आ दधाति स भूतानामधिपतिर्बभूव ।  
स ते मृत्युश्चरति राजसूयं स राजा राज्यमनु मन्यतामिदम्॥ १ ॥  
अभि प्रेहि वीरयस्वोग्रश्चेत्ता सपत्नहा ।  
आ तिष्ठ मित्रवर्धन तुभ्यं देवा अधि ब्रुवन् ॥ २ ॥  
आतिष्ठन्तं परि विश्वे अभूषञ्छ्रियं वसानश्चरति स्वरोचिः ।  
महत्तद् वृष्णो असुरस्य नामा विश्वरूपो अमृतानि तस्थौ॥३ ॥  
एना व्याघ्रं परिषस्वजानाः सिंहं हिन्वन्ति महते सौभगाय ।  
महिषं न सुभुवस्तस्थिवांसं मर्मृज्यन्ते द्वीपिनमप्स्वन्त : ॥४॥  
व्याघ्रो अधि वैयाघ्रे वि क्रमस्व दिशो महीः ।  
विशास्त्वा सर्वा आयन्त्वापो दिव्याः पयस्वतीः । !५ ॥  
या आपो दिव्याः पयसा मदन्ति या अन्तरिक्ष उत पार्थिवा याः ।  
तासां त्वा सर्वासामपामभि षिञ्चामि वर्चसा ॥ ६ ॥  
अभि त्वा वर्चसा सिचं दिव्येन पयसा सह ।  
यथासो मित्रवर्धनस्तथा त्वा सविता करत् ॥७॥  
  