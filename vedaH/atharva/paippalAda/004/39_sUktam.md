---
title: ३९ सूक्तम्

---
इन्द्रस्य मन्वे शश्वद्यस्य मन्विरे वृत्रघ्न स्तोमा उप मेममागुः । तु. शौ.सं. ४.२४  
यो दाशुषः सुकृतो हवमेता स नो मुञ्चत्वंहसः ॥ १ ॥  
यश्चर्षणिप्रो वृषभः स्वर्विद् यस्य ग्रावाणः प्रवदन्ति नृम्णे ।  
यस्याध्वरः सप्तहोता मदच्युत् स नो मुञ्चत्वंहसः ॥ २ ॥  
य उग्राणामुग्रबाहुर्यजुर्यो दानवानां बलमाससाद ।  
येन जिताः सिन्धवो येन गावः स नो मुञ्चत्वंहसः ॥ ३ । ।  
यस्य वशास ऋषभास उक्षणो यस्मै मीयन्ते स्वरवः स्वर्विदे।  
यस्मै शुक्रः पवते ब्रह्मशुम्भितः स नो मुञ्चत्वंहसः ॥४ ॥  
यस्य जुष्टिं सोमिनः कामयन्ते यं हवन्त इषुवन्तं गविष्टौ ।  
यस्मिन्नर्कः शिश्रिये यस्मिन्नोजः स नो मुञ्चत्वंहसः ॥५॥  
य उत्तमः कर्मकृत्याय जज्ञे यस्य वीर्यं प्रथमस्यानुबद्धम् ।  
येनोद्यतो वज्रोभ्यायताहिं स नो मुञ्चत्वंहसः ॥६॥  
यः सङ्ग्रामान्नयति सं युधे वशी यः पुष्टानि संसृजति द्वयानि ।  
स्तौमीन्द्रं नाथितो जोहवीमि स नो मुञ्चत्वंहसः ॥७ ॥  
  