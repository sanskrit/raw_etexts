---
title: ०९ सूक्तम्

---
संवसव इति वो नामधेयमुग्रम्पश्या राष्ट्रभृतो ह्यक्षाः । तु. शौ.सं. ७.१०९  
तस्मै त इन्द्रो हविषा विधेम वयं स्याम पतयो रयीणाम् ॥१॥  
इदमुग्राय बभ्रवे यो ऽक्षेषु तनूवशी ।  
कृतेन कलिं शिक्षाणि स नो मृडातीदृशे ॥ २ ॥  
घृतमग्ने अप्सराभ्यो वह त्वं पांशूनक्षेभ्यः सिकता अपश्च ।  
यथाभगं हव्यदातिं जुषाणा मदन्तु देवा उभयानि हव्या ॥३॥  
यो नो देवो धनमिदं दिदेश यो अक्षाणां ग्रहणं शेषण्णञ्च ।  
स नोवतु हविरिदं जुषाणो गन्धर्वैः सधमादं मदेम ॥४॥  
या अप्सरसः सधमादं मदन्त्यन्तरा हविर्धानं सूर्यं च ।  
ता नो हस्तौ कृतेन सं सृजन्तु सपत्नं नः कितवं रन्धयन्तु॥५ ॥  
यद् देवान्नाथितो हुवे ब्रह्मचर्यं यदूषिम ।  
अक्षां यद् बभ्रूनालभे ते नो मृडन्त्वीदृशे ॥६॥  
आदिनवं प्रतिदीव्ने कृतेनास्माङ् अभि क्षर ।  
वृक्षमिवाशन्या जहि यो अस्मान् प्रतिदीव्यति ॥७॥  
  