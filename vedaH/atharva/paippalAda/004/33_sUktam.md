---
title: ३३ सूक्तम्

---
अग्नेर्मन्वे प्रथमस्य प्रचेतसः पाञ्चजन्यस्य बहुधा यमिन्धते । वहुधा तु. शौ.सं. ४.२३  
विशोविशः प्रविशिवांसमीमहे स नो मुञ्चत्वंहसः॥ १ ॥  
सुजातं जातवेदसमग्निं वैश्वानरं विभुम् ।  
हव्यवाहं हवामहे स नो मुञ्चत्वंहसः ।२ ॥  
यथा हव्यं वहसि जातवेदो यथा यज्ञं कल्पयसि प्रजानन्।  
एवा देवेभ्यः सुमतिं ह्यावह स नो मुञ्चत्वंहसः ॥ ३ ॥  
यामन्यामन्नुपयुक्तं वहिष्ठं कर्मन् कर्मन्नाभगम् ।  
अग्निमीडे रक्षोहणं यज्ञवृधं घृताहुतं स नो मुञ्चत्वंहसः ॥ ४ । ।  
येन ऋषयो बलमद्योतयन् युजा येनासुराणामयुवन्त मायाः ।  
येनाग्निना पणीनिन्द्रो जिगाय स नो मुञ्चत्वंहसः ॥५ ॥  
येन देवा अमृतमन्वविन्दन् येनौषधीर्मधुमतीरकृण्वन् ।  
येनेदं स्वराभरन् स नो मुञ्चत्वंहसः ॥६ ॥  
यस्येदं प्रदिशि यद्विरोचते यज्जातं जनितव्यञ्च केवलम् ।  
स्तौम्यग्निं नाथितो जोहवीमि स नो मुञ्चत्वंहसः ॥७॥  
  