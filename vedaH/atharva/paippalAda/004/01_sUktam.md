---
title: ०१ सूक्तम्

---
हिरण्यगर्भः समवर्तताग्रे भूतस्य जातः पतिरेक आसीत् । तुल. शौ.सं. ४.२  
स दाधार पृथिवीं द्यामुतामुं तस्मै देवाय हविषा विधेम ॥ १ ॥ (पा.द्याम् उतेमां)  
य ओजोदा बलदा यश्च विश्व उपासते प्रशिषं यस्य देवाः ।  
यस्य च्छायामृतं यस्य मृत्युस्तस्मै देवाय हविषा विधेम । २ ॥  
यः प्राणतो निमिषतो विधर्ता पतिर्विश्वस्य जगतो बभूव ।  
य ईशे ऽस्य द्विपदो यश्चतुष्पदस्तस्मै देवाय हविषा विधेम ॥३॥  
येन द्यौरुग्रा पृथिवी च दृढा येन स्वः स्तभितं येन नाकः ।  
यो अन्तरिक्षं विममे वरीयस्तस्मै देवाय हविषा विधेम ॥४॥  
य इमे द्यावापृथिवी तस्तभानाधारयदवसा रेजमाने ।  
यस्मिन्नधि वितत एति सूर्यस्तस्मै देवाय हविषा विधेम ॥५॥  
यस्य विश्वे हिमवन्तो महित्वा समुद्रं यस्य रसया सहाहुः ।  
दिशो यस्य प्रदिशः पञ्च देवीस्तस्मै देवाय हविषा विधेम ॥ ६ ॥  
आपो ह यस्य विश्वमायुर्दधाना गर्भं जनयन्त मातरः ।  
तत्र देवानामधि देव आस्त एक स्थूणे विमिते दृढ उग्रे ॥७ ॥  
आपो गर्भ जनयन्तीर्वत्समग्रे समैरयन्  
तस्योत जायमानस्योल्ब आसीद्धिरण्ययः । ।८ । ।  
हिरण्य उल्ब आसीद् योग्रे वत्सो अजायत ।  
तं योन्योर्विद्रवन्त्योः पर्यपश्यद् दितिर्मही ॥९ । ।  
  