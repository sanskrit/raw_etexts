---
title: ०७ सूक्तम्

---
अक्षीभ्यां ते नासिकाभ्यां कर्णाभ्यामास्यादुत । तु. शौ.सं. २.३३  
यक्ष्मं शीर्षण्यं मस्तिष्काल्ललाटाद् वि वृहामसि ॥ १ । ।  
ग्रीवाभ्यस्त उष्णिहाभ्यः कीकसाभ्यो अनूक्यात् ।  
यक्ष्मं दोषण्यमंसाभ्यामुरस्तो वि वृहामसि ॥ २ ॥  
क्लोम्नस्ते हृदयाभ्यो हलीक्ष्णात् पार्श्वाभ्याम् ।  
यक्ष्मं मतस्नाभ्यां प्लीह्वो यक्नस्ते वि वृहामसि ।३।  
आन्त्रेभ्यस्ते गुदाभ्यो वनिष्ठोरुदरादुत ।  
यक्ष्मं पाण्योरङ्गुलिभ्यो नखेभ्यो वि वृहामसि ॥४॥  
अस्थिभ्यस्ते मांसेभ्यः स्नावभ्यो धमनिभ्यः ।  
यक्ष्मं पृष्टिभ्यो मज्जभ्यो नाभ्या वि वृहामसि ॥५॥  
ऊरुभ्यां ते अष्ठीवद्भ्यां पार्णिभ्यां प्रपदाभ्याम् ।  
यक्ष्मं भसद्यं श्रोणिभ्यां भंससी वि वृहामसि ॥६॥  
अङ्गादङ्गाल्लोम्नोलोम्नो बद्धं पर्वणिपर्वणि ।  
यक्ष्मं त्वचस्यन्ते वयं विष्वञ्चं वि वृहामसि ॥॥७ ॥  
अङ्गादङ्गादहं तव परुषः परुषस्परि ।  
कश्यपस्य विवृहेण यक्षमन्ते वि वृहामसि ॥८॥  
  