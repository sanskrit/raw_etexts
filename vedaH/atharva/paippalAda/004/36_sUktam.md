---
title: ३६ सूक्तम्

---
मन्वे वां द्यावापृथिवी सुभोजसौ ये अप्रथेथाममिता योजनानि । तु. शौ.सं. ४.२६  
प्रतिष्ठे ह्यभवतं वसूनां ते नो मुञ्चतमंहसः । ।१ ॥  
प्रतिष्ठे हि बभूवथुर्वसूनां प्रवृद्धे देवी सुभगे उरूची ।  
द्यावापृथिवी भवतं मे स्योने ते नो मुञ्चतमंहसः॥ २ ॥  
ये स्रोत्या बिभृथो ये मनुष्यां ये अमृतं बिभृथो ये हवींषि ।  
द्यावापृथिवी भवतं मे स्योने ते नो मुञ्चतमंहसः । । ३ । ।  
ये उस्त्रिया बिभृथो ये वनस्पतीनं ययोर्वाँ विश्वा भुवनान्यन्तः।  
द्यावापृथिवी भवतं मे स्योने ते नो मुञ्चतमंहसः ॥४॥  
ये कीलालैस्तर्पयथो ये घृतेन याभ्यां नर्ते किञ्चन शक्नुवन्ति।  
द्यावापृथिवी भवतं मे स्योने ते नो मुञ्चतमंहसः ॥ ५ ॥  
असन्तापे सुतपसा हुवे वामुर्वी गभीरे कविभिर्नमस्ये ।  
द्यावापृथिवी भवतं मे स्योने ते नो मुञ्चतमंहसः॥ ६ ॥  
यन्मेदमभिशोचति येन वा येन वा कृतं पौरुषेयं न दैव्यम् ।  
स्तौमि द्यावापृथिवी नाथितो जोहवीमि ते नो मुञ्चतमंहसः ॥७॥  
  