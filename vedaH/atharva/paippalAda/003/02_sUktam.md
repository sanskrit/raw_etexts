---
title: ०२ सूक्तम्

---
हरिणस्य रघुष्यदो ऽधि शीर्षणि भेषजम् । तु. शौ.सं. ३.७  
सुक्षेत्रियं विषाणयाद् विषूचीनमनीनशत् ॥ १ ॥  
अनु त्वा हरिणो वृषा पद्धिश्चतुर्भिरक्रमीत् ।  
विषाणे वि ष्य गुष्पितं यत् किञ्च क्षेत्रियं हृदि ॥२॥  
अदो यदवरोचते चतुष्पक्षमिव च्छदिः ।  
तेन ते सर्वे क्षेत्रियमङ्गेभ्यो नाशयामसि ॥३॥  
उदगातां भगवती विचृतौ नाम तारके ।  
वि क्षेत्रियस्य मुञ्चतामधमं पाशमुत्तमम् ॥४॥  
यदासुतेः क्रियमाणायाः क्षेत्रियं त्वा व्यानशे ।  
वेदाहं तस्य भेषजं क्षेत्रियं नाशयामि ते ॥५ ॥  
अपवासे नक्षत्राणामपवास उतोषसाम् ।  
अपास्मत् सर्वमामयदप क्षेत्रियमक्रमीत् ॥६॥  
आप इद् वा उ भेषजीरापो अमीवचातनीः ।  
आपो विश्वस्य भेषजीस्तास्त्वा मुञ्चन्तु क्षेत्रियात् ॥७॥  
  