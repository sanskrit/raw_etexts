---
title: ०५ सूक्तम्

---
सम्राज्ञेधि श्वशुरेषु सम्राज्ञुत श्वश्रुवाम् ।  
ननान्दुः सम्राज्ञेधि सम्राज्ञुत देवृषु ॥१॥  
या अकृन्तन्वयन् याश्च तत्निरे या देवीरन्ताँ अभितोददन्त।  
तास्त्वा जरसे सं व्ययन्त्वायुष्मतीदं परि धत्स्व वासः ॥२॥  
जीवं रुदन्ति वि नयन्त्यध्वरं दीर्घामनु प्रसिर्ति दीध्युर्नरः।  
वामं पितृभ्यो य इदं समरिरे मयः पतिभ्यो जनये परिष्वजे।३।  
ध्रुवं स्योनं प्रजायै ते धारयाम्यश्मानं देव्याः पृथिव्या उपस्थे ।  
तमा रोहानुमाद्या सुवीरा दीर्घं त आयुः सविता कृणोतु ॥ ४ ॥  
देवस्ते सविता हस्तं गृह्णातु सोमो राजा सुप्रजसं कृणोतु ।  
अग्निः सुभगां जातवेदाः पत्ये पत्नीं जरदष्टिं कृणोतु ॥ ५ ॥  
गृह्णामि ते सौभगत्वाय हस्तं मया पत्या जरदष्टिर्यथासः ।  
भगो अर्यमा सविता पुरन्धिर्मह्यं त्वादुर्गार्हपत्याय देवाः ॥६॥  
येनाग्निरस्या भूम्या हस्तं जग्राह दक्षिणम् ।  
तेन गृह्णामि ते हस्तं मा व्यथिष्ठा मया सह ॥ ॥७ । ।  
धाता ते हस्तमग्रहीत् सविता हस्तमग्रहीत् ।  
भगस्ते हस्तमग्रहीदर्यमा हस्तमग्रहीत् ।  
पत्नी त्वमसि धर्मणाहं गृहपतिस्तव ॥ ८ । ।  
ममेयमस्तु पोष्या मह्यं त्वादाद् बृहस्पतिः ।  
मया पत्या प्रजावति सं जीव शरदः शतम् ॥९॥  
त्वष्टा वासो व्यदधाच्छुभे कं बृहस्पतेः प्रशिषा कवीनाम् ।  
तेनेमां नारीं सविता भगश्च सूर्यामिव परि धत्तां प्रजया ॥ १० ॥  
  