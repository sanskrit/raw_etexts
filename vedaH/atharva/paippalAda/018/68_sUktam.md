---
title: ६८ सूक्तम्

---
इदमिद् वा उ नापरं जरस्यत उतापरम् ।  
जाया पतिमिव वाससाभ्येनं भूम ऊर्गुहि ॥ १ ॥ तु. शौनक संहिता १८.२.५०  
अभि त्वोर्णोमि पृथिव्या मातुर्वस्त्रेण भद्रया ।  
जीवेषु भद्रं तन्मयि स्वधा पितृषु सा तव ॥ २ ॥  
अग्नीषोमा पथिकृता स्योनं देवभ्यो रत्नं दधथुर्वि लोकम् ।  
उप प्रेष्यन्तं पूषणं यो वहात्यञ्जोयानैः पथिभिस्तत्र गच्छतु ॥ ३ ॥  
पूषा त्वेतश्च्यावयतु प्र विद्वाननष्टपशुर्भुवनस्य गोपाः ।  
स त्वैतेभ्यः परि ददत् पितृभ्यो अग्निर्देवेभ्यः सुविदत्रियेभ्यः ॥४ ॥  
आयुर्विश्वायुः परि पातु त्वा पूषा त्वा पातु प्रपथे पुरस्तात् ।  
यत्रासते सुकृतो यत्र त ईयुस्तत्र त्वा देवः सविता दधातु ॥ ५ ॥  
इदं त्वा वासः प्रथमं न आगन्नपैतदूह यदिहाबिभः पुराः।  
इष्टापूर्तमनुसङ्क्राम विद्वान् यत्र ते दत्तं बहुधा तत्र गच्छतु॥६॥  
इमौ जुनज्मि ते वह्नी असुनीताय नेतवे। असूनीताय  
ताभ्यां यमस्य सादनं समितिं चोप गच्छतात्। ७ ॥  
अग्नेर्वर्म परि गोभिर्व्ययस्व सं प्रोणुष्व पीवसा मेदसा च ।  
नेत् त्वा धृष्णुर्हरसा जर्हृषाणो दधृग् विधक्षन् परीङ्खयातै ॥ ८ ॥  
धनुर्हस्तादाददानो मृतस्य सह क्षत्रेण वर्चसा बलेन ।  
अत्रैव त्वमिह वयं सुवीरा विश्वा मृधो अभिमातीर्जयेम । ९ ।  
दण्डं हस्तादाददानो मृतस्य सह श्रोत्रेण वर्चसा बलेन ।  
समागृभाय वसु भूरि पुष्टमर्वाङ् त्वमेह्यभि जीवलोकम् । १० ।  
इयं नारी पतिलोकं वृणाना नि पद्यत उप त्वा मर्त्य प्रेतम् ।  
धर्मं पुराणमनुपालयन्ती तस्यै प्रजां द्रविणं चेह धेहि ॥ ११ ॥  
उदीर्ष्व नार्यभि जीवलोकं गतासुमेतमुप शेष एहि ।  
हस्तग्राभस्य दिधिषोस्तवेदं पत्युर्जनित्वमभि सं बभूथ ॥ १२ ॥  
(ड्रति महत् काण्डनाम अष्टादशकाण्डे एकादशो अनुवाकः)  
  