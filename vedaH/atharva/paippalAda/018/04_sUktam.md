---
title: ०४ सूक्तम्

---
इहेदसाथ न परो गमाथेमं गावः प्रजया वर्धयाथ । तु. शौनक संहिता १४.१.३२  
शुभं यतीरुस्त्रियाः सोमवर्चसो विश्वे देवाःक्रन्निह वो मनांसि।१।  
इमं गावः प्रजया सं विशध्वमयं देवानां न मिनाति भागम् ।  
अस्मै वः पूषा मरुतश्च सर्वे अस्मै व धाता सविता सुवाति । ।२ । ।  
अनृक्षरा ऋजवः सन्तु पन्थानो येभिः सखायो यन्ति नो वरेयम् ।  
सं भगेन समर्यम्णा सं धाता सृजतु वर्चसा नः ॥३ । ।  
येन महानघ्न्या जघनमश्विना येन वा सुरा ।  
येनाक्षा अभ्यषिञ्चन्त तेनेमां वर्चसावतम् ॥४॥  
यद् वर्चो अक्षेषु सुरायां च यदाहितम् ।  
यद् गोष्वश्विना वर्चस्तेनेमां वर्चसावतम् ॥५॥  
यो अनिध्मो दीदायाप्स्वन्तर्यं विप्रास ईडते अध्वरेषु ।  
अपां नपान् मधुमतीरपो दा याभिरिन्द्रो वावृधे वीर्यावान् ॥६॥  
इदमहं रुशन्तं ग्राभं तनूदूषिमपि नुदामि ।  
यः शिवो भद्रो रोचनस्तमुदचामि ॥७ । ।  
आस्यै हरन्तु स्रपनीर्ब्राह्मणा अवीरघ्नीरुदजन्त्वापः ।  
अर्यम्णो अग्निं पर्येतु क्षिप्रं प्रतीक्षन्ते श्वशुरा देवरश्च ॥८ ॥  
शं ते हिरण्यं शमु सन्त्वापः शं मेथिर्भवतु शं युगस्य तर्द्म ।  
शं त आपः शतपवित्रा भवन्तु शं पत्या तन्वं सं स्पृशस्व॥९॥  
यथा सिन्धुर्नदीनां साम्राज्यं सुषुवे वृषा ।  
एवा त्वं साम्राज्ञेधि पत्युरस्तं परेत्य ॥ १० ॥  
  