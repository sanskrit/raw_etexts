---
title: ६१ सूक्तम्

---
सरस्वतीं देवयन्तो हवन्ते सरस्वतीमध्वरे तायमाने ।  
सरस्वतीं सुकृतो हवन्ते सरस्वती दाशुषे वार्यं दात्। १ ॥  
सरस्वतीं पितरो हवन्ते दक्षिणा यज्ञमभिनक्षमाणाः ।  
आसद्यास्मिन् बर्हिषि मादयध्वं अनमीवा इष आ धेह्यस्मे ॥ २ ॥  
सरस्वति या सरथं ययाथोक्थैः स्वधाभिर्देवि पितृभिर्मदन्ती ।  
सहस्रार्घमिडो अत्र भागं रायस्पोषं यजमानाय धेहि । ३ ॥  
उदीरतामवर उत् परास उन्मध्यमाः पितरः सोम्यासः ।  
असुं य ईयुरवृका ऋतज्ञास्ते नोवन्तु पितरो हवेषु । ४ ॥  
अहं पितॄन् सुविदत्राङ् अवित्सि नपातं च विक्रमणं च विष्णोः ।  
बर्हिषदो ये स्वधया सुतस्य भजन्त पित्वस्त इहागमिष्ठाः ॥ ५ ॥  
इदं पितृभ्यो नमो अस्त्वद्य ये पूर्वासो ये ऽपरासः परे ईयुः ।  
ये पार्थिवे रजस्या निषता ये वा नूनं सुवृजनासु दिक्षु ॥६॥  
मातली कवैर्यमो अङ्गिरोभिर्बृहस्पतिर्ऋक्वभिर्वावृधानः ।  
यांश्च देवा वावृधुर्ये च देवान् त्स्वाहान्वे स्वधयान्वे मदन्ति । ७ ॥  
स्वादुष्किलायं मधुमाङ् उतायं तीव्रः किलायं रसवाङ् उतायम् ।  
उतो न्वस्य पपिवाङ्समिन्द्रं न कश्चन सहत आहवेषु ॥ ८ ॥  
परेयिवासं प्रवतो महीरिनु बहुभ्यः पन्थामनुपस्पशानम् ।  
वैवस्वतं सङ्गमनं जनानां यमं राजानं हविषा दुवस्य । । ९ ॥  
यमो नो गातुं प्रथमो विवेद नैषा गव्यूतिरपभर्तवा उ । गव्युति  
यत्रा नः पूर्वे पितरः परेयुरेना यज्ञानाः पथ्या अनु स्वाः ॥ १० ॥ पुर्वे  
  