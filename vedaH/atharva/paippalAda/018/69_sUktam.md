---
title: ६९ सूक्तम्

---
अपश्यं युवतिं नीयमानां जीवां मृतेभ्यः परिणीयमानाम् ।  
अन्धेन यत् तमसा प्रावृतासीत् प्राक्तो अपाचीमनयं तदेनाम् ॥ १ ॥  
प्रजानत्यघ्न्ये जीवलोकं भरन्ति देवानां पन्थामनुसञ्चरन्ती ।  
एष ते गोपतिस्तं जुषस्व स्वर्गं लोकमधि रोहयैनम् ॥ २ ॥  
उप द्यामुप वेतसमवत्तरो नदीनाम् ।  
अग्ने पित्तमपामसि । ३ ॥  
यं त्वमग्ने समदहस्तमु निर्वापया पुनः ।  
क्याम्बूरत्र रोहतु शाण्डदूर्वा व्यल्कशा । ४ । ।  
इदं त एकं पर ऊ त एकं तृतीयेन ज्योतिषा सं विशस्व ।  
संवेशने तन्वा चारुरेधि प्रियो देवानां परमे सधस्थे । ५ ।  
उतिष्ठ प्रेहि प्र द्रवौकः कृणुष्व सलिले सधस्थे ।  
तत्र त्वं पितृभिः संविदानः सं सोमेन मदस्व सं स्वधाभिः॥ ६ ।  
प्र च्यवस्व तन्वं सं भरस्व मा ते गात्रा वि हायि मो शरीरम्।  
मनो निविष्टमनुसंविशस्व यत्र भूमेर्जुषसे तत्र गच्छ । ७ ॥  
वर्चसा मां पितरः सोम्यासो अञ्जन्तु देवा मधुना घृतेन ।  
चक्षुषे मा प्रतरं तारयन्तो जरसे मा जरदष्टिं वर्धयन्तु ॥ ८ । ।  
वर्चसा मां समनक्त्वग्निर्मेधां मे विष्णुर्न्यनक्त्वासन् ।  
रयिं मे विश्वे नि यच्छन्तु देवाः शुद्धा आपः पवनैर्मा पुनन्तु । । ९ ॥  
मित्रावरुणा परि मामधातामादित्या मा स्वरवो वर्धयन्तु ।  
वर्चो म इन्द्रो न्यनक्तु हस्तयोर्जरदष्टिं मा सविता कृणोतु ॥ १० ॥  
  