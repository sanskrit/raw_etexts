---
title: ०६ सूक्तम्

---
गृहास्त्वा प्रोर्गुवन्त वर्चसा भगेन  
ज्योतिष्मतीदं प्रति मुञ्चस्व वपुः ।  
उषा इव सूर्यस्य सन्दृशि । १ ॥  
इन्द्राग्नी द्यावापृथिवी ह पूषा मित्रावरुणा भगो अश्विनोभा ।  
बृहस्पतिर्मरुतो ब्रह्म सोम इमां नारीं प्रजया वर्धयन्तु ॥ २ ॥  
बृहस्पतिः प्रथमः सूर्यायाः शीर्षे केशाङ् अकल्पयत् ।  
तेनेमामश्विना नारीं पत्या सं शोभयामसि । ३ ॥  
इदं तदूपं यदवस्त योषा जायां जिज्ञासे मनसा चरन्तीम ।  
तामन्वर्तिष्ये सखिभिर्नवग्वैः क इमं विद्वान् वि चचर्त पाशम् ॥४॥  
अहं वि ष्यामि मयि रूपमस्या वेददित् पश्यन् मनसः कुलायम् ।  
नस्तेयमद्मि मनसोदमुच्ये स्वयं श्रथ्नानो वरुणस्य पाशम् ॥ ५ ॥  
इमं वि ष्यामि वरुणस्य पाशं येन त्वाबध्नात् सविता सुशेवाः ।  
ऊरुं लोकं सुगमत्र पन्थां कृणोमि तुभ्यं सहपत्न्यै वधु ॥ ६ ॥  
उद्यच्छध्वमप रक्षो हनाथेमां नारीं सुकृते दधात ।  
धाता विपश्चित् पतिमस्यै विवेद भगो राजा पुर एतु प्रजानम्। ७ ॥  
भगस्ततक्ष चतुरः पदो भगस्ततक्ष चत्वार्युष्पलानि ।  
त्वष्टा पिपेश मध्यतो वध्रान् सा नो अस्तु सुमङ्गली ॥ ८ ॥  
येनाज्येन हविषा प्रजायै च वरेण्यम् । ।  
पशुभ्यः चक्षुषे च कंसमग्निं समिधीमहि । ९ । ।  
सुकिंशुकं वहतुं विश्वरूपं हिरण्यवर्णं सुवृतं सुचक्रम् ।  
आ रोह सूर्ये अमृतस्य लोकं स्योनं पतिभ्यो वहतुं कृणु त्वम् ॥ १० ॥  
मा हिंसिष्टं कुमार्यं स्थूणे देवकृते पथि ।  
शालाया देव्या द्वारं स्योनं कृण्मो वधूपथम् ॥ ११ ॥  
ब्रह्मापरं युज्यतां ब्रह्म पूर्वं ब्रह्मान्ततो मध्यतो ब्रह्म सर्वतः ।  
अनाव्याधां देवपुरां प्रपद्य शिवा स्योना पतिलोके वि राज । १२ ।  
(इति महत् काण्डनाम अष्टादशकाण्डे प्रथमो अनुवाकः)  
  