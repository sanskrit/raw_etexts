---
title: ०३ सूक्तम्

---
इहैव स्तं मा वि यौष्टं दीर्घमायुर्व्यश्नुतम् ।  
क्रीडन्तौ पुत्रैर्नप्तृभिर्मोदमानौ स्वे गृहे ।१।  
पूर्वापरं चरतो माययैतौ शिशू क्रीडन्तौ परि यातो अध्वरम् ।  
विश्वान्यन्यो भुवना विचष्टे ऋतूँरन्यो विदधज्जायते नवः । ।२ ॥  
नवोनवो भवति जायमानोह्नां केतुरुषसामेत्यग्रम् ।  
भागं देवेभ्यो वि दधात्यायन् प्र चन्द्रमास्तिरते दीर्घमायुः ॥ ३ ॥  
परा देहि शामुल्यं ब्रह्मभ्यो वि भजा वसु।  
कृत्यैषा पद्वती भूत्वा जाया विशते पतिम् ॥४॥  
नीललोहितं भवति कृत्यासक्तिर्व्यज्यते ।  
एधन्ते अस्या ज्ञातयः पतिर्बन्धेषु बध्यते । । ५ ॥  
अश्लीला तनूर्भवति रुशती पापयामुया ।  
पतिर्यद् वध्वो वाससः स्वमङ्गमभ्यूर्णुते ॥६॥  
आशसनं विशसनमथो अधिविकर्तनम् ।  
सूर्यायाः पश्य रूपाणि तानि ब्रह्मोत शुन्धति ॥७॥  
तृष्टमेतत् कटुकमपाष्ठवद् विषवन्नैतदत्तवे ।  
सूर्यां यो ब्रह्मा वेद स इद् वाधूयमर्हति ॥८ ॥  
स वै तत् स्योनं हरति ब्रह्मा वासः सुमङ्गलम् ।  
प्रायश्चित्तिं यो अध्येति येन जाया न रिष्यति ॥९॥  
युवं भगं सं भरतः समृद्धमृतं वदन्तावृतोद्येन ।  
ब्रह्मणस्पते पतिमस्यै रोचयामुं चारु सम्भलो वदतु वाचमेताम्॥ १० ॥  
  