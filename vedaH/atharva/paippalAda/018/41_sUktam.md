---
title: ४१ सूक्तम्

---
यत् प्राचीं दिशमनु व्यचलदिन्द्रो भूत्वानुव्यचलन् मनोन्नादं कृत्वा ।  
मनसान्नादेनान्नमत्ति य एवं वेद । १ ॥  
यद् दक्षिणां दिशमनु व्यचलन् मारुतं शर्धो भूत्वानुव्यचलन् मन्युमन्नादं कृत्वा ।  
मन्युनान्नादेनान्नमत्ति य एवं वेद॥२॥  
यत् प्रतीचीं दिशमनु व्यचलद् वरुणो राजा भूत्वानु व्यचलदपोन्नादीः कृत्वा।  
अद्धिरन्नादीभिरन्नमत्ति य एवं वेद । ३ ॥  
यदुदीचीं दिशमनु व्यचलत् सोमो राजा भूत्वानु व्यचलत् सप्तर्षिभिर्हुत  
आहुतिमन्नादीं कृत्वा ।  
आहुत्यान्नाद्यान्नमत्ति य एवं वेद । ४ ॥  
यद् ध्रुवां दिशमनु व्यचलद् विष्णुर्भूत्वानुव्यचलद् विराजमन्नादीं कृत्वा ।  
विराजान्नाद्यान्नमत्ति य एवं वेद । ५ ।  
यदूर्ध्वां दिशमनु व्यचलद् बृहस्पतिर्भूत्वानु व्यचलद् वषट्कारमन्नादं कृत्वा ।  
वषट्कारेणान्नादेनान्नमत्ति य एवं वेद । ६ ।  
यत् पशूननु व्यचलद् रुद्रो भूत्वानु व्यचलदोषधीभिरन्नादीः कृत्वा ।  
ओषधीभिरन्नादीभिरन्नमत्ति य एवं वेद । ७ ॥  
यद् देवाननु व्यचलदीशानो भूत्वानु व्यचलद् बलमन्नाद कृत्वा ।  
बलेनान्नादेनान्नमत्ति य एवं वेद ।८ ।  
यन् मनुष्याननु व्यचलदग्निर्भूत्वानु व्यचलत् स्वाहाकारमन्नादं कृत्वा ।  
स्वाहाकारेणान्नादेनान्नमत्ति य एवं वेद । ९ ।  
यत् पितॄननु व्यचलद् यमो राजा भूत्वानुव्यचलत् स्वधाकारमन्नादं कृत्वा ।  
स्वधाकारेणान्नादेनान्नमत्ति य एवं वेद । १० ।  
यत् प्रजा अनु व्यचलत् प्रजापतिर्भूत्वानु व्यचलत् प्राणमन्नादं कृत्वा ।  
प्राणेनान्नादेनान्नमत्ति य एवं वेद ॥ ११ ॥  
यदन्तर्देशाननु व्यचलद् वायुर्भूत्वानुव्यचलत् वातमन्नादं कृत्वा ।  
वातेनान्नादेनान्नमत्ति य एवं वेद । १२ ।  
यद् दिशोनु व्यचलत् परमेष्ठी भूत्वानु व्यचलद् ब्रह्मान्नादं कृत्वा ।  
ब्रह्मणान्नादेनान्नमत्ति य एवं वेद ॥ १३ ॥श्री॥विष्णुरिति॥  
  