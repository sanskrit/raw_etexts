---
title: ७४ सूक्तम्

---
ये सत्यास्यो हविरदो हविष्पा इन्द्रेण देवैः सरथं दधानाः ।  
अग्ने याहि सहस्रं देववन्दैः परैः पूर्वैः पितृभिर्घर्मसद्भिः ॥ १ । ।  
उप सर्प मातरं भूमिमेतामुरुव्यचसं पृथिवीं सुशेवाम् ।  
ऊर्णम्रदा पृथिवी दक्षिणावत एषा त्वा पातु निर्ऋतेरुपस्थात् ॥ २ ॥  
उच्छवञ्चस्व पृथिवी मा नि बाधथाः सूपायनास्मै भव सूपवञ्चना ।  
माता पुत्रं यथा सिचा ऽभ्येनं भूम ऊर्णुहि । ३ ॥  
उच्छवञ्चमाना पृथिवी सु तिष्ठतु सहस्रं मित उप हि श्रयन्ताम् ।  
ते गृहासो घृतश्चुतः स्योना विश्वाहास्मै शरणाः सन्त्वत्र ॥ ४ । ।  
उत् ते स्तभ्नाति पृथिवीं त्वत् परीमं लोगं निदधन्मो अहं रिषम्।  
एतां स्थूणां पितरो धारयन्त्यत्रा यमः सादना ते कृणोतु । । ५ ॥  
अथर्वा पूर्णं चमसं यमिन्द्रायाबिभर्वाजिनीवते ।  
तस्मिन् कृणोतु सुकृतस्य भक्षं तस्मिन्निन्दुः पवते विश्वदानीम्॥ ६ ॥  
अमुमग्ने चमसं मा वि जिह्वरः प्रियो देवानामुत सोम्यानाम् ।  
एष यश्चमसो देवपानस्तस्मिन् देवा अमृता मादयन्ते ॥ ७ ॥  
यत् ते कृष्णः शकुन आतुतोद पिपीलः सर्प उत वा श्वापदः ।  
अग्निष्टद् विश्वादापृणातु विद्वान् सोमश्च यो ब्राह्मणाङ् आविवेश।८॥  
पयस्वतीरोषधयः पयस्वन्मामकं पयः ।  
अथो पयस्वदित् पयस्तेन मा सह जिन्वथ । ९ ।  
इमा नारीरविधवाः सुपत्नीराञ्जनेन सर्पिषा सं विशन्तु ।  
अनश्रवो अनमीवाः सुरत्ना आ रोहन्तु जनयो योनिमग्रे ॥ १० ॥  
  