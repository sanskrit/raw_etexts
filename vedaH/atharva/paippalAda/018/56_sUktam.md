---
title: ५६ सूक्तम्

---
सप्तभि पराङ् तपस्येकयार्वाङ् अशस्तिमेषि सुदिने वाधमानः।  
त्वं तृतं त्वं पर्येष्युत्सं सहस्रधारं विदथं स्वर्विदं  
तवेद् विष्णो बहुधा वीर्याणि।  
त्वं नः पृणीहि पशुभिर्विश्वरूपैः स्वधायां नो धेहि परमे व्योमन्।१।  
त्वमिन्द्रस्त्वं महेन्द्रस्त्वं विष्णुस्त्वं प्रजापतिः ।  
तुभ्यं यज्ञो वि तायते तुभ्यं जुह्वति जुह्वतस्तवेद् विष्णो बहुधा वीर्याणि।  
त्वं नः पृणीहि पशुभिर्विश्वरूपैः स्वधायां नो धेहि परमे व्योमन्॥२॥  
असति सत् प्रतिष्ठितं सति भूतं प्रतिष्ठितम्।  
भूतं ह भव्य आहितं भव्यं भूते समाहितं तवेद् विष्णो बहुधा वीर्याणि।  
त्वं नः पृणीहि पशुभिर्विश्वरूपैः स्वधायां नो धेहि परमे व्योमन् ॥३॥  
शुक्रो असि भ्राजो असि।  
स यथा त्वं भ्राजता भ्राजोस्येवाहं भ्राजता भ्राज्यासम्। ४ ॥  
रुचिरोसि रोचो असि।  
स यथा त्वं रुच्या रोचोस्येवाहं प्रजया  
पशुभिर्ब्राह्मणवर्चसेन रुचिषीय । ५ ।  
उद्यते नम उदायते नम उदिताय नमः ।  
विराजे नमः स्वराजे नमः सम्राजे नमः ॥ ६ ।  
अस्तंयते नमोस्तमेष्यते नमोस्तमिताय नमः ॥  
विराजे नमः स्वराजे नमः सम्राजे नमः ॥ ७ ॥  
आदित्या नावमारुक्षः शतारित्रां स्वस्तये ।  
अहर्नो अत्यपीपरो रात्रिं सत्राति पारय । ८ । ।  
सूर्य नावमारुक्षः शतारित्रां स्वस्तये ।  
रात्रिं नो अत्यपीपरोहः सत्राति पारय । ९ ।  
प्रजापतेरावृतो ब्रह्मणा वर्मणाहं कश्यपस्य ज्योतिषा वर्चसा च ।  
जरदष्टिः कृतवीर्यो विहायाः सहस्रायुः सुकृतश्चरेयम् ॥ १० ॥  
ऋतेन गुप्त ऋतुभिश्च सर्वैर्भूतेन गुप्त उत भव्येन चाहम् ।  
मा मा प्रापन्निषवो दैव्या या मा मानुषीरवसृष्टा वधाय । ११ ।  
परिवृतो ब्रह्मणा वर्मणाहं कश्यपस्य ज्योतिषा वर्चसा च ।  
मा मा प्रापत् पाप्मा मोत मृत्युरन्तर्दधेहं सलिलेन वाचः ॥ १२ ॥  
अग्निर्मा गोपाः परि पातु विश्वतो व्युच्छन्तीरुषसः पर्वता ध्रुवाः ।  
उद्यन् सूर्यो नुदतां मृत्युपाशान् सहस्रं प्राणा मयि ते रमन्ताम् ॥ १३ ॥  
(इति महत् काण्डनाम अष्टादशाकाण्डे नवमो ऽनुवाकः)  
। महत्काण्डे द्वितीयखण्डः समाप्तः ।  
  
अथ महत् काण्डे मङ्गला खण्डम्  
  