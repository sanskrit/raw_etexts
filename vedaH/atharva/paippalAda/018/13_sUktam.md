---
title: १३ सूक्तम्

---
यत्ते प्रजायां पशुषु यद् वा गृहेषु निष्ठितमघकृद्भिरघं कृतम्।  
अग्निष्ट्वा तस्मादेनसः सविता च प्र मुञ्चताम् ॥ १ ॥  
इयं नार्युप ब्रूते पूल्यान्यावपन्तिका ।  
दीर्घायुरस्तु मे पतिरेधन्तां पितरो मम । २ ॥  
इहेमाविन्द्र सं नुद चक्रवाकेव दम्पती ।  
प्रजावन्तौ स्वस्तकौ दीर्घमायुर्व्यश्नुताम् ॥ ३ ॥  
यदासन्द्यामुपधाने यद् वोपवासने कृतम् ।  
विवाहे कृत्यां यां चक्रुरास्नाने तां निदध्मसि । ४ । ।  
यद् दुष्कृतं यच्छमलं विवाहे वहतौ च यत् ।  
तत् सम्भलस्य कम्बले मृज्महे दुरितं वयम् । ५ ।  
सम्भले मलं सादयित्वा कम्बले दुरितं वयम् ।  
अभूम यज्ञियाः शुद्धाः प्र ण आयुंषि तारिषत् ॥ ६ ॥  
या मे प्रियतमा तनूः सा मे बिभाय वाससः ।  
तस्याग्रे त्वं वनस्पते नीविं कृणुष्व मा वयं रिषाम । ७ ॥  
कृत्रिमः कङ्कतः शतदन् य एषः ।  
अपास्याः केश्यं मलमप शीर्षण्यं लिखात् । ८ ।  
अङ्गादङ्गाद् यूयमस्या अप यक्ष्मं नि धत्तन ।  
तन्मा प्रापत् पृथिवीं मोत देवान् दिवं मा प्रापदुर्वन्तरिक्षम् ।  
अपो मा प्रापन्मलमेतदग्ने यमं मा प्रापत् पितॄंश्च सर्वान् ॥९॥  
सं त्वा नह्यामि पयसा पृथिव्याः सं त्वा नह्यामि पयसौषधीनाम् ।  
सं त्वा नह्यामि प्रजया धनेन सा सन्नद्धा सनुहि वाजमेमम् ॥१०॥  
  