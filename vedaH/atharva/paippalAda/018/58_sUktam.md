---
title: ५८ सूक्तम्

---
आ घा ता गच्छानुत्तरा युगानि यत्र जामयः कृणवन्नजामि । तु. शौनकीय अथर्ववेद १८.१.११  
उप बर्बहि वृषभाय बाहुमन्यमिच्छस्व सुभगे पतिं मत्। १ ॥  
किं भ्रातासद्यदनाथं भवाति किमु स्वसा यन् निऋतिर्निगच्छा ।  
काममूता बह्वेतद् रपामि तन्वा मे तन्वं सं पिपृग्धि । २ ॥  
न वा उ ते तन्वा तनूं सं पपृच्यां पापमाहुर्यः स्वसारं निगच्छात् ।  
अन्येन मत् प्रमुदः कल्पयस्व न ते भ्राता सुभगे वष्ट्येतत्। ३ ॥  
न ते नाथं यम्यत्राहमस्मि न ते तनूं तन्वा सं पपृच्याम् ।  
असंयदेतमनसो हृदो मे भ्राता स्वसुः शयने यच्छयीय । ४ ॥  
बतो बतासि यम नैव ते मनो हृदयं चाविदाम ।  
अन्या किल त्वां कक्ष्येव युक्तं परि ष्वजाते लिबुजेव वृक्षम् ॥५॥  
तस्य वा त्वं मन इच्छा स वा तवाधा कृणुष्व संविदं सुभद्राम् ।  
अन्यमू षु त्वं यम्यन्य उ त्वां परि ष्वजाते लिबुजेव वृक्षम् ॥ 1६ ॥  
त्रीणि च्छन्दांसि कवयो वि येतिरे पुरुरूपं दर्शतं विश्वचक्षणम् ।  
वाता आपो ओषधयस्तान्येकस्मिन् भुवनार्पितानि ॥७॥  
वृषा वृष्णे दुदुहे दोहसा दिवः पयांसि यह्वो अदितेरदाभ्यः।  
विश्वं स वेद वरुणो यथा धिया स यज्ञियो यजति यज्ञियान् ऋतून् ॥ ८ ॥  
रपद् गन्धर्वीरप्या च योषणा नदस्य नादे परि पातु नो मनः ।  
इष्टस्य मध्ये अदितिर्नि धातु नो भ्राता नो ज्येष्ठः प्रथमो वि वोचति । ९ ।  
सो चिन्नु भद्रा क्षुमती यशस्वत्युषा उवास मनवे स्वर्वती ।  
यदीमुशन्तमुशतामनु क्रतुमग्निं होतारं विदथाय जीजनन् ॥ १o 1 ॥  
  