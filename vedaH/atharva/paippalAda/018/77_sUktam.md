---
title: ७७ सूक्तम्

---
शमग्ने पश्चात् तप शं पुरस्ताच्छमधरात् तप शं जातवेदः ।  
एकस्त्रेधा विहितो जातवेदः सम्यगेनं धेहि सुकृतामु लोके ।१।  
शमग्नयः समिद्धा आ रभन्तां प्राजापत्यं मेध्यं जातवेदसः ।  
शूतं कृण्वन्त इह माव चिक्षिपन् । २ ॥  
यज्ञ एति विततः कल्पमान ईजानो ऽभि लोकं स्वर्गम् ।  
तमग्नयः सर्वहुतं जुषन्तां तमस्मिन्देवा जानतां भागधेयम् । ३ ॥  
ईजानश्चितमारुक्षदग्निं नाकस्य पृष्ठाद् दिवमुत्पतिष्यन् । ।  
तस्मै प्र भाति नभसो ज्योतिषीमान्त्स्वर्गः पन्थाः सुकृतो देवयानः॥४॥  
अग्निर्होताध्वर्युष्टे बृहस्पतिरिन्द्रो ब्रह्मा दक्षिणतस्ते अस्तु ।  
हुतोयं संस्थितो यज्ञ एतु यत्र पूर्वमयनं हुतानाम् । । ५ ॥ पुर्व  
अपूपवान् क्षीरवांश्चरुरेह सीदतु त्रिभूवन् पृथिवीं द्यामिवोपरि ।  
लोककृतः पथिकृतो यजामहे ये देवानां हुतभागा इह स्थ । ६।  
अपूपवान् दधिवांश्चारुरेह सीदतु त्रिभूवन् पृथिवीं द्यामिवोपरि ।  
लोककृतः पथिकृतो यजामहे ये देवानां हुतभागा इह स्थ । ७ ॥  
अपूपवान् द्रप्सवांश्चरुरेह सीदतु त्रिभूवन् पृथिवीं द्यामिवोपरि ।  
लोककृतः पथिकृतो यजामहे ये देवानां हुतभागा इह स्थ।८॥  
अपूपवान् घृतवांश्चरुरेह सीदतु त्रिभूवन् पृथिवीं द्यामिवोपरि ।  
लोककृतः पथिकृतो यजामहे ये देवानां हुतभागा इह स्थ ॥९॥  
अपूपवान् मांसवांश्चरुरेह सीदतु त्रिभूवन् पृथिवी द्यमिवोपरि ।  
लोककृतः पथिकृतो यजामहे ये देवानां हुतभागा इह स्थ ॥१०॥  
  