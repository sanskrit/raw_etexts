---
title: १२ सूक्तम्

---
उशतीः कन्यला इमाः पितृलोकात् पतिं यतीः ।  
अव दीक्षामसृजत स्वाहा । १ । ।  
बृहस्पतिनावसृष्टां विश्वे देवा अधारयन् ।  
वर्चो गोषु प्रविष्टं यत् तेनेमां सं सृजामसि । २ ॥  
बृहस्पतिनावसृष्टां विश्वे देवा अधारयन् ।  
तेजो गोषु प्रविष्टं यत् तेनेमा सं सृजामसि । ३ ॥  
बृहस्पतिनावसृष्टां विश्वे देवा अधारयन् ।  
पयो गोषु प्रविष्टं यत् तेनेमा सं सृजामसि । ४ ॥  
बृहस्पतिनावसृष्टां विश्वे देवा अधारयन् ।  
यशो गोषु प्रविष्टं यत् तेनेमा सं सृजामसि । ५ ।  
बृहस्पतिनावसृष्टां विश्वे देवा अधारयन् ।  
भगो गोषु प्रविष्टं यत् तेनेमा सं सृजामसि । ६ ।  
यदसौ दुहिता तव विकेश्यरुदद्बहु रोदेन कृण्वत्यघम् ।  
अग्निष्ट्वा तस्मादेनसः सविता च प्र मुञ्चताम् ॥ ७ ॥  
यदमी केशिनो जना गृहे ते समनर्तिषू रोदेन कृण्वन्तोघम् ।  
अग्निष्ट्वा तस्मादेनसः सविता च प्र मुञ्चताम् ॥ ८ ॥  
यज्जामयो यद्युवतयो गृहे ते समनर्तिषू रोदेन कृण्वतीरघम् ।  
अग्निष्ट्वा तस्मादेनसः सविता च प्र मुञ्चताम् ॥ ९ ॥  
यदमू दम्पती उभौ विवाहे अघमारुतो रोदेन कृण्वन्तावघम् ।  
अग्निष्ट्वा तस्मादेनसः सविता च प्र मुञ्चताम् ॥ १० ॥  
  