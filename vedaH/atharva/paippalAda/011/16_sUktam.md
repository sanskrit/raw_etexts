---
title: १६ सूक्तम्

---
ऊर्ध्वश्रितो वै नामैता अपो यदोषधयश्च वनस्पतयश्च  
तासामग्निरधिपतिः ।  
यो वा एता ऊर्ध्वश्चित आपो वेदाग्निमधीपतिम्।  
यथैतमेता ऊर्ध्वा उपतिष्ठन्त्ये वैनमूर्ध्वा उपतिष्ठन्त्यधिपतिर्भवति स्वानां चान्येषां च य एवं वेद ॥ १ ॥  
प्रस्कद्वरीर्वै नामैता आपो यत्पृष्वास्तासामादित्योऽधिपतिः।  
यो वा एताः प्रस्कद्वरीरापो वेदादित्यमधिपतिम् ।  
यथैता एतस्मिन्नुद्यति प्रस्कन्दन्त्येवास्मिन्नायति प्रस्कन्दन्त्यधिपतिर्भवति स्वानां चान्येषां च य एवं वेद ।२ ॥  
तक्वरीर्वै नामैता आपो याः सूदय तासां पृथिव्यधिपत्नी ।  
यो वा एतास्तक्वरीरापो वेद पृथिवीमधिपत्नीम् ।  
यथैता एतस्यां प्रणुतास्तकन्तीर्यन्त्येवैनेन द्विषन्तः प्रणुता यन्त्यधिपतिर्भवति स्वानां चान्येषां च य एवं वेद ॥ ३ ॥  
वशिनीर्वै नामैता आपो याः स्यन्दन्ते तासां वरुणो ऽधिपतिः।  
यो वा एता वशिनीरापो वेद वरुणमधिपतिम् ।  
यथैतमेतासां स्यन्दमानानां वशमादत्त एवा द्विषतां वशमादत्ते ऽधिपतिर्भवति स्वानां चान्येषां च य एवं वेद ।४॥  
ऊर्जो वै नामैता आपो यद्गावस्तासां त्वष्टाधिपतिः ।  
यो वा एता ऊर्ज आपो वेद त्वष्टारमधिपतिम् ।  
ऊर्जस्वी तेजस्वी भवति प्र साहस्रान् पशूनाप्नोत्यधिपतिर्भवति स्वानां चान्येषां च य एवं वेद ॥५॥  
वर्चा वै नामैता आपो यद् घृतं  
तासां पूषा अधिपतिः ।  
यो वा एता वर्च आपो वेद पूषणमधिपतिम् ।  
वर्चस्वी तेजस्वी भवत्युतास्यानभ्यक्तस्य मुखं रोचते ऽधिपतिर्भवति स्वानां चान्येषां च य एवं वेद ।६।  
ओजो वै नामैता आपो यन्मधु तासामिन्द्रो ऽधिपतिः ।  
यो वा एता ओज आपो वेदेन्द्रमधिपतिम् ।  
ओजस्वी वीर्यावानिन्द्रियावी भवति प्र राजसभायां मधुपर्कमाप्नोत्यधिपतिर्भवति स्वानां चान्येषां च य एवं वेद ॥७॥  
उग्रा वै नामैता आपो यद्ध्रादुनयस्तासां मरुतो ऽधिपतयः।  
यो वा एता उग्रा आपो वेद मरुतो ऽधिपतीन् ।  
उग्रो बलवान् भवति मारुतं शर्ध इत्येनमाहुरधिपतिर्भवति स्वानां चान्येषां च य एवं वेद ।८॥  
महो वै नामैता आपो यद्वर्षं तासां पर्यन्यो ऽधिपतिः।  
यो वा एता मह आपो वेद पर्यन्यमधिपतिम् ।  
महस्वी मित्रवाहो भवत्युतैनेन स्वा नन्दत्यस्माकमयमिति तस्मात् सर्वो वृष्टे महीयते ऽधिपतिर्भवति स्वानां चान्येषां च य एवं वेद ॥९॥  
अतिमन्या वै नामैता आपो यत् सुरा तासामश्विनाधिपती ।  
यो वा एता अतिमन्या आपो वेदाश्विनाधिपती ।  
अतिमन्यते भ्रातृव्यान्नैनं भ्रातृव्या अतिमन्यन्ते तस्मान्मत्तो मत्तमतिमन्यते ऽधिपतिः भवति स्वानां चान्येषां च य एवं वेद । ॥१० । ।  
परिचितो वै नामैता आपो याः कर्ष्वाँ तासां यमो ऽधिपतिः।  
यो वा एताः परिचित आपो वेद यममधिपतिम् ।  
पर्येनं स्वाश्च विश्याश्चावश्यन्त्यधिपतिः भवति स्वानां चान्येषां च य एवं वेद । ।१ १ ॥  
रन्तयो वै नामैता आपो यत स्त्रियस्तासां कामो ऽधिपतिः।  
यो वा एता रन्तीरापो वेद काममधिपतिम् ।  
रमन्ते अस्मिन् रमणीयो भवति काम इव स्त्रीणामधिपतिः भवति स्वानां चान्येषां च य एवं वेद ॥ १२ । ।  
विश्वभृतो वै नामैता आपो यत्पुरुषस्तासां मृत्युरधिपतिः ।  
यो वा एता विश्वभृत आपो वेद मृत्युमधिपतिम् ।  
विश्वस्य भर्ता भवति विश्वमेनं बिभर्त्यास्य त्रयो ऽग्नयो गृहे धीयन्ते दक्षिणाग्निर्गार्हपत्य आहवनीयः ।  
ऐनं चत्वारि वामानि गच्छन्ति निष्कः कंसो ऽश्वतरो हस्त्यधिपतिः भवति स्वानां चान्येषां च य एवं वेद ॥१३॥  
तासां वा एतासामपां हिमवानूधः सोमो वत्सः परमेष्ठ्यधिपतिः।  
यो वा एतासामपां हिमवन्तमूधः सोमं वत्सं परमेष्ठिनमधिपतिं वेद ।  
परमेष्ठी भवति गच्छति परमेष्ठितामधिपतिर्भवति स्वानां चान्येषां च य एवं वेद ॥१४॥  
इत्यथर्ववेद पैप्पलाद संहितायां चतुर्दशर्चोनाम एकादशकाण्डः समाप्तः