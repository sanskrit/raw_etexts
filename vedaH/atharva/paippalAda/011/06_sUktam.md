---
title: ०६ सूक्तम्

---
या जाता ओषधयो देवेभ्यस्त्रियुगं पुरा ।  
मन्ये नु बभ्रूणामहं शतं धामानि सप्त च ॥ १ ॥  
शतं वो अम्ब धामानि सहस्रमुत वो रुहः ।  
अधा शतकृत्वो यूयमिमं मे अगदं कृत ।२।  
पुष्पवतीः प्रसूमतीः फलिनीरफला उत ।  
अश्वा इव स्थ जित्वरीर्वीरुधः पारयिष्णवः ॥ ३ ॥  
ओषधीरिति मातरो यद्वो देवीरपब्रुवे ।  
रपांसि विघ्नतीरित रक्षश्चातयमानाः ॥ ४ ॥  
निष्कृतिर्नाम वो माता निष्कृतिर्नाम वः पिता ।  
सराः पतत्रिणी स्थ यदामयति निष्कृतः ॥ ५ । ।  
अश्वत्थे वो निषदनं पर्णे वो वसतिष्कृता ।  
गोभाज इत् किलासथं यत्सनवथ पूरुषम् ॥६॥  
यदहं वाजयन्निमा ओषधीर्हस्त आदधे ।  
आत्मा यक्ष्मस्य नश्यतु पुरा जीवगृभो यथा ॥७॥ "  
उच्छुष्मा ओषधीनां गावो गोष्ठादिवेरते ।  
धनं सनिष्यन्तीनामात्मानं तव पूरुषः ॥८ ॥  
यदोषधयः समग्वत राजानः समिताविव ।  
विप्र सः उच्यते भिषग् रक्षोहामीवचातनः ॥९॥  
अश्वावतीं सोमावतीमूर्जयन्तीमुदोजसम् ।  
आवित्सि सर्वा ओषधीरितो मा पारयानिति ॥१०॥  