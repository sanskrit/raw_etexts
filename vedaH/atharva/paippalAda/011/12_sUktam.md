---
title: १२ सूक्तम्

---
शतकाण्डो द्युश्चवनः सहस्रपर्ण उत्तिरः ।  
दर्भो य उग्र ओषधिस्तं ते बध्नाम्यायुषे ॥१ । ।  
नास्य केशान् प्र वपन्ति नोरसि ताडमा घ्नते ।  
यस्मा अच्छिन्नपर्णेन दर्भण शर्म यच्छति ।२।  
दिवि ते तूलमोषधे पृथिव्यामसि निष्ठितः ।  
त्वया सहस्रकाण्डेनायुष्प्र वर्धयामहे ॥३॥  
तिस्रो दिवो अत्यतृणस्तिस्र इमाः पृथिवीरुत ।  
तयाहं सर्वान् दुर्हार्दो जिह्वां नि तृणद्मि वचांसि च ॥४॥  
त्वमसि सहमानो अहमस्मि सहस्वान् ।  
उभौ सहस्वन्तौ भूत्वा सपत्नान् सहिषीवहि ॥ ५ ॥  
सहस्व नो अभिमातिं सहस्व पृतनायतः ।  
सहस्व सर्वां दुर्हार्दो सुहार्दो मे बहून कृधि ।६।  
दर्भेण देवजातेन दिवि ष्टम्भेन शश्वदित् ।  
तेनाहं सस्वतो जनाङ असनं सनवानि च ॥ ७ ॥  
प्रियं मा दर्भं कृणु ब्रह्मराजन्याभ्यां शूद्राय चार्याय च ।  
यस्मै च कामयामहे सर्वस्मै च विपश्यते ॥८॥  
यो जायमानः पृथिवीमदृंहद् यो अस्तभ्नादन्तरिक्षं दिवं च ।  
यं बिभ्रतं ननु पाप्मा विवेद स नो ऽयं दर्भो धरुणो दिवा कः ॥ ९ । ।  
सपत्नहा शतकाण्डः सहस्वानोषधीनां प्रथमः सं बभूव । वभू  
स नो ऽयं दर्भः परि पातु विश्वतस्तेन साक्षीय पृतनाः पृतन्यतः ॥ १० ॥  