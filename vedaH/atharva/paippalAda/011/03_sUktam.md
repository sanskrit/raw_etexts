---
title: ०३ सूक्तम्

---
जङ्गिडो ऽसि जङ्गिडो रक्षितासि जङ्गिडः ।  
द्विपाच्चतुष्पादस्माकं सर्वं रक्षतु जङ्गिडः ॥ १ ॥  
या गृत्स्यस्त्रिपञ्चाशीः शतं कृत्याकृतश्च ये ।  
सर्वान् विनक्ततेजसोऽरसान् जङ्गिडस्करत् ॥२ ॥  
अरसं कृत्रिमं नाडमरसाः सप्त विस्रसः ।  
अपेतो जङ्गिडामतिमिषुमस्तेव साधय ॥ ३ ॥  
कृत्यादूषण एवायमथो अरातिदूषणः ।  
अथो सहस्वां जङ्गिडः प्र ण आयूंषि तारिषत् ॥४॥  
स जङ्गिडस्य महिमा परि णः पातु विश्वतः ।  
विष्कन्धं येन सासाह संस्कन्धमोज ओजसा ॥५॥  
तृष्ट्वा देवा अजनयन्निष्ठितं भूम्यामधि ।  
तमु त्वाङ्गिरा इति ब्रह्माणः पूर्व्या विदुः ॥६॥  
न त्वा पूर्वा ओषधयो न त्वा तरन्तु या नवाः ।  
विबाध उग्रो जङ्गिडः परिपाणः सुमङ्गलः ॥७॥  
अश्वोपदान भगवो जङ्गिडामितवीर्य ।  
पुरा त उग्राय सत उपेन्द्रो वीर्यं ददौ ॥८ ॥  
उग्र इत्ते वनस्पत इन्द्र ओज्मानमा दधौ ।  
अमीवाः सर्वाश्चातयञ्जहि रक्षांस्योषधे ॥ ९ ॥  
आशरीकं विशरीकं बलासं पृष्ट्यामयम् ।  
तक्मानं विश्वशारदमरसं जङ्गिडस्करत् | ॥१० ॥ ।  