---
title: ३२ सूक्तम्

---
प्रजावतीः सुयवसे रिशन्तीर्मा वो विद्युतरन् मोतसेना ।  
सुगे तीर्थे सुप्रपाणे पिबन्तीः परिवृह्य वधं गोहनं चरन्तीम्। १ ॥ पिव  
पदज्ञा स्थ रमतयः संहिता विश्वरूपा ।  
उप नो देवीर्देवेभिरेत ।  
इमं गोष्ठमिदं सदो घृतेना नः समुक्षत । २ ॥  
या ग्रैव्या अपचितो अथो या उपपक्ष्याः ।  
विजान्मि या अपचितः स्वयं स्रसस्ता इतो नाशयामसि ।३।  
सान्तपना इदं हविर्मरुतस्तज्जुजुष्टन । तु. शौ.सं. ७.७७  
युष्माकोती रिशादसः ॥ ४ ॥  
यो नो मर्तो मरुतो दुर्हृणायुस्तिरश्चित्तानि वसवो जिघांसति ।  
तस्मिन्तान् पाशान् प्रति मुञ्चतां यूयं तपिष्ठेन तपसा हन्तना तम् ॥ ५ । ।  
संवत्सरीणा मरुतः स्वर्का उरुक्षयाः सगणा मानुषेभ्यः ।  
ते अस्मत् पाशान् प्रतिमुञ्चन्तु सर्वान् सान्तपना मत्सरा मादयिष्णवः ॥ ६ ॥  
धृषत् पिब कलशे सोममिन्द्र वृत्रहा शूर समरे वसूनाम् ।  
माध्यन्दिने सवन आ वृषस्व रयिष्ठानो रयिमस्मासु धेहि ॥७ । ।  
युनज्मि त्वा ब्रह्मणा दैव्येना ऽस्मै क्षत्राणि धारयन्तमग्ने !  
दिदिढ्यस्मभ्यं द्रविणेह भद्रं प्रेमं वोचो हविर्दां देवतासु । ८ । ।  
वि ते मुञ्चामि रशनां वि योक्त्रं वि नियोजनम् ।  
इहैव त्वमजस्र एध्यग्ने। ९ ।  
प्रजापते नहि त्वदन्यो विश्वा रूपाणि महिना यजान ।  
यत्कामास्ते जुहुमोस्तन्नो अस्तु वयं स्याम पतयो रयीणाम् ।१० ॥  