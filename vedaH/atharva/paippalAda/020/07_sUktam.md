---
title: ०७ सूक्तम्

---
यन्नो अग्निरखनद्यन्न इन्द्रो विश्वे यद् देवा मरुतः स्वर्का । तु. शौ.सं. ७.२४.१  
तदस्मभ्यं सविता सत्यधर्मा सरस्वत्यनुमतिर्नियच्छात् । । १ । ।  
यूयं नो देवा उभयाय वेधसे शर्म नो यच्छत् द्विपदे चतुष्पदे।  
अदत् पिबदूर्जयमानमाशितं तदस्मभ्यं शं योररपो दधात । । २ । ।  
बृहस्पते सवितर्बोधयैनं संशितं चित् सन्तरं सं शिशाधि ।  
वर्धयैनं महते सौभगाय विश्व एनमनु मदन्ति देवाः ॥ ३ ॥  
अमुत्रभूयादधि यद् यमस्य बृहस्पतिरभिशस्त्या अमुञ्चत् । मूत्र तु. शौ.सं. ७.५३.१  
प्रति मृत्युमौहतामश्विना ते देवानामग्ने भिषजा शचीभिः ॥४॥  
इन्द्रावरुणा सुतपाविमं सुतं मद्यं सोमं पिबतं धृतव्रतौ । पिव  
युवो रथो अध्वरं देववीतये प्रति स्वसरमुप याति पीतये ॥५॥  
इन्द्रावरुणा मधुमत्तमस्य वृष्णः सोमस्य वृषणा वृषेथाम् । ।  
इदं वामस्मे परिषिक्तमन्ध आसद्यास्मिन् बर्हिषि मादयेथाम् ॥६॥ वर्हि  
उरु विष्णो वि क्रमस्वोरु क्षयाय नष्कृधि ।  
घृतं घृतयोने पिब प्रप्र यज्ञपतिं तिर । । ७ । ।  
दिवो विष्ण उत वा पृथिव्या उरोर्वा विष्णो महो ऽन्तरिक्षात् ।  
उभा हि हस्तौ मधुना पृणस्वाप्रयच्छ दक्षिणादोत सव्यात् ॥ ८ ॥  
विष्णोर्नु कं प्र वोचं वीर्याणि यः पार्थिवानि विममे रजांसि ।  
यो अस्कभायदुत्तरं सधस्थं विचक्रमाणस्त्रेधोरुगायः ॥ ९ ॥  
प्र तद् विष्णुः स्तवते वीर्याणि मृगो न भीमः कुचरो गिरिष्ठाः ।  
यस्योरुषु त्रिषु विक्रमणेष्वधिक्षियन्ति भुवनानि विश्वा । । १० ॥  