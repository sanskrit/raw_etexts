---
title: ०२ सूक्तम्

---
अया विष्ठा जनयन् कर्वराणि स हि घृणिरुरुर्वराय गातुः । तु. शौ.सं. ७.३  
स प्रत्युदैद्धरुणे मध्वो अग्रं स्वा यत् तनू तन्वामैरयन्त । १ ।  
यज्ञेन यज्ञमयजन्त देवास्तानि धर्माणि प्रथमान्यासन् ।  
ते ह नाकं महिमानः सचन्त यत्र पूर्वे साध्याः सन्ति देवाः ॥ २ ॥  
यज्ञो बभूव स आ बभूव स पृथिव्या अधिपतिर्बभूव ।  
स प्रत्य यज्ञे स उ वावृधे पुनः सो अस्मासु द्रविणमा दधातु॥३। ।  
देवा यद् देवान् हविषायजन्तामर्त्त्यान् मनसामर्त्त्येन ।  
ब्रवाम तत्र परमे व्योमन् पश्येम तदुदितौ सूर्यस्य ॥४॥  
मुग्धा देवा उत शुनायजन्तोत गोरङ्गैर्बहुधायजन्त । र्वहु  
य इमं यज्ञं मनसान्वविन्दत् प्र णो वोचस्तमिहेह ब्रवाम ॥५॥  
यत् पुरुषेण हविषा देवा यज्ञमतन्वत ।  
क्वस्वीत्तदद्य नो श्रेयान् यद् वि हव्येनेजिरे ॥६।  
इन्द्रः सुत्रामा स्ववाङ् अवोभिः सुमृडीको भवतु विश्व वेदाः ।  
बाधतां द्वेषो अभयं नः कृणोतु सुवीर्यस्य पतयः स्याम ॥७॥  
स सुत्रामा स्ववाङ् इन्द्रो अस्मदाराच्चिद् द्वेषः सनुतर्युयोतु ।  
तस्य वयं सुमतौ यज्ञियस्यापि भद्रे सौमनसे स्याम ॥८ । ।  
यस्ते पृथु स्तनइत्नुर्य ऋष्वो यो दैवः केतुर्विश्वमाभूषतीदम् ।  
मृडया नो विद्युता देव सस्यं मोत वधी रश्मिभिः सूर्यस्य ॥९॥  
यस्ते स्तनः शशयुर्यो मयोभूर्यः सुम्नयुः सुहवो यः सुदक्षः ।  
येन विश्वा वनसि वार्याणि सरस्वति तमिह धातवे कः ॥ १० । ।  