---
title: ३१ सूक्तम्

---
दिवस्तार उदसिश्रसन् सप्त सूर्यस्य रश्मयः ।  
धाराः समुद्रिया आपः स्तास्ते शल्यमुच्चिच्युवुः । । १ ॥  
ईडे अग्निं स्वावसुं नमोभिरिह प्रसक्तो वि चयत् कृतं नः ।  
रथैरिव प्र भरे वाजयद्भिः प्रदक्षिणं मरुतां स्तोममृध्याम् ॥२ ॥  
सप्त स्रवन्ति शिशवे मरुत्वते पिता पुत्रेभ्यो अप्यवीवृतन्नृतानि ।  
उभे पिपृत उभे अस्य राजत उभे यतेते उभे अस्य पुष्यतः॥३॥  
वेद स्वस्तिर्द्रुघणः स्वस्ति परशुर्वेदिः परशुर्नः स्वस्तिः ।  
हविष्कृतो यज्ञिया यज्ञकामास्ते देवासो हविरिदं जुषध्वम्॥४॥  
उप प्रियं पनिप्नतं युवानमाहुतीवृधम् ।  
अगन्म बिभ्रतो नमः ॥ ५ ।  
इमा यास्ते शतं हिराः सहस्रं धमनीरुत ।  
तासां ते सर्वासां साकमश्मना बिलमप्यधाम् । ६ ।  
इदं खनामि भेषजं मां पश्यमभिरोरुदम् ।  
येना निचक्र आसुरीन्द्राणी केवलं पतिम् । ७ ॥  
अक्षौ मे मधुसङ्काशे अनीकर्णौ समञ्जनम् ।  
अन्तः कृणुष्व मां हृदि मन इन्नौ सहासती । ८ ।  
त्वाष्ट्रेणाहं वचसेर्ष्यां व्यमीमदम् ।  
अथो यो मन्युस्ते पते तमु ते शमयामसि । ९ ।  
व्रतेन त्वं व्रतपते समक्तो हा विश्वा सुमना दीदिहीह ।  
तं त्वा वयं जातवेदः समिद्धं प्रजावन्त उप सदेम सर्वे । १o ।  