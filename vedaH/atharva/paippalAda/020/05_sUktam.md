---
title: ०५ सूक्तम्

---
अनु मन्यतामनुमन्यमानः प्रजावती समक्षीयमाणम् । तु. शौ.सं. ७.२०.३  
तस्या वयं हेडसि मापि भूम सा नो देवी सुहवा शर्म यच्छतु ।१।  
अनुमते अनुमन्यस्वतानो या ते वयं चकृमा या तनूभिः । तनु  
या ते केषु तनूषु या प्रजायां या गोष्वोषधीष्वप्स्वन्तः ।२।  
आ नो देव्यनुमतिर्जगम्यात् सुक्षेत्रता वीरताया सुजाता ।  
भद्रा ह्यस्याः प्रमतिर्बभूव सेमं यज्ञमवतु देवजुष्टा । ।३ । ।  
अनुमतिर्विश्वमिदं जजान यदेजति चरति यच्च तिष्ठति ।  
तस्यास्ते देवि सुमतौ स्याम अनुमते अनु हि मंससे नः॥४॥  
यत् ते नाम सुहवं सुप्रणीते अनुमते अनुमतं सुदानु ।  
तेन त्वं सुमतिं देव्यस्मा इषं पिन्व विश्ववारं सुवीरम् ॥५॥  
प्रजाभ्यस्त्वा प्रजास्त्वानुप्राणन्तु प्रजाः त्वं अनु प्राणिहि ।  
शुक्र ते शुक्रेण चन्द्रं चन्द्रेणामृतममृतेन प्रीणामि ॥६॥  
तपसस्तनूरसि प्रजापतेर्वर्णः । स्तनु  
परमेण पशुना क्रीयसे ॥७॥  
अभि त्यं देवं सवितारमोण्योः कविक्रतुम् ।  
अर्चामि सत्यसवं रत्नधामभिः प्रियं मतिम् ॥८ ॥  
ऊर्ध्वा यस्यामतिर्भा अदिद्युतत् सवीमनि।  
हिरण्यपाणिरमिमीत सुक्रतुः कृपात् स्वः॥९॥  
अयं सहस्रमा नो दृशे कवीनां मतिर्ज्योतिर्विधर्मणि।  
ब्रध्नः समीचीरुषसः समीरयात् ॥१०॥  