---
title: १३ सूक्तम्

---
स्वाहाकृतः शुचिर्देवेषु घर्मो यो अश्विनोश्चमसो देवपानः ।  
तम् उ विश्वे अमृतासो जुषाणा गन्धर्वस्य प्रत्यास्ना रिहन्ति । १ । ।  
सुगा वो देवाः सदना कृणोमि य आचष्टेदं सवनं जुषाणाः ।  
वहमाना भरमाणा अभ्रा अस्तं घर्मं तमुदातिष्ठतानु । २ ॥  
शिवा नः शन्तमा भव सुमृडीका सरस्वति ।  
मा ते युयोम सन्दृशः ॥ ३ । ।  
उपैनं देवो अग्रभीच्चमसेन बृहस्पतिः ।  
यजमानाय सुन्वते इन्द्र गीर्भिर्न आ भर । ४ ॥  
सं मा सिञ्चन्तु मरुतः सं पूषा सं बृहस्पतिः ।  
सं मायमग्निः सिञ्चतु प्रजया च धनेन च दीर्घमायुष्कृणोतु मे ! ॥ ५ । ।  
इडा इवास्माङ् अनु वस्तां व्रतेन यस्याः पदे पुनते देवयन्तः ।  
घृतपदी शक्वरीः सोमपृष्ठोप यज्ञमस्थित वैश्वदेवी । । ६ ॥  
द्रप्सश्चस्कन्द पृथिवीमनु द्यामिमं च योनिमनु यश्च पूर्वः ।  
समानं योनिमनु सञ्चरन्तं द्रप्सं जुहोम्यनु सप्त होत्राः ॥ ७ ॥ तु. शौ.सं. १८.४.२८  
यस्ते द्रप्सः स्कन्दति यस्ते अंशुर्बाहुच्युतो धिषणाया उपस्थात् ।  
अध्वर्योर्वा परि वा यः पवित्रात् तं ते जुहोमि मनसा वषट्कृतम् ॥८ ॥  
यस्ते द्रप्सः पतितो ऽवश्च यः परः स्रुचा ।  
अयं देवो बृहस्पतिः सं तं सिञ्चतु राधसे ॥ ९ । ।  
यस्ते द्रप्सः पतितः पृथिव्यां धानासोमः परीवापः करम्भः ।  
अयं देवो बृहस्पतिः सं तं सिञ्चतु वर्चसे ॥ १० । ।  