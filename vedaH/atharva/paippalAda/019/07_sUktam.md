---
title: ०७ सूक्तम्

---
संसमिद्युवसे वृषन्नग्ने विश्वान्यर्य आ ।  
इडस्पदे समिध्यसे स नो वसून्या भर ॥ १ ॥  
सं जानीध्वं सं पृच्यध्वं सं वो मनांसि जानताम् ।  
देवा भागं यथा पूर्वे सञ्जानाना उपासते । २ ॥  
समानो मन्त्रः समितिः समानी समानं चित्तं सह वो मनांसि ।  
समानेन वो हविषा जुहोमि यथा सम्मनसो स थ ।३।  
समानो मन्त्रः समितिः समानी समानं मनः सह चित्तमेषाम् ।  
समानं मन्त्रमभिमन्त्रये वः समानमेषां हविषा जुहोमि ।॥४ ॥  
उत् सूर्यो दिव एति पुरो विश्वा निजूर्वन् ।  
आदित्यः पर्वताङ् अभि विश्वदृष्टो अदृष्टहा । ५ ।  
आयुर्विदं विपश्चितं श्रुतां कण्वस्य वीरुधम् ।  
आहार्षं विश्वभेषजीमस्यादृष्टान् नि शमयत् । । ६ ॥  
नि गावो गोष्ठे असदन् नि मृगासो अविक्षत ।  
नि केतवो जनानां न्यदृष्टा अलिप्सत । ७ ॥  
हिमवतः प्र स्रवत ताः सिन्धुमपि गच्छत ।  
आपो घ मह्यं तद् देवीर्ददन् हद्द्योतभेषजम् । ८ ।  
यदक्षीभ्यामादिद्योत पार्ष्णिभ्यां हृदयेन च।  
आपस्तत् सर्वं निष्करन् त्वष्टारिष्टमिवानशत्॥९॥  
सिन्धुराज्ञैः सिन्धुपत्नीः सर्वा या नद्य स्थनः ।  
दत्त नस्तस्य भेषजं तेन वो भुनजामहै। १० । भूनजा  
पुनन्तु मा देवजनाः पुनन्तु मनवो धिया ।  
पुनन्तु विश्वा भूतानि पवमानः पुनातु मा ॥ ११ ॥  
पुनातु मा पवमानः क्रत्वे दक्षाय जीवसे ।  
ज्योक् च सूर्यं दृशे ॥ १२ ॥  
उभाभ्यां देव सवितः पवित्रेण सवेन च ।  
अस्मान् पुनीहि चक्षसे । १३ ।  
ईर्ष्याया ध्राजिं प्रथमामधमामुत्तमामुत ।  
मन्युं हृदय्यं शोकं तं ते निर्मन्त्रयामहे । १४ ।  
एतद्यत्ते हृदि श्रितं मनस्कं पतयिष्णुकम् ।  
ततस्त ईर्ष्यां मुञ्चामि निरूष्माणं दृतेरिव । । १५ ॥  
यथा भूमिर्मृतमना मृतान्मृतमनस्तरा ।  
यथोत ममुषो मन एवेर्ष्योर्मृतं मनः ॥ १६ ॥  