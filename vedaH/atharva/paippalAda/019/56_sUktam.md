---
title: ५६ सूक्तम्

---
विराडसि विराजं मा कृणु तस्यास्ते यशो भक्षीय । १ ॥  
स्वराडसि स्वराजं मा कृणु तस्यास्ते मधु भक्षीय । २ ॥  
सम्राडसि सम्राजं मा कृणु तस्यास्ते अन्नं भक्षीय ३ ॥  
वीर्यावता ते हविषा जुहोमि जीवातवे न मर्तवे ।  
दक्षं ते भद्रमाहार्षं परा सुवाम्यामयत् । ४ ॥  
अभिवीरेण ते हविषा जुहोमि जीवातवे न मर्त्तवे ।  
दक्षं ते भद्रमाहार्षं परा सुवाम्यामयत् । ५ ।  
सुवीरेण ते हविषा जुहोमि जीवातवे न मर्त्तवे ।  
दक्षं ते भद्रमाहार्षं परा सुवाम्यामयत् । ६ । ।  
सर्ववीरेण ते हविषा जुहोमि जीवातवे न मर्त्तवे।  
दक्षं ते भद्रमाहार्षं परा सुवाम्यामयत् । ७ । ।  
प्रजावता ते हविषा जुहोमि गर्भमा धत्स्व योन्याम् ।  
सुकाले जायतां पुनर्दशमे मासि सूतवे । ८ । ।  
सुप्रजसा ते हविषा जुहोमि गर्भमा धत्स्व योन्याम् ।  
सुकाले जायतां पुनर्दशमेमासि सूतवे ॥ ९ ॥  
सुपुत्रेण ते हविषा जुहोमि गर्भमा धत्स्व योन्याम् ।  
सुकाले जायतां पुनर्दशमे मासि सूतवे ॥ १० ॥  
भूतये ते हविषा जुहोमीमं देवासो ऽभि हिङ्कराथ ।  
अस्मिन्नेव पशवः सं विशन्तु चतुष्पदामुत वा ये द्विपादः ॥ ११ ॥  
वित्तये ते हविषा जुहोमीमं देवासो ऽभि हिङ्कराथ ।  
अस्मिन्नेव पशवः सं विशन्तु चतुष्पदामुत वा ये द्विपादः । । १२ ॥  
सुवृद्धेन ते हविषा जुहोमीमं देवासो ऽभि हिङ्कराथ ।  
अस्मिन्नेव पशवः सं विशन्तु चतुष्पदामुत वा ये द्विपादः ॥१३ ॥  
संवृद्धेन ते हविषा जुहोमीमं देवासो ऽभि हिङ्कराथ ।  
अस्मिन्नेव पशवः सं विशन्तु चतुष्पदामुत वा ये द्विपादः ॥१४॥  
क्षेम्येण ते हविषा जुहोमि क्षेम्यो भवासि पशुभिश्च वीरैः ।  
इन्द्राग्नि त्वा सयुजा सखायौ विश्वेभिर्देवैरनु सं दधेताम् ॥ १५ ॥  
प्रतिष्ठितेन ते हविषा जुहोमि प्रति तिष्ठासि पशुभिश्च वीरैः ।  
इन्द्राग्नि त्वा सयुजा सखायौ विश्वेभिर्देवैरनु सं दधेताम्। !१६ ॥  
सम्भूतेन ते हविषा जुहोमि सं भवासि पशुभिश्च वीरैः ।  
इन्द्राग्नि त्वा सयुजा सखायौ विश्वेभिर्देवैरनु सं दधेताम्॥ १७ ॥  
प्रभूतेन ते हविषा जुहोमि प्र प्रभासि पशुभिश्च वीरैः ।  
इन्द्राग्नि त्वा सयुजा सखायौ विश्वेभिर्देवैरनु सं दधेताम्॥१८॥  
(इति त्र्यृचनाम ऊनविंशतिकाण्डे चतुर्दशो ऽनुवाकः )  
इत्यथर्ववेदे पैप्पलादसंहितायां त्र्यृचनाम ऊनविंशति काण्डः