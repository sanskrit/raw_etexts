---
title: ११ सूक्तम्

---
अश्वत्थो देव सदनस्तृतीयस्यामितो दिवि ॥  
तत्रामृतस्य चक्षणं ततः कुष्ठो ऽजायत ॥ १ । ।  
देवेभ्यो ऽधिजातो ऽसि सोमस्य सखा हितः ।  
स प्राणायपानाय चक्षुषे ऽस्य मृड ॥ २ । ।  
अयस्मये द्रुपदे बेधिषे यदभिहितो मृत्युभिर्ये सहस्रम् ।  
यमो मह्यं पुनरित् त्वां ददाति तस्मै देवाय हविषा विधेम । ।३ । ।  
यत् ते देवी निर्ऋतिराबबन्ध दाम ग्रीवास्वविचृत्यम् ।  
तत् ते वि ष्याम्यायुषे बलायानमीवं पितुमद्धि प्रसूतः ॥४॥  
नमस्तु ते निर्ऋते विश्ववारे अयस्मयान् विचृता बन्धमेतम् ।  
यमेन त्वं पितृभिः संविदानोत्तमे नाके अधि रोहयेमम् ॥५॥  
आराद्रक्षांसि प्रति दह अग्ने मास्माकं तन्वमुप तीतपन्तु ॥६॥  
शर्वो वो ग्रीवा अशरीत् पिशाचाः पृष्टीर्वो ऽपि शृणात्वग्निः ।  
विरुद् वो विश्वधा वीर्या मृत्युना समजीगमत् ॥७॥  
अपिशाचं नो अधरादपिशाचं न उत्तरात् ।  
इन्द्रापिशाचं नः पश्चादपिशाचं पुरस्कृधि ॥८ ॥  
इन्द्रश्चकारप्रथमो नैर्हस्तमसुरेभ्यः ।  
वृश्चामि शत्रूणां बाहून् अनेन हविषा वयम् ॥ ९ ॥ ।  
निर्हस्तः शत्रुरभिदासन्नो ऽस्तु ये सेनाभिर्युधमायन्त्यस्मान् ।  
समर्पयेन्द्र महता वधेन द्रात्वेषामघहारो विविद्धः । । १० ॥  
अव मन्युरवायता अव बाहू मनोयुजा |  
पराशर त्वं तेषां पराञ्चं शुष्ममर्दयार्वाञ्चं रयिमा कृधि ॥ ११ ॥  
आतन्वाना आयच्छन्तोस्यन्तो ये व धावथ ।  
निर्हस्ताः शत्रवः स्थनेन्द्रो वो ऽद्य पराशरीत् ॥ १२ ॥  
निर्हस्ताः सन्तु शत्रवो ऽङ्गैषां म्लापयामसि ।  
यथैषामिन्द्र वेदांसि यूथेसु वि भजामहै ॥१३॥  
निर्हस्तेभ्यो नैर्हस्तं यं देवाः शरुमस्यथ ।  
जयन्तु सत्वानो मम स्थिरेणेन्द्रेण मेदिना । १४ ।  