---
title: ०५ सूक्तम्

---
इमं स्तोममर्हते जातवेदसे रथमिव सं महेमा मनीषया ।  
भद्रा हि नः प्रमतिरस्य संसद्यग्ने सख्ये मा रिषामा वयं तव ।१।  
यस्मै त्वमायजसे स साधत्यनर्वा क्षेति दधते सुवीर्यम् ।  
स तूताव नैनमश्नोत्यंहतिरग्ने सख्ये मा रिषामा वयं तव ।२।  
भरामेध्मं कृणवामा हवींषि ते चितयन्तः पर्वणापर्वणा वयम् ।  
जीवातवे प्रतरं साधया धियो ऽग्ने सख्ये मा रिषामा वयं तव ॥ ३ । ।  
शकेम त्वा समिधं साधया धियस्त्वे देवा हविरदन्त्याहुतम् ।  
त्वमादित्याङ आा वह तान्ह्यूष्मस्यग्ने सख्ये मा रिषामा वयं तव ॥४॥ 1  
त्वमध्वर्युरुत होतासि पूर्व्यः प्रशास्ता पोता जनुषा पुरोहितः ।  
विश्वा विद्वाङ आर्त्विज्या धिर पुष्यस्यग्ने सख्ये मा रिषामा वयं तव।५॥  
दिशां गोपा अस्य चरन्ति जन्तवो द्विपाच्च यदुत चतुष्पदक्तुभिः ।  
चित्रः प्रकेत उषसो महाङ अस्यग्ने सख्ये मा रिषामा वयं तव ॥६॥  
यो विश्वतः सुप्रतीकः सदृडङ्सि दूरे चित् सन् तडिदिवाति रोचसे !  
रात्र्याश्चिदन्धो अति देव पश्यस्यग्ने सख्ये मा रिषामा वयं तव ॥७॥  
पूर्वो देवा भवतु सुन्वतो रथोऽस्माकं शंसो अभ्यस्तु दूढ्यः ।  
तदा जानीतोत पुष्यता वचोऽग्ने सख्ये मा रिषामा वयं तव॥८ ॥  
वधैर्दुःशंसाङ् अप दूढ्यो जहि दूरे वा ये अन्ति वा के चिदत्रिणः ।  
अथा यज्ञाय गृणते सुगं कृध्यग्ने सख्ये मा रिषामा वयं तव ॥९॥  
यदयुक्था अरुषा रोहिता रथे वातजूता वृषभस्येव ते रवः ।  
आदिन्वसि वनिनो धूमकेतुनाग्ने सख्ये मा रिषामा वयं तव ॥१०॥  
  