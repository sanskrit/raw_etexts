---
title: १० सूक्तम्

---
ऐतु देवस्त्रायमाणः कुष्ठो हिमवतस्परि ।  
तक्मानं सर्वं नाशयन् सर्वाश्च यातुधान्यः ॥ १ ॥  
त्रीणी ते कुष्ठ नामानि नघमारो नघारिषो नघायुषो न घायं पुरुषो रिषत् ।  
यस्मै परिब्रवीमि त्वा सायम्प्रातरथो दिवा । ।२ । ।  
जीवला नाम ते मात जीवन्तो नाम ते पिता  
मारिषा नाम ते स्वसा न घायं पुरुषो रिषत् ।  
यस्मै परिब्रवीमि त्वा सायम्प्रातरथो दिवा ॥ ३ ॥  
उत्तमो ऽस्योषधीनामनड्वाञ्जगतामिव व्याघ्रः श्वपदामिव न घायं पुरुषो रिषत् ।  
यस्मै परिब्रवीमि त्वा सायम्प्राप्तरथो दिवा ।४॥  
त्रिः शाम्बुभ्यो गिरेयेभ्यस्त्रिरादित्येभ्यस्परि ।  
त्रिर्जातो विश्वदेवेभ्यः स कुष्ठो विश्वभेषजः साकं सोमेन तिष्ठति।  
तक्मानं सर्वं नाशयन् सर्वाश्च यातुधान्यः ॥५॥  
अश्वत्थो देवसदनस्तृतीयस्यामितो दिवि ।  
तत्रामृतस्य चक्षणं ततः कुष्ठो ऽजायत ।  
स कुष्ठो विश्वभेषजः साकं सोमेन तिष्ठति ।  
तक्मानं सर्वं नाशयन् सर्वाश्च यातुधान्यः ॥६॥  
हिरण्ययी नौरचरद्धिरण्यबन्धना दिवि । ।  
तत्रामृतस्य चक्षणं ततः कुष्ठो ऽजायत ।  
स कुष्ठो विश्वभेषजः साकं सोमेन तिष्ठति ।  
तक्मानं सर्वं नाशयन् सर्वाश्च यातुधान्यः ॥७॥  
यत्र नावः प्रभ्रंशनं यत्र हिमवतः शिरः ।  
तत्रामृतस्य चक्षणं ततः कुष्ठो अजायत ।  
स कुष्ठो विश्वभेषजः साकं सोमेन तिष्ठति ।  
तक्मानं सर्वं नाशयन् सर्वाश्च यातुधान्यः ॥८ ॥  
यं त्वा वेद पूर्व ऐक्ष्वाको यं वा त्वा कुष्ठ काश्यः ।  
यं शावसो यं मात्स्यस्तेनासि विश्वभेषजः ॥९ । ।  
शीर्षालाकं तृतीयकं सदन्दिर्यश्च हायनः ।  
तक्मानं विश्वधावीर्याधराञ्चं परा सुव ॥१०॥  
(इति दशर्चोनाम सप्तमकाण्डे द्वितीयोऽनुवाकः)  