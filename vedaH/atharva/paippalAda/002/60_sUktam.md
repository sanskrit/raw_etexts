---
title: ६० सूक्तम्

---
येभिः पाशैरभि दधासि द्रुह्वणः समामिनो अनृतं ये समामिरे।  
तांस्ते वि ष्याम्यायुषे बलायानमीवं पितुमद्धि प्रसूतः ॥ १ ॥  
अनागा बभ्रो अयमस्तु वीरो द्रुहः पाशेभ्यः परि पाह्येनम् ।  
राजन् प्रविद्वान् प्र मुमुग्धि पाशान् यस्मै चरामि हविषा घृतेन॥२॥  
कश्यप इन्द्राय हविषा चचार हरित्वतीषु मघवा मघोने ।  
पस्पार विश्वा भुवनस्य गोपा अन्तरिक्षस्य महतो विमाने ।३।  
अपूपं नाभिलं ते घृतश्चुतं नदीनां पदे सुश्रुतं जुहोमि ।  
प्रविद्वान् राजन् प्र मुमुग्धि पाशानस्य पत्नी विधवा यथासत्॥४॥  
अनातुरेण वरुणः पथेमं स्वस्तिभिरति दुर्गाणि नेषत् ।  
तमश्विना प्रतिगृह्या स्वस्तये दोषा एनमुषसे सं प्र यच्छात् ॥५॥  