---
title: ३९ सूक्तम्

---
यत्ते ग्रावा बाहुच्युतो अचक्रोन्नरो यद्वा ते हस्तयोरधुक्षं ।  
तत् त आ प्यायतां तत् ते नि ष्ट्यायतां सोम राजन् ॥१॥  
यत् ते ग्रावणा चेच्छिदुः सोम राजन् प्रियाण्यङ्गानि सुकृता पुरूणि ।  
तत् सं धत्स्वाज्येनोत वर्धयस्वानागसो यथा सदमित् सङ्क्षियेम ॥२॥  
यां ते त्वचं बिभिदुर्यां च योनिं यद्वा स्थानात् प्रच्युतो यदि वा सुतोसि।  
त्वया सोम क्लृप्तिमस्माकमेतदुप नो राजन् सुकृते ह्वयस्व॥३॥  
सं प्राणापानाभ्यां समु चक्षुषा सं श्रोत्रेण गच्छस्वं सोम राजन्।  
यत् ते विरिष्टं समु तत् त एतज्जानीतान्नः सङ्गमने पथीनाम् ॥४॥  
अहाः शरीरं पयसा समेत्यन्योअन्यो भवति वर्णो अस्य ।  
तस्मै त इन्द्रो हविषा विधेम वयं स्याम पतयो रयीणाम् ॥ ५ ॥  
अभि क्षरन्ति जुह्वो घृतेनाङ्गा परूंषि तव वर्धयन्ती ।  
तस्मै ते सोम नम इद्वषड्वोप नो राजन् सुकृते ह्वयस्व ॥६॥  