---
title: ३० सूक्तम्

---
देवानां भद्रा सुमतिर्ऋजूयतां देवानां रातिरभि नो नि वर्तताम् ।  
देवानां सख्यमुप सेदिमा वयं देवा न आयुः प्र तिरन्तु जीवसे ॥ १ ॥  
तान् पूर्वया निविदा हूमहे वयं भगं मित्रमदितिं दक्षमस्रिधम् ।  
अर्यमणं वरुणं सोममश्विना सरस्वती नः सुभगा मयस्करत् ॥२ ॥  
इदं पितृभ्यो नमो अस्त्वद्य ये पूर्वासो ये परासः परेयुः ।  
ये पार्थिवे रजस्या निषत्ता ये वा नूनं सुवृजनासु दिक्षु ॥३ ॥  
प्रत्यञ्चो अग्ने शरवः पतन्तु कृत्याकृते रिपवे मर्त्याय ।  
क्रव्यादे अत्रिणे मा मीमृणः क्रविष्णुमा धेहि निर्ऋतेरुपस्थे ॥४॥  
ज्यायसः शंसादुत वा कनीयसः सजातिशंसादुत जामिशंसात् ।  
अनादिष्टमन्यकृतं यदेनस्त्वं नस्तस्माज्जातवेदो मुमुग्धि ॥५ ॥  