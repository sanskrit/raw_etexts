+++
title = "संहिता - विस्वरा"

+++


  
अग्न आ याहि वीतये गृणानो हव्यदातये। नि होता सत्सि बर्हिषि ॥ 1 ॥  
त्वमग्ने यज्ञानाꣳ होता वि श्वेषाꣳ हितः। देवेभिर्मानुषे जने ॥ 2 ॥  
अग्निं दूतं वृणीमहे होतारं विश्ववेदसम्। अस्य यज्ञस्य सुक्रतुम् ॥ 3 ॥  
अग्निर्वृत्राणि जङ्घनद् द्रविणस्युर्विपन्यया। समिद्धः शुक्र आहुतः ॥ 4 ॥  
प्रेष्ठं वो अतिथिꣳ स्तुषे मित्रमिव प्रियम्। अग्ने रथं न वेद्यम् ॥ 5 ॥  
त्वं नो अग्ने महोभिः पाहि विश्वस्या अरातेः। उत द्विषो मर्त्यस्य ॥ 6 ॥  
एह्यू षु ब्रवाणि तेऽग्न इत्थेतरा गिरः। एभिर्वर्धास इन्दुभिः ॥ 7 ॥  
आ ते वत्सो मनो यमत्परमाच्चित्सधस्थात्। अग्ने त्वां कामये गिरा ॥ 8 ॥  
त्वामग्ने पुष्करादध्यथर्वा निरमन्थत। मूर्ध्नो विश्वस्य वाघतः ॥ 9 ॥  
अग्ने विवस्वदा भरास्मभ्यमूतये महे। देवो ह्यसि नो दृशे ॥ 10 ॥  
नमस्ते अग्न ओजसे गृणन्ति देव कृष्टयः। अमैरमित्रमर्दय ॥11  
दूतं वो विश्ववेदसꣳ हव्यवाहममर्त्यम्। यजिष्ठमृञ्जसे गिरा ॥12  
उप त्वा जामयो गिरो देदिशतीर्हविष्कृतः। वायोरनीके अस्थिरन् ॥13  
उप त्वाग्ने दिवेदिवे दोषावस्तर्धिया वयम्। नमो भरन्त एमसि ॥14  
जराबोध तद्विविड्ढि विशेविशे यज्ञियाय। स्तोमꣳ रुद्राय दृशीकम् ॥15  
प्रति त्यं चारुमध्वरं गोपीथाय प्र हूयसे। मरुद्भिरग्न आ गहि ॥16  
अश्वं न त्वा वारवन्तं वन्दध्या अग्निं नमोभिः। सम्राजन्तमध्वराणाम् ॥17  
और्वभृगुवच्छुचिमप्नवानवदा हुवे। अग्निꣳ समुद्रवाससम् ॥18  
अग्निमिन्धानो मनसा धियꣳ सचेत मर्त्यः। अग्निमिन्धे विवस्वभिः ॥19  
आदित्प्रत्नस्य रेतसो ज्योतिः पश्यन्ति वासरम्। परो यदिध्यते दिवि ॥20  
अग्निं वो वृधन्तमध्वराणां पुरूतमम्। अच्छा नप्त्रे सहस्वते
॥21  
अग्निस्तिग्मेन शोचिषा यꣳसद्विश्वं न्य3ऽत्रिणम्। अग्निर्नो वꣳसते रयिम् ॥22  
अग्ने मृड महाꣳ अस्यय आ देवयुं जनम्। इयेथ बर्हिरासदम् ॥23  
अग्ने रक्षा णो अꣳहसः प्रति स्म देव रीषतः। तपिष्ठैरजरो दह ॥24  
अग्ने युङ्क्ष्वा हि ये तवाश्वासो देव साधवः। अरं वहन्त्याशवः ॥25  
नि त्वा नक्ष्य विश्पते द्युमन्तं धीमहे वयम्। सुवीरमग्न आहुत ॥26  
अग्निर्मूर्धा दिवः ककुत्पतिः पृथिव्या अयम्। अपाꣳ रेताꣳसि जिन्वति ॥27  
इममू षु त्वमस्माकꣳ सनिं गायत्रं नव्याꣳसम्। अग्ने देवेषु प्र वोचः ॥28  
तं त्वा गोपवनो गिरा जनिष्ठदग्ने अङ्गिरः। स पावक श्रुधी हवम् ॥29  
परि वाजपतिः कविरग्निर्हव्यान्यक्रमीत्। दधद्रत्नानि दाशुषे ॥30  
उदु त्यं जातवेदसं देवं वहन्ति केतवः। दृशे विश्वाय सूर्यम् ॥31  
कविमग्निमुप स्तुहि सत्यधर्माणमध्वरे। देवममीवचातनम् ॥32  
शं नो देवीरभिष्टये शं नो भवन्तु पीतये। शं योरभि स्रवन्तु नः ॥33  
कस्य नूनं परीणसि धियो जिन्वसि सत्पते। गोषाता यस्य ते गिरः ॥34  
यज्ञायज्ञा वो अग्नये गिरागिरा च दक्षसे। प्रप्र वयममृतं जातवेदसं प्रियं मित्रं न शꣳसिषम् ॥35  
पाहिनो अग्न एकया पाह्यू३ऽत द्वितीयया । पाहिगीर्भिस्तिसृभिरूर्जां पते पाहि चतसृभिर्वसो॥36॥  
बृहद्भिरग्ने अर्चिभिः शुक्रेण देव शोचिषा। भरद्वाजे समिधानो यविष्ठ्य रेवत्पावक दीदिहि ॥37  
त्वे अग्ने स्वाहुत प्रियासः सन्तु सूरयः। यन्तारो ये मघवानो जनानामूर्वं दयन्त गोनाम् ॥38  
अग्ने जरितर्विश्पतिस्तपानो देव रक्षसः। अप्रोषिवान्गृहपते महाꣳ असि दिवस्पायुर्दुरोणयुः ॥39  
अग्ने विवस्वदुषसश्चित्रꣳ राधो अमर्त्य। आ दाशुषे जातवेदो वहा त्वमद्या देवाꣳ उषर्बुधः ॥40  
त्वं नश्चित्र ऊत्या वसो राधाꣳसि चोदय। अस्य रायस्त्वमग्ने रथीरसि विदा गाधं तुचे तु नः ॥41  
त्वमित्सप्रथा अस्यग्ने त्रातर्ऋतः कविः। त्वां विप्रासः समिधान दीदिव आ विवासन्ति वेधसः ॥42  
आ नो अग्ने वयोवृधꣳ रयिं पावक शꣳस्यम्। रास्वा च न उपमाते पुरुस्पृहꣳ सुनीती सुयशस्तरम् ॥43  
यो विश्वा दयते वसु होता मन्द्रो जनानाम्। मधोर्न पात्रा प्रथमान्यस्मै प्र स्तोमा यन्त्वग्नये ॥44  
एना वो अग्निं नमसोर्जो नपातमा हुवे। प्रियं चेतिष्ठमरतिꣳ
स्वध्वरं विश्वस्य दूतममृतम् ॥45  
शेषे वनेषु मातृषु सं त्वा मर्तास इन्धते। अतन्द्रो हव्यं वहसि हविष्कृत आदिद्देवेषु राजसि ॥46  
अदर्शि गातुवित्तमो यस्मिन्व्रतान्यादधुः। उपो षु जातमार्यस्य वर्धनमग्निं नक्षन्तु नो गिरः ॥47  
अग्निरुक्थे पुरोहितो ग्रावाणो बर्हिरध्वरे। ऋचा यामि मरुतो ब्रह्मणस्पते देवा अवो वरेण्यम् ॥48  
अग्निमीडिष्वावसे गाथाभिः शीरशोचिषम्। अग्निꣳ राये पुरुमीढ श्रुतं नरोऽग्निः सुदीतये छर्दिः ॥49  
श्रुधि श्रुत्कर्ण वह्निभिर्देवैरग्ने सयावभिः। आ सीदतु बर्हिषि मित्रो अर्यमा प्रातर्यावभिरध्वरे ॥50  
प्र दैवोदासो अग्निर्देव इन्द्रो न मज्मना। अनु मातरं पृथिवीं वि वावृते तस्थौ नाकस्य शर्मणि ॥51  
अध ज्मो अध वा दिवो बृहतो रोचनादधि। अया वर्धस्व तन्वा गिरा ममा जाता सुक्रतो पृण ॥52  
कायमानो वना त्वं यन्मातृरजगन्नपः। न तत्ते अग्ने प्रमृषे निवर्तनं यद्दूरे सन्निहाभुवः ॥53  
नि त्वामग्ने मनुर्दधे ज्योतिर्जनाय शश्वते। दीदेथ कण्व ऋतजात उक्षितो यं नमस्यन्ति कृष्टयः ॥54  
देवो वो द्रविणोदाः पूर्णां विवष्ट्वासिचम्। उद्वा सिञ्चध्वमुप वा पृणध्वमादिद्वो देव ओहते ॥55  
प्रैतु ब्रह्मणस्पतिः प्र देव्येतु सूनृता। अच्छा वीरं नर्यं पङ्क्तिराधसं देवा यज्ञं नयन्तु नः ॥56  
ऊर्ध्व ऊ षु ण ऊतये तिष्ठा देवो न सविता। ऊर्ध्वो वाजस्य
सनिता यदञ्जिभिर्वाघद्भिर्विह्वयामहे ॥57  
प्र यो राये निनीषति मर्तो यस्ते वसो दाशत्। स वीरं धत्ते अग्न उक्थशꣳसिनं त्मना सहस्रपोषिणम् ॥58  
प्र वो यह्वं पुरूणां विशां देवयतीनाम्। अग्निꣳ सूक्तेभिर्वचोभिर्वृणीमहे यꣳसमिदन्य इन्धते ॥59  
अयमग्निः सुवीर्यस्येशे हि सौभगस्य। राय ईशे स्वपत्यस्य गोमत ईशे वृत्रहथानाम् ॥60  
त्वमग्ने गृहपतिस्त्वꣳ होता नो अध्वरे। त्वं पोता विश्ववार प्रचेता यक्षि यासि च वार्यम् ॥61  
सखायस्त्वा ववृमहे देवं मर्तास ऊतये। अपां नपातꣳ सुभगꣳ सुदꣳससꣳ सुप्रतूर्तिमनेहसम् ॥62  
आ जुहोता हविषा मर्जयध्वं नि होतारं गृहपतिं दधिध्वम्।
इडस्पदे नमसा रातहव्यꣳ सपर्यता यजतं पस्त्यानाम् ॥63  
चित्र इच्छिशोस्तरुणस्य वक्षथो न यो मातरावन्वेति धातवे। अनूधा यदजीजनदधा चिदा ववक्षत्सद्यो महि दूत्यां३चरन् ॥64  
इदं त एकं पर उ त एकं तृतीयेन ज्योतिषा सं विशस्व। संवेशनस्तन्वेऽ३चारुरेधि प्रियो देवानां परमे जनित्रे ॥65  
इमꣳ स्तोममर्हते जातवेदसे रथमिव सं महेमा मनीषया। भद्रा हि नः प्रमतिरस्य सꣳसद्यग्ने सख्ये मा रिषामा वयं तव ॥66  
मूर्धानं दिवो अरतिं पृथिव्या वैश्वानरमृत आ जातमग्निम्। कविꣳ सम्राजमतिथिं जनानामासन्नः पात्रं जनयन्त देवाः ॥67  
वि त्वदापो न पर्वतस्य पृष्ठादुक्थेभिरग्ने जनयन्त देवाः। तं त्वा गिरः सुष्टुतयो वाजयन्त्याजिं न गिर्ववाहो जिग्युरश्वाः ॥68  
आ वो राजानमध्वरस्य रुद्रꣳ होतारꣳ सत्ययजꣳ रोदस्योः। अग्निं पुरा तनयित्नोरचित्ताद्धिरण्यरूपमवसे कृणुध्वम् ॥69  
इन्धे राजा समर्यो नमोभिर्यस्य प्रतीकमाहुतं घृतेन। नरो हव्येभिरीडते सबाध आग्निरग्रमुषसामशोचि ॥70  
प्र केतुना बृहता यात्यग्निरा रोदसी वृषभो रोरवीति। दिवश्चिदन्तादुपमामुदानडपामुपस्थे महिषो ववर्ध ॥71  
अग्निं नरो दीधितिभिररण्योर्हस्तच्युतं जनयत प्रशस्तम्। दूरेदृशं गृहपतिमथव्युम् ॥72  
अबोध्यग्निः समिधा जनानां प्रतिधेनुमिवायतीमुषासम् । यह्वा इव प्र वयामुज्जिहानाः प्र भानवः सस्रते नाकमच्छ ॥73  
प्र भूर्जयन्तं महां विपोधां मूरैरमूरं पुरां दर्माणम्। नयन्तं गीर्भिर्वना धियंधा हरिश्मश्रुं न वर्मणा धनर्चिम् ॥74  
शुक्रं ते अन्यद्यजतं ते अन्यद्विषुरूपे अहनी द्यौरिवासि। विश्वा हि माया अवसि स्वधावन्भद्रा ते पूषन्निह रातिरस्तु॥75  
इडामग्ने पुरुदꣳसꣳ सनिं गोः शश्वत्तमꣳ हवमानाय साध। स्यान्नः सूनुस्तनयो विजावाग्ने सा ते सुमतिर्भूत्वस्मे ॥76  
प्र होता जातो महान्नभोविन्नृषद्मा सीददपां विवर्ते । दधद्यो धायी सुते वयाꣳसि यन्ता वसूनि विधते तनूपाः ॥77  
प्र सम्राजमसुरस्य प्रशस्तं पुꣳसः कृष्टीनामनुमाद्यस्य । इन्द्रस्येव प्र तवसस्कृतानि वन्दद्वारा वन्दमाना विवष्टु ॥78  
अरण्योर्निहितो जातवेदा गर्भ इवेत्सुभृतो गर्भिणीभिः । दिवेदिव ईड्यो जागृवद्भिर्हविष्मद्भिर्मनुष्येभिरग्निः ॥79  
सनादग्ने मृणसि यातुधानान्न त्वा रक्षाꣳसि पृतनाशु जिग्युः । अनु दह सहमूरान्कयादो मा ते हेत्या मुक्षत दैव्यायाः ॥80  
अग्न ओजिष्ठमा भर द्युम्नमस्मभ्यमध्रिगो । प्र नो राये पनीयसे रत्सि वाजाय पन्थाम् ॥81  
यदि वीरो अनु ष्यादग्निमिन्धीत मर्त्यः । आजुह्वद्धव्यमानुषक् शर्म भक्षीत दैव्यम् ॥82  
त्वेषस्ते धूम ऋण्वति दिवि सञ्च्छुक्र आततः । सूरो न हि द्युता त्वं कृपा पावक रोचसे ॥83  
त्वꣳ हि क्षैतवद्यशोऽग्ने मित्रो न पत्यसे । त्वं विचर्षणे श्रवो वसो पुष्टिं न पुष्यसि ॥84  
प्रातरग्निः पुरुप्रियो विश स्तवेतातिथिः । विश्वे यस्मिन्नमर्त्ये हव्यं मर्तास इन्धते ॥85  
यद्वाहिष्ठं तदग्नये बृहदर्च विभावसो। महिषीव त्वद्रयिस्त्वद्वाजा उदीरते ॥86  
विशोविशो वो अतिथिं वाजयन्तः पुरुप्रियम्। अग्निं वो दुर्यं वचः स्तुषे शूषस्य मन्मभिः ॥87  
बृहद्वयो हि भानवेऽर्चा देवायाग्नये । यं मित्रं न प्रशस्तये मर्तासो दधिरे पुरः ॥88  
अगन्म वृत्रहन्तमं ज्येष्ठमग्निमानवम् । य स्म श्रुतर्वन्नार्क्ष्ये बृहदनीक इध्यते ॥89  
जातः परेण धर्मणा यत्सवृद्धिः सहाभुवः । पिता यत्कश्यपस्याग्निः श्रद्धा माता मनुः कविः ॥90  
सोमꣳ राजानं वरुणमग्निमन्वारभामहे । आदित्यं विष्णुꣳ सूर्यं ब्रह्माणं च बृहस्पतिम् ॥91  
इत एत उदारुहन्दिवः पृष्ठान्या रुहन् । प्र भूर्जयो यथा पथोद्यामङ्गिरसो ययुः ॥92  
राये अग्ने महे त्वा दानाय समिधीमहि । ईडिष्वा हि महे वृषं द्यावा होत्राय पृथिवी ॥93  
दधन्वे वा यदीमनु वोचद्ब्रह्मेति वेरु तत्। परि
विश्वानि काव्या नेमिश्चक्रमिवाभुवत् ॥94  
प्रत्यग्ने हरसा हरः शृणाहि विश्वतस्परि । यातुधानस्य रक्षसो बलं न्युब्जवीर्यम् ॥95  
त्वमग्ने वसूꣳरिह रुद्राꣳ आदित्याꣳ उत । यजा स्वध्वरं जनं मनुजातं घृतप्रुषम् ॥96  
पुरु त्वा दाशिवाꣳ वोचेऽरिरग्ने तव स्विदा । तोदस्येव शरण आ महस्य ॥97  
प्र होत्रे पूर्व्यं वचोऽग्नये भरता बृहत् । विपां ज्योतीꣳषि बिभ्रते न वेधसे ॥98  
अग्ने वाजस्य गोमत ईशानः सहसो यहो । अस्मे देहि जातवेदो महि श्रवः ॥99  
अग्ने यजिष्ठो अध्वरे देवां देवयते यज । होता मन्द्रो वि राजस्यति स्रिधः ॥100  
जज्ञानः सप्त मातृभिर्मेधामाशासत श्रिये। अयं ध्रुवो रयीणां चिकेतदा ॥101  
उत स्या नो दिवा मतिरदितिरूत्यागमत्। सा शन्ताता मयस्करदप स्रिधः ॥102  
ईडिष्वा हि प्रतीव्याꣳ३ यजस्व जातवेदसम्। चरिष्णुधूममगृभीतशोचिषम् ॥103  
न तस्य मायया च न रिपुरीशीत मर्त्यः। यो अग्नये ददाश हव्यदातये ॥104  
अप त्यं वृजिनꣳ रिपुꣳ स्तेनमग्ने दुराध्यम्। दविष्ठमस्य सत्पते कृधी सुगम् ॥105  
श्रुष्ट्यग्ने नवस्य मे स्तोमस्य वीर विश्पते। नि मायिनस्तपसा रक्षसो दह ॥106  
प्र मꣳहिष्ठाय गायत ऋताव्ने बृहते शुक्रशोचिषे। उपस्तुतासो अग्नये ॥107  
प्र सो अग्ने तवोतिभिः सुवीराभिस्तरति वाजकर्मभिः। यस्य त्वꣳ सख्यमाविथ ॥108  
तं गूर्धयास्वर्णरं देवासो देवमरतिं दधन्विरे। देवत्रा हव्यमूहिषे ॥109  
मा नो हृणीथा अतिथिं वसुरग्निः पुरुप्रशस्त एषः। यः सुहोता स्वध्वरः ॥110  
भद्रो नोअग्निराहुतो भद्रा रातिः सुभग भद्रो अध्वरः। भद्रा
उत प्रशस्तयः ॥111  
यजिष्ठं त्वा ववृमहे देवं देवत्रा होतारममर्त्यम्। अस्य यज्ञस्य सुक्रतुम् ॥112  
तदग्ने द्युम्नमा भर यत्सासाहा सदने कं चिदत्रिणम्। मन्युं जनस्य दूढ्यम् ॥113  
यद्वा उ विश्पतिः शितः सुप्रीतो मनुषो विशे। विश्वेदग्निः प्रति रक्षाꣳसि सेधति ॥114  


  
तद्वो गाय सुते सचा पुरुहूताय सत्वने। शं यद्गवे न शाकिने ॥115  
यस्ते नूनꣳ शतक्रतविन्द्र द्युम्नितमो मदः। तेन नूनं मदे मदे ॥116  
गाव उप वदावटे मही यज्ञस्य रप्सुदा। उभा कर्णा हिरण्यया ॥117  
अरमश्वाय गायत श्रुतकक्षारं गवे। अरमिन्द्रस्य धाम्ने ॥118  
तमिन्द्रं वाजयामसि महे वृत्राय हन्तवे। स वृषा वृषभो भुवत् ॥119  
त्वमिन्द्र बलादधि सहसो जात ओजसः। त्वꣳसन्वृषन्वृषेदसि ॥120  
यज्ञ इन्द्रमवर्धयद्यद्भूमिं व्यवर्तयत्। चक्राण ओपशं दिवि ॥121  
यदिन्द्राहं यथा त्वमीशीय वस्व एक इत्। स्तोता मे गोसखा स्यात् ॥122  
पन्यपन्यमित्सोतार आ धावत मद्याय। सोमं वीराय शूराय ॥123  
इदं वसो सुतमन्धः पिबा सुपूर्णमुदरम्। अनाभयिन्ररिमा ते ॥124  
उद्धेदभि श्रुतामघं वृषभं नर्यापसम्। अस्तारमेषि सूर्य ॥125  
यदद्य कच्च वृत्रहन्नुदगा अभि सूर्य। सर्वं तदिन्द्र ते वशे ॥126  
य आनयत्परावतः सुनीती तुर्वशं यदुम्। इन्द्रः स नो युवा सखा ॥127  
मा न इन्द्राभ्याऽ३दिशः सूरो अक्तुष्वा यमत् । त्वा युजा वनेम तत् ॥128  
एन्द्र सानसिꣳ रयिꣳ सजित्वानꣳ सदासहम्। वर्षिष्ठमूतये भर ॥129  
इन्द्रं वयं महाधन इन्द्रमर्भे हवामहे। युजं वृत्रेषु वज्रिणम् ॥130  
अपिबत्कद्रुवः सुतमिन्द्रः सहस्रबाह्वे। तत्राददिष्ट पौस्यम् ॥131  
वयमिन्द्र त्वायवोऽभि प्र नोनुमो वृषन्। विद्धी त्वा३ऽऽऽ स्य नो वसो ॥132  
आ घा ये अग्निमिन्धते स्तृणन्ति बर्हिरानुषक्। येषामिन्द्रो युवा सखा ॥133  
भिन्धि विश्वा अप द्विषः परि बाधो जही मृधः। वसु स्पार्हं तदा भर ॥134  
इहेव शृण्व एषां कशा हस्तेषु यद्वदान्। नि यामं चित्रमृञ्जते ॥135  
इम उ त्वा वि चक्षते सखाय इन्द्र सोमिनः। पुष्टावन्तो यथा पशुम् ॥136  
समस्य मन्यवे विशो विश्वा नमन्त कृष्टयः। समुद्रायेव सिन्धवः ॥137  
देवानामिदवो महत्तदा वृणीमहे वयम्। वृष्णामस्मभ्यमूतये ॥138  
सोमानाꣳ स्वरणं कृणुहि ब्रह्मणस्पते। कक्षीवन्तं य औशिजः ॥139  
बोधन्मना इदस्तु नो वृत्रहा भूर्यासुतिः। शृणोतु शक्र आशिषम् ॥140  
अद्य नो देव सवितः प्रजावत्सावीः सौभगम्। परा दुष्वप्न्यꣳ सुव ॥141  
क्वऽ३स्य वृषभो युवा तुविग्रीवो अनानतः। ब्रह्मा कस्तꣳ सपर्यति ॥142  
उपह्वरे गिरीणाꣳ सङ्गमे च नदीनाम्। धिया विप्रो अजायत ॥143  
प्र सम्राजं चर्षणीनामिन्द्रꣳ स्तोता नव्यं गीर्भिः। नरं नृषाहं मꣳहिष्ठम् ॥144  
अपादु शिप्र्यन्धसः सुदक्षस्य प्रहोषिणः। इन्द्रोरिन्द्रो यवाशिरः ॥145  
इमा उ त्वा पुरुवसोऽभि प्र नोनवुर्गिरः। गावो वत्सं न धेनवः ॥146  
अत्राह गोरमन्वत नाम त्वष्टुपीच्यम्। इत्था चन्द्रमसो गृहे ॥147  
यदिन्द्रो अनयद्रितो महीरपो वृषन्तमः। तत्र पूषाभुवत्सचा ॥148  
गौर्धयति मरुताꣳ श्रवस्युर्माता मघोनाम्॥ युक्ता वह्नी रथानाम् ॥149  
उप नो हरिभिः सुतं याहि मदानां पते। उप नो हरिभिः सुतम् ॥150  
इष्टा होत्रा असृक्षतेन्द्रं वृधन्तो अध्वरे। अच्छावभृथमोजसा ॥151  
अहमिद्धि पितुष्परि मेधामृतस्य जग्रह। अहꣳ सूर्य इवाजनि ॥152  
रेवतीर्नः सधमाद इन्द्रे सन्तु तुविवाजाः। क्षुमन्तो याभिर्मदेम ॥153  
सोमः पूषा च चेततुर्विश्वासाꣳ सुक्षितीनाम्। देवत्रा रथ्योर्हिता ॥154  
पान्तमा वो अन्धस इन्द्रमभि प्र गायत। विश्वासाहꣳ शतक्रतुं मꣳहिष्ठं चर्षणीनाम् ॥155  
प्र व इन्द्राय मादनꣳ हर्यश्वाय गायत। सखायः सोमपाव्ने ॥156  
वयमु त्वा तदिदर्था इन्द्र त्वायन्तः सखायः। कण्वा उक्थेभिर्जरन्ते ॥157  
इन्द्राय मद्वने सुतं परि ष्टोभन्तु नो गिरः। अर्कमर्चन्तु कारवः ॥158  
अयं त इन्द्र सोमो निपूतो अधि बर्हिषि। एहीमस्य द्रवा पिब ॥159  
सुरूपकृत्नुमूतये सुदुघामिव गोदुहे। जुहूमसि द्यविद्यवि ॥160  
अभि त्वा वृषभा सुते सुतꣳ सृजामि पीतये। तृम्पा व्यश्नुही मदम् ॥161  
य इन्द्र चमसेष्वा सोमश्चमूषु ते सुतः। पिबेदस्य त्वमीशिषे ॥162  
योगेयोगे तवस्तरं वाजेवाजे हवामहे। सखाय इन्द्रमूतये ॥163  
आ त्वेता नि षीदतेन्द्रमभि प्र गायत। सखायः स्तोमवाहसः ॥164  
इदꣳ ह्यन्वोजसा सुतꣳ राधानां पते। पिबा त्वाऽ३स्य गिर्वणः ॥165  
महाꣳ इन्द्रः पुरश्च नो महित्वमस्तु वज्रिणे। द्यौर्न प्रथिना शवः ॥166  
आ तू न इन्द्र क्षुमन्तं चित्रं ग्राभꣳ सं गृभाय। महाहस्ती दक्षिणेन ॥167  
अभि प्र गोपतिं गिरेन्द्रमर्च यथा विदे। सूनुꣳ सत्यस्य
सत्पतिम् ॥168  
कया नश्चित्र आ भुवदूती सदावृधः सखा। कया शचिष्ठया वृता ॥169  
त्यमु वः सत्रासाहं विश्वासु गीर्ष्वायतम्। आ च्यावयस्यूतये ॥170  
सदसस्पतिमद्भुतं प्रियमिन्द्रस्य काम्यम्। सनिं मेधामयासिषम् ॥1711.2.6.8
ये तेपन्था अधो दिवो येभिर्व्यश्वमैरयः। उत श्रोषन्तु नो भुवः ॥172  
भद्रंभद्रं न आ भरेषमूर्जꣳ शतक्रतो। यदिन्द्र मृडयासि नः ॥173  
अस्ति सोमो अयꣳ सुतः पिबन्त्यस्य मरुतः। उत स्वराजो अश्विना
॥174  
ईङ्खयन्तीरपस्युव इन्द्रं जातमुपासते। वन्वानासः सुवीर्यम् ॥175  
न कि देवा इनीमसि न क्या योपयामसि। मन्त्रश्रुत्यं चरामसि ॥176  
दोषो आगाद् बृहद्गाय द्युमद्गामन्नाथर्वण। स्तुहि देवꣳ सवितारम् ॥177  
एषो उषा अपूर्व्या व्युच्छति प्रिया दिवः। स्तुषे वामश्विना बृहत् ॥178  
इन्द्रो दधीचो अस्थभिर्वृत्राण्यप्रतिष्कुतः। जघान नवतीर्नव
॥179  
इन्द्रेहित्स्यन्धसो विश्वेभिः सोमपर्वभिः। महाꣳ अभिष्टिरोजसा ॥180  
आ तू न इन्द्र वृत्रहन्नस्माकमर्धमा गहि। महान्महीभिरूतिभिः ॥181  
ओजस्तदस्य तित्विष उभे यत्समवर्तयत्। इन्द्रश्चर्मेव रोदसी ॥182  
अयमु ते समतसि कपोत इव गर्भधिम्। वचस्तच्चिन्न ओहसे ॥183  
वात आ वातु भेषजꣳ शम्भु मयोभु नो हृदे। प्र न आयूꣳषि तारिषत् ॥184  
यꣳ रक्षन्ति प्रचेतसो वरुणो मित्रो अर्यमा। न किः स दभ्यते जनः ॥185  
गव्यो षु णो यथा पुराश्वयोत रथया। वरिवस्या महोनाम् ॥186  
इमास्त इन्द्र पृश्नयो घृतं दुहत आशिरम्। एनामृतस्य पिप्युषीः ॥187  
अया धिया च गव्यया पुरुणामन्पुरुष्टुत। यत्सोमेसोम आभुवः ॥188  
पावका नः सरस्वती वाजेभिर्वाजिनीवती। यज्ञं वष्टु धियावसु ॥189  
क इमं नाहुषीष्वा इन्द्रꣳ सोमस्य तर्पयात्। स नो वसून्या भरात् ॥190  
आ याहि सुषुमा हि त इन्द्र सोमं पिबा इमम्। एदं बर्हिः सदो मम ॥191  
महि त्रीणामवरस्तु द्युक्षं मित्रस्यार्यम्णः। दुराधर्षं वरुणस्य ॥192  
त्वावतः पुरूवसो वयमिन्द्र प्रणेतः। स्मसि स्थातर्हरीणाम् ॥193  
उत्त्वा मन्दन्तु सोमाः कृणुष्व राधो अद्रिवः। अव ब्रह्मद्विषो जहि ॥194  
गिर्वणः पाहि नः सुतं मधोर्धाराभिरज्यसे। इन्द्र त्वादातमिद्यशः ॥195  
सदा व इन्द्रश्चर्कृषदा उपो नु स सपर्यन्। न देवो वृतः शूर इन्द्रः ॥196  
आ त्वा विशन्त्विन्दवः समुद्रमिव सिन्धवः। न त्वामिन्द्राति रिच्यते ॥197  
इन्द्रमिद्गाथिनो बृहदिन्द्रमर्केभिरर्किणः। इन्द्रं वाणीरनूषत ॥198  
इन्द्र इषे ददातु न ऋभुक्षणमृभुꣳरयिम्। वाजी ददातु वाजिनम् ॥199  
इन्द्रो अङ्ग महद्भयमभी षदप चुच्यवत्। स हि स्थिरो विचर्षणिः ॥200  
इमा उ त्वा सुतेसुते नक्षन्ते गिर्वणो गिरः। गावो वत्सं न धेनवः ॥201  
इन्द्रा नु पूषणा वयꣳ सख्याय स्वस्तये। हुवेम वाजसातये ॥202  
न कि इन्द्र त्वदुत्तरं न ज्यायो अस्ति वृत्रहन्। न क्येवं यथा त्वम् ॥203  
तरणिं वो जनानां त्रदं वाजस्य गोमतः। समानमु प्र शꣳसिषम् ॥204  
असृग्रमिन्द्र ते गिरः प्रति त्वामुदहासत। सजोषा वृषभं पतिम् ॥205  
सुनीथो घा स मर्त्यो यं मरुतो यमर्यमा। मित्रास्पान्त्यद्रुहः ॥206  
यद्वीडाविन्द्र यत्स्थिरे यत्पर्शाने पराभृतम्। वसु स्पार्हं तदा भर ॥207  
श्रुतं वो वृत्रहन्तमं प्र शर्धं चर्षणीनाम्। आशिषे राधसे महे ॥208  
अरं त इन्द्र श्रवसे गमेम शूर त्वावतः। अरꣳ शक्र परेमणि ॥209  
धानावन्तं करम्भिणमपूपवन्तमुक्थिनम्। इन्द्र प्रातर्जुषस्व नः ॥210  
अपां फेनेन नमुचे शिर इन्द्रोदवर्तयः। विश्वा यदजय स्पृधः ॥211  
इमे त इन्द्र सोमाआः सुतासो ये च सोत्वाः। तेषां मत्स्व प्रभूवसो ॥212  
तुभ्यꣳ सुतासः सोमाः स्तीर्णं बर्हिर्विभावसो। स्तोतृभ्य इन्द्र मृडय ॥213  
आ व इन्द्र कृविं यथा वाजयन्तः शतक्रतुम्। मꣳहिष्ठꣳसिञ्च इन्दुभिः ॥214  
अतश्चिदिन्द्र न उपा याहि शतवाजया। इषा सहस्रवाजया ॥215  
आ बुन्दं वृत्रहा ददे जातः पृच्छद्वि मातरम्। क उग्राः के ह शृण्विरे ॥216  
बृबदुक्थꣳहवामहे सृप्रकरस्नमूतये। साधः कृण्वन्तमवसे ॥217  
ऋजुनीती नो वरुणो मित्रो नयति विद्वान्। अर्यमा देवैः सजोषाः ॥218  
दूरादिहेव यत्सतोऽरुणप्सुरशिश्वितत्। वि भानुं विश्वथातनत् ॥219  
आ नो मित्रावरुणा घृतैर्गव्यूतिमुक्षतम्। मध्वा रजाꣳसि सुक्रतू ॥220  
उदु त्ये सूनवो गिरः काष्ठा यज्ञेष्वत्नत। वाश्रा अभिज्ञु यातवे ॥221  
इदं विष्णुर्व चक्रमे त्रेधा नि दधे पदम्। समूढमस्य पाꣳसुले ॥222  
अतीहि मन्युषाविणꣳ सुषुवाꣳसमुपेरय। अस्य रातौ सुतं पिब ॥223  
कदु प्रचेतसे महे वचो देवाय शस्यते। तदिध्यस्य वर्धनम् ॥224  
उक्थं च न शस्यमानं नागो रयिरा चिकेत। न गायत्रं गीयमानम्
॥225  
इन्द्र उक्थेभिर्मन्दिष्ठो वाजानां च वाजपतिः। हरिवान्त्सुतानाꣳ सखा ॥226  
आ याह्युप नः सुतं वाजेभिर्मा हृणीयथाः। महाꣳ इव युवजानिः ॥227  
कदा वसो स्तोत्रꣳहर्यत आ अव श्मशा रुधद्वाः। दीर्घꣳसुतम् वाताप्याय ॥228  
ब्राह्मणादिन्द्र राधसः पिबा सोममृतूꣳ रनु। तवेदꣳसख्यमस्तृतम् ॥229  
वयं घा ते अपि स्मसि स्तोतार इन्द्र गिर्वणः। त्वं नो जिन्व सोमपाः ॥230  
एन्द्र पृक्षु कासु चिन्नृम्णं तनूषु धेहि नः। सत्राजिदुग्र पौꣳ॥231  
एवा ह्यसि वीरयुरेवा शूर उत स्थिरः। एवा ते राध्यं मनः ॥232  


  
अभि त्वा शूर नोनुमोऽदुग्धा इव धेनवः। ईशानमस्य जगतः स्वर्दृशमीशानमिन्द्र तस्थुषः ॥233 ॥  
त्वामिद्धि हवामहे सातौ वाजस्य कारवः। त्वां वृत्रेष्विन्द्र सत्पतिं नरस्त्वां काष्ठास्वर्वतः ॥234 ॥  
अभि प्र वः सुराधसमिन्द्रमर्च यथा विदे। यो जरितृभ्यो मघवा पुरूवसुः सहस्रेणेव शिक्षति ॥235 ॥  
तं वो दस्ममृतीषहं वसोर्मन्दानमन्धसः। अभि वत्सं न स्वसरेषु धेनव इन्द्रं गीर्भिर्नवामहे ॥236 ॥  
तरोभिर्वो विदद्वसुमिन्द्रꣳ सबाध ऊतये। बृहद्गायन्तः सुतसोमे अध्वरे हुवे भरं न कारिणम् ॥237 ॥  
तरणिरित्सिषासति वाजं पुरन्ध्या युजा। आ व इन्द्रं पुरुहूतं नमे गिरा नेमिं तष्टेव सुद्रुवम् ॥238 ॥  
पिबा सुतस्य रसिनो मत्स्वा न इन्द्र गोमतः। आपिर्नो बोधि सधमाद्ये वृधे३ऽ.स्माꣳअवन्तु ते धियः ॥239 ॥  
त्वꣳ ह्येहि चेरवे विदा भगं वसुत्तये। उद्वावृषस्व मघवन् गविष्टय उदिन्द्राश्वमिष्टये ॥240 ॥  
न हि वश्चरमं च न वसिष्ठः परिमꣳसते। अस्माकमद्य मरुतः सुते सचा विश्वे पिबन्तु कामिनआः ॥241 ॥  
मा चिदन्यद्वि शꣳसत सखायो मा रिषण्यत। इन्द्रमित्स्तोता वृषणꣳ सचा सुते मुहुरुक्था च शꣳसत ॥242 ॥  
न किष्टं कर्मणा नशद्यश्चकार सदावृधम्। इन्द्रं न
यज्ञैर्विश्वगूर्तमृभ्वसमधृष्टं धृष्णुमोजसा ॥243 ॥  
य ऋते चिदभिश्रिषः पुरा जत्रुभ्य आतृदः। सन्धाता सन्धिं मघवा पुरूवसुर्निष्कर्ता विह्रुतं पुनः ॥244 ॥  
आ त्वा सहस्रमा शतं युक्ता रथे हिरण्यये। ब्रह्मयुजो हरय इन्द्र केशिनो वहन्तु सोमपीतये ॥245 ॥  
आ मन्द्रैरिन्द्र हरिभिर्याहि मयूररोमभिः। मा त्वा के चिन्नि येमुरिन्न पाशिनोऽति धन्वेव ताꣳ इहि ॥246 ॥  
त्वमङ्ग प्र शꣳसिषो देवः शविष्ठ मर्त्यम्। न त्वदन्यो मघवन्नस्ति मर्डितेन्द्र ब्रवीमि ते वचः ॥247 ॥  
त्वमिन्द्र यशा अस्यृजीषी शवसस्पतिः। त्वं वृत्राणि हꣳस्यप्रतीन्येक इत्पुर्वनुत्तश्चर्षणीधृतिः ॥248 ॥  
इन्द्रमिद्देवतातय इन्द्रं प्रयत्यध्वरे। इन्द्रꣳ समीके वनिनो हवामह इन्द्रं धनस्य सातये ॥249 ॥  
इमा उ त्वा पुरूवसो गिरो वर्धन्तु या मम। पावकवर्णाः शुचयो
विपश्चितोऽभि स्तोमैरनूषत ॥250 ॥  
उदु त्ये मधुमत्तमा गिर स्तोमास ईरते। सत्राजितो धनसा अक्षितोतयो वाजयन्तो रथा इव ॥251 ॥  
यथा गौरो अपा कृतं तृष्यन्नेत्यवेरिणम्। आपित्वे नः प्रपित्वे तूयमा गहि कण्वेषु सु सचा पिब ॥252 ॥  
शग्ध्यू३षु शचीपत इन्द्र विश्वाभिरूतिभिः। भगं न हि त्वा यशसं वसुविदमनु शूर चरामसि ॥253 ॥  
या इन्द्र भुज आभरः स्वर्वाꣳ असुरेभ्यः। स्तोतारमिन्मघवन्नस्य वर्धय ये च त्वे वृक्तबर्हिषः ॥254 ॥  
प्र मित्राय प्रार्यम्णेइ सचथ्यमृतावसो। वरूथ्ये३ वइरुणे छन्द्यं वइचः स्तोत्रइꣳ राजसु गायत ॥255 ॥  
अभि त्वा पूर्वपीतय इन्द्र स्तोमेभिरायवः। समीचीनास ऋभवः समस्वरन्रुद्रा गृणन्त पूर्व्यम् ॥256 ॥  
प्र व इन्द्राय बृहते मरुतो ब्रह्मार्चत। वृत्रꣳ हनति वृत्रहा शतक्रतुर्वज्रेण शतपर्वणा ॥257 ॥  
बृहदिन्द्राय गायत मरुतो वृत्रहन्तमम्। येन ज्योतिरजनयन्नृतावृधो देवं देवाय जागृवि ॥258 ॥  
इन्द्र क्रतुं न आ भर पिता पुत्रेभ्यो यथा। शिक्षा णो अस्मिन्पुरुहूत यामनि जीवा ज्योतिरशीमहि ॥259 ॥  
मा न इन्द्र परा वृणग्भवा नः सधमाद्ये। त्वं न ऊती त्वमिन्न आप्यं मा न इन्द्र परा वृणक् ॥260 ॥  
वयं घ त्वा सुतावन्त आपो न वृक्तबर्हिषः। पवित्रस्य प्रस्रवणेषु वृत्रहन्परि स्तोतार आसते ॥261 ॥  
यदिन्द्र नाहुषीष्वा ओजो नृम्णं च कृष्टिषु। यद्वा पञ्च क्षितीनां द्युम्नमा भर सत्रा विश्वानि पौꣳस्या ॥262 ॥  
सत्यमित्था वृषेदसि वृषजूतिर्नोऽविता। वृषा ह्युग्र शृण्विषे
परावति वृषो अर्वावति श्रुतः ॥263 ॥  
यच्छक्रासि परावति यदर्वावति वृत्रहन्। अतस्त्वा गीर्भिर्द्युगदिन्द्र केशिभिः सुतावाꣳआ विवासति2 ॥264 ॥  
अभि वो वीरमन्धसो मदेषु गाय गिरा महा विचेतसम्। इन्द्रं नाम श्रुत्यꣳ शाकिनं वचो यथा ॥265 ॥  
इन्द्र त्रिधातु शरणं त्रिवरूथꣳ स्वस्तये। छर्दिर्यच्छ मघवद्भ्यश्च मह्यं च यावया दिद्युमेभ्यः ॥266 ॥  
श्रायन्त इव सूर्यं विश्वेदिन्द्रस्य भक्षत। वसूनि जातो जनिमान्योजसा प्रति भागं न दीधिमः ॥267 ॥  
न सीमदेव आप तदिषं दीर्घायो मर्त्यः। एतग्वा चिद्य एतशो युयोजत इन्द्रो हरी युयोजते ॥268 ॥  
आ नो विश्वासु हव्यमिन्द्रꣳ समत्सु भूषत। उप ब्रह्माणि सवनानि वृत्रहन्परमज्या ऋचीषम ॥269 ॥  
तवेदिन्द्रावमं वसु त्वं पुष्यसि मध्यमम्। सत्रा विश्वस्य परमस्य राजसि न किष्ट्वा गोषु वृण्वते ॥270 ॥  
क्वेयथ क्वेदसि पुरुत्रा चिद्धि ते मइनः। अलर्षि युध्म खजकृत्पुरन्दर प्र गायत्रा अगासिषु ॥271 ॥  
वयमेनमिदा ह्योपीपेमेह वज्रिणम्। तस्मा उ अद्य सवने सुतं भरा नूनं भूषत श्रुते ॥272 ॥  
यो राजा चर्षणीनां याता रथेभिरध्रिगु। विश्वासां तरुता पृतनानां ज्येष्ठं यो वृत्रहा गृणे ॥273 ॥  
यत इन्द्र भयामहे ततो नो अभयं कृधि। मघवञ्छग्धि तव तन्न ऊतये वि द्विषो वि मृधो जहि ॥274 ॥  
वास्तोष्पते ध्रुवा स्थूणाꣳ सत्रꣳ सोम्यानाम्। द्रप्सः पुरां भेत्ता
शश्वतीनामिन्द्रो मुनीनाꣳ सखा ॥275 ॥  
बण्महाꣳ असि सूर्य बडादित्य महाꣳ असि। महस्ते सतो महिमा पनिष्टम मह्ना देव महाꣳ असि ॥276 ॥  
अश्वी रथी सुरूप इद्गोमाꣳ यदिन्द्र ते सखा। श्वात्रभाजा वयसा सचते सदा चन्द्रैर्याति सभामुप ॥277 ॥  
यद्याव इन्द्र ते शतꣳ शतं भूमीरुतस्युः । न त्वा वज्रिन्त्सहस्रꣳस्यु सूर्या
अनु न जातमष्ट रोदसी ॥278 ॥  
यदिन्द्र प्रागपागुदग्न्यग्वा हूयसे नृभिः। सिमा पुरू
नृषूतो अस्यानवेऽसि प्रशर्ध तुर्वशे ॥279 ॥  
कस्तमिन्द्र त्वा वसवा मर्त्यो दधर्षति। श्रद्धा हि ते मघवन्पार्ये दिवि वाजी वाजꣳ सिषासति ॥280 ॥  
इन्द्राग्नी अपादियं पूर्वागात्पद्वतीभ्यः। हित्वा शिरो जिह्वया
रारपच्चरत्त्रिꣳशत्पदा न्यक्रमीत् ॥281 ॥  
इन्द्र नेदीय एदिहि मितमेधाभिरूतिभिः। आ शं तम शंतमाभिरभिष्टिभिरा स्वापे स्वापिभिः ॥282 ॥
इति नवमी दशतिः ॥9॥ इति पञ्चमः खण्डः ॥5॥ [स्वड 16 । उड 5 । धाड 72 । ङा ॥]  
इत ऊती वो अजरं प्रहेतारमप्रहितम्। आशुं जेतारꣳ हेतारꣳ रथीतममतूर्तं तुग्रियावृधम् ॥283 ॥  
मो षु त्वा वाघतश्च नारे अस्मन्नि रीरमन्। आरात्ताद्वा सधमादं न आ गहीह वा सन्नुप श्रुधि ॥284 ॥  
सुनोत सोमपाव्ने सोममिन्द्राय वज्रिणे। पचता पक्तीरवसे कृणुध्वमित्पृणन्नित्पृणते मयः ॥285 ॥  
यः सत्राहा विचर्षणिरिन्द्रं तꣳ हूमहे वयम्। सहस्रमन्यो तुविनृम्ण सत्पते भवा समत्सु नो वृधे ॥286 ॥  
शचीभिर्नः शचीवसू दिवानक्तं दिशस्यतम्। मा वाꣳ रातिरुप दसत्कदाचनास्मद्रातिः कदाचन ॥287 ॥  
यदा कदाच मीढुषे स्तोता जरेत मर्त्यः। आदिद्वन्देत वरुणं विपा गिरा धर्त्तारं विव्रतानाम् ॥288 ॥  
पाहि गा अन्धसो मद इन्द्राय मेध्यातिथे। यः सम्मिश्लो हर्योर्यो हिरण्यय इन्द्रो वज्री हिरण्ययः ॥289 ॥  
उभयꣳ शृणवच्च न इन्द्रो अर्वागिदं वचः। सत्राच्या मघवान्त्सोमपीतये धिया शविष्ठ आ गमत् ॥290 ॥  
महे च न त्वाद्रिवः परा शुल्काय दीयसे। न सहस्राय नायुताये वज्रिवो न शताय शतामघ ॥291 ॥  
वस्याꣳ इन्द्रासि मे पितुरुत भ्रातुरभुञ्जतः। माता च मे छदयथः समा वसो वसुत्वनाय राधसे ॥292 ॥  
इम इन्द्राय सुन्विरे सोमासो दध्याशिरः। ताꣳ आ मदाय वज्रहस्त पीतये हरिभ्यां याह्योक आ ॥293 ॥  
इम इन्द्र मदाय ते सोमाश्चिकित्र उक्थिनः। मधोः पपान उप नो गिरः शृणु रास्व स्तोत्राय गिर्वणः2 ॥294 ॥  
आ त्वाऽ३द्य सबर्दुघाꣳ हुवे गायत्रवेपसम्। इन्द्रं धेनुꣳ
सुदुघामन्यामिषमुरुधारामरङ्कृतम् ॥295 ॥  
न त्वा बृहन्तो अद्रयो वरन्त इन्द्र वीडवः। यच्छिक्षसि
स्तुवते मावते वसु न किष्टदा मिनाति ते ॥296 ॥  
क ईं वेद सुते सचा पिबन्तं कद्वयो दधे। अयं यः पुरो विभिनत्योजसा मन्दानः शिप्र्यन्धसः ॥297 ॥  
यदिन्द्र शासो अव्रतं च्यावया सदसस्परि। अस्माकमꣳशुं मघवन्पुरुस्पृहं वसव्ये अधि बर्हय ॥298 ॥  
त्वष्टा नो दैव्यं वचः पर्जन्यो ब्रह्मणस्पतिः। पुत्रैर्भ्रातृभिरदितिर्नु पातु नो दुष्टरं त्रामणं वचः ॥299 ॥  
कदा चन स्तरीरसि नेन्द्र सश्चसि दाशुषे। उपोपेन्नु मघवन्भूय इन्नु ते दानं देवस्य पृच्यते ॥300 ॥  
युङ्क्ष्वा हि वृत्रहन्तम हरी इन्द्र परावतः। अर्वाचीनो मघवन्त्सोमपीतय उग्र ऋष्वेभिरा गहि ॥301 ॥  
त्वामिदा ह्यो नरोऽपीप्यन्वज्रिन्भूर्णयः। स इन्द्र स्तोमवाहस इह श्रुध्युप स्वसरमा गहि ॥302 ॥  
प्रत्यु अदर्श्यायत्यूऽ३च्छन्ती दुहिता दिवः। अपो मही वृणुते चक्षुषा तमो ज्योतिष्कृणोति सूनरी ॥303 ॥  
इमा उ वां दिविष्टय उस्रा हवन्ते अश्विना। अयं वामह्वेऽवसे शचीवसू विशंविशꣳ हि गच्छथः ॥304 ॥  
कुष्ठः को वामश्विना तपानो देवा मर्त्यः। घ्नता वामश्मया क्षपमाणोꣳशुनेत्थमु आदुन्यथा ॥305 ॥  
अयं वां मधुमत्तमः सुतः सोमो दिविष्टिषु। तमश्विना पिबतं तिरो अह्न्यं धत्तꣳरत्नानि दाशुषे ॥306 ॥  
आ त्वा सोमस्य गल्दया सदा याचन्नहं ज्या। भूर्णिं मृगं न सवनेषु चुक्रुधं क ईशानं याचिषत् ॥307 ॥  
अध्वर्यो द्रावया त्वꣳ सोममिन्द्रः पिपासति। उपो नूनं युयुजे वृषणा हरी आ च जगाम वृत्रहा ॥308 ॥  
अभी षतस्तदा भरेन्द्र ज्यायः कनीयसः। पुरूवसुर्हि
मघवन्बभूविथ भरेभरे च हव्यः ॥309 ॥  
यदिन्द्र यावतस्त्वमेतावदहमीशीय। स्तोतारमिद्दधिषे रदावसो न पापत्वाय रꣳसिषम् ॥310 ॥  
त्वमिन्द्र प्रतूर्तिष्वभि विश्वा असि स्पृधः। अशस्तिहा जनिता वृत्रतूरसि त्वं तूर्य तरुष्यतः ॥311 ॥  
प्र यो रिरिक्ष ओजसा दिवः सदोभ्यस्परि। न त्वा विव्याच रज इन्द्र पार्थिवमति विश्वं ववक्षिथ ॥312 ॥  
असावि देवं गोऋजीकमन्धो न्यस्मिन्निन्द्रो जनुषेमुवोच। बोधामसि त्वा हर्यश्व यज्ञैर्बोधा न स्तोममन्धसो मदेषु ॥313 ॥  
योनिष्ट इन्द्र सदने अकारि तमा नृभिः पुरूहूत प्र याहि। असो यथा नोऽविता वृधश्चिद्ददो वसूनि ममदश्च सोमैः ॥314 ॥  
अदर्दरुत्समसृजो वि खानि त्वमर्णवान्बद्बधानाꣳ अरम्णाः। महान्तमिन्द्र पर्वतं वि यद्वः सृजद्धारा अव यद्दानवान्हन् ॥315 ॥  
सुष्वाणास इन्द्र स्तुमसि त्वा सनिष्यन्तश्चित्तुविनृम्ण वाजम्। आ नो भर सुवितं यस्य कोना तना त्मना सह्यामा त्वोताः ॥316 ॥  
जगृह्मा ते दक्षिणमिन्द्र हस्तं वसूयवो वसुपते वसूनाम्। विद्मा हि त्वा गोपतिꣳ शूर गोनामस्मभ्यं चित्रं वृषणꣳ रयिन्दाः ॥317 ॥  
इन्द्रं नरो नेमधिता हवन्ते यत्पार्या युनजते धियस्ताः। शूरो नृषाता श्रवसश्च काम आ गोमति व्रजे भजा त्वं नः ॥318 ॥  
वयः सुपर्णा उप सेदुरिन्द्रं प्रियमेधा ऋषयो नाधमानाः। अप ध्वान्तमूर्णुहि पूर्धि चक्षुर्मुमुग्ध्याऽ३स्मान्निधयेव बद्धान् ॥319 ॥  
नाके सुपर्णमुप यत्पतन्तꣳ हृदा वेनन्तो अभ्यचक्षत त्वा। हिरण्यपक्षं वरुणस्य दूतं यमस्य योनौ शकुनं भुरण्युम् ॥320 ॥  
ब्रह्म जज्ञानं प्रथमं पुरस्ताद्वि सीमतः सुरुचो वेन आवः। स बुध्न्या उपमा अस्य विष्ठाः सतश्च योनिमसतश्च विवः ॥321 ॥  
अपूर्व्या पुरुतमान्यस्मै महे वीराय तवसे तुराय। विरप्शिने वज्रिणे शन्तमानि वचाꣳस्यास्मै स्थविराय तक्षु ॥322 ॥  
अव द्रप्सो अꣳशुमतीमतिष्ठदीयानः कृष्णो दशभिः सहस्रैः। आवत्तमिन्द्रः शच्या धमन्तमप स्नीहितिं नृमणा अधद्राः ॥323 ॥  
वृत्रस्य त्वा श्वसथादीषमाणा विश्वे देवा अजहुर्ये सखायः। मरुद्भिरिन्द्र सख्यं ते अस्त्वथेमा विश्वाः पृतना जयासि ॥324 ॥  
विधुं दद्राणꣳ समने बहूनाꣳ युवानꣳ सन्तं पलितो जगार। देवस्य पश्य काव्यं महित्वाद्या ममार स ह्यः समान ॥325 ॥  
त्वꣳ ह त्यत्सप्तभ्यो जायमानोऽशत्रुभ्यो अभवः शत्रुरिन्द्र। गूढे द्यावापृथिवी अन्वविन्दो विभुमद्भ्यो भुवनेभ्यो रणं धाः ॥326 ॥  
मेडिं न त्वा वज्रिणं भृष्टिमन्तं पुरुधस्मानं वृषभꣳ स्थिरप्स्नुम्। करोष्यर्यस्तरुषीर्दुवस्युरिन्द्र द्युक्षं वृत्रहणं गृणीषे ॥327 ॥  
प्र वो महे महेवृधे भरध्वं प्रचेतसे प्र सुमतिं कृणुध्वम्। विशः पूर्वी प्र चर चर्षणिप्राः ॥328 ॥  
शुनꣳ हुवेम मघवानमिन्द्रमस्मिन्भरे नृतमं वाजसातौ। शृण्वन्तमुग्रमूतये समत्सु ध्नन्तं वृत्राणि सञ्जितं धनानि ॥329 ॥  
उदु ब्रह्माण्यैरत श्रवस्येन्द्रꣳ समर्ये महया वसिष्ठ। आ यो विश्वानि श्रवसा ततानोपश्रोता म ईवतो वचाꣳसि ॥330 ॥  
चक्रं यदस्याप्स्वा निषत्तमुतो तदस्मै मध्विच्चच्छद्यात्। पृथिव्यामतिषितं यदूधः पयो गोष्वदधा ओषधीषु ॥331 ॥  
त्यमू षु वाजिनं देवजूतꣳ सहोवानं तरुतारꣳ रथानाम्। अरिष्टनेमिं पृतनाजमाशुꣳ स्वस्तये तार्क्ष्यमिहा हुवेम ॥332 ॥  
त्रातारमिन्द्रमवितारमिन्द्रꣳ हवेहवे सुहवꣳ शूरमिन्द्रम्। हुवे नु शक्रं पुरुहूतमिन्द्रमिदꣳ हविर्मघवा वेत्विन्द्रः ॥333 ॥  
यजामह इन्द्रं वज्रदक्षिणꣳ हरीणाꣳ रथ्याऽ३ विव्रतानाम्। प्र श्म श्रुभिर्दोधुवदूर्ध्वधा भुवद्वि सेनाभिर्भयमानो वि राधसा ॥334 ॥  
सत्राहणं दाधृषिं तुम्रमिन्द्रं महामपारं वृष भꣳ सुवज्रम्। हन्ता यो वृत्रꣳ सनितोत वाजं दाता मघानि मघवा सुराधाः ॥335 ॥  
यो नो वनुष्यन्नभिदाति मर्त उगणा वा मन्यमानस्तुरो वा। क्षिधी युधा शवसा वा तमिन्द्राभी ष्याम वृषमणस्त्वोताः ॥336 ॥  
यं वृत्रेषु क्षितय स्पर्धमाना यं युक्तेषु तुरयन्तो हवन्ते। यꣳ शूरसातौ यमपामुपज्मन्यं विप्रासो वाजयन्ते स इन्द्रः ॥337 ॥  
इन्द्रापर्वता बृहता रथेन वामीरिष आ वहतꣳ सुवीराः। वीतꣳ हव्यान्यध्वरेषु देवा वर्धेथां गीर्भीरिडया मदन्ता ॥338 ॥  
इन्द्राय गिरो अनिशितसर्गा अपः प्रैरयत्सगरस्य बुध्नात्। यो अक्षेणेव चक्रियौ शचीभिर्विष्वक्तस्तम्भ पृथिवीमुत द्याम् ॥339 ॥  
आ त्वा सखायः सख्या ववृत्युस्तिरः पुरू चिदर्णवां जगम्याः। पितुर्नपातमा दधित वेधा अस्मिन्क्षये प्रतरां दीद्यानः ॥340 ॥  
को अद्य युङ्क्ते धुरि गा ऋतस्य शिमीवतो भामिनो दुर्हृणायून्। आसन्नेषामप्सुवाहो मयोभून्य एषां भृत्यामृणधत्स जीवात् ॥341 ॥  
गायन्ति त्वा गायत्रिणोऽर्चन्त्यर्कमर्किणः। ब्रह्माणस्त्वा शतक्रत
उद्वꣳशमिव येमिरे ॥342 ॥  
इन्द्रं विश्वा अवीवृधन्त्समुद्रव्यचसं गिरः। रथीतमꣳ रथीनां वाजानाꣳ सत्पतिं पतिम् ॥343 ॥1.3.12.3
इममिन्द्र सुतं पिब ज्येष्ठममर्त्यं मदम्। शुक्रस्य त्वाभ्यक्षरन्धारा ऋतस्य सादने ॥344 ॥  
यदिन्द्र चित्र म इह नास्ति त्वादातमद्रिवः। राधस्तन्नो विदद्वस उभयाहस्त्या भर ॥345 ॥  
श्रुधी हवं तिरश्च्या इन्द्र यस्त्वा सपर्यति। सुवीर्यस्य गोमतो रायस्पूर्धि महाꣳ असि ॥346 ॥  
असावि सोम इन्द्र ते शविष्ठ धृष्णवा गहि। आ त्वा पृणक्त्विन्द्रियꣳ रजः सूर्यो न रश्मिभिः ॥347 ॥  
एन्द्र याहि हरिभिरुप कण्वस्य सुष्टुतिम्। दिवो अमुष्य शासतो दिवं यय दिवावसो ॥348 ॥  
आ त्वा गिरो रथीरिवास्थुः सुतेषु गिर्वणः। अभि त्वा
समनूषत गावो वत्सं न धेनवः ॥349 ॥  
एतो न्विन्द्रꣳ स्तवाम शुद्धꣳ शुद्धेन साम्ना। शुद्धैरुक्थैर्वावृध्वाꣳ सꣳ शुद्धैराशीर्वान्ममत्तु ॥350 ॥  
यो रयिं वो रयिन्तमो यो द्युम्नैर्द्युम्नवत्तमः। सोमः सुतः स इन्द्र तेऽस्ति स्वधापते मदः ॥351 ॥  


  
प्रत्यस्मै पिपीषते विश्वानि विदुषे भर। अरङ्गमाय जग्मयेऽपश्चादध्वने नरः ॥352 ॥  
आ नो वयोवयःशयं महान्तं गह्वरेष्ठां महान्तं पूर्विनेष्ठाम्। उग्रं वचो अपावधी ॥353 ॥  
आ त्वा रथं यथोतये सुम्नाय वर्तयामसि। तुविकूर्मिमृतीषहमिन्द्रꣳ शविष्ठ सत्पतिम् ॥354 ॥  
स पूर्व्यो महोनां वेनः क्रतुभिरानजे। यस्य द्वारा मनुः पिता देवेषु धिय आनजे ॥355 ॥  
यदी वहन्त्याशवो भ्राजमाना रथेष्वा। पिबन्तो मदिरं मधु तत्र श्रवाꣳसि कृण्वते ॥356 ॥  
त्यमु वो अप्रहणं गृणीषे शवसस्पतिम्। इन्द्रं विश्वासाहं नरꣳ शचिष्ठं विश्ववेदसम् ॥357 ॥  
दधिक्राव्णो अकारिषं जिष्णोरश्वस्य वाजिनः। सुरभि नो मुखा करत्प्र न आयूꣳषि तारिषत् ॥358 ॥  
पुरां भिन्दुर्युवा कविरमितौजा अजायत। इन्द्रो विश्वस्य कर्मणो धर्त्ता वज्री पुरुष्टुतः ॥359 ॥  
प्रप्र वस्त्रिष्टुभमिषं वन्दद्वीरायेन्दवे। धिया वो मेधसातये पुरन्ध्या विवासति ॥360 ॥  
कश्यपस्य स्वर्विदो यावाहुः सयुजाविति। ययोर्विश्वमपि व्रतं यज्ञं धीरा निचाय्य ॥361 ॥  
अर्चत प्रार्चता नरः प्रियमेधासो अर्चत। अर्चन्तु पुत्रका उत पुरमिद् धृष्ण्वर्चत ॥362 ॥  
उक्थमिन्द्राय शꣳस्यं वर्धनं पुरुनिःषिधे। शक्रो यथा
सुतेषु नो रारणत्सख्येषु च ॥363 ॥  
विश्वानरस्य वस्पतिमनानतस्य शवसः। एवैश्च चर्षणीनामूती हुवे रथानाम् ॥364 ॥  
स घा यस्ते दिवो नरो धिया मर्तस्य शमतः। ऊती स बृहतो दिवो द्विषो अꣳहो न तरति ॥365 ॥  
विभोष्ट इन्द्र राधसो विभ्वी रातिः शतक्रतो। अथा नो विश्वचर्षणे द्युम्नꣳ सुदत्र मꣳहय ॥366 ॥  
वयश्चित्ते पतत्रिणो द्विपाच्चतुष्पादर्जुनि। उषः प्रारन्नृतूꣳरनु दिवो अन्तेभ्यस्परि ॥367 ॥  
अमी ये देवा स्थन मध्य आ रोचने दिवः। कद्व ऋतं कदमृतं का प्रत्ना व आहुतिः ॥368 ॥  
ऋचꣳ साम यजामहे याभ्यां कर्माणि कृण्वते। वि ते सदसि राजतो यज्ञं देवेषु वक्षतः ॥369 ॥  
विश्वाः पृतना अभिभूतरं नरः सजूस्ततक्षुरिन्द्रं जजनुश्च राजसे। क्रत्वे वरे स्थेमन्यामुरीमुतोग्रमोजिष्ठं तरसं तरस्विनम् ॥370 ॥  
श्रत्ते दधामि प्रथमाय मन्यवेऽहन्यरद्दस्युं नर्यं विवेरपः। उभे यत्वा रोदसी धावतामनु भ्यसात्ते शुष्मात्पृथिवी चिदद्रिवः ॥371 ॥  
समेत विश्वा ओजसा पतिं दिवो य एक इद्भूरतिथिर्जनानाम्।
स पूर्व्यो नूतनमाजिगीषं तं वर्त्तनीरनु वावृत एक इत्
॥372 ॥  
इमे त इन्द्र ते वयं पुरुष्टुत ये त्वारभ्य चरामसि प्रभूवसो। न हि त्वदन्यो गिर्वणो गिरः सघत्क्षोणीरिव प्रति तद्धर्य नो वचः ॥373 ॥  
चर्षणीधृतं मघवानमुक्थ्याऽ३मिन्द्रं गिरो बृहतीरभ्यनूषत। वावृधानं पुरुहूतꣳ सुवृक्तिभिरमर्त्यं जरमाणं दिवेदिवे ॥374 ॥  
अच्छा व इन्द्रं मतयः स्वर्युवः सध्रीचीर्विश्वा उशतीरनूषत। परि ष्वजन्त जनयो यथा पतिं मर्यं न शुन्ध्युं मघवानमूतये ॥375 ॥  
अभि त्यं मेषं पुरुहूतमृग्मियमिन्द्रं गीर्भिर्मदता वस्वो
अर्णवम्। यस्य द्यावो न विचरन्ति मानुषं भुजे मꣳहिष्ठमभि विप्रमर्चत ॥376 ॥  
त्यꣳ सु मेषं महया स्वर्विदꣳशतं यस्य सुभुवः साकमीरते। अत्यं न वाजꣳ हवनस्यदꣳ रथमि न्द्रं ववृत्यामवसे सुवृक्तिभिः ॥377 ॥  
घृतवती भुवनानामभिश्रियोर्वी पृथ्वी मधुदुघे सुपेशसा। द्यावापृथिवी वरुणस्य धर्मणा विष्कभिते अजरे भूरिरेतसा ॥378 ॥  
उभे यदिन्द्र रोदसी आपप्राथोषा इव। महान्तं त्वा महीनाꣳ सम्राजं चर्षणीनाम्। देवी जनित्र्यजीजनद्भद्रा जनित्र्यजीजनत् ॥379 ॥  
प्र मन्दिने पितुमदर्चता वचो यः कृष्णगर्भा निरहन्नृजिश्वना। अवस्यवो वृषणं वज्रदक्षिणं मरुत्वन्तꣳ सख्याय हुवेमहि ॥380 ॥  
इन्द्र सुतेषु सोमेषु क्रतुं पुनीष उक्थ्यम्। विदे वृधस्य दक्षस्य महाꣳ हि षः ॥381 ॥  
तमु अभि प्र गायत पुरुहूतं पुरुष्टुतम्। इन्द्रं गीर्भिस्तवीषमा विवासत ॥382 ॥  
तं ते मदं गृणीमसि वृषणं पृक्षु सासहिम्। उ लोककृत्नुमद्रिवो हरिश्रियम् ॥383 ॥  
यत्सोममिन्द्र विष्णवि यद्वा घ त्रित आप्त्ये। यद्वा मरुत्सु मन्दसे समिन्दुभिः ॥384 ॥  
एदु मधोर्मदिन्तरꣳ सिञ्चाध्वर्यो अन्धसः। एवा हि वीरस्तवते सदावृधः ॥385 ॥  
एन्दुमिन्द्राय सिञ्चत पिबाति सोम्यं मधु। प्र राधाꣳसि चोदयते महित्वना ॥386 ॥  
एतो न्विन्द्रꣳ स्तवाम सखायः स्तोम्यं नरम्। कृष्टीर्यो विश्वा अभ्यस्त्येक इत् ॥387 ॥  
इन्द्राय साम गायत विप्राय बृहते बृहत्। ब्रह्मकृते विपश्चिते पनस्यवे ॥388 ॥  
य एक इद्विदयते वसु मर्ताय दाशुषे। ईशानो अप्रतिष्कुत इन्द्रो अङ्ग ॥389 ॥  
सखाय आ शिषामहे ब्रह्मेन्द्राय वज्रिणे। स्तुष ऊ षु वो नृतमाय धृष्णवे ॥390 ॥  
गृणे तदिन्द्र ते शव उपमां देवतातये। यद्धꣳसि
वृत्रमोजसा शचीपते ॥391 ॥  
यस्य त्यच्छम्बरं मदे दिवोदासाय रन्धयन्। अयꣳ स सोम इन्द्र ते सुतः
पिब ॥392 ॥  
एन्द्र नो गधि प्रिय सत्राजिदगोह्य। गिरिर्न विश्वतः पृथुः पतिर्दिवः ॥393 ॥  
य इन्द्र सोमपातमो मदः शविष्ठ चेतति। येना हꣳसि न्यारऽ३त्रिणं तमीमहे ॥394 ॥  
तुचे तुनाय तत्सु नो द्राघी य आयुर्जीवसे। आदित्यासः समहसः कृणोतन ॥395 ॥  
वेत्था हि निर्ऋतीनां वज्रहस्त परिवृजम्। अहरहः शुन्ध्युः परिपदामिव ॥396 ॥  
अपामीवामप स्त्रिधमप सेधत दुर्मतिम्। आदित्यासो युयोतना नो अꣳहसः ॥397 ॥  
पिबा सोममिन्द्र मन्दतु त्वा यं ते सुषाव हर्यश्वाद्रिः। सोतुर्बाहुभ्याꣳ सुयतो नार्वा ॥398 ॥  
अभ्रातृव्यो अना त्वमनापिरिन्द्र जनुषा सनादसि। युधेदापित्वमिच्छसे ॥399 ॥  
यो न इदमिदं पुरा प्र वस्य आनिनाय तमु व स्तुषे। सखाय इन्द्रमूतये ॥400 ॥  
आ गन्ता मा रिषण्यत प्रस्थावानो माप स्थात समन्यवः। दृढा चिद्यमयिष्णवः ॥401 ॥  
आ याह्ययउ। मिन्दवेऽश्वपते गोपत उर्वरापते। सोमꣳ सोमपते
पिब ॥402 ॥  
त्वया ह स्विद्युजा वयं प्रति श्वसन्तं वृषभ ब्रुवीमहि। सꣳस्थे जनस्य गोमतः ॥403 ॥  
गावश्चिद्धा समन्यवः सजात्येन मरुतः सबन्धवः। रिहते ककुभो मिथः ॥404 ॥  
त्वं न इन्द्रा भर ओजो नृम्णꣳ शतक्रतो विचर्षणे। आ वीरं
पृतनासहम् ॥405 ॥  
अधा हीन्द्र गिर्वण उप त्वा काम ईमहे ससृग्महे। उदेव ग्मन्त उदभिः ॥406 ॥  
सीदन्तस्ते वयो यथा गोश्रीते मधौ मदिरे विवक्षणे। अभि त्वामिन्द्र नोनुमः ॥407 ॥  
वयमु त्वामपूर्व्य स्थूरं न कच्चिद्भरन्तोऽवस्यवः। वज्रिंचित्रꣳ हवामहे ॥408 ॥  
स्वादोरित्था विषूवतो मधोः पिबन्ति गौओयः। या इन्द्रेण सयावरीर्वृष्णा मदन्ति शोभथा वस्वीरनु स्वराज्यम् ॥409 ॥  
इत्था हि सोम इन्मदो ब्रह्म चकार वर्धनम्। शविष्ठ वज्रिन्नोजसा पृथिव्या निः शशा अहिमर्चन्ननु स्वराज्यम् ॥410 ॥  
इन्द्रो मदाय वावृधे शवसे वृत्रहा नृभिः। तमिन्महत्स्वाजिषूतिमर्भे हवामहे स वाजेषु प्र नोऽविषत् ॥411 ॥  
इन्द्र तुभ्यमिदद्रिवोऽनुत्तं वज्रिन्वीक्यम्। यद्ध त्यं मायिनं
मृगं तव त्यन्माययावधीरर्चन्ननु स्वराज्यम् ॥412 ॥  
प्रेह्यभीहि धृष्णुहि न ते वज्रो नि यꣳसते। 1 5 1 0305c इन्द्र नृम्णꣳहि ते
शवो हनो वृत्रं जया अपोऽर्चन्ननु स्वराज्यम् ॥413  
यदुदीरत आजयो धृष्णवे धीयते धनम्। युङ्क्ष्वा मदच्युता हरी कꣳ हनः कं वसौ दधोऽस्माꣳ इन्द्र वसौ दधः ॥414 ॥  
अक्षन्नमीमदन्त ह्यव प्रिया अधूषत। अस्तोषत स्वभानवो विप्रा नविष्ठया मती योजा न्विन्द्र ते हरी ॥415 ॥  
उपो षु शृणुही गिरो मघवन्मातथा इव। कदा नः सूनृतावतः कर इदर्थयास इद्योजा न्विन्द्र ते हरी ॥416 ॥  
चन्द्रमा अप्स्वाऽ३ऽन्तरा सुपर्णो धावते दिवि। न वो हिरण्यनेमयः पदं विन्दन्ति विद्युतो वित्तं मे अस्य रोदसी ॥417 ॥  
प्रति प्रियतमꣳरथं वृषणं वसुवाहनम्। स्तोता वामश्विनावृशि स्तोमेभिर्भूषति प्रति माध्वी मम श्रुतꣳ हवम् ॥418 ॥  
आ ते अग्न इधीमहि द्युमन्तं देवाजरम् । युद्ध स्या तेपनीयसी समिद्दीदयति द्यवीषꣳ स्तोतृभ्य आ भर ॥419 ॥  
आग्निं न स्ववृक्तिभिर्होतारं त्वा वृणीमहे। शीरं पावकशोचिषं वि वो मदे यज्ञेषु स्तीर्णबर्हिषं विवक्षसे ॥420 ॥  
महे नो अद्य बोधयोषो राये दिवित्मती। यथा चिन्नो अबोधयः सत्यश्रवसि वाय्ये सुजाते अश्वसूनृते ॥421 ॥  
भद्रं नो अपि वातय मनो दक्षमुत क्रतुम्। अथा ते सख्ये अन्धसो वि वो मदे रणा गावो न यवसे विवक्षसे ॥422 ॥  
क्रत्वा महाꣳ अनुष्वधं भीम आ वावृते शवः। श्रिय ऋष्व उपाकयोर्नि शिप्री हरिवां दधे हस्तयोर्वज्रमायसम् ॥423 ॥  
स घा तं वृषणꣳ रथमधि तिष्ठाति गोविदम्। यः पात्रꣳ हारियोजनं पूर्णमिन्द्राचिकेतति योजा न्विन्द्र ते हरी ॥424 ॥  
अग्निं तं मन्ये यो वसुरस्तं यं यन्ति धेनवः। अस्तमर्वन्त आशवोऽस्तं नित्यासो वाजिन इषꣳ स्तोतृभ्य आ भर ॥425 ॥  
न तमꣳहो न दुरितं देवासो अष्ट मर्त्यम्। सजोषसो यमर्यमा मित्रो नयति वरुणो अति द्विषः ॥426 ॥  
परि प्र धन्वेन्द्राय सोम स्वादुर्मित्राय पूष्णे भगाय ॥427 ॥  
पर्यू षु प्र धन्व वाजसातये परि वृत्राणि सक्षणिः। द्विषस्तरध्या ऋणया न ईरसे ॥428 ॥  
पवस्व सोम महान्त्समुद्रः पिता देवानां विश्वाभि धाम ॥429 ॥  
प वस्व सोम महे दक्षायाश्वो न निक्तो वाजी धनाय ॥430 ॥  
इन्दु पविष्ट चारुर्मदायापामुपस्थे कविर्भगाय ॥431 ॥  
अनु हि त्वा सुतꣳ सोम मदामसि महे समर्यराज्ये। वाजाꣳ अभि पवमान प्र गाहसे ॥432 ॥  
क ई व्यक्ता नरः सनीडा रुद्रस्य मर्या अथा स्वश्वाः ॥433 ॥  
अग्ने तमद्याश्वं न स्तोमैः क्रतुं न भद्रꣳ हृदिस्पृशम्। ऋध्यामा त ओहैः ॥434 ॥  
आविर्मर्या आ वाजं वाजिनो अग्मं देवस्य सवितुः सवम्। स्वर्गाꣳ अर्वन्तो जयत ॥435 ॥  
पवस्व सोम द्युम्नी सुधारो महाꣳ अवीनामनुपूर्व्यः ॥436 ॥  
विश्वतोदावन्विश्वतो न आ भर यं त्वा शविष्ठमीमहे ॥437 ॥  
एष ब्रह्मा य ऋत्विय इन्द्रो नाम श्रुतो गृणे ॥438 ॥  
ब्रह्माण इन्द्रं महयन्तो अर्कैरवर्धयन्नहये हन्तवा उ ॥439 ॥  
अनवस्ते रथमश्वाय तक्षुस्त्वष्टा वज्रं पुरुहूत द्युमन्तम् ॥440 ॥  
शं पदं मघꣳ रयीषिणो न काममव्रतो हिनोति न स्पृशद्रयिम् ॥441 ॥  
सदा गावः शुचयो विश्वधायसः सदा देवा अरेपसः ॥442 ॥  
आ याहि वनसा सह गावः सचन्त वर्त्तनिं यदूधभिः ॥443 ॥  
उप प्रक्षे मधुमति क्षियन्तः पुष्येम रयिं धीमहे त इन्द्र ॥444 ॥  
अर्चन्त्यर्कं मरुतः स्वर्क्का आ स्तोभति श्रुतो युवा स इन्द्रः ॥445 ॥  
प्र व इन्द्राय वृत्रहन्तमाय विप्राय गाथं गायत यं जुजोषते ॥446 ॥  
अचेत्यग्निश्चिकितिर्हव्यवाड्न सुमद्रथः ॥447 ॥  
अग्ने त्वं नो अन्तम उत त्राता शिवो भुवो वरूथ्यः ॥448 ॥  
भगो न चित्रो अग्निर्महोनां दधाति रत्नम् ॥449 ॥  
विश्वस्य प्र स्तोभ पुरो वा सन्यदि वेह नूनम् ॥450 ॥  
उषा अप स्वसुष्टमः सं वर्त्तयति वर्त्तनिꣳ सुजातता ॥451 ॥  
इमा नु कं भुवना सीषधेमेन्द्रश्च विश्वे च देवाः ॥452 ॥  
वि स्रुतयो यथा पथा इन्द्र त्वद्यन्तु रातयः ॥453 ॥  
अया वाजं देवहितꣳ सनेम मदेम शतहिमाः सुवीराः ॥454 ॥  
ऊर्जा मित्रो वरुणः पिन्वतेडाः पीवरीमिषं कृणुही न इन्द्र ॥455 ॥  
इन्द्रो विश्वस्य राजति ॥456 ॥  
त्रिकद्रुकेषु महिषो यवाशिरं तुविशुष्मस्तृम्पत्सोममपिबद्विष्णुना सुतं यथावशम्। स ईं ममाद महि कर्म कर्त्तवे महामुरुꣳ सैनꣳ सश्चद्देवो देवꣳ सत्य इन्दुः सत्यमिन्द्रम् ॥457 ॥  
अयꣳ सहस्रमानवो दृशः कवीनां मतिउज्योतिर्विधर्म।
ब्रध्नः समीचीरुषसः समैरयदरेपसः स चेतसः स्वसरे मन्युमन्तश्चिता गोः ॥458 ॥  
एन्द्र याह्युप नः परावतो नायमच्छा विदथानीव सत्पतिरस्ता राजेव सत्पतिः। हवामहे त्वा प्रयस्वन्तः सुतेष्वा पुत्रासो न पितरं वाजसातये महिष्ठं वाजसातये ॥459 ॥  
तमिन्द्रं जोहवीमि मघवानमुग्रꣳ सत्रा दधानमप्रतिष्कुतꣳ श्रवाꣳसि भूरि । मꣳहिष्ठो गीर्भिरा च यज्ञियो ववर्त्त राये नो विश्वा सुपथा कृणोतु वज्री ॥460 ॥  
अस्तु श्रौषट् पुरो अग्निं धिया दध आ नु त्यच्छर्धो दिव्यं वृणीमह इन्द्रवायू वृणीमहे। यद्ध क्राणा विवस्वते नाभा सन्दाय नव्यसे। अध प्र नूनमुप यन्ति धीतयो देवाꣳअच्छा न धीतयः ॥461 ॥  
प्र वो महे मतयो यन्तु विष्णवे मरुत्वते गिरिजा एवयामरुत्। प्र शर्धाय प्र यज्यवे सुखादये तवसे भन्ददिष्टये धुनिव्रताय शवसे ॥462 ॥  
अया रुचा हरिण्या पुनानो विश्वा द्वेषाꣳसि तरति सयुग्वभिः सूरो न सयुग्वभिः। धारा पृष्ठस्य रोचते पुनानो अरुषो हरिः। विश्वा यद्रूपा परियास्यृक्वभिः सप्तास्येभिर्ऋ क्वभिः ॥463 ॥  
अभि त्यं देव सवितारमोण्योः कविक्रतुमर्चामि सत्यसवꣳ रत्नधामभि प्रियंमतिम्। ऊर्ध्वा यस्यामतिर्भा अदिद्युतत्सवीमनि हिरण्यपाणिरमिमीत सुक्रतुः कृपा स्वः ॥464 ॥  
अग्निꣳ होतारं मन्ये दास्वन्तं वसोः सूनुꣳ सहसो जातवेदसं विप्रं न जातवेदसम्। य ऊर्ध्वया स्वध्वरो देवो देवाच्या कृपा। घृतस्य
विभ्राष्टिमनु शुक्रशोचिष आजुह्वानस्य सर्पिषः ॥465 ॥  
तव त्यन्नर्यं नृतोऽप इन्द्र प्रथमं पूर्व्यं दिवि प्रवाच्यं कृतम्। यो देवस्य शवसा प्रारिणा असु रिणन्नपः। भुवो विश्वमभ्यदेवमोजसा विदेदूर्जꣳ शतक्रतुर्विदेदिषम् ॥466 ॥  


  
उच्चा ते जातमन्धसो दिवि सद्भूम्या ददे। उग्रꣳ शर्म महि श्रवः ॥467 ॥  
स्वादिष्ठया मदिष्ठया पवस्व सोम धारया। इन्द्राय पातवे सुतः ॥468 ॥  
वृषा पवस्व धारया मरुत्वते च मत्सरः। विश्वा दधान ओजसा ॥469 ॥  
यस्ते मदो वरेण्यस्तेना पवस्वान्धसा। देवावीरघशꣳसहा ॥470 ॥  
तिस्रोउ। वाच उदीरते गावो मिमन्ति धेनवः। हरिरेति कनिक्रदत् ॥471 ॥  
इन्द्रायेन्दो मरुत्वते पवस्व मधुमत्तमः। अर्कस्य योनिमासदम् ॥472 ॥  
असाव्यꣳशुर्मदायाप्सु दक्षो गिरिष्ठाः। श्येनो न योनिमासदत् ॥473 ॥  
पवस्व दक्षसाधनो देवेभ्यः पीतये हरे। मरुद्भ्यो वायवे मदः ॥474 ॥  
परि स्वानो गिरिष्ठाः पवित्रे सोमो अक्षरत्। मदेषु सर्वधा असि ॥475 ॥  
परि प्रिया दिवः कविर्वयाꣳसि नप्त्योर्हितः। स्वानैर्याति कविक्रतु ॥476 ॥  
प्र सोमासो मदच्युतः श्रवसे नो मघोना म् । सुता विदथे अक्र मुः ॥477 ॥  
प्र सोमासो विपश्चितोऽपो नयन्त ऊर्मयः। वनानि महिषा इव ॥478 ॥  
पवस्वेन्दो वृषा सुतः कृधी नो यशसो जने। विश्वा अप द्विषो जहि ॥479 ॥  
वृषा ह्यसि भानुना द्युमन्तं त्वा हवामहे। पवमान स्वर्दृशम् ॥480 ॥  
इन्दुः पविष्ट चेतनः प्रियः कवीनां मतिः। सृजदश्वꣳ रथीरिव ॥481 ॥  
असृक्षत प्र वाजिनो गव्या सोमासो अश्वया। शुक्रासो वीरयाशवः ॥482 ॥  
पवस्व देव आयुषगिन्द्रं गच्छतु ते मदः। वायुमा रोह धर्मणा ॥483 ॥  
पवमानो अजीजनद्दिवश्चित्रं न तन्यतुम्। ज्योतिर्वैश्वानरं बृहत् ॥484 ॥  
परि स्वानास इन्दवो मदाय बर्हणा गिरा। मधो अर्षन्ति धारया ॥485 ॥  
परि प्रासिष्यदत्कविः सिन्धोरूर्मावधि श्रितः। कारुं बिभ्रत्पुरुस्पृहम् ॥486 ॥  
उपो षु जातमप्तुरं गोभिर्भङ्गं परिष्कृतम्। इन्दुं देवा अयासिषु ॥487 ॥  
पुनानो अक्रमीदभि विश्वा मृधो विचर्षणिः। शुम्भन्ति विप्रं धीतिभिः ॥488 ॥  
आविशन्कलशꣳ सुतो विश्वा अर्षन्नभि श्रियः। इन्दुरिन्द्राय धीयते ॥489 ॥  
असर्जि रथ्यो यथा पवित्रे चम्वोः सुतः। कार्ष्मन्वाजी न्यक्रमीत् ॥490 ॥  
प्र यद्गावो न भूर्णयस्त्वेषा अयासो अक्रमुः । घ्नन्तः कृष्णामप त्वचम् ॥491 ॥  
अपघ्नन्पवसे मृधः क्रतुवित्सोम मत्सरः। नुदस्वादेवयुं जनम्
॥492 ॥  
अया पवस्व धारया यया सूर्यमरोचयः। हिन्वानो मानुषीरपः ॥493 ॥  
स पवस्व य आविथेन्द्रं वृत्राय हन्तवे। वव्रिवाꣳसं महीरपः ॥494 ॥  
अया वीती परि स्रव यस्त इन्दो मदेष्वा। अवाहन्नवतीर्नव ॥495 ॥  
परि द्युक्षꣳ सनद्रायिं भरद्वाजं नो अन्धसा। स्वानो अर्ष पवित्र आ ॥496 ॥  
अचिक्रदद्वृषा हरिर्महान्मित्रो न दर्शतः। सꣳ सूर्येण दिद्युते ॥497 ॥  
आ ते दक्षं मयोभुवं वह्निमद्या वृणीमहे। पान्तमा पुरुस्पृहम् ॥498 ॥  
अध्वर्यो अद्रिभिः सुतꣳ सोमं पवित्र आ नय। पुनीहीन्द्राय पातवे ॥499 ॥  
तरत्स मन्दी धावति धारा सुतस्यान्धसः । तरत्स मन्दी धावति ॥500 ॥  
आ पवस्व सहस्रिणꣳ रयिꣳ सोम सुवीर्यम्। अस्मे श्रवाꣳसि धारय ॥501 ॥  
अनु प्रत्नास आयवः पदं नवीयो अक्रमुः । रुचे जनन्त सूर्यम् ॥502 ॥  
अर्षा सोम द्युमत्तमोऽभि द्रोणानि रोरुवत्। सीदन्योनौ व
नेष्वा ॥503 ॥  
वृषा सोम द्युमाꣳ असि वृषा देव वृषव्रतः। वृषा धर्माणि दध्रिषे ॥504 ॥  
इषे पवस्व धारया मृज्यमानो मनीषिभिः । इन्दो रुचाभि गा इहि ॥505 ॥  
मन्द्रया सोम धारया वृषा पवस्व देवयुः । अव्या वारेभिरस्मयुः ॥506 ॥  
अया सोम सुकृत्यपा महाउ।न्त्सन्नभ्यवर्धथाः। म न्दान इद्वृषायसे ॥507 ॥  
अयं विचर्षणिर्हितः पवमानः स चेतति। हिन्वान आप्यं बृहत् ॥508
॥  
प्र न इन्दो महे तु न ऊर्मिं न बिभ्रदर्षसि। अभि देवाꣳ अयास्यः ॥509 ॥  
अपघ्नन्पवते मृधोऽप सोमो अराव्णः। गच्छन्निन्द्रस्य निष्कृतम् ॥510 ॥  
पुनानः सोम धारयापो वसानो अर्षसि। आ रत्नधा योनिमृतस्य सीदस्युत्सो देवो हिरण्ययः ॥511 ॥  
परीतो षिञ्चता सुतꣳ सोमो य उत्तम हविः। दधन्वाꣳ यो नर्यो अप्स्वाऽ३न्तउा सुषाव सोममद्रिभिः ॥512 ॥  
आ सोम स्वानो अद्रिभिस्तिरो वाराण्यव्यया। जनो न पुरि चम्वोर्विशद्धरिः सदो वनेषु दध्रिषे ॥513 ॥  
प्र सोम देववीतये सिन्धुर्न पिप्ये अर्णसा। अꣳशोः पयसा मदिरो न जागृविरच्छा कोशं मधुश्चुतम् ॥514 ॥  
सोम उ ष्वाणः सोतृभिरधि ष्णुभिरवीनाम्। अश्वयेव हरिता याति धारया मन्द्रया याति धारया ॥515 ॥  
तवाहꣳ सोम रारण सख्य इन्दो दिवेदिवे। पुरूणि बभ्रो नि चरन्ति मामव परिधीꣳरति ताꣳ इहि ॥516 ॥  
मृज्यमानः सुहस्त्या समुद्रे वाचमिन्वसि। रयिं पिशङ्गं बहुलं पुरुस्पृहं पवमानाभ्यर्षसि ॥517 ॥  
अभि सोमास आयवः पवन्ते मद्यं मदम्। समुद्रस्याधि विष्टपे मनीषिणो मत्सरासो मदच्युतः ॥518 ॥  
पुनानः सोम जागृविरव्या वारैः परि प्रियः। त्वं विप्रो अभवोऽङ्गिरस्तम मध्वा यज्ञं मिमिक्ष णः ॥519 ॥  
इन्द्राय पवते मदः सोमो मरुत्वते सुतः। सहस्रधारो अत्यव्यमर्षति तमी मृजन्त्यायवः ॥520 ॥  
पवस्व वाजसातमोऽभि विश्वानि वार्या। त्वꣳ समुद्रः प्रथमे विधर्मं देवेभ्यः सोम मत्सरः ॥521 ॥  
पवमाना असृक्षत पवित्रमति धारया। मरुत्वन्तो मत्सरा इन्द्रिया हया मेधामभि प्रयाꣳसि च ॥522 ॥  
प्र तु द्रव परि कोशं नि षीद नृभिः पुनानो अभि वाजमर्ष। अश्वं न त्वा वाजिनं मर्जयन्तोऽच्छा बर्ही रशनाभिर्नयन्ति ॥523 ॥  
प्र काव्यमुशनेव ब्रुवाणो देवो देवानां जनिमा विवक्ति। महिव्रतः शुचिबन्धुः पावकः पदा वराहो अभ्येति रेभन्
॥524 ॥  
तिस्रो वाच ईरयति प्र वह्निर्ऋ तस्य धीतिं ब्रह्मणो मनीषाम्। गावो यन्ति गोपतिं पृच्छमानाः सोमं यन्ति मतयो वावशानाः ॥525 ॥  
अस्य प्रेषा हेमना पूयमानो देवो देवेभिः समपृक्त रसम्। सुतः पवित्रं पर्येति रेभन् मितेव सद्म पशुमन्ति होता ॥526 ॥  
सोमः पवते जनिता मतीनां जनिता दिवो जनिता पृथिव्याः। जनिताग्नेर्जनिता सूर्यस्य जनितेन्द्रस्य जनितोत विष्णोः ॥527 ॥  
अभि त्रिपृष्ठं वृषणं वयोधामाङ्गोषिणमवावशन्त वाणी। वना वसानो वरुणो नउ। सिन्धूर्वि रत्नधा दयते वार्याणि ॥528 ॥  
अक्रान्त्समुद्रः प्रथमे विधर्मं जनयन् प्रजा भुवनस्य गोपाः। वृषा पवित्रे अधि सानो अव्ये बृहत्सोमो वावृधे स्वानो अद्रिः ॥529 ॥  
कनिक्रन्ति हरिरा सृज्यमानः सीदन्वनस्य जठरे पुनानः। नृभिर्यतः कृणुते निर्णिजं गामतो मतिं जनयत स्वधाभिः ॥530 ॥  
एष स्य ते मधुमाꣳ इन्द्र सोमो वृषा वृष्णः परि पवित्रे अक्षाः। सहस्रदाः शतदा भूरिदावा शश्वत्तमं बर्हिउा वाज्यस्थात् ॥531 ॥  
पवस्व सोम मधुमाꣳ ऋतावापो वसानो अधि सानो अव्ये। अव द्रोणानि घृतवन्ति रोह मदिन्तमो मत्सर इन्द्रपानः ॥532 ॥  
प्र सेनानीः शूरो अग्रे रथानां गव्यन्नेति हर्षते अस्य सेना। भद्रान् कृण्वन्निन्द्रहवान्त्सखिभ्य आ सोमो वस्त्रा रभसानि दत्ते ॥533 ॥  
प्र ते धारा मधुमतीरसृग्रन्वारं यत्पूतो अत्येष्यव्यम्। पवमान पवसे धाम गोनां जनयन्त्सूर्यमपिन्वो अर्कैः ॥534 ॥  
प्र गायताभ्यर्चाम देवान्त्सोमꣳ हिनोत महते धनाय। स्वादुः पवतामति वारमव्यमा सीदतु कलशं देव इन्दुः ॥535 ॥  
प्र हिन्वानो जनिता रोदस्यो रथो न वाजꣳ सनिषन्नयासीत्। इन्द्रं गच्छन्नायुधा सꣳशिशानो विश्वा वसु हस्तयोरादधानः
॥536 ॥  
तक्षद्यदी मनसो वेनतो वाग्ज्येष्ठस्य धर्मं द्युक्षोरनीके। आदीमायन्वरमा वावशाना जुष्टं पतिं कलशे गाव इन्दुम् ॥537 ॥  
साकमुक्षो मर्जयन्त स्वसारो दश धीरस्य धीतयो धनुत्रीः। हरिः पर्यद्रवज्जाः सूर्यस्य द्रोणं ननक्षे अत्यो न वाजी ॥538 ॥  
अधि यदस्मिन्वाजिनीव शुभः स्पर्धन्ते धियः सूरे न विशः। अपो वृणानः पवते कवीयन्व्रजं न पशुवर्धनाय मन्म॥539 ॥  
इन्दुर्वाजी पवते गोन्योघा इन्द्रे सोमः सह इन्वन्मदाय। हन्ति रक्षो बाधते पर्यरातिं वरिवस्कृण्वन्वृजनस्य राजा ॥540 ॥  
अया पवा पवस्वैना वसूनि माꣳश्चत्व इन्द्रो सरसि प्र धन्व। ब्रघ्नश्चिद्यस्य वातो न जूतिं पुरुमेधाश्चित्तकवे नरं धात् ॥541 ॥  
महत्तत्सोमो महिषश्चकारापां यद्गर्भोऽवृणीत देवान्। अदधादिन्द्रे पवमान ओजोऽजनयत्सूर्ये ज्योतिरिन्दुः
॥542 ॥  
असर्जि वक्वा रथ्ये यथाजौ धिया मनोता प्रथमा मनीषा। दश स्वसारो अधि सानो अव्ये मृजन्ति वह्निꣳ सदनेष्वच्छ ॥543 ॥  
अपामिवेदूर्मयस्तर्त्तुराणाः प्र मनीषा ईरते सोममच्छ। नमस्यन्तीरुप च यन्ति सं चाच विशन्त्युशतीरुशन्तम् ॥544 ॥  
पुरोजिती वो अन्धसः सुताय मादयित्नवे। अप श्वानꣳ श्नथिष्टन सखायो दीर्घजिह्व्यम् ॥545 ॥  
अयं पूषा रयिउभगः सोमः पुनानो अर्षति। पतिर्विश्वस्य भूमनो व्यख्यद्रोदसी उभे ॥546 ॥  
सुतासो मधुमत्तमाः सोमा इन्द्राय मन्दिनः। पवित्रवन्तो अक्षरन् देवान् गच्छन्तु वो मदाः ॥547 ॥  
सोमाः पवन्त इन्दवोऽस्मभ्यं गातुवित्तमाः। मित्राः स्वाना अरेपसः स्वाध्यः स्वर्विदः ॥548 ॥  
अभी नो वाजसातमꣳ रयिमर्ष शतस्पृहम्। इन्दो सहस्रभर्णसं तुविद्युम्नं विभासहम् ॥549 ॥  
अभी नवन्ते अद्रुहः प्रियमिन्द्रस्य काम्यम्। वत्सं न पूर्व आयुनि जातꣳ रिहन्ति मातरः ॥550 ॥  
आ हर्यताय धृष्णवे धनुष्टन्वन्ति पौꣳस्यम्। शुक्रा वि यन्त्यसुराय निर्णिजे विपामग्रे महीयुवः ॥551 ॥  
परि त्यꣳहर्यतꣳहरिं बभ्रुं पुनन्ति वारेण। यो देवान्विश्वाꣳ इत्परि मदेन सह गच्छति ॥552 ॥  
प्र सुन्वानास्यान्धसो मर्तो न वष्ट तद्वचः। अप श्वानमराधसꣳ हता मखं न भृगवः ॥553 ॥  
अभि प्रियाणि पवते चनोहितो नामानि यह्वो अधि येषु वर्धते। आ सूर्यस्य बृहतो बृहन्नधि रथं विष्वञ्चमरुहद्विचक्षणः ॥554 ॥  
अचोदसो नो धन्वन्त्विन्दवः प्र स्वानासो बृहद्देवेषु हरयः। वि चिदश्नाना इषयो अरातयोऽर्यो नः सन्तु सनिषन्तु नो धियः ॥555 ॥  
एष प्र कोशे मधुमाꣳ अचिक्रददिन्द्रस्य वज्रो वपुषो वपुष्टमः। अभ्यृ३ तस्य सुदुघा घृतश्चुतो वाश्रा अर्षन्ति पयसा च घेनवः ॥556 ॥  
प्रो अयासीदिन्दुरिन्द्रस्य निष्कृतꣳ सखा सख्युर्न प्र मिनाति सङ्गिरम्। मर्य इव युवतिभिः समर्षति सोमः कलशे शतयामना पथा ॥557 ॥  
धर्ता दिवः पवते कृत्व्यो रसो दक्षो देवानामनुमाद्यो नृभिः। हरिः सृजानो अत्यो न सत्वभिर्वृथा पाजाꣳसि कृणुषे नदीष्वा ॥558 ॥  
वृषा मतीनां पवते विचक्षणः सोमो अह्नां प्रतरीतोषसांꣳ दिवः। प्राणा सिन्धूनाꣳ कलशाꣳ अचिक्रददिन्द्रस्य हार्द्याविशन्मनीषिभिः ॥559 ॥  
त्रिरस्मै सप्त धेनवो दुदुह्रिरे सत्यामाशिरं परमे व्योमनि।
चत्वार्यन्या भुवनानि निर्णिजे चारूणि चक्रे यदृतैरवर्धत ॥560 ॥  
इन्द्राय सोम सुषुतः परि स्रवापामीवा भवतु रक्षसा सह। मा ते रसस्य मत्सत द्वयाविनो द्रविणस्वन्त इह सन्त्विन्दवः ॥561 ॥  
असावि सोमो अरुषो वृषा हरी राजेव दस्मो अभि गा अभि क्रदत्। पुनानो वारमत्येष्यव्ययꣳ श्येनो न योनिं घृतवन्तमासदत् ॥562 ॥  
प्र देवमच्छा मधुमन्त इन्दवोऽसिष्यदन्त गाव आ न धेनवः। बर्हिषदो वचनावन्त ऊधभिः परिस्रुतमुस्रिया निर्णिजं धिरे ॥563 ॥  
अञ्जते व्यञ्जते समञ्जते क्रतुꣳ रिहन्ति मध्वा भ्यञ्जते। सिन्धोरुऽ च्छ्वासे पतयन्तमुक्षणꣳ हिरण्यपावाः पशुमप्सु गृभ्णते ॥564 ॥  
पवित्रं ते विततं ब्रह्मणस्पते प्रभुर्गात्राणि पर्येषि विश्वतः। अतप्ततनूर्न तदामो अश्नुते शृतास इद्वहन्तः सं तदाशत ॥565 ॥  
इन्द्रमच्छ सुता इमे वृषणं यन्तु हरयः। श्रुष्टे जातास इन्दवः स्वर्विदः ॥566 ॥  
प्र धन्वा सोम जागृविरिन्द्रायेन्दो परि स्रव। द्युमन्तꣳ शुष्ममा भर स्वर्विदम् ॥567 ॥  
सखाय आ नि षीदत पुनानाय प्र गायत। शिशुं न यज्ञैः परि भूषत श्रिये ॥568 ॥  
तं वः सखायो मदाय पुनानमभि गायत। शिशुं न हव्यैः स्वदयन्त गूर्तिभिः ॥569 ॥  
प्राणा शिशुर्महीनाꣳ हिन्व.?.न्नृतस्य दीधितिम्। विश्वा परि प्रिया भुवदध द्विता ॥570 ॥  
पवस्व देववीतय इन्दो धाराभिरोजसा। आ कलशं मधुमान्त्सोम नः सदः ॥571 ॥  
सोमः पुनान ऊर्मिणाव्यं वारं वि धावति। अग्रे वाचः पवमानः कनिक्रदत् ॥572 ॥  
प्र पुनानाय वेधसे सोमाय वच उच्यते। भृतिं न भरा मतिभिर्जुजोषते ॥573 ॥  
गोमन्न इन्दो अश्ववत्सुतः सुदक्ष धनिव। शुचिं च वर्णमधि गोषु धारय ॥574 ॥  
अस्मभ्यं त्वा वसुविदमभि वाणीरनूषत। गोभिष्टे वर्णमभि वासयामसि ॥575 ॥  
पवते हर्यतो हरिरति ह्वराꣳसि रꣳह्या। अभ्यर्ष स्तोतृभ्यो वीरवद्यशः ॥576 ॥  
परि कोशं मधुश्चुतꣳ सोमः पुनानो अर्षति। अभि वाणीर्ऋ षीणाꣳ सप्ता नूषत ॥577 ॥  
पवस्व मधुमत्तम इन्द्राय सोम क्रतुवित्तमो मदः। महि द्युक्षतमो मदः ॥578 ॥  
अभि द्युम्नं बृहद्यश इषस्पते दिदीहि देव देवयुम्। वि कोशं मध्यमं युव ॥579 ॥  
आ सोता परि षिञ्चताश्वं न स्तोममप्तुरꣳरजस्तुरम्। वनप्रक्षमुदप्रुतम् ॥580 ॥  
एतमु त्यं मदच्युतꣳ सहस्रधारं वृषभं दिवोदुहम्। विश्वा वसूनि बिभ्रतम् ॥581 ॥  
स सुन्वे यो वसूनां यो रायामानेता य इडानाम्। सोमो यः सुक्षितीनाम् ॥582 ॥  
त्व ह्या३ऽ.ङ्ग दैव्य पवमान जनिमानि द्युमत्तमः। अमृतत्वाय घोषयन् ॥583 ॥  
एष स्य धारया सुतोऽव्यो वारेभिः पवते मदिन्तमः। क्रीडन्नूर्मिरपामिव ॥584 ॥  
य उस्रिया अपि या अन्तरश्मनि निर्गा अकृन्तदोजसा।
अभि व्रजं तत्निषे गव्यमश्व्यं वर्मीव धृष्णवा रुज। ओ३म् वर्मीव धृष्णवा रुज ॥585 ॥  


  
इन्द्र ज्येष्ठं न आ भर ओजिष्ठं पुपुरि श्रवः। यद्दिधृक्षेम वज्रहस्त रोदसी उ सुशिप्र पप्राः ॥586  
इन्द्रो राजा जगतश्चर्षणीनामधिउषमा विश्वरूपं यद.यस्य। ततो ददाति दाशुषे वसूनि चोदद्राध उपस्तुतं चिदर्वाक् ॥587  
यस्येदमा रजोयुजस्तुजे जने वनꣳ स्वः। इन्द्रस्य रन्त्यं बृहत् ॥588  
उदुत्तमं वरुण पाशमस्मदवाधमं वि मध्यमꣳ श्रथाय।
अथादित्य व्रते वयं तवानागसो अदितये स्याम4 ॥589  
त्वया वयं पवमानेन सोम भरे कृतं वि चिनुयाम शश्वत्। तन्नो मित्रो वरुणो मामहन्ता मदितिः सिन्धुः पृथिवी उत द्यौः ॥590  
इमं वृषणं कृणुतैउमिन्माम् ॥591  
स न इन्द्राय यज्यवे वरुणाय मरुद्भ्यः। वरिवोवित्परिस्रव ॥592  
एना विश्वान्यर्य आ द्युम्नानि मानुषाणाम्। सिषासन्तो वनामहे ॥593  
अहमस्मि प्रथमजा ऋतस्य पूर्वं देवेभ्यो अमृतस्य नाम। यो मा ददाति स इदेवमावदहमन्नमन्नमदन्तमद्मि ॥594  
त्वमेतदधारयः कृष्णासु रोहिणीषु च। परुष्णीषु रुशत्पयः ॥595  
अरूरुचदुषसः पृश्निरग्रिय उक्षा मिमेति भुवनेषु वाजयुः। मायाविनो ममिरे अस्य मायया नृचक्षसः पितरो गर्भमादधुः ॥596  
इन्द्र इद्धर्योः सचा सम्मिश्ल आ वचोयुजा। इन्द्रो वज्री हिरण्ययः ॥597  
इन्द्र वाजेषु नोऽव सहस्रप्रधनेषु च। उग्र उग्राभिरूतिभिः ॥598  
प्रथश्च यस्य सप्रथश्च नामानुष्टुभस्य हविषो हविर्यत्। धातुर्द्युतानात्सवितुश्च विष्णो रथन्तरमा जभारा वसिष्ठः ॥599  
नियुत्वान्वायवा गह्ययꣳ शुक्रो अयामि ते। गन्तासि सुन्वतो गृहम् ॥600  
यज्जायथा अपूर्व्य मघवन्वृत्रहत्याय। तत्पृथिवीमप्रथयस्तदस्तभ्ना उतो दिवम् ॥601
इति द्वितीया दशतिः ॥2॥ द्वितीयः खण्डः ॥2॥  
मयि वर्चो अथो यशोऽथो यज्ञस्य यत्पयः। हतु ॥602  
सं ते पयाꣳसि समु यन्तु वाजाः सं वृष्ण्यान्यभिमातिषाहः। स्युत्तमानि धिष्व ॥603  
त्वमिमा ओषधीः सोम विश्वास्त्वमपो अजनयस्त्वं गाः। त्वमातनोरुर्वा३न्तरिक्षं त्वं ज्योतिषा वि तमो ववर्थ ॥604  
अग्निमीडे पुरोहितं यज्ञस्य देवमृत्विजम्। रत्नधातमम् ॥605  
तेमन्वत प्रथमं नाम गोनां त्रिः सप्त परमं नाम जनान्। ता जानतीरभ्यनूषत क्षा आविर्भुवन्नरुणीर्यशसा गावः ॥606  
समन्या यन्त्युपयन्त्यन्याः समानमूर्वं नद्यस्पृणन्ति। शुचयो दीदिवाꣳसमपान्नपातमुप यन्त्यापः ॥607  
आ प्रागाद्भद्रा युवतिरह्नः केतूंत्समीर्त्सति। अभूद्भद्रा निवेशनी विश्वस्य जगतो रात्री ॥608  
प्रक्षस्य वृष्णो अरुषस्य नू महः प्र नो वचो विदथा
जातवेदसे। वैश्वानराय मतिर्नव्यसे शुचिः सोम इव पवते चारुरग्नये ॥609  
विश्वे देवा मम शृण्वन्तु यज्ञमुभे रोदसी अपां नपाच्च मन्म। सि परिचक्ष्याणि वोचꣳ सुम्नेष्विद्वो अन्तमा मदेम ॥610  
यशो मा द्यावापृथिवी यशो मेन्द्रबृहस्पती। यशो भगस्य विन्दतु यशो मा प्रतिमुच्यताम्। सदोऽहं प्रवदिता स्याम् ॥611  
इन्द्रस्य नु वीक्याणि प्रवोचं यानि चकार प्रथमानि वज्री। अहन्नहिमन्वपस्ततर्द प्र वक्षणा अभिनत्पर्वतानाम् ॥612  
अग्निरस्मि जन्मना जातवेदा घृतं मे चक्षुरमृतं म आसन्। त्रिधातुरर्को रजसो विमानोऽजस्रं ज्योतिर्हविरस्मि सर्वम् ॥613  
पात्यग्निर्विपो अग्रं पदं वे पाति यह्वश्चरणꣳ सूर्यस्य। पाति देवानामुपमादमृष्वः ॥614  
भ्राजन्त्यग्ने समिधान दीदिवो जिह्वा चरत्यन्तरासनि। स त्वं नो अग्ने पयसा वसुविद्रयिं वर्चो दृशेऽदाः ॥615  
वसन्त इन्नु रन्त्यो ग्रीष्म इन्नु रन्त्यः। वर्षाण्यनु शरदो हेमन्तः शिशिर इन्नु रन्त्यः ॥616  
सहस्रशीर्षाः पुरुषः सहस्राक्षः सहस्रपात्। सर्वतो वृत्वात्यतिष्ठद्दशाङ्गुलम् ॥617  
त्रिपादूर्ध्व उदैत्पुरुषः पदोऽस्येहाभवत्पुनः। तथा विष्वङ् व्यक्रामदशनानशने अभि ॥618  
पुरुष एवेदꣳ सर्वं यद्भूतं यच्च भाव्यम्। पादोऽस्य
सर्वा भूतानि त्रिपादस्यामृतं दिवि ॥619  
तावानस्य महिमा ततो ज्यायाꣳश्च पूरुषः। उतामृतत्वस्येशानो यदन्नेनातिरोहति ॥620  
ततो विराडजायत विराजो अधि पूरुषः। स जातो अत्यरिच्यत पश्चाद्भूमिमथो पुरः ॥621  
मन्ये वां द्यावापृथिवी सुभोजसौ ये अप्रथेथाममितमभि योजनम्। स्योने ते नो मुञ्चतमꣳहसः ॥622  
हरी त इन्द्र श्मश्रूण्युतो ते हरितौ हरी । तं त्वा स्तुवन्ति कवयः पुरुषासो वनर्गवः ॥623  
यद्वर्चो हिरण्यस्य यद्वा वर्चो गवामुत। सृजामसि ॥624  
सहस्तन्न इन्द्र दद्ध्योज ईशे ह्यस्य महतो विरप्शिन्। स्थविरं च वाजं वृत्रेषु शत्रून्त्सुहना कृधी नः ॥625  
सहर्षभाः सहवत्सा उदेत विश्वा रूपाणि बिभ्रतीर्द्व्यूद्नी। उरुः पृथुरयं वो अस्तु लोक इमा आपः सुप्रपाणा इह स्त ॥626  
अग्न आयूꣳषि पवस आसुवोर्जमिषं च नः। आरे बाधस्व दुच्छुनाम् ॥627  
विभ्राड् बृहत्पिबतु सोम्यं मध्वायुर्दधद्यज्ञपतावविह्रुतम्। वातजूतो यो अभिरक्षति त्मना प्रजाः पिपर्ति बहुधा वि राजति ॥628  
चित्रं देवानामुदगादनीकं चक्षुर्मित्रस्य वरुणस्याग्ने। सूर्य आत्मा जगतस्तस्थुषश्च ॥629  
आयं गौः पृश्निरक्रमीदसदन्मातरं पुरः। पितरं च प्रयन्त्स्वः ॥630  
अन्तश्चरति रोचनास्य प्राणादपानती। व्यख्यन्महिषो दिवम् ॥631  
त्रिꣳशषद्धाम वि राजति वाक्पतङ्गाय धीयते। प्रति वस्तोरह द्युभिः ॥632  
अप त्ये तायवो यथा नक्षत्रा यन्त्यक्तुभिः। सूराय विश्वचक्षसे ॥633  
अदृश्रन्नस्य केतवो वि रश्मयो जनाꣳअनु। म्रा जन्तो अग्नयो यथा ॥634  
तरणिर्विश्वदर्शतो ज्योतिष्कृदसि सूर्य। विश्वमाभासि रोचनम् ॥635  
प्रत्यङ् देवानां विशः प्रत्यङ्ङुदेषि मानुषान्। स्वर्दृशे ॥636  
येना पावक चक्षसा भुरण्यन्तं जनाअनु। त्वं वरुण पश्यसि ॥637  
उद्द्यामेषि रजः पृथ्वहा मिमानो अक्तुभिः। पश्यञ्जन्मानि सूर्य ॥638  
अयुक्त सप्त शुन्ध्युवः सूरो रथस्य नप्त्र्यः। ताभिर्याति स्वयुक्तिभिः ॥639  
सप्त त्वा हरितो रथे वहन्ति देव सूर्य। शोचिष्केशं विचक्षण ॥640  
विदा मघवन् विदा गातुमनुशꣳसिषो दिशः। शिक्षा शचीनां पते पूर्वीणां पुरूवसो ॥641  
आभिष्ट्वमभिष्टिभिः स्वाऽ३र्न्नाꣳ शुः।प्रचेतन प्रचेतयेन्द्र द्युम्नाय न इषे ॥642  
एवा हि शक्रो राये वाजाय वज्रिवः। हिष्ठ वज्रिन्नृञ्जस। आ याहि पिब मत्स्व ॥643  
विदा राये सुवीर्यं भुवो वाजानां पतिर्वशाꣳअनु। हिष्ठ वज्रिन्नृञ्जसे यः शविष्ठः शूराणाम् ॥644  
यो मꣳहिष्ठो मघोनामꣳजुर्न्न शोचिः। चिकित्वो अभि नो नयेन्द्रो विदे तमु स्तुहि ॥645  
ईशे हि शक्रउ।स्तमूतये हवामहे जेतारमपराजितम्। स नः स्वर्षदति द्विषः क्रतुश्छन्द ऋतं बृहत् ॥646  
इन्द्रं धनस्य सातये हवामहे जेतारमपराजितम्। स नः स्वर्षदति द्विषः स नः स्वर्षदति द्विषः ॥647  
पूर्वस्य यत्ते अद्रिवोꣳऽशुर्मदाय। सुम्न आ धेहि नो वसो पूर्तिः शविष्ठ शस्यते। सं न्यसे ॥648  
प्रभो जनस्य वृत्रहन् त्समर्येषु ब्रवावहै। शूरो योउ। गोषु गच्छति सखा सुशेवो अद्वयुः ॥649  
एवाह्येऽ३ऽ३ऽ३व। एवा ह्यग्ने एवाहीन्द्र। एवाहि देवाः ॥650  


  
उपास्मै गायता नरः पवमानायेन्दवे। अभि देवाꣳ इयक्षते ॥1 ॥  
अभि ते मधुना पयोऽथर्वाणो अशिश्रयुः । देवं देवाय देवयु ॥2 ॥  
स नः पवस्व शं गवे शं जनाय शमर्वते। शꣳ राजन्नोषधीभ्यः ॥3 ॥ 1(ती)॥  
दविद्युतत्या रुचा परिष्टोभन्त्या कृपा। सोमाः शुक्रा गवाशिरः ॥1 ॥  
हिन्वानो हेतृभिर्हित आ वाजं वाज्यक्रमीत्। सीदन्तो वनुषो यथा ॥2 ॥  
ऋधक्सोम स्वस्तये सञ्जग्मानो दिवा कवे। पवस्व सूर्यो दृशे ॥3 ॥2(यि)॥  
पवमानस्य ते कवे वाजिन्त्सर्गा असृक्षत । अर्वन्तो न श्रवस्यवः ॥1 ॥  
अच्छा कोशं मधुश्चुतमसृग्रं वारे अव्यये। अवावशन्त धीतयः ॥2 ॥  
अच्छा समुद्रमिन्दवोऽस्तं गावो न धेनवः। अग्मन्नृतस्य योनिमा ॥3 ॥3(कौ)॥  
अग्न आ याहि वीतये गृणानो हव्यदातये। नि होता सत्सि बर्हिषि ॥1 ॥  
तं त्वा समिद्भिरङ्गिरो घृतेन वर्धयामसि। बृहच्छोचा यविष्ठ्य ॥2 ॥  
स नः पृथु श्रवाय्यमच्छा देव विवाससि। बृहदग्ने सुवीर्यम् ॥3 ॥ ॥4॥  
आ नो मित्रावरुणा घृतैर्गव्यूतिमुक्षतम्। मध्वा रजाꣳसि सुक्रतू ॥1 ॥  
उरुशꣳसा नमोवृधा मह्ना दक्षस्य राजथः। द्राघिष्ठाभिः शुचिव्रता ॥2 ॥  
गृणाना जमदग्निना योनावृतस्य सीदतम्। पातꣳ सोममृतावृधा ॥3 ॥5 (यि)॥  
आ याहि सुषुमा हि त इन्द्र सोमं पिबा इमम्। एदं बर्हिः सदो मम ॥1 ॥  
आ त्वा ब्रह्मयुजा हरी वहतामिन्द्र केशिना। उप ब्रह्माणि नः शृणु ॥2 ॥  
ब्रह्माणस्त्वा युजा वयꣳ सोमपामिन्द्र सोमिनः। सुतावन्तो हवामहे ॥3 ॥6(फौ)॥  
इन्द्राग्नी आ गतꣳ सुतं गीर्भिउनभो वरेण्यम्। अस्य पातं धियेषिता ॥1 ॥  
इन्द्राग्नी जरितुः सचा यज्ञो जिगाति चेतनः। अया पातमिमꣳ सुतम् ॥2 ॥  
इन्द्रमग्निं कविच्छदा यज्ञस्य जूत्या वृणे। ता सोमस्येह तृम्पताम् ॥3 ॥7(ता)॥  
उच्चा ते जातमन्धसो दिवि सद्भूम्या ददे। उग्रꣳ शर्म महि श्रवः ॥1 ॥  
स न इन्द्राय यज्यवे वरुणाय मरुद्भ्यः। वरिवोवित्परि स्रव ॥2 ॥  
एना विश्वान्यर्य आ द्युम्नानि मानुषाणाम्। सिषासन्तो वनामहे ॥3 ॥8(ठी)॥  
पुनानः सोम धारयापो वसानो अर्षसि। आ रत्नधा योनिमृतस्य सीदस्युत्सो देवो हिरण्ययः ॥1 ॥  
दुहान ऊधर्दिव्यं मधु प्रियं प्रत्नꣳ सधस्थमासदत्। आपृच्छ्यं धरुणं वाज्यर्षसि नृभिर्धौतो विचक्षणः ॥2 ॥ ॥9(लु)॥  
प्र तु द्रव परि कोशं नि षीद नृभिः पुनानो अभि वाजमर्ष। अश्वं न त्वा वाजिनं मर्जयन्तोऽच्छा बर्ही रशनाभिर्नयन्ति ॥1 ॥  
स्वायुधः पवते देव इन्दुरशस्तिहा वृजना रक्षमाणः। पिता देवानां जनिता सुदक्षो विष्टम्भो दिवो धरुणः पृथिव्याः ॥2 ॥  
ऋषिर्विप्रः पुरएता जनानामृभुर्धीर उशना काव्येन। स चिद्विवेद निहितं यदासामपीच्याऽꣳ गुह्यं नाम गोनाम् ॥3 ॥10(हु)॥  
अभि त्वा शूर नोनुमोऽदुग्धा इव धेनवः। ईशानमस्य जगतः स्वर्दृशमीशानमिन्द्र तस्थुषः ॥1 ॥  
न त्वावाꣳअन्यो दिव्यो न पार्थिवो न जातो न जनिष्यते। अश्वायन्तो मघवन्निन्द्र वाजिनो गव्यन्तस्त्वा हवामहे ॥2 ॥॥11(यी)॥  
कया नश्चित्र आ भुवदूती सदावृधः सखा। कया शचिष्ठया वृता ॥1 ॥  
कस्त्वा सत्यो मदानां मꣳहिष्ठो मत्सदन्धसः। दृढा चिदारुजे वसु ॥2 ॥  
अभी षु णः सखीनामविता जरितृणाम्। शतं भवास्यूतये ॥3 ॥॥12(टा)॥  
तं वो दस्ममृतीषहं वसोर्मन्दानमन्धसः। अभि वत्सं न स्वसरेषु धेनव इन्द्रं गीर्भिर्नवामहे ॥1 ॥  
द्युक्षꣳ सुदानुं तविषीभिरावृतं गिरिं न पुरुभोजसम्। क्षुमन्तं वाजꣳ शतिनꣳ सहस्रिणं मक्षू गोमन्तमीमहे ॥2 ॥ ॥13(ही)॥  
तरोभिर्वो विदद्वसुमिन्द्रꣳ सबाध ऊतये। बृहद्गायन्तः सुतसोमे अध्वरे हुवेभरं न कारिणम् ॥1 ॥  
न यं दुध्ना वरन्ते न स्थिरा मुरो मदेषु शिप्रमन्धसः। य आदृत्या शशमानाय सुन्वते दाता जरित्र उक्थ्यम् ॥2 ॥ ॥14(जु)॥  
स्वादिष्ठया मदिष्ठया पवस्व सोम धारया। इन्द्राय पातवे सुतः ॥1 ॥  
रक्षोहा विश्वचर्षणिरभि योनिमयोहते। द्रोणे सधस्थमासदत् ॥2 ॥  
वरिवोधातमो भुवो मꣳहिष्ठो वृत्रहन्तमः। पर्षि राधो मघोनाम् ॥3 ॥ ॥15(पौ)॥  
पवस्व मधुमत्तम इन्द्राय सोम क्रतुवित्तमो मदः। महि द्युक्षतमो मदः
॥1 ॥  
यस्य ते पीत्वा वृषभो वृषायतेऽस्य पीत्वा स्वर्विदः। स सुप्रकेतो अभ्यक्रमीदिषोऽच्छा वाजं नैतशः ॥2 ॥ ॥16(प)॥  
इन्द्रमच्छ सुता इमे वृषणं यन्तु हरयः। श्रुष्टे जातास इन्दवः स्वर्विदः ॥1 ॥  
अयं भराय सानसिरिन्द्राय पवते सुतः। सोमो जैत्रस्य चेतति यथा विदे ॥2 ॥  
अस्येदिन्द्रो मदेष्वा ग्राभं गृभ्णाति सानसिम्। वज्रं च वृषणं भरत्समप्सुजित् ॥3 ॥17(कि)॥  
पुरोजिती वो अन्धसः सुताय मादयित्नवे। अप श्वानꣳ श्नथिष्टन सखायो दीर्घजिह्व्यम् ॥1 ॥  
यो धारया पावकया परिप्रस्यन्दते सुतः। इन्दुरश्वो न कृत्व्यः ॥2 ॥  
तं दुरोषमभीनरः सोमं विश्वाच्या धिया। यज्ञाय
सन्त्वद्रयः ॥3 ॥ ॥18(यि)॥  
अभि प्रियाणि पवते चनोहितो नामानि यह्वो अधि येषु वर्धते। आ सूर्यस्य बृहतो बृहन्नधि रथं विष्वञ्चमरुहद्विचक्षणः॥1 ॥  
ऋतस्य जिह्वा पवते मधु प्रियं वक्ता पतिर्धियो अस्या अदाभ्यः। दधाति पुत्रः पित्रोरपीच्यांऽ. नाम तृतीयमधि रोचनं दिवः ॥2 ॥  
अवद्युतानः कलशाꣳ अचिक्रदन्नृभिर्येमाणः कोश आ हिरण्यये। अभी ऋतस्य दोहना अनूषताधि त्रिपृष्ठ उषसो वि राजसि ॥3 ॥ ॥19(दि)॥  
यज्ञायज्ञा वो अग्नये गिरागिरा च दक्षसे। प्रप्र वयममृतं जातवेदसं प्रियं मित्रं न शꣳसिषम् ॥1 ॥  
ऊर्जो नपातꣳ स हिनायमस्मयुर्दाशेम हव्यदातये। भुवद्वाजेष्वविता भुवद्वृध उत त्राता तनूनाम् ॥2 ॥ ॥20(यु)॥  
एह्यू षु ब्रवाणि तेऽग्न इत्थेतरा गिरः। एभिर्वर्धास इन्दुभिः ॥1 ॥  
यत्र क्व च ते मनो दक्षं दधस उत्तरम्। तत्र योनिं कृणवसे ॥2 ॥  
न हि ते पूर्तमक्षिपद्भुवन्नेमानां पते। अथा दुवो वनवसे ॥3 ॥ ॥21(यी)॥  
वयमु त्वामपूर्व्य स्थूरं न कच्चिद्भरन्तोऽवस्यवः। वज्रिं चित्रꣳहवामहे ॥1 ॥  
उप त्वा कर्मन्नूतये स नो युवोग्रश्चक्राम यो धृषत्। त्वामिध्यवितारं ववृमहे सखाय इन्द्र सानसिम् ॥2 ॥ ॥22(च)॥  
अधा हीन्द्र गिर्वण उप त्वा काम ईमहे ससृग्महे। उदेव ग्मन्त उदभिः ॥1 ॥  
वार्ण त्वा यव्याभिर्वर्धन्ति शूर ब्रह्माणि। वावृध्वाꣳसं चिदद्रिवो
दिवेदिवे ॥2 ॥  
युञ्जन्ति हरी इषिरस्य गाथयोरौ रथ उरुयुगे वचोयुजा। इन्द्रवाहा स्वर्विदा ॥3 ॥ ॥23(यि)॥  


  
पान्तमा वो अन्धस इन्द्रमभि प्र गायत। विश्वासाहꣳ शतक्रतुं मꣳहिष्ठं चर्षणीनाम् ॥ 1॥  
पुरुहूतं पुरुष्टुतं गाथान्याऽꣳ सनश्रुतम्। इन्द्र इति ब्रवीतन ॥2 ॥  
इन्द्र इन्नो महोनां दाता वाजानां नृतुः। महाꣳअभिज्ञ्वा यमत् ॥3 ॥ ॥1(वा)॥  
प्र व इन्द्राय मादनꣳ हर्यश्वाय गायत। सखायः सोमपाव्ने ॥1 ॥  
शꣳसेदुक्थꣳ सुदानव उत द्युक्षं यथा नरः। चकृमा सत्यराधसे ॥2 ॥  
त्वं न इन्द्र वाजयुस्त्वं गव्युः शतक्रतो। त्वꣳहिरण्ययुर्वसो ॥ 3॥ ॥2(गौ)॥  
वयमु त्वा तदिदर्था इन्द्र त्वायन्तः सखायः। कण्वा उक्थेभिर्जरन्ते ॥1 ॥  
न घेमन्यदा पपन वज्रिन्नपसो नविष्टौ। तवेदु स्तोमैश्चिकेत ॥2 ॥  
इच्छन्ति देवाः सुन्वन्तं न स्वप्नाय स्पृहयन्ति। यन्ति प्रमादमतन्द्राः ॥3 ॥ ॥3(पा)॥  
इन्द्राय मद्वने सुतं परि ष्टोभन्तु नो गिरः। अर्कमर्चन्तु कारवः ॥1 ॥  
यस्मिन्विश्वा अधि श्रियो रणन्ति सप्त सꣳसदः। इन्द्रꣳ सुते हवामहे ॥ 2 ॥  
त्रिकद्रुकेषु चेतनं देवासो यज्ञमत्नत। तमिद्वर्धन्तु नो गिरः ॥3 ॥ ॥4(ला)॥  
अयं त इन्द्र सोमो निपूतो अधि बर्हिषि। एहीमस्य द्रवा पिब ॥1 ॥  
शाचिगो शाचिपूजनायꣳरणाय ते सुतः। आखण्डल प्र हूयसे ॥2 ॥  
यस्ते शृङ्गवृषो णपात्प्रणपात्कुण्डपाय्यः। न्यस्मिं दध्र आ मनः ॥3 ॥ ॥5(दि)॥  
आ तू न इन्द्र क्षुमन्तं चित्रं ग्राभꣳ सं गृभाय। महाहस्ती दक्षिणेन ॥1 ॥  
विद्मा हि त्वा तुविकूर्मिं तुविदेष्णं तुवीमघम्। तुविमात्रमवोभिः ॥2 ॥  
न हि त्वा शूर देवा न मर्तोसो दित्सन्तम्। भीमं न गां वारयन्ते ॥3 ॥ ॥6(के)॥  
अभि त्वा वृषभा सुते सुतꣳसृजामि पीतये। तृम्पा व्यश्नुही मदम् ॥1 ॥  
मा त्वा मूरा अविष्यवो मोपहस्वान आ दभन्। मा कीं ब्रह्मद्विषं वनः ॥2 ॥  
इह त्वा गोपरीणसं महे मन्दन्तु राधसे। सरो गौरो यथा पिब ॥3 ॥ ॥7(या)॥  
इदं वसो सुतमन्धः पिबा सुपूर्णमुदरम्। अनाभयिन्ररिमा ते ॥1 ॥  
नृभिर्धौतः सुतो अश्नैरव्या वारैः परिपूतः। अश्वो न
निक्तो नदीषु ॥2 ॥  
तं ते यवं यथा गोभिः स्वादुमकर्म श्रीणन्तः। इन्द्र त्वास्मिंत्सधमादे ॥3 ॥ ॥8(थौ)॥  
इदꣳह्यन्वोजसा सुतꣳराधानां पते। पिबा त्वा3स्य गिर्वणः ॥1 ॥  
यस्ते अनु स्वधामसत्सुते नि यच्छ तन्वम्। स त्वा ममत्तु सोम्य ॥2 ॥  
प्र ते अश्नोतु कुक्ष्योः प्रेन्द्र ब्रह्मणा शिरः। प्र बाहू शूर राधसा ॥3 ॥ ॥9(पी)॥  
आ त्वेता नि षीदतेन्द्रमभि प्र गायत। सखाय स्तोमवाहसः ॥1 ॥  
पुरूतमं पुरूणामीशानं वार्याणाम्। इन्द्रꣳ सोमे सचा सुते ॥2 ॥  
स घा नो योग आ भुवत्स राये स पुरन्ध्या। गमद्वाजेभिरा स नः ॥3 ॥ ॥10(टी)॥  
योगेयोगे तवस्तरं वाजेवाजे हवामहे। सखाय इन्द्रमूतये ॥1 ॥  
अनु प्रत्नस्यौकसो हुवे तुविप्रतिं नरम्। यं ते पूर्वं पिता हुवे ॥2 ॥  
आ घा गमद्यदि श्रवत्सहस्रिणीभिरूतिभिः। वाजेभिरुप नो हवम् ॥3 ॥ ॥11(ला)॥  
इन्द्र सुतेषु सोमेषु क्रतुं पुनीष उक्थ्यम्। विदे वृधस्य
दक्षस्य महाꣳहि षः ॥1 ॥  
स प्रथमे व्योमनि देवानाꣳ सदने वृधः। सुपारः सुश्रवस्तमः समप्सुजित् ॥2 ॥  
तमु हुवे वाजसातय इन्द्रं भराय शुष्मिणम्। भवा नः सुम्ने अन्तमः सखा वृधे ॥3 ॥ ॥12(वा)॥  
एना वो अग्निं नमसोर्जो नपातमा हुवे। प्रियं चेतिष्ठमरतिꣳ स्वध्वरं विश्वस्य दूतममृतम् ॥1 ॥  
स योजते अरुषा विश्वभोजसा स दुद्रवत्स्वाहुतः । सुब्रह्मा यज्ञः सुशमी वसूनां देवꣳराधो जनानाम् ॥2 ॥ ॥13(तु)॥  
प्रत्यु अदर्श्यायत्यूऽ.च्छन्ती दुहिता दिवः। अपो मही वृणुते चक्षुषा तमो ज्योतिष्कृणोति सूनरी ॥1 ॥  
उदुस्रियाः सृजते सूर्यः सचा उद्यन्नक्षत्रमर्चिवत्। तवेदुषो व्युषि सूर्यस्य च सं भक्तेन गमेमहि ॥2 ॥ ॥14(वा)॥  
इमा उ वां दिविष्टय उस्रा हवन्ते अश्विना। अयं वामह्वेऽवसे शचीवसू विशंविशꣳ हि गच्छथः ॥1 ॥  
युवं चित्रं ददथुर्भोजनं नरा चोदेथाꣳ सूनृतावते। अर्वाग्रथꣳ समनसा नि यच्छतं पिबतꣳ सोम्यं मधु ॥2 ॥ ॥15(चा)॥  
अस्य प्रत्नामनु द्युतꣳ शुक्रं दुदुह्रे अह्रयः। पयः सहस्रसामृषिम् ॥1 ॥  
अयꣳ सूर्य इवोपदृगयꣳ सराꣳसि धावति। सप्त प्रवत आ दिवम् ॥2 ॥  
अयं विश्वानि तिष्ठति पुनानो भुवनोपरि। सोमो देवो न सूर्यः
॥3 ॥ ॥16(ते)॥  
एष प्रत्नेन जन्मना देवो देवेभ्यः सुतः। हरिः पवित्रे अर्षति ॥1 ॥  
एष प्रत्नेन मन्मना देवो देवेभ्यस्परि। कविर्विप्रेण वावृधे ॥2 ॥  
दुहानः प्रत्नमित्पयः पवित्रे परि षिच्यसे। क्रन्दं देवाꣳ अजीजनः ॥3 ॥ ॥17(हा)॥  
उप शिक्षापतस्थुषो भियसमा धेहि शत्रवे। पवमान विदा रयिम् ॥1 ॥  
उपो षु जातमप्तुरं (गोभिर्भङ्गं परिष्कृतम् । इन्दुं देवा अयासिषु) ॥2 ॥  
उपास्मै गायता नरः (पवमानायेन्दवे)॥3 ॥ ॥18(वौ)॥  
प्र सोमासो विपश्चितोऽपो नयन्त ऊर्मयः। वनानि महिषा इव ॥1 ॥  
अभि द्रोणानि बभ्रवः शुक्रा ऋतस्य धारया। वाजं गोमन्तमक्षरन् ॥2 ॥  
सुता इन्द्राय वायवे वरुणाय मरुद्भ्यः। सोमा अर्षन्तु विष्णवे ॥3 ॥ ॥19(वि)॥  
प्र सोम देववीतये सिन्धुर्न पिप्ये अर्णसा। अꣳशोः पयसा मदिरो न जागृविरच्छा कोशं मधुश्चुतम् ॥1 ॥  
आ हर्यतो अर्जुनो अत्के अव्यत प्रियः सूनुर्न मर्ज्यः। तमीꣳ हिन्वन्त्यपसो यथा रथं नदीष्वा गभस्त्योः ॥2 ॥ ॥20 (रु)॥  
प्र सोमासो मदच्युतः श्रवसे नो मघोनाम्। सुता विदथे अक्रमुः ॥1 ॥  
आदीꣳ हꣳसो यथा गणं विश्वस्यावीवशन्मतिम्। अत्यो न गोभिरज्यते ॥2 ॥  
आदीꣳ त्रितस्य योषणो हरिꣳ हिन्वन्त्यद्रिभिः । इन्दुमिन्द्राय पीतये ॥3 ॥ ॥21(ली)॥  
अया पवस्व देवयु रेभन्पवित्रं पर्येषि विश्वतः। मधोर्धारा असृक्षत ॥1 ॥  
पवते हर्यतो हरिः (रति ह्वरासि रह्या। अभ्यर्ष स्तोतृभ्यो वीरवद्यशः)*॥2 ॥  
प्र सुन्वानास्यान्धसोः (मर्तो न वष्ट तद्वचः। अप श्वानमराधसँ हता मखं न भृगवः)*॥3 ॥ ॥22(लि)॥  


  
पवस्व वाचो अग्रियः सोम चित्राभिरूतिभिः। अभि विश्वानि काव्या ॥1 ॥  
त्वꣳसमुद्रिया अपोऽग्रियो वाच ईरयन्। पवस्व विश्वचर्षणे ॥2 ॥  
तुभ्येमा भुवना कवे महिम्ने सोम तस्थिरे। तुभ्यं धावन्ति धेनवः ॥3 ॥ ॥1 (यी)॥  
पवस्वेन्दो वृषा सुतः कृधी नो यशसो जने। विश्वा अप द्विषो जहि ॥1 ॥  
यस्य ते सख्ये वयꣳसासह्याम पृतन्यतः। तवेन्दो द्युम्न उत्तमे ॥2 ॥  
या ते भीमान्यायुधा तिग्मानि सन्ति धूर्वणे। रक्षा समस्य नो निदः ॥3 ॥ ॥2(ह)॥  
वृषा सोम द्युमाꣳअसि वृषा देव वृषव्रतः। वृषा धर्माणि दध्रिषे ॥ 1॥  
वृष्णस्ते वृष्ण्यꣳशवो वृषा वनं वृषा सुतः। स त्वं वृषन्वृषेदसि ॥2 ॥  
अश्वो न चक्रदो वृषा सं गा इन्दो समर्वतः। वि नो राये दुरो वृधि ॥3 ॥ ॥3 (लु)॥  
वृषा ह्यसि भानुना द्युमन्तं त्वा हवामहे। पवमान स्वर्दृशम् ॥1 ॥  
यदद्भिः परिषि(शि)च्यसे मर्मृज्यमान आयुभिः। द्रोणे सधस्थमश्नुषे ॥2 ॥  
आ पवस्व सुवीर्यं मन्दमानः स्वायुध। इहो ष्विन्दवा गहि ॥3 ॥ ॥4 (यौ)॥  
पवमानस्य ते वयं पवित्रमभ्युन्दतः। सखित्वमा वृणीमहे ॥1 ॥  
ये ते पवित्रमूर्मयोऽभिक्षरन्ति धारया। तेभिर्नः सोम मृडय ॥2 ॥  
स नः पुनान आ भर रयिं वीरवतीमिषम् । ईशानः सोम विश्वतः ॥3 ॥ ॥5 (ला)॥  
अग्निं दूतं वृणीमहे होतारं विश्ववेदसम्। अस्य यज्ञस्य सुक्रतुम् ॥1 ॥  
अग्निमग्निꣳहवीमभिः सदा हवन्त विश्पतिम्। हव्यवाहं पुरुप्रियम् ॥2 ॥  
अग्ने देवाꣳ इहा वह जज्ञानो वृक्तबर्हिषे। असि होता न ईड्यः ॥3 ॥ ॥6 (यौ)॥  
मित्रं वयꣳ हवामहे वरुणꣳ सोमपीतये। या जाता पूतदक्षसा
॥1 ॥  
ऋतेन यावृतावृधावृतस्य ज्योतिषस्पती। ता मित्रावरुणा हुवे ॥2 ॥  
वरुणः प्राविता भुवन्मित्रो विश्वाभिरूतिभिः। करतां नः सुराधसः ॥3 ॥ ॥7 (वा)॥  
इन्द्रमिद्गाथिनो बृहदिन्द्रमर्केभिरर्किणः। इन्द्रं वाणीरनूषत ॥1 ॥  
इन्द्र इद्धर्योः सचा सम्मिश्ल आ वचोयुजा। इन्द्रो वज्री हिरण्ययः ॥2 ॥  
इन्द्र वाजेषु नोऽव सहस्रप्रधनेषु च। उग्र उग्राभिरूतिभिः ॥3 ॥  
इन्द्रो दीर्घाय चक्षस आ सूर्यꣳरोहयद्दिवि। वि गोभिरद्रिमैरयत् ॥4 ॥ ॥8 (खा)॥  
इन्द्रे अग्ना नमो बृहत्सुवृक्तिमेरयामहे। धिया धेना अवस्यवः ॥1 ॥  
ता हि शश्वन्त ईडत इत्था विप्रास ऊतये। सबाधो वाजसातये ॥2 ॥  
ता वां गीर्भिर्विपन्युवः प्रयस्वन्तो हवामहे। मेधसाता सनिष्यवः ॥3 ॥ ॥9 (हु)॥  
वृषा पवस्व धारया मरुत्वते च मत्सरः। विश्वा दधान ओजसा ॥1 ॥  
तं त्वा धर्त्तारमोण्योः3 पवमान स्वर्दृशम्। हिन्वे वाजेषु वाजिनम् ॥2 ॥  
अया चित्तो विपानया हरिः पवस्व धारया। युजं वाजेषु चोदय ॥3 ॥ ॥10 (ट)॥  
वृषा शोणो अभिकनिक्रदद्गा नदयन्नेषि पृथिवीमुत द्याम्। इन्द्रस्येव वग्नुरा
शृण्व आजौ प्रचोदयन्नर्षसि वाचमेमाम् ॥1 ॥  
रसाय्यः पयसा पिन्वमान ईरयन्नेषि मधुमन्तमꣳशुम्। पवमान सन्तनिमेषि कृण्वन्निन्द्राय सोम परिषिच्यमानः ॥2 ॥  
एवा पवस्व मदिरो मदायोदग्राभस्य नमयन्वधस्नुम्। परि वर्णं भरमाणो रुशन्तं गव्युर्नो अर्ष परि सोम सिक्तः ॥3 ॥ ॥11 (रि)॥  
त्वामिद्धि हवामहे सातौ वाजस्य कारवः। त्वां वृत्रेष्विन्द्र सत्पतिं नरस्त्वां काष्ठास्वर्वतः ॥1 ॥  
स त्वं नश्चित्र वज्रहस्त धृष्णुया मह स्तवानो अद्रिवः। गामश्वꣳरथ्यमिन्द्र सं किर सत्रा वाजं न जिग्युषे ॥2 ॥ ॥12 (फु)॥ [धा. 10 । उ2 । स्व. 5 ।]  
अभि प्र वः सुराधसमिन्द्रमर्च यथा विदे। यो जरितृभ्यो मघवा पुरूवसुः सहस्रेणेव शिक्षति ॥1 ॥  
शतानीकेव प्र जिगाति धृष्णुया हन्ति वृत्राणि दाशुषे। गिरेरिव प्र रसा अस्य पिन्विरे दत्राणि पुरुभोजसः ॥2 ॥ ॥13 (हि)॥
[धा. 16 । उ ना. । स्व. 3 ।]  
त्वामिदा ह्यो नरोऽपीप्यन्वज्रिन्भूर्णयः। स इन्द्र स्तोमवाहस इह श्रुध्युप स्वसरमा गहि ॥1 ॥  
मत्स्वा सुशिप्रिन्हरिवस्तमीमहे त्वया भूषन्ति वेधसः। तव श्रवाꣳस्युपमान्युक्थ्य सुतेष्विन्द्र गिर्वणः ॥1 ॥ ॥14 (ल)॥  
यस्ते मदो वरेण्यस्तेना पवस्वान्धसा। देवावीरघशꣳसहा ॥1 ॥  
जघ्निर्वृत्रममित्रियꣳसस्निर्वाजं दिवेदिवे। गोषातिरश्वसा असि ॥2 ॥  
सम्मिश्लो अरुषो भुवः सूपस्थाभिर्न धेनुभिः । सीदं च्छ्येनो न योनिमा ॥3 ॥ ॥15 (चौ)॥
[धा. 12 । उ 1 । स्व. नास्ति ।]  
अयं पूषा रयिउभगः सोमः पुनानो अर्षति। पतिर्विश्वस्य भूमनो व्यख्यद्रोदसी उभे ॥1 ॥  
समु प्रिया अनूषत गावो मदाय घृष्वयः। सोमासः कृण्वते पथः पवमानास इन्दवः ॥2 ॥  
य ओजिष्ठस्तमा भर पवमान श्रवाय्यम्। यः पञ्च चर्षणीरभि रयिं येन वनामहे ॥3 ॥ ॥16 (फु)॥
[धा. 19 । उ 2 । स्व. 5 ।]  
वृषा मतीनां पवते विचक्षणः सोमो अह्नां प्रतरीतोषसां दिवः। प्राणा सिन्धूनां
कलशाꣳ अचिक्रददिन्द्रस्य हार्द्याविशन्मनीषिभिः ॥1 ॥  
मनीषिभिः पवते पूर्व्यः कविर्नृभिर्यतः परि कोशाꣳ असिष्यदत्। त्रितस्य नाम जनयन्मधु क्षरन्निन्द्रस्य वायूꣳ सख्याय वर्धयन् ॥2 ॥  
अयं पुनान उषसो अरोचयदयं सिन्धुभ्यो अभवदु लोककृत्। अयं त्रिः सप्त दुदुहान आशिरꣳ सोमो हृदे पवते चारु मत्सरः ॥3 ॥ ॥17 (गी)॥  
एवा ह्यसि वीरयुरेवा शूर उत स्थिरः । एवा ते राध्यं मनः ॥1 ॥  
एवा रातिस्तुविमघ विश्वेभिर्धायि धातृभिः। अधा चिदिन्द्र नः सचा ॥2 ॥  
मो षु ब्रह्मेव तन्द्रयुर्भवो वाजानां पते। मत्स्वा सुतस्य गोमतः ॥3 ॥ ॥18 (ति)॥ [धा. 14 । उ 1 । स्व. 3 ।]  
इन्द्रं विश्वा अवीवृधन्त्समुद्रव्यचसं गिरः। रथीतमꣳ रथीनां वाजानाꣳ सत्पतिं पतिम् ॥1 ॥  
सख्ये त इन्द्र वाजिनो मा भेम शवसस्पते। त्वामभि प्र नोनुमो जेतारमपराजितम् ॥2 ॥  
पूर्वीरिन्द्रस्य रातयो न वि दस्यन्त्यूतयः। यदा वाजस्य गोमत स्तोतृभ्यो मꣳहते मघम् ॥3 ॥ ॥19 (ली)॥  


  
एत असृग्रमिन्दवस्तिरः पवित्रमाशवः। विश्वान्यभि सौभगा ॥1 ॥  
विघ्नन्तो दुरिता पुरु सुगा तोकाय वाजिनः। त्मना कृण्वन्तो अर्वतः ॥2 ॥  
कृण्वन्तो वरिवो गवेऽभ्यर्षन्ति सुष्टुतिम्। इडामस्मभ्यꣳ संयतम् ॥3 ॥ ॥1 (या)॥
[धा. 7 । उ नास्ति । स्व. 2 ।]  
राजा मेधाभिरीयते पवमानो मनावधि। अन्तरिक्षेण यातवे ॥1 ॥  
आ नः सोम सहो जुवो रूपं न वर्चसे भर। सुष्वाणो देववीतये ॥2 ॥  
आ न इन्दो शातग्विनं गवां पोषꣳ स्वश्व्यम्। वहा भगत्तिमूतये ॥3 ॥ ॥2 (ला)॥
[धा. 14 । उ नास्ति । स्व. 2 ।]  
तं त्वा नृम्णानि बिभ्रतꣳ सधस्थेषु महो दिवः। चारुꣳ सुकृत्ययेमहे ॥1 ॥  
संवृक्तधृष्णुमुक्थ्यं महामहिव्रतं मदम्। शतं पुरो रुरुक्षणिम् ॥2 ॥  
अतस्त्वा रयिरभ्ययद्राजानꣳ सुक्रतो दिवः। सुपर्णो अव्यथी भरत् ॥3 ॥  
अधा हिन्वान इन्द्रियं ज्यायो महित्वमानशे। अभिष्टिकृद्विचर्षणिः ॥4 ॥  
विश्वस्मा इत्स्वर्दृशे साधारणꣳ रजस्तुरम्। गोपामृतस्य विर्भरत् ॥5 ॥ ॥3 (हू)॥ [धा. 26 । उ नास्ति । स्व. 6 ।]  
इषे पवस्व धारया मृज्यमानो मनीषिभिः । इन्दो रुचाभि गा इहि॥1 ॥  
पुनानो वरिवस्कृध्यूर्जं जनाय गिर्वणः। हरे सृजान आशिरम् ॥2 ॥  
पुनानो देववीतय इन्द्रस्य याहि निष्कृतम्। द्युतानो वाजिभिर्हितः ॥3 ॥ ॥4 (या)॥  
अग्निनाग्निः समिध्यते कविर्गृहपतिर्युवा। हव्यवाड्जुह्वास्यः ॥1 ॥  
यस्त्वामग्ने हविष्पतिर्दूतं देव सपर्यति। तस्य स्म प्राविता भव ॥2 ॥  
यो अग्निं देववीतये हविष्माꣳ आविवासति। तस्मै पावक मृडय ॥3 ॥ ॥5 (रि)॥ [धा. 13 । उ नास्ति । स्व. 3 ।]  
मित्रꣳहुवे पूतदक्षं वरुणं च रिशादसम्। धियं घृताचींꣳसाधन्ता ॥1 ॥  
ऋतेन मित्रावरुणावृतावृधावृतस्पृशा। क्रतुं बृहन्तमाशाथे ॥2 ॥  
कवी नो मित्रावरुणा तुविजाता उरुक्षया। दक्षं दधाते अपसम् ॥3 ॥ ॥6 (व)॥ [धा. 10 । उ नास्ति । स्व. 1 ।]  
इन्द्रेण सꣳहि दृक्षसे सजग्मानो अबिभ्युषा। मन्दू समानवर्च्चसा ॥1 ॥  
आदह स्वधामनु पुनर्गर्भत्वमेरिरे। दधाना नाम यज्ञियम् ॥2 ॥  
वीडु चिदारुजत्नुभिर्गुहा चिदिन्द्र वह्निभिः। अविन्द उस्रिया अनु ॥3 ॥ ॥7 (ति)॥ [धा. 14 । उ 1 । स्व. 3 ।]  
ता हुवे ययोरिदं पप्ने विश्वं पुरा कृतम्। इन्द्राग्नी न मर्धतः ॥1 ॥  
उग्रा विघनिना मृध इन्द्राग्नी हवामहे। ता नो मृडात ईदृशे ॥2 ॥  
हथो वृत्राण्यार्या हथो दासानि सत्पती। हथो विश्वा अप द्विषः ॥3 ॥ ॥8 (पी)॥  
अभि सोमास आयवः पवन्ते मद्यं मदम्। समुद्रस्याधि विष्टपे मनीषिणो मत्सरासो मदच्युतः॥1 ॥  
तरत्समुद्रं पवमान ऊर्मिणा राजा देव ऋतं बृहत्। अर्षा मित्रस्य वरुणस्य धर्मणा प्र हिन्वान ऋतं बृहत् ॥2 ॥  
नृभिर्येमाणो हर्यतो विचक्षणो राजा देवः समुद्र्यः ॥3 ॥ ॥9 (वु)॥  
तिस्रो वाच ईरयति प्र वह्निर्ऋतस्य धीतिं ब्रह्मणो मनीषाम्। गावो यन्ति गोपतिं पृच्छमानाः सोमं यन्ति मतयो वावशानाः ॥1 ॥  
सोमं गावो धेनवो वावशानाः सोमं विप्रा मतिभिः पृच्छमानाः। सोमः सुत ऋच्यते प वमानः सोमे अर्कास्त्रिष्टुभः सं नवन्ते ॥2 ॥  
एवा नः सोम परिषिच्यमान आ पवस्व पूयमानः स्वस्ति। इन्द्रमा विश बृहता मदेन वर्धया वाचं जनया पुरन्धिम् ॥3 ॥ ॥10 (पी)॥  
यद्द्याव इन्द्र ते शतꣳशतं भूमीरुत स्युः। न त्वा वज्रिन्त्सहस्रꣳसूर्या अनु न जातमष्ट रोदसी ॥1 ॥  
आ पप्राथ महिना वृष्ण्या वृषन्विश्वा शविष्ठ शवसा। अस्माꣳअव मघवन् गोमति व्रजे वज्रिंचित्राभिरूतिभिः ॥2 ॥ ॥11 (ली)॥
[धा. 19 । उ नास्ति । स्व. 4 । ]  
वयं घ त्वा सुतावन्त आपो न वृक्तबर्हिषः। पवित्रस्य प्रस्रवणेषु वृत्रहन्परि स्तोतार आसते ॥1 ॥  
स्वरन्ति त्वा सुते नरो वसो निरेक उक्थिनः। कदा सुतं तृषाण ओक आ गमदिन्द्र स्वब्दीव वꣳसगः ॥2 ॥  
कण्वेभिर्धृष्णवा धृषद्वाजं दर्षि सहस्रिणम्। पिशङ्गरूपं मघवन्विचर्षणे मक्षू गोमन्तमीमहे ॥3 ॥ ॥12 (छा)॥ [धा. 27 । उ 2 । स्व. 2 ।]  
तरणिरित्सिषासति वाजं पुरंध्या युजा। आ व इन्द्रं पुरुहूतं नमे गिरा नेमिं तष्टेव सुद्रुवम् ॥1 ॥  
न दुष्टुतिर्द्रविणोदेषु शस्यते न स्रेधन्तꣳरयिर्नशत्। सुशक्तिरिन्मघवं तुभ्यं मावते देष्णं यत्पार्ये दिवि ॥13 ॥ ॥13 (यि)॥  
तिस्रो वाच उदीरते गावो मिमन्ति धेनवः। हरिरेति कनिक्रदत् ॥1 ॥  
अभि ब्रह्मीरनूषत यह्वीर्ऋतस्य मातरः। मर्जयन्तीर्दिवः शिशुम् ॥2 ॥  
रायः समुद्राꣳश्चतुरोऽस्मभ्यꣳ सोम विश्वतः। आ पवस्व
सहस्रिणः ॥3 ॥ ॥14 (टा)॥  
सुतासो मधुमत्तमाः सोमा इन्द्राय मन्दिनः। पवित्रवन्तो अक्षरं देवान्गच्छन्तु वो मदाः ॥1 ॥  
इन्दुरिन्द्राय पवत इति देवासो अब्रुवन्। वाचस्पतिर्मखस्यते विश्वस्येशान ओजसः ॥2 ॥  
सहस्रधारः पवते समुद्रो वाचमीङ्खयः। सोमस्पती रयीणाꣳसखेन्द्रस्य दिवेदिवे ॥3 ॥ ॥15 (लि)॥
[धा. 29 । उ नास्ति । स्व. 2। ]  
पवित्रं ते विततं ब्रह्मणस्पते प्रभुर्गात्राणि पर्येषि विश्वतः। अतप्ततनूर्न तदामो अश्नुते शृतास इद्वहन्तः सं तदाशत ॥1 ॥  
तपोष्पवित्रं विततं दिवस्पदेऽर्चन्तो अस्य तन्तवो व्यस्थिरन्। अवन्त्यस्य पवितारमाशवो दिवः पृष्ठमधि रोहन्ति तेजसा ॥2 ॥  
अरूरुचदुषसः पृश्निरग्रिय उक्षा मिमेति भुवनेषु वाजयुः। मायाविनो ममिरे अस्य मायया नृचक्षसः पितरो गर्भमा दधुः ॥3 ॥ ॥16 (टु)॥  
प्र मꣳहिष्ठाय गायत ऋताव्ने बृहते शुक्रशोचिषे। उपस्तुतासो अग्नये
॥1 ॥  
आ वꣳसते मघवा वीरवद्यशः समिद्धो द्युम्न्याहुतः। कुविन्नो अस्य सुमतिर्भवीयस्यच्छा वाजेभिरागमत् ॥2 ॥ ॥17 (या)॥ [धा. 17 । उ नास्ति । स्व. 2 ।]  
तं ते मदं गृणीमसि वृषणं पृक्षु सासहिम्। उ लोककृत्नुमद्रिवो हरिश्रियम् ॥1 ॥  
येन ज्योतीꣳष्यायवे मनवे च विवेदिथ। मन्दानो अस्य
बर्हिषो वि राजसि ॥2 ॥  
तदद्या चित्त उक्थिनोऽनु ष्टुवन्ति पूर्वथा। वृषपत्नीरपो जया दिवेदिवे ॥3 ॥ ॥18 (ह)॥ [धा. 21 । उ नास्ति । स्व. 1।]  
श्रुधी हवं तिरश्च्या इन्द्र यस्त्वा सपर्यति। सुवीर्यस्य गोमतो रायस्पूर्धि महाꣳअसि ॥1 ॥  
यस्त इन्द्र नवीयसीं गिरं मन्द्रामजीजनत्। चिकित्विन्मनसं धियं प्रत्नामृतस्य पिप्युषीम् ॥2 ॥  
तमु ष्टवाम यं गिर इन्द्रमुक्थानि वावृधुः। पुरूण्यस्य पौꣳस्या सिषासन्तो वनामहे ॥3 ॥ ॥19 (फा)॥  


  
प्र त आश्विनीः पवमान धेनवो दिव्या असृग्रन्पयसा धरीमणि। प्रान्तरिक्षात्स्थाविरीस्ते असृक्षत ये त्वा मृजन्त्यृषिषाण वेधसः ॥1 ॥  
उभयतः पवमानस्य रश्मयो ध्रवस्य सतः परि यन्ति केतवः। यदी पवित्रे अधि मृज्यते हरिः सत्ता नि
योनौ कलशेषु सीदति ॥2 ॥  
विश्वा धामानि विश्वचक्ष ऋभ्वसः प्रभोष्टे सतः परि यन्ति केतवः। व्यानशी पवसे सोम धर्मणा पतिर्विश्वस्य भुवनस्य राजसि ॥3 ॥ ॥1 (वी)॥ [धा. 35 । उ नास्ति । स्व. 4।]  
पवमानो अजीजनद्दिवश्चित्रं न तन्यतुम्। ज्योतिर्वैश्वानरं बृहत् ॥1 ॥  
पवमान रसस्तव मदो राजन्नदुच्छुनः। वि वारमव्यमर्षति ॥2 ॥  
पवमानस्य ते रसो दक्षो वि राजति द्युमान्। ज्योतिर्विश्वꣳ स्वर्दृशे ॥3 ॥ ॥2 (पा)॥ [धा. 20 । उ 1 । स्व. 2 ।]  
प्र यद्गावो न भूर्णयस्त्वेषा अयासो अक्रमुः। घ्नन्तः कृष्णामप त्वचम् ॥1 ॥  
सुवितस्य वनामहेऽति सेतुं दुराय्यम्। साह्याम दस्युमव्रतम् ॥2 ॥  
शृण्वे वृष्टेरिव स्वनः पवमानस्य शुष्मिणः। चरन्ति विद्युतो दिवि ॥3 ॥  
आ पवस्व महीमिषं गोमदिन्दो हिरण्यवत्। अश्ववत्सोम वीरवत् ॥4 ॥  
पवस्व विश्वचर्षण आ मही रोदसी पृण। उषाः सूर्यो न रश्मिभिः ॥5 ॥  
परि नः शर्मयन्त्या धारया सोम विश्वतः। सरा रसेव विष्टपम् ॥6 ॥ ॥3 (भी)॥  
आशुरर्ष बृहन्मते परि प्रियेण धाम्ना। यत्रा देवा इति ब्रुवन् ॥1 ॥  
परिष्कृण्वन्ननिष्कृतं जनाय यातयन्निषः। पृष्टिं दिवः परि स्रव ॥2 ॥  
अयꣳ स यो दिवस्परि रघुयामा पवित्र आ। सिन्धोरूर्मा व्यक्षरत् ॥3 ॥  
सुत एति पवित्र आ त्विषिं दधान ओजसा। विचक्षाणो विरोचयन् ॥4 ॥  
आविवासन्परावतो अथो अर्वावतः सुतः। इन्द्राय सिच्यते मधु ॥5 ॥  
समीचीना अनूषत हरिꣳ हिन्वन्त्यद्रिभिः। इन्दुमिन्द्राय पीतये ॥6 ॥ ॥4 (जी)॥ [धा. 32 । उ 3। स्व. 4।]  
हिन्वन्ति सूरमुस्रयः स्वसारो जामयस्पतिम्। महामिन्दुं महीयुवः ॥1 ॥  
पवमान रुचारुचा देवो देवेभ्यः सुतः। विश्वा वसून्या विश ॥2 ॥  
आ पवमान सुष्टुतिं वृष्टिं देवेभ्यो दुवः। इषे पवस्व संयतम् ॥3 ॥ ॥5 (ह)॥  
जनस्य गोपा अजनिष्ट जागृविरग्निः सुदक्षः सुविताय नव्यसे। घृतप्रतीको बृहता दिविस्पृशा द्युमद्वि भाति भरतेभ्यः शुचिः ॥1 ॥  
त्वामग्ने अङ्गिरसो गुहा हितमन्वविन्दञ्छिश्रियाणं वनेवने। स जायसे मथ्यमानः सहो महत्वामाहुः सहसस्पुत्रमङ्गिरः ॥2 ॥  
यज्ञस्य केतुं प्रथमं पुरोहितमग्निं नरस्त्रिषधस्थे समिन्धते। इन्द्रेण देवैः सरथꣳस बर्हिषि सीदन्नि होता
यजथाय सुक्रतुः ॥3 ॥ ॥6 (वे)॥ [धा. 30 । उ नास्ति । स्व. 7।]  
अयं वां मित्रावरुणा सुतः सोम ऋतावृधा। ममेदिह श्रुतꣳ हवम् ॥1 ॥  
राजानावनभिद्रुहा ध्रुवे सदस्युत्तमे। सहस्रस्थूण आशाते ॥2 ॥  
ता सम्राजा घृतासुती आदित्या दानुनस्पती। सचेते अनवह्वरम् ॥3 ॥ ॥7 (पि)॥ [धा. 15 । उ 1 । स्व. 3।]  
इन्द्रो दधीचो अस्थभिर्वृत्राण्यप्रतिष्कुतः। जघान नवतीर्नव ॥1 ॥  
इच्छन्नश्वस्य यच्छिरः पर्वतेष्वपश्रितम्। तद्विदच्छर्यणावति ॥2 ॥  
अत्राह गोरमन्वत नाम त्वष्टुरपीच्यम्। इत्था चन्द्रमसो गृहे ॥3॥ ॥8 (ठी)॥ [धा. 13 । उ 2 । स्व. 4।]  
इयं वामस्य मन्मन इन्द्राग्नी पूर्व्यस्तुतिः। अभ्राद्वृष्टिरिवाजनि ॥1 ॥  
शृणुतं जरितुउहवमिन्द्राग्नी वनतं गिरः। ईशाना पिप्यतं धियः ॥2 ॥  
मा पापत्वाय नो नरेन्द्राग्नी माभिशस्तये। मा नो रीरधतं निदे ॥3 ॥ ॥9 (चा)॥  
पवस्व दक्षसाधनो देवेभ्यः पीतये हरे। मरुद्भ्यो वायवे मदः ॥1 ॥  
सं देवैः शोभते वृषा कविउयोनावधि प्रियः। पवमानो अदाभ्यः ॥2 ॥  
पवमान धिया हितो3ऽभि योनिं कनिक्रदत्। धर्मणा
वायुमारुहः ॥3 ॥ ॥10 (ख)॥ [धा. 11 । उ 2 । स्व. 1 ।]  
तवाहꣳ सोम रारण सख्य इन्दो दिवेदिवे। पुरूणि बभ्रो नि चरन्ति मामव परिधीꣳरति ताꣳइहि ॥1 ॥  
तवाहं नक्तमुत सोम ते दिवा दुहानो बभ्र ऊधनि। घृणा तपन्तमति सूर्यं परः शकुना इव पप्तिम ॥2 ॥ ॥11 (ति)॥ [धा. 14 । उ 1 । स्व. 3 ।]  
पुनानो अक्रमीदभि विश्वा मृधो विचर्षणिः। शुम्भन्ति विप्रं धीतिभिः ॥1 ॥  
आ योनिमरुणो रुहद्गमदिन्द्रो वृषा सुतम्। ध्रुवे सदसि सीदतु ॥2 ॥  
नू नो रयिं महामिन्दोऽस्मभ्यꣳ सोम विश्वतः। आ पवस्व सहस्रिणम् ॥3 ॥ ॥12 (चा)॥  
पिबा सोममिन्द्र मदन्तु त्वा यं ते सुषाव हर्यश्वाद्रिः। सोतुर्बाहुभ्याꣳ सुयतो नार्वा ॥1 ॥  
यस्ते मदो युज्यश्चारुरस्ति येन वृत्राणि हर्यश्व हꣳसि। स त्वामिन्द्र प्रभूवसो ममत्तु ॥2 ॥  
बोधा सु मे मघवन्वाचमेमां यां ते वसिष्ठो अर्चति प्रशस्तिम्। इमा ब्रह्म सधमादे जुषस्व ॥3 ॥ ॥13 (चा)॥
[धा. 12 । उ 1 । स्व. 2।]  
विश्वाः पृतना अभिभूतरं नरः सजूस्ततक्षुरिन्द्रं जजनुश्च राजसे। क्रत्वे वरे स्थेमन्यामुरीमुतोग्रमोजिष्ठं तरसं तरस्विनम् ॥1 ॥  
नेमिं नमन्ति चक्षसा मेषं विप्रा अभिस्वरे। सुदीतयो वो अद्रुहोऽपि कर्णे तरस्विनः समृक्वभिः ॥2 ॥  
समु रेभासो अस्वरन्निन्द्रꣳ सोमस्य पीतये। स्वःपतिर्यदी वृधे धृतव्रतो ह्योजसा समूतिभिः ॥3 ॥ ॥14 (ची)॥
[धा. 22 । उ 1 । स्व. 4।]  
यो राजा चर्षणीनां याता रथेभिरध्रिगुः। विश्वासां तरुता पृतनानां ज्येष्ठं यो वृत्रहा गृणे ॥1 ॥  
इन्द्रं तꣳशुम्भ पुरुहन्मन्नवसे यस्य द्विता विधर्तरि। हस्तेन वज्रः
प्रति धायि दर्शतो महां देवो न सूर्यः ॥2 ॥ ॥15 (चि)॥  
परि प्रिया दिवः कविर्वयाꣳसि नप्त्योर्हितः। स्वानैर्याति कविक्रतुः ॥1 ॥  
स सूनुर्मातरा शुचिर्जातो जाते अरोचयत्। महान्मही ऋतावृधा ॥2 ॥  
प्रप्र क्षयाय पन्यसे जनाय जुष्टो अद्रुहः। वीत्यर्ष पनिष्टये ॥3 ॥ ॥16 (रि)॥ [धा. 3 । उ नास्ति । स्व. 3 ।]  
त्वꣳ ह्याðŽऽꣳङ्ग दैव्य पवमान जनिमानि द्युमत्तमः। अमृतत्वाय घोषयन् ॥1 ॥  
येना नवग्वा दध्यङ्ङपोर्णुते येन विप्रास आपिरे। देवानाꣳ सुम्ने अमृतस्य चारुणो येन श्रवाꣳस्याशत ॥2 ॥ ॥17 (पौ)॥ [धा. 10 । उ 2 । स्व. 2 ]  
सोमः पुनान ऊर्मिणाव्यं वारं वि धावति। अग्रे वाचः पवमानः कनिक्रदत् ॥1 ॥  
धीभिर्मृजन्ति वाजिनं वने क्रीडन्तमत्यविम्। अभि त्रिपृष्ठं मतयः समस्वरन् ॥2 ॥  
असर्जि कलशाꣳ अभि मीढ्वांत्सप्तिर्न वाजयुः। पुनानो वाचं जनयन्नसिष्यदत् ॥3 ॥ ॥18 (फा)॥ [धा. 10 । उ 2 । स्व. 2।]  
सोमः पवते जनिता मतीनां जनिता दिवो जनिता पृथिव्याः। जनिताग्नेर्जनिता सूर्यस्य जनितेन्द्रस्य जनितोत विष्णोः ॥1 ॥  
ब्रह्मा देवानां पदवीः कवीनामृषिर्विप्राणां महिषो मृगाणाम्। श्येनो गृध्राणाꣳ स्वधितिर्वनानाꣳ सोमः पवित्रमत्येति रेभन् ॥2 ॥  
प्रावीविपद्वाच ऊर्मिं न सिन्धुर्गिर स्तोमान्पवमानो मनीषाः। अन्तः पश्यन्वृजनेमावराण्या तिष्ठति वृषभो गोषु जानन् ॥3 ॥ ॥19 (फू)॥ [धा. 30 । उ 2 । स्व. 6 ।]  
अग्निं वो वृधन्तमध्वराणां पुरूतमम्। अच्छा नप्त्रे सहस्वते ॥1 ॥  
अयं यथा न आभुवत्त्वष्टा रूपेव तक्ष्या। अस्य क्रत्वा यशस्वतः ॥2 ॥  
अयं विश्वा अभि श्रियोऽग्निर्देवेषु पत्यते। आ वाजैरुप नो गमत् ॥3 ॥ ॥20 (डा)॥ [धा. 8 । उ 3 । स्व. 2 ।]  
इममिन्द्र सुतं पिब ज्येष्ठममर्त्यं मदम्। शुक्रस्य त्वाभ्यक्षरन्धारा ऋतस्य सादने ॥1 ॥  
न किष्ट्वद्रथीतरो हरी यदिन्द्र यच्छसे। न किष्ट्वानु मज्मना न किः स्वश्व आनशे ॥2 ॥  
इन्द्राय नूनमर्चतोक्थानि च ब्रवीतन। सुता अमत्सुरिन्दवो ज्येष्ठं नमस्यता सहः ॥3 ॥ ॥21 (र)॥ [धा. 8 । उ नास्ति । स्व. 1 ।]  
इन्द्र जुषस्व प्र वहा याहि शूर हरिह। पिबा सुतस्य मतिर्न मधोश्चकानश्चारुर्मदाय ॥1 ॥  
इन्द्र जठरं नव्यं न पृणस्व मधोर्दिवो न। अस्य सुतस्य स्वाउर्नोप त्वा मदाः सुवाचो अस्थुः ॥2 ॥  
इन्द्रस्तुराषाण्मित्रो न जघान वृत्रं यतिर्न। बिभेद वलं भृगुर्न ससाहे शत्रून्मदे सोमस्य ॥3 ॥ ॥22 (ङ)॥  


  
गोवित्पवस्व वसुविद्धिरण्यविद्रेतोधा इन्दो भुवनेष्वर्पितः। त्वꣳ सुवीरो असि सोम विश्ववित्तं त्वा नर उप गिरेम आसते ॥1 ॥  
त्वं नृचक्षा असि सोम विश्वतः पवमान वृषभ ता वि धावसि। स नः पवस्व वसुमद्धिरण्यवद्वयꣳ स्याम भुवनेषु जीवसे ॥2 ॥  
ईशान इमा भुवनानि ईयसे युजान इन्दो हरितः सुपकण्यः। तास्ते क्षरन्तु मधुमद्घृतं पयस्तव व्रते सोम तिष्ठन्तु कृष्टयः ॥3 ॥ ॥1 (खी)॥ [धा. 41 । उ 2 । स्व. 4 ।]  
पवमानस्य विश्ववित्प्र ते सर्गा असृक्षत। सूर्यस्येव न रश्मयः ॥1 ॥  
केतुं कृण्वं दिवस्परि विश्वा रूपाभ्यर्षसि। समुद्रः सोम पिन्वसे ॥2 ॥  
जज्ञानो वाचमिष्यसि पवमान विधर्मणि। क्रन्दं देवो न सूर्यः ॥3 ॥ ॥2 (पा)॥ [धा. 15 । उ 1 । स्व. 2 ।]  
प्र सोमासो अधन्विषुः पवमानास इन्दवः। श्रीणाना अप्सु वृञ्जते ॥1
॥  
अभि गावो अधन्विषुरापो न प्रवता यतीः। पुनाना इन्द्रमाशत ॥2 ॥  
प्र पवमान धन्वसि सोमेन्द्राय मादनः। नृभिर्यतो वि नीयसे ॥3 ॥  
इन्दो यदद्रिभिः सुतः पवित्रं परिदीयसे। अरमिन्द्रस्य धाम्ने ॥4 ॥  
त्वꣳ सोम नृमादनः पवस्व चर्षणीधृतिः। सस्निर्यो अनुमाद्यः ॥5 ॥  
पवस्व वृत्रहन्तम उक्थेभिरनुमाद्यः। शुचिः पावको अद्भुतः ॥6 ॥  
शुचिः पावक उच्यते सोमः सुतः स मधुमान्। देवावीरघशꣳसहा ॥7 ॥ ॥3 (है)॥  
प्र कविर्देववीतयेऽव्या वारेभिरव्यत। साह्वान्विश्वा अभि स्पृधः ॥1 ॥  
स हि ष्मा जरितृभ्य आ वाजं गोमन्तमिन्वति। पवमानः सहस्रिणम् ॥2 ॥  
परि विश्वानि चेतसा मृज्यसे पवसे मती। स नः सोम श्रवो विदः ॥3 ॥  
अभ्यर्ष बृहद्यशो मघवद्भ्यो ध्रुवꣳ रयिम्। इषꣳ स्तोतृभ्य आ भर ॥4 ॥  
त्वꣳ राजेव सुव्रतो गिरः सोमाविवेशिथ। पुनानो वह्ने अद्भुत ॥5 ॥  
स वह्निरप्सु दुष्टरो मृज्यमानो गभस्त्योः। सोमश्चमूषु सीदति ॥6 ॥  
क्रीडुर्मखो न मꣳहयुः पवित्रꣳ सोम गच्छसि। दधत्स्तोत्रे सुवीर्यम् ॥7 ॥ ॥4 (को)॥ [धा. 21 । उ 1। स्व. 9।]  
यवंयवं नो अन्धसा पुष्टंपुष्टं परि स्रव। विश्वा च सोम सौभगा ॥1 ॥  
इन्दो यथा तव स्तवो यथा ते जातमन्धसः। नि बर्हिषि प्रिये सदः ॥2 ॥  
उत नो गोविदश्ववित्पवस्व सोमान्धसा। मक्षूतमेभिरहभिः ॥3 ॥  
यो जिनाति न जीयते हन्ति शत्रुमभीत्य। स पवस्व सहस्रजित् ॥4 ॥ ॥5 (हि)॥ [धा. 11 । उ नास्ति । स्व. 3।]  
यास्ते धारा मधुश्चुतोऽसृग्रमिन्द ऊतये। ताभिः पवित्रमासदः ॥1 ॥  
सो अर्षेन्द्राय पीतये तिरो वाराण्यव्यया। सीदन्नृतस्य योनिमा ॥2 ॥  
त्वꣳ सोम परि स्रव स्वादिष्ठो अङ्गिरोभ्यः। वरिवोविद्धृतं पयः ॥3 ॥ ॥6 (हि)॥  
तव श्रियो वकष्यस्येव विद्युतोऽग्नेश्चिकित्र उषसामिवेतयः। यदोषधीरभिसृष्टो वनानि च परि स्वयं चिनुषे अन्नमासनि ॥1 ॥  
वातोपजूत इषितो वशाꣳअनु तृषु यदन्ना वेविषद्वितिष्ठसे। आ ते यतन्ते रथ्योऽ.यथा पृथक्शर्धाꣳस्यग्ने अजरस्य धक्षतः ॥2 ॥  
मेधाकारं विदथस्य प्रसाधनमग्निꣳहोतारं परिभूतरं मतिम्। त्वामर्भस्य हविषः समानमित्वां महो वृणते नान्यं त्वत् ॥3 ॥ ॥7
(वु)॥ [धा. 35 । उ 3 । स्व. 5।]  
पुरूरुणा चिद्ध्यस्त्यवो नूनं वां वरुण। मित्र वꣳसि वाꣳसुमतिम् ॥1 ॥  
ता वाꣳसम्यगद्रुह्वाणेषमश्याम धाम च। वयं वां मित्रा स्याम ॥2 ॥  
पातं नो मित्रा पायुभिरुत त्रायेथाꣳसुत्रात्रा साह्याम दस्यूं तनूभिः ॥3 ॥ ॥8 (य)॥ [धा. 12 । उ नास्ति । स्व. 1।]  
उत्तिष्ठन्नोजसा सह पीत्वा शिप्रे अवेपयः। सोममिन्द्र चमू सुतम् ॥1 ॥  
अनु त्वा रोदसी उभे स्पर्धमानमददेताम्। इन्द्र यद्दस्युहाभवः ॥2 ॥  
वाचमष्टापदीमहं नवस्रक्तिमृतावृधम्। इन्द्रात्परितन्वं ममे ॥3 ॥ ॥9 (ही)॥ [धा. 11 । उ नास्ति । स्व. 4।]  
इन्द्राग्नी युवामिमे3ऽभि स्तोमा अनूषत। पिबतꣳशम्भुवा सुतम् ॥1 ॥  
या वाꣳसन्ति पुरुस्पृहो नियुतो दाशुषे नरा। इन्द्राग्नी ताभिरा गतम् ॥2
॥  
ताभिरा गच्छतं नरोपेदꣳसवनꣳसुतम्। इन्द्राग्नी सोमपीतये ॥3 ॥ ॥10 (हा)॥  
अर्षा सोम द्युमत्तमोऽभि द्रोणानि रोरुवत्। सीदन्योनौ वनेष्वा ॥1 ॥  
अप्सा इन्द्राय वायवे वरुणाय मरुद्भ्यः। सोमा अर्षन्तु विष्णवे ॥2 ॥  
इषं तोकाय नो दधदस्मभ्यꣳ सोम विश्वतः। आ पवस्व सहस्रिणम् ॥3 ॥ ॥11 (ला)॥[धा. 14 । उ नास्ति । स्व. 2 ।]  
सोम उ ष्वाणः सोतृभिरधि ष्णुभिरवीनाम्। अश्वयेव हरिता याति धारया मन्द्रया याति धारया ॥1 ॥  
अनूपे गोमान्गोभिरक्षाः सोमो दुग्धाभिरक्षाः। समुद्रं न संवरणान्यग्मन्मन्दी मदाय तोशते ॥2 ॥ ॥12 (फ)॥ [धा. 15 । उ 2 । स्व. 1।]  
यत्सोम चित्रमुक्थ्यं दिव्यं पार्थिवं वसु। तन्नः पुनान आ भर ॥1 ॥  
वृषा पुनान आयूꣳषि स्तनयन्नधि बर्हिषि। हरिः सन्योनिमासदः ॥2 ॥  
युवꣳ हि स्थः स्वःपती इन्द्रश्च सोम गोपती। ईशाना पिप्यतं धियः ॥3 ॥ ॥13 (पु)॥  
इन्द्रो मदाय वावृघे शवसे वृत्रहा नृभिः। तमिन्महत्स्वाजिषूतिमर्भे हवामहे स वाजेषु प्र नोऽविषत् ॥1 ॥  
असि हि वीर सेन्योऽसि भूरि पराददिः। असि दभ्रस्य चिद्वृधो यजमानाय शिक्षसि सुन्वते भूरि ते वसु ॥2 ॥  
यदुदीरत आजयोः (धृष्णवे धीयते धनाम्। ॥ युङ्क्ष्वा मदच्युता हरी कं हनः कं वसौ दधोऽस्मां इन्द्र वसौ दधः ।)*॥3॥ ॥14 (खु)॥ [धा. 26 । उ 2 । स्व. 5।]  
स्वादोरित्था विषूवतो (मध्वः पिबन्ति गौर्यः। या इन्द्रेण सयावरीर्वृष्णा मदन्ति शोभसे वस्वीरनु स्वराज्यम् ॥)* ॥1 ॥  
ता अस्य पृशनायुवः सोमꣳ श्रीणन्ति पृश्नयः। प्रिया इन्द्रस्य धेनवो वज्रꣳ हिन्वन्ति सायकं वस्वीरनु स्वराज्यम् ॥2 ॥  
ता अस्य नमसा सहः सपर्यन्ति प्रचेतसः। व्रतान्यस्य सश्चिरे पुरूणि पूर्वचित्तये वस्वीरनु स्वराज्यम् ॥3 ॥ ॥15 (व)॥  
असाव्यꣳशुर्मदायाप्सु दक्षो गिरिष्ठाः। श्येनो न योनिमासदत् ॥1 ॥  
शुभ्रमन्धो देववातमप्सु धौतं नृभिः सुतम्। स्वदन्ति गावः पयोभिः ॥2 ॥  
आदीमश्वं न हेतारमशूशुभन्नमृताय। मधो रसꣳ सधमादे ॥3 ॥ ॥16 (चु)॥ [धा. 12 । उ 1 । स्व. 5 ।]  
अभि द्युभ्नं बृहद्यश इषस्पते दीदिहि देव देवयुम्। वि कोशं मध्यमं युव ॥1 ॥  
आ वच्यस्व सुदक्ष चम्वोः सुतो विशां वह्निर्न विश्पतिः। वृष्टिं दिवः पवस्व रीतिमपो जिन्वन्गविष्टये धियः ॥2 ॥ ॥17 (डा)॥ [धा. 18 । उ 3 । स्व. 2।]  
प्राणा शिशुउमहीनाꣳ हिन्वन्नृतस्य दीधितिम्। विश्वा परि प्रिया भुवदध द्विता ॥1 ॥  
उप त्रितस्य पाष्योऽभक्त यद्गुहा पदम्। यज्ञस्य सप्त धामभिरध प्रियम् ॥2 ॥  
त्रीणि त्रितस्य धारया पृष्ठेष्वैरयद्रयिम्। मिमीते अस्य योजना वि सुक्रतुः ॥3 ॥ ॥18 (री)॥ [धा. 8 । उ नास्ति । स्व. 4 । ]  
पवस्व वाजसातये पवित्रे धारया सुतः। इन्द्राय सोम विष्णवे देवेभ्यो मधुमत्तरः ॥1 ॥  
त्वाꣳ रिहन्ति धीतयो हरिं पवित्रे अद्रुहः। वत्सं जातं न मातरः पवमान विधर्मणि ॥2 ॥  
त्वं द्यां च महिव्रत पृथिवीं चाति जभ्रिषे। प्रति द्रापिममुञ्चथाः पवमान महित्वना ॥3 ॥ ॥19 (ता)॥ [धा. 24 । उ 1 । स्व. 2।]  
इन्दुर्वाजी पवते गोन्योघा इन्द्रे सोमः सह
इन्वन्मदाय। हन्ति रक्षो बाधते पर्यरातिं वरिवस्कृण्वन्वृजनस्य राजा ॥1 ॥  
अध धारया मध्वा पृचानस्तिरो रोम पवते अद्रिदुग्धः। इन्दुरिन्द्रस्य सख्यं जुषाणो देवो देवस्य मत्सरो मदाय ॥2 ॥  
अभि व्रतानि पवते पुनानो देवो देवान्त्स्वेन रसेन पृञ्चन्। इन्दुर्धर्माण्यृतुथा वसानो दश क्षिपो अव्यत सानो अव्ये ॥3 ॥ ॥20 (पी)॥  
आ ते अग्न इधीमहि द्युमन्तं देवाजरम् । यद्ध स्या ते पनीयसी समिद्दीदयति द्यवीषꣳ स्तोतृभ्य आ भर ॥1 ॥  
आ ते अग्न ऋचा हविः शुक्रस्य ज्योतिषस्पते । सुश्चन्द्र दस्म विश्पते हव्यवाट् तुभ्यꣳ हूयत इषꣳ स्तोतृभ्य आ भर ॥2 ॥  
ओभे सुश्चन्द्र विश्पते दर्वी श्रीणीष आसनि। उतो न उत्पुपूर्या उक्थेषु शवसस्पत इषꣳ स्तोतृभ्य आ भर ॥3 ॥ ॥21 (रा)॥
[धा. 28 । उ नास्ति । स्व. 2 ।]  
इन्द्राय साम गायत विप्राय बृहते बृहत्। ब्रह्मकृते विपश्चिते पनस्यवे ॥ 1 ॥  
त्वमिन्द्राभिभूरसि त्वꣳ सूर्यमरोचयः। विश्वकर्मा विश्वदेवो महाꣳ असि ॥2 ॥  
विभ्राजं ज्योतिषा स्वऽगच्छो रोचनं दिवः। देवास्त इन्द्र सख्याय येमिरे ॥3 ॥ ॥22 (व)॥
[धा. 15 । उ नास्ति । स्व. 1।]  
असावि सोम इन्द्र ते शविष्ठ धृष्णवा गहि। आ त्वा पृणक्त्विन्द्रियꣳ रजः सूर्यो न रश्मिभिः ॥1 ॥  
आ तिष्ठ वृत्रहन्रथं युक्ता ते ब्रह्मणा हरी। अर्वाचीनꣳ सु ते मनो ग्रावा कृणोतु वग्नुना ॥2 ॥  
इन्द्रमिद्धरी वहतोऽप्रतिधृष्टशवसम्। ऋषीणाꣳ सुष्टुतीरुप यज्ञं च मानुषाणाम् ॥ 3 ॥ ॥23 (पा)॥  


  
ज्योतिर्यज्ञस्य पवते मधु प्रियं पिता देवानां जनिता विभूवसु। दधाति रत्नꣳ स्वधयोरपीच्यं मदिन्तमो मत्सर इन्द्रियो रसः ॥1 ॥  
अभिक्रन्दन्कलशं वाज्यर्षति पतिर्दिवः शतधारो विचक्षणः। हरिर्मित्रस्य सदनेषु सीदति मर्मृजानोऽविभिः सिन्धुभिर्वृषा ॥2 ॥  
अग्रे सिन्धूनां पवमानो अर्षत्यग्रे वाचो अग्रियो गोषु गच्छसि। ॥
अग्रे वाजस्य भजसे महद्धनꣳ स्वायुधः सोतृभिः सोम सूयसे ॥3 ॥ ॥1 (लु)॥ [धा. 29 । उ नास्ति । स्व. 5।]  
असृक्षत प्र वाजिनो गव्या सोमासो अश्वया। शुक्रासो वीरयाशवः ॥1 ॥  
शुम्भमाना ऋतायुभिर्मृज्यमाना गभस्त्योः। पवन्ते वारे अव्यये ॥2 ॥  
ते विश्वा दाशुषे वसु सोमा दिव्यानि पार्थिवा। पवन्तामान्तरिक्ष्या ॥3 ॥ ॥2 (वी)॥ [धा. 20 । उ नास्ति । स्व. 4।]  
पवस्व देववीरति पवित्रꣳ सोम रꣳह्या। इन्द्रमिन्दो वृषा विश ॥1 ॥  
आ वच्यस्व महि प्सरो वृषेन्दो द्युम्नवत्तमः। आ योनिं धर्णसिः सदः ॥2 ॥  
अधुक्षत प्रियं मधु धारा सुतस्य वेधसः। अपो वसिष्ट सुक्रतुः ॥3 ॥  
महान्तं त्वा महीरन्वापो अर्षन्ति सिन्धवः। यद्गोभिर्वासयिष्यसे ॥4 ॥  
समुद्रो अप्सु मामृजे विष्टम्भो धरुणो दिवः। सोमः पवित्रे अस्मयुः ॥5 ॥  
अचिक्रदद्वृषा हरिर्महान्मित्रो न दर्शतः। सꣳ सूर्येण दिद्युते ॥6 ॥  
गिरस्त इन्द ओजसा मर्मृज्यन्ते अपस्युवः। याभिर्मदाय शुम्भसे ॥7 ॥  
तं त्वा मदाय घृष्वय उ लोककृत्नुमीमहे। तव प्रशस्तये महे ॥8 ॥  
गोषा इन्दो नृषा अस्यश्वसा वाजसा उत। आत्मा यज्ञस्य पूर्व्यः ॥9 ॥  
अस्मभ्यमिन्दविन्द्रियं मधोः पवस्व धारया। पर्जन्यो वृष्टिमाꣳइव ॥10 ॥ ॥3 (कै)॥  
सना च सोम जेषि च पवमान महि श्रवः। अथा नो वस्यसस्कृधि ॥1 ॥  
सना ज्योतिः सना स्वाऽविश्वा च सोम सौभगा। अथा नो वस्यसस्कृधि ॥2 ॥  
सना दक्षमुत क्रतुमप सोम मृधो जहि। अथा नो वस्यसस्कृधि ॥3 ॥  
पवीतारः पुनीतन सोममिन्द्राय पातवे। अथा नो वस्यसस्कृधि ॥4 ॥  
त्वꣳसूर्ये न आ भज तव क्रत्वा तवोतिभिः। अथा नो वस्यसस्कृधि ॥5 ॥  
तव क्रत्वा तवोतिभिर्ज्योक्पश्येम सूर्यम्। अथा नो वस्यसस्कृधि ॥6 ॥  
अभ्यर्ष स्वायुध सोम द्विबर्हसꣳरयिम्। अथा नो वस्यसस्कृधि ॥7 ॥  
अभ्य3र्षानपच्युतो वाजिन्त्समत्सु सासहिः। अथा नो वस्यसस्कृधि ॥8 ॥  
त्वां यज्ञैरवीवृधन्पवमान विधर्मणि। अथा नो वस्यसस्कृधि ॥9 ॥  
रयिं नश्चित्रमश्विनमिन्दो विश्वायुमा भर। अथा नो वस्यसस्कृधि ॥10 ॥ ॥4 (चा)॥ [धा. 22 । उ 1 । स्व. 2 ।]  
तरत्स मन्दी धावति धारा सुतस्यान्धसः। तरत्स मन्दी धावति ॥1 ॥  
उस्रा वेद वसूनां मर्त्तस्य देव्यवसः। तरत्स मन्दी धावति ॥2 ॥  
ध्वस्रयोः पुरुषन्त्योरा सहस्राणि दद्महे। तरत्स मन्दी धावति ॥3 ॥  
आ ययोस्त्रिꣳशतं तना सहस्राणि च दद्महे। तरत्स मन्दी धावति ॥4 ॥ ॥5 (हा)॥ [धा. 15 । उ नास्ति । स्व. 3।]  
एते सोमा असृक्षत गृणानाः शवसे महे। मदिन्तमस्य धारया ॥1 ॥  
अभि गव्यानि वीतये नृम्णा पुनानो अर्षसि। सनद्वाजः परि स्रव ॥2 ॥  
उत नो गोमतीरिषो विश्वा अर्ष परिष्टुभः। गृणानो जमदग्निना ॥3 ॥ ॥6 (वि)॥ [धा. 15 । उ नास्ति । स्व. 3।]  
इमꣳ स्तोममर्हते जातवेदसे रथमिव सं महेमा मनीषया। भद्रा हि नः प्रमतिरस्य सꣳसद्यग्ने सख्ये मा रिषामा वयं तव ॥1 ॥  
भरामेध्मं कृणवामा हवीꣳषि ते चितयन्तः पर्वणापर्वणा वयम्। जीवातवे प्रतराꣳ साधया धियोऽग्ने सख्ये मा रिषामा वयं तव ॥2 ॥  
शकेम त्वा समिधꣳ साधया धियस्त्वे देवा हविरदन्त्याहुतम्। त्वमादित्याꣳ आ वह तान्ह्यूऽ.श्मस्यग्ने सख्ये मा रिषामावयं तव ॥3 ॥ ॥7 (छौ)॥  
प्रति वाꣳसूर उदिते मित्रं गृणीषे वरुणम्। अर्यमणꣳ रिशादसम् ॥1 ॥  
राया हिरण्यया मतिरियमवृकाय शवसे। इयं विप्रा मेधसातये ॥ 2॥  
ते स्याम देव वरुण ते मित्र सूरिभिः सह। इषꣳस्वश्च धीमहि ॥3 ॥ ॥8 (हा)॥ [धा. 11 । उ नास्ति । स्व. 2।]  
भिन्धि विश्वा अप द्विषः परि बाधो जही मृधः। वसु स्पार्हं तदा भर ॥1 ॥  
यस्य ते विश्वमानुषग्भूरेर्दत्तस्य वेदति। वसु स्पार्हं तदा भर ॥2 ॥  
यद्वीडाविन्द्र यत्स्थिरे यत्पर्शाने पराभृतम्। वसु स्पार्हं तदा भर ॥3 ॥ ॥9 (चू)॥  
यज्ञस्य हि स्थ ऋत्विजा सस्नी वाजेषु कर्मसु। इन्द्राग्नी तस्य बोधतम् ॥1 ॥  
तोशासा रथयावाना वृत्रहणापराजिता। इन्द्राग्नी तस्य बोधतम् ॥2 ॥  
इदं वां मदिरं मध्वधुक्षन्नद्रिभिर्नरः। इन्द्राग्नी तस्य बोधतम् ॥3 ॥ ॥10 (टा)॥  
इन्द्रायेन्दो मरुत्वते पवस्व मधुमत्तमः। अर्कस्य योनिमासदम् ॥1 ॥  
तं त्वा विप्रा वचोविदः परिष्कृण्वन्ति धर्णसिम्। सं त्वा मृजन्त्यायवः ॥2 ॥  
रसं ते मित्रो अर्यमा पिबन्तु वरुणः कवे। पवमानस्य मरुतः ॥3 ॥ ॥1 (ल)॥  
मृज्यमानः सुहस्त्य समुद्रे वाचमिन्वसि। रयिं पिशङ्गं बहुलं पुरुस्पृहं पवमानाभ्यर्षसि ॥1 ॥  
पुनानो वारे पवमानो अव्यये वृषो अचिक्रदद्वने। देवानाꣳसोम पवमान निष्कृतं गोभिरञ्जानो अर्षसि ॥2 ॥ ॥12 (ति)॥
[धा. 24 । उ 1 । स्व. 3।]  
एतमु त्यं दश क्षिपो मृजन्ति सिन्धुमातरम्। समादित्येभिरख्यत ॥1 ॥  
समिन्द्रेणोत वायुना सुत एति पवित्र आ। सꣳ सूर्यस्य रश्मिभिः ॥2 ॥  
स नो भगाय वायवे पूष्णे पवस्व मधुमान्। चारुर्मित्रे वरुणे च ॥3 ॥ ॥13 (टि)॥  
रेवतीर्नः सधमाद इन्द्रे सन्तु तुविवाजाः। क्षुमन्तो याभिर्मदेम
॥1 ॥  
आ घ त्वावान् त्मना युक्तः स्तोतृभ्यो धृष्णवीयानः। ऋणोउक्षं न चक्रयोः ॥2 ॥  
आ यद्दुवः शतक्रतवा कामं जरितृणाम्। ऋणोउक्षं न शचीभिः ॥3 ॥ ॥14 (ठी)॥ [धा. 18 । उ 2 । स्व. 4।]  
सुरूपकृत्नुमूतये सुदुघामिव गोदुहे। जुहूमसि द्यविद्यवि ॥1 ॥  
उप नः सवना गहि सोमस्य सोमपाः पिब। गोदा इद्रेवतो मदः ॥2 ॥  
अथा ते अन्तमानां विद्याम सुमतीनाम्। मा नो अति ख्य आ गहि ॥3 ॥ ॥15 (कौ)॥ [धा. 11 । उ 1 । स्व. नास्ति ]  
उभे यदिन्द्र रोदसी आपप्राथोषा इव। महान्तं त्वा महीनाꣳ सम्राजं चर्षणीनाम्। देवी जनित्र्यजीजनद्भद्रा जनित्र्यजीजनत् ॥1 ॥  
दीर्घꣳ ह्यङ्कुशं यथा शक्तिं बिभर्षि मन्तुमः। पूर्वेण मघवन्पदा वयामजो यथा यमः। देवी जनित्र्यजीजनद्भद्रा जनित्र्यजीजनत् ॥2 ॥  
अव स्म दुर्हृणायतो मर्त्तस्य तनुहि स्थिरम्। अधस्पदं तमीं कृधि यो
अस्माꣳ अभिदासति। देवी जनित्र्यजीजनद्भद्रा जनित्र्यजीजनत् ॥3 ॥ ॥16 (यौ)॥  
परि स्वानो गिरिष्ठाः पवित्रे सोमो अक्षरत्। मदेषु सर्वधा असि ॥1 ॥  
त्वं विप्रस्त्वं कविउमधु प्र जातमन्धसः। मदेषु सर्वधा असि ॥2 ॥  
त्वे विश्वे सजोषसो देवासः पीतिमाशत। मदेषु सर्वधा असि ॥3 ॥ ॥17 (खा)॥ [धा. 11 । उ 2 । स्व. 2।]  
स सुन्वे यो वसूनां यो रायामानेता य इडानाम्। सोमो यः सुक्षितीनाम् ॥1 ॥  
यस्य त इन्द्रः पिबाद्यस्य मरुतो यस्य वार्यमणा भगः। आ येन मित्रावरुणा करामह एन्द्रमवसे महे ॥2 ॥ ॥18 (ली)॥  
तं वः सखायो मदाय पुनानमभि गायत। शिशुं न हव्यैः स्वदयन्त गूर्तिभिः ॥ 1 ॥  
सं वत्स इव मातृभिरिन्दुर्हिन्वानो अज्यते। देवावीर्मदो मतिभिः परिष्कृतः ॥2 ॥  
अयं दक्षाय साधनोऽयमदेषु सर्वधा असि शर्धाय वीतये। अयं देवेभ्यो मधुमत्तरः सुतः ॥3 ॥ ॥19 (यि) ॥ [धा. 17 । उ नास्ति । स्व. 3।]  
सोमाः पवन्त इन्दवोऽस्मभ्यं गातुवित्तमाः। मित्राः स्वाना अरेपसः स्वाध्यः स्वर्विदः ॥1 ॥  
ते पूतासो विपश्चितः सोमासो दध्याशिरः। सूरासो न दर्शतासो जिगत्नवो ध्रुवा घृते ॥2 ॥  
सुष्वाणासो व्यद्रिभिश्चिताना गोरधि त्वचि। इषमस्मभ्यमभितः समस्वरन्वसुविदः ॥3 ॥ ॥20 (वा)॥ [धा. 10 । उ नास्ति । स्व. 2।]  
अया पवा पवस्वैना वसूनि माꣳश्चत्व इन्दो सरसि प्र धन्व। ब्रघ्नश्चिद्यस्य वातो न जूतिं पुरुमेधाश्चित्तकवे नरं धात् ॥1 ॥  
उत न एना पवया पवस्वाधि श्रुते श्रवाय्यस्य तीर्थे। षष्टिꣳ सहस्रा नैगुतो वसूनि वृक्षं न पक्वं धूनवद्रणाय ॥2 ॥  
महीमे अस्य वृष नाम शूषे माꣳश्चत्वे वा पृशने वा वधत्रे। अस्वापयन्निगुतः स्नेहयच्चापामित्राꣳ अपाचितो अचेतः ॥3 ॥ ॥21 (कि)॥  
अग्ने त्वं नो अन्तम उत त्राता शिवो भुवो वरूथ्यः ॥1 ॥  
वसुरग्निर्वसुश्रवा अच्छा नक्षि द्युमत्तमो रयिं दाः ॥2 ॥  
तं त्वा शोचिष्ठ दीदिवः सुम्नाय नूनमीमहे सखिभ्यः ॥3 ॥ ॥22 (वा)॥
[धा. 15 । उ नास्ति । स्व. 2।]  
इमा नु कं भुवना सीषधेमेन्द्रश्च विश्वे च देवाः ॥1 ॥  
यज्ञं च नस्तन्वं च प्रजां चादित्यैरिन्द्रः सह सीषधातु ॥2 ॥  
आदित्यैउिन्द्रः सगणो मरुद्भिरस्मभ्यं भेषजा करत् ॥3 ॥ ॥23 (छा)॥ [धा. 12 । उ 2 । स्व. 2।]  
प्रवोऽर्चोप (प्र व इन्द्राय वृत्रहन्तमाय विप्राय गाथं गायत यं जुजोषते ॥) ॥1 ॥  
प्रवोऽर्चोप (अर्चन्त्यर्कं मरुतः स्वर्का आ स्तोभति श्रुतो युवा स इन्द्रः ॥) ॥2 ॥  
प्रवोऽर्चोप (उप प्रक्षे मधुमति क्षियन्तः पुष्येम रयिं धीमहे त इन्द्र ॥) ॥3 ॥ ॥24 (य)॥
[धा. 2 । उ नास्ति । स्व. 1।]  


  
प्र काव्यमुशनेव ब्रुवाणो देवो देवानां जनिमा विवक्ति। महिव्रतः शुचिबन्धुः पावकः पदा वराहो अभ्येति रेभन् ॥1 ॥  
प्र हꣳसासस्तृपला वग्नुमच्छामादस्तं वृषगणा अयासुः । आङ्गोषिणं पवमानꣳ सखायो दुर्मर्षं वाणं प्र वदन्ति साकम् ॥2 ॥  
सयोजत उरुगायस्य जूतिं वृथा क्रीडन्तं मिमते न गावः। परीणसं कृणुते तिग्मशृङ्गो दिवा हरिर्ददृशे नक्तमृज्रः ॥3 ॥  
प्र स्वानासो रथा इवार्वन्तो न श्रवस्यवः। सोमासो राये अक्रमुः ॥4 ॥  
हिन्वानासो रथा इव दधन्विरे गभस्त्योः। भरासः कारिणामिव ॥5 ॥  
राजानो न प्रशस्तिभिः सोमासो गोभिरञ्जते। यज्ञोउ न सप्त धातृभिः ॥6 ॥  
परि स्वानास इन्दवो मदाय बर्हणा गिरा। मधो अर्षन्ति धारया ॥7 ॥  
आपानासो विवस्वतो जिन्वन्त उषसो भगम्। सूरा अण्वं वि तन्वते ॥8 ॥  
अप द्वारा मतीनां प्रत्ना ऋण्वन्ति कारवः। वृष्णो हरस आयवः ॥9 ॥  
समीचीनास आशत होतारः सप्तजानयः। पदमेकस्य पिप्रतः ॥10 ॥  
नाभा नाभिं न आ ददे चक्षुषा सूर्यं दृशे। कवेरपत्यमा दुहे ॥11 ॥  
अभि प्रियं दिवस्पदमध्वर्युभिर्गुहा हितम्। सूरः पश्यति चक्षसा ॥12 ॥ ॥1 (झै)॥  
असृग्रमिन्दवः पथा धर्मन्नृतस्य सुश्रियः। विदाना अस्य योजना ॥1 ॥  
प्र धारा मधो अग्रियो महीरपो वि गाहते। हविर्हविःषु वन्द्यः ॥2 ॥  
प्र युजा वाचो अग्रियो वृषो अचिक्रदद्वने। सद्माभि सत्यो अध्वरः ॥3 ॥  
परि यत्काव्या कविर्नृम्णा पुनानो अर्षति। स्वर्वाजी सिषासति ॥4 ॥  
पवमानो अभि स्पृधो विशो राजेव सीदति। यदीमृण्वन्ति वेधसः ॥5 ॥  
अव्या वारे परि प्रियो हरिर्वनेषु सीदति। रेभो वनुष्यते मती ॥6 ॥  
स वायुमिन्द्रमश्विना साकं मदेन गच्छति। रणा यो अस्य
धर्मणा ॥7 ॥  
आ मित्रे वरुणे भगे मधोः पवन्त उर्मयः। विदाना अस्य शक्मभिः ॥8 ॥  
अस्मभ्यꣳ रोदसी रयिं मध्वो वाजस्य सातये। श्रवो वसूनि सञ्जितम् ॥9 ॥  
आ ते दक्षं मयोभुवं वह्निमद्या वृणीमहे। पान्तमा पुरुस्पृहम् ॥10 ॥  
आ मन्द्रमा वरेण्यमा विप्रमा मनीषिणम्। पान्तमा पुरुस्पृहम् ॥11 ॥  
आ रयिमा सुचेतुनमा सुक्रतो तनूष्वा। पान्तमा पुरुस्पृहम् ॥12 ॥ ॥2 (ण)॥  
मूर्धानं दिवो अरतिं पृथिव्या वैश्वानरमृत आ जातमग्निम्। कविꣳ सम्राजमतिथिं जनानामासन्नः पात्रं जनयन्त देवाः॥1 ॥  
त्वां विश्वे अमृतं जायमानꣳ शिशुं न देवा अभि सं नवन्ते। तव क्रतुभिरमृतत्वमायन् वैश्वानर यत्पित्रोरदीदे ॥2 ॥  
नाभिं यज्ञानाꣳ सदनꣳ रयीणां महामाहावमभि सं नवन्त। वैश्वानरꣳ रथ्यमध्वराणां यज्ञस्य केतुं जनयन्त देवाः ॥3 ॥ ॥3 (कु)॥ [धा. 13 । उ नास्ति । स्व. 1।]  
प्र वो मित्राय गायत वरुणाय विपा गिरा। महिक्षत्रावृतं बृहत् ॥1 ॥  
सम्राजा या घृतयोनी मित्रश्चोभा वरुणश्च। देवा देवेषु प्रशस्ता ॥ 2॥  
ता नः शक्तं पार्थिवस्य महो रायो दिव्यस्य। महि वां क्षत्रं
देवेषु ॥3 ॥ ॥4 (र)॥ [धा. 13 । उ नास्ति । स्व. 1।]  
इन्द्रा याहि चित्रभानो सुता इमे त्वायवः। अण्वीभिस्तना पूतासः ॥1 ॥  
इन्द्रा याहि धियेषितो विप्रजूतः सुतावतः। उप ब्रह्माणि वाघतः ॥2 ॥  
इन्द्रा याहि तूतुजान उप ब्रह्माणि हरिवः। सुते दधिष्व नश्चनः ॥3 ॥ ॥5 (ही)॥ [धा. 16 । उ नास्ति । स्व. 4।]  
तमीडिष्व यो अर्चिषा वना विश्वा परिष्वजत्। कृष्णा कृणोति जिह्वया ॥1 ॥  
य इद्ध आविवासति सुम्नमिन्द्रस्य मर्त्यः। द्युम्नाय सुतरा अपः ॥2 ॥  
ता नो वाजवतीरिष आशून् पिपृतमर्वतः। एन्द्रमग्निं च वोढवे ॥3 ॥ ॥6 (य)॥  
प्रो अयासीदिन्दुरिन्द्रस्य निष्कृत सखा सख्युर्न प्र मिनाति सङ्गिरम्। मर्य इव युवतिभिः समर्षति सोमः कलशे
शतयामना पथा ॥1 ॥  
प्र वो धियो मन्द्रयुवो विपन्युवः पनस्युवः संवरणेष्वक्रमुः। हरिं
क्रीडन्तमभ्यनूषत स्तुभोऽभि धेनवः पयसेदशिश्रयुः ॥2 ॥  
आ नः सोम संयतं पिप्युषीमिषमिन्दो पवस्व पवमान ऊर्मिणा। या नो दोहते त्रिउहन्नसश्चुषी क्षुमद्वाजवन्मधुमत्सुवीर्यम् ॥3 ॥ ॥7 (ठि)॥ [धा. 28 । उ 2 । स्व. 3।]  
न किष्टं कर्मणा नशद्यश्चकार सदावृधम्। इन्द्रं न यज्ञैर्विश्वगूर्त्तमृभ्वसमधृष्टं धृष्णुमोजसा ॥1 ॥  
अषाढमुग्रं पृतनासु सासहिं यस्मिन्महीरुरुज्रयः। सं धेनवो जायमाने अनोनवुर्द्या.?.वः क्षामीरनोनवुः ॥2 ॥ ॥8 (ही)॥  
सखाय आ नि षीदत पुनानाय प्रगायत। शिशुं न यज्ञैः परि भूषत श्रिये ॥1 ॥  
समी वत्सं न मातृभिः सृजता गयसाधनम्। देवाव्यकऽ.मदमभि द्विशवसम् ॥2 ॥  
पुनाता दक्षसाधनं यथा शर्धाय वीतये। यथा मित्राय वरुणाय शन्तमम् ॥3 ॥ ॥9 (पि)॥ [धा. 15 । उ 1 । स्व. 3।]  
प्र वाज्यक्षाः सहस्रधारस्तिरः पवित्रं वि वारमव्यम् ॥1 ॥  
स वाज्यक्षाः सहस्ररेता अद्भिर्मृजानो गोभिः श्रीणानः ॥2 ॥  
प्र सोम याहीन्द्रस्य कुक्षा नृभिर्येमानो अद्रिभिः सुतः ॥3 ॥ ॥10 (पु)॥ [धा. 15 । उ 1 । स्व. 5।]  
ये सोमासः परावति ये अर्वावति सुन्विरे। ये वादः शर्यणावति ॥1 ॥  
य आर्जीकेषु कृत्वसु ये मध्ये पस्त्यानाम्। ये वा जनेषु पञ्चसु ॥2 ॥  
ते नो वृष्टिं दिवस्परि पवन्तामा सुवीर्यम्। स्वाना देवास इन्दवः ॥3 ॥ ॥11 (चि)॥  
आ ते वत्सो मनो यमत्परमाच्चित्सधस्थात्। अग्ने त्वां कामये गिरा ॥1 ॥  
पुरुत्रा हि सदृङ्ङसि दिशो विश्वा अनु प्रभुः। समत्सु
त्वा हवामहे ॥2 ॥  
समत्स्वग्निमवसे वाजयन्तो हवामहे। वाजेषु चित्रराधसम् ॥3 ॥ ॥12 (ठा)॥ [धा. 13 । उ 2 । स्व. 2।]  
त्वं न इन्द्रा भर ओजो नृम्णꣳ शतक्रतो विचर्षणे। आ वीरं पृतनासहम् ॥1 ॥  
त्व हि नः पिता वसो त्वं माता शतक्रतो बभूविथ। अथा ते सुम्नमीमहे ॥2 ॥  
त्वाꣳ शुष्मिन्पुरुहूत वाजयन्तमुप ब्रुवे सहस्कृत। स नो रास्व सुवीर्यम् ॥3 ॥ ॥13 (ल)॥ [धा. 14 । उ नास्ति । स्व. 1।]  
यदिन्द्र चित्र म इह नास्ति त्वादातमद्रिवः। राधस्तन्नो विदद्वस उभयाहस्त्या भर ॥1 ॥  
यन्मन्यसे वरेण्यमिन्द्र द्युक्षं तदा भर। विद्याम तस्य ते वयमकूपारस्य दावनः ॥2 ॥  
यत्ते दिक्षु प्रराध्यं मनो अस्ति श्रुतं बृहत्। तेन दृढा चिदद्रिव आ वाजं दर्षि सातये ॥3 ॥ ॥14 (पी)॥  


  
शिशुं जज्ञानꣳ हर्यतं मृजन्ति शुम्भन्ति विप्रं मरुतो
गणेन। कविर्गीर्भिः काव्येना कविः सन्त्सोमः पवित्रमत्येति रेभन् ॥1 ॥  
ऋषिमना य ऋषिकृत्स्वर्षाः सहस्रनीथः पदवीः कवीनाम्। तृतीयं धाम महिषः सिषासन्त्सोमो विराजमनु राजति ष्टुप् ॥2 ॥  
चमूषच्छ्येनः शकुनो विभृत्वा गोविन्दुर्द्रप्स आयुधानि बिभ्रत्। अपामूर्मिꣳ सचमानः समुद्रं तुरीयं धाम महिषो विवक्ति ॥3 ॥ ॥1 (लु)॥ [धा. 24 । उ नास्ति । स्व. 5।]  
एते सोमा अभि प्रियमिन्द्रस्य काममक्षरन्। वर्धन्तो अस्य वीकयम् ॥1 ॥  
पुनानासश्चमूषदो गच्छन्तो वायुमश्विना। ते नो धत्त सुवीर्यम् ॥2 ॥  
इन्द्रस्य सोम राधसे पुनानो हार्दि चोदय। देवानां योनिमासदम् ॥3 ॥  
मृजन्ति त्वा दश क्षिपो हिन्वन्ति सप्त धीतयः। अनु विप्रा अमादिषुः ॥4 ॥  
देवेभ्यस्त्वा मदाय कꣳ सृजानमति मेष्यः। सं गोभिर्वासयामसि ॥5 ॥  
पुनानः कलशेष्वा वस्त्राण्यरुषो हरिः। परि गव्यान्यव्यत ॥6 ॥  
मघोन आ पवस्व नो जहि विश्वा अप द्विषः। इन्दो सखायमा विश ॥7 ॥  
नृचक्षसं त्वा वयमिन्द्रपीतꣳ स्वर्विदम्। भक्षीमहि प्रजामिषम् ॥8 ॥  
वृष्टिं दिवः परि स्रव द्युम्नं पृथिव्या अधि। सहो नः सोम पृत्सु धाः ॥9 ॥ ॥2 (ति)॥  
सोमः पुनानो अर्षति सहस्रधारो अत्यविः। वायोरिन्द्रस्य निष्कृतम् ॥1 ॥  
पवमानमवस्यवो विप्रमभि प्र गायत। सुष्वाणं देववीतये ॥2 ॥  
पवन्ते वाजसातये सोमाः सहस्रपाजसः। गृणाना देववीतये ॥3 ॥  
उत नो वाजसातये पवस्व बृहतीरिषः। द्युमदिन्दो सुवीर्यम् ॥4 ॥  
अत्या हियाना न हेतृभिरसृग्रं वाजसातये। वि वारमव्यमाशवः ॥5 ॥  
ते नः सहस्रिणꣳ रयिं पवन्तामा सुवीर्यम्। स्वाना देवास इन्दवः ॥6 ॥  
वाश्रा अर्षन्तीन्दवोऽभि वत्सं न मातरः। दधन्विरे गभस्त्योः ॥7 ॥  
जुष्ट इन्द्राय मत्सरः पवमानः कनिक्रदत्। विश्वा अप द्विषो जहि ॥8 ॥  
अपघ्नन्तो अराव्णः पवमानाः स्वर्दृशः। योनावृतस्य सीदत ॥9 ॥ ॥3 दू)॥  
सोमा असृग्रमिन्दवः सुता ऋतस्य धारया। इन्द्राय मधुमत्तमाः ॥1 ॥  
अभि विप्रा अनूषत गावो वत्सं न धेनवः। इन्द्रꣳ सोमस्य पीतये ॥2 ॥  
मदच्युत्क्षेति सादने सिन्धोरूर्मा विपश्चित्। सोमो गौरी
अधि श्रितः ॥ 3 ॥  
दिवो नाभा विचक्षणोऽव्या वारे महीयते। सोमो यः सुक्रतुः कविः ॥4 ॥  
यः सोमः कलशेष्वा अन्तः पवित्र आहितः। तमिन्दुः परि षस्वजे ॥5 ॥  
प्र वाचमिन्दुरिष्यति समुद्रस्याधि विष्टपि। जिन्वन्कोशं मधुश्चुतम् ॥6 ॥  
नित्यस्तोत्रो वनस्पतिर्धेनामन्तः सबर्दुघाम्। हिन्वानो मानुषा युजा ॥7 ॥  
आ पवमान धारय रयिꣳ सहस्रवर्चसम्। अस्मे इन्दो स्वाभुवम् ॥8 ॥  
अभि प्रिया दिवः कविउविप्रः स धारया सुतः। सोमो हिन्वे परावति ॥9 ॥ ॥4 (भे)॥  
उत्ते शुष्मास ईरते सिन्धोरूर्मेरिव स्वनः। वाणस्य चोदया पविम् ॥1 ॥  
प्रसवे त उदीरते तिस्रो वाचो मखस्युवः। यदव्य एषि सानवि ॥2 ॥  
अव्या वारैः परि प्रियꣳ हरिꣳ हिन्वन्त्यद्रिभिः। पवमानं
मधुश्चुतम् ॥3 ॥  
आ पवस्व मदिन्तम पवित्रं धारया कवे। अर्कस्य योनिमासदम् ॥4 ॥  
स पवस्व मदिन्तम गोभिरञ्जानो अक्तुभिः। एन्द्रस्य जठरं विश ॥5 ॥ ॥5 (का)॥  
अया वीती परि स्रव यस्त इन्दो मदेष्वा। अवाहन्नवतीर्नव ॥1 ॥  
पुरः सद्य इत्थाधिये दिवोदासाय शंबरम्। अध त्यं तुर्वशं यदुम् ॥2 ॥  
परि नो अश्वमश्वविद्गोमदिन्दो हिरण्यवत्। क्षरा सहस्रिणीरिषः ॥3 ॥ ॥6 (हि)॥ [धा. 11 । उ नास्ति । स्व. 3।]  
अपघ्नन्पवते मृधोऽप सोमो अराव्णः। गच्छन्निन्द्रस्य निष्कृतम् ॥1 ॥  
महो नो राय आ भर पवमान जही मृधः। रास्वेन्दो वीरवद्यशः ॥2 ॥  
न त्वा शतं च न ह्रुतो राधो दित्सन्तमा मिनन्। यत्पुनानो मखस्यसे ॥3 ॥ ॥7 (खा)॥ [धा. 11 । उ 2 । स्व. 2।]  
अया पवस्व धारया यया सूर्यमरोचयः। हिन्वानो मानुषीरपः ॥1 ॥  
अयुक्त सूर एतशं पवमानो मनावधि। अन्तरिक्षेण यातवे ॥2 ॥  
उत त्या हरितो रथे सूरो अयुक्त यातवे। इन्दुरिन्द्र इति ब्रुवन् ॥3 ॥ ॥8 (का)॥  
अग्निं वो देवमग्निभिः सजोषा यजिष्ठं दूतमध्वरे कृणुध्वम्। यो मर्त्येषु निध्रुविर्ऋतावा तपुर्मूर्धा घृतान्नः पावकः ॥1 ॥  
प्रोथदश्वो न यवसेऽविष्यन्यदा महः संवरणाद्व्यस्थात्। आदस्य वातो अनु वाति शोचिरध स्म ते व्रजनं कृष्णमस्ति ॥2 ॥  
उद्यस्य ते नवजातस्य वृष्णोऽग्ने चरन्त्यजरा इधानाः। अच्छा द्यामरुषो धूम एषि सं दूतो अग्न ईयसे हि देवान् ॥3 ॥ ॥9 (टी)॥ [धा. 18 । उ 1 । स्व. 4।]  
तमिन्द्रं वाजयामसि महे वृत्राय हन्तवे। स वृषा वृषभो भुवत् ॥1 ॥  
इन्द्रः स दामने कृत ओजिष्ठः स बले हितः। द्युम्नी श्लोकी स सोम्यः ॥2 ॥  
गिराउ वज्रो न सम्भृतः सबलो अनपच्युतः। ववक्ष उग्रो अस्तृतः ॥3 ॥ ॥10 (छे)॥  
अध्वर्यो अद्रिभिः सुतꣳ सोमं पवित्र आ नय। पुनाहीन्द्राय पातवे ॥1 ॥  
तव त्य इन्दो अन्धसो देवा मधोकव्याशत। पवमानस्य मरुतः ॥2 ॥  
दिवः पीयूषमुत्तम सोममिन्द्राय वज्रिणे। सुनोता मधुमत्तमम् ॥3 ॥ ॥11 (खा)॥ [धा. 11 । उ 2 । स्व. 2।]  
धर्त्ता दिवः पवते कृत्व्यो रसो दक्षो देवानामनुमाद्यो नृभिः। हरिः सृजानो अत्यो न सत्वभिर्वृथा पाजाꣳसि कृणुषे नदीष्वा ॥1 ॥  
शूरो न धत्त आ??यु??धा गभस्त्योः स्वऽðऔः(स्वाः) सिषासन्रथिरो गविष्टिषु। इन्द्र??स्य शुष्ममीर??य??न्नप??स्युभिरिन्दुर्हिन्वानो अज्यते मनीषिभिः ॥2 ॥  
इन्द्रस्य सोम पवमान ऊर्मिणा तविष्यमाणो जठरेष्वा विश। प्र नः पिन्व विद्युदभ्रेव रोदसी धिया नो वाजाꣳ उप माहि शश्वतः ॥3 ॥ ॥12 (चा)॥ [धा. 27 । उ 1 । स्व. 2। ]  
यदिन्द्र प्रागपागुदङ्न्यग्वा हूयसे नृभिः। सिमा पुरू नृषूतो अस्यानवेऽस्रिं प्रशर्ध तुर्वशे ॥1 ॥  
यद्वा रुमे रुशमे श्यावके कृप इन्द्र मादयसे सचा। कण्वासस्त्वा स्तोमेभिर्ब्रह्मवाहस इन्द्रा यच्छन्त्या गहि ॥2 ॥ ॥13 (कि)॥ [धा. 11 । उ 1 । स्व. 3।]  
उभयꣳ शृणवच्च न इन्द्रो अर्वागिदं वचः। सत्राच्या मघवान्त्सोमपीतये धिया शविष्ठ आ गमत् ॥1 ॥  
तꣳ हि स्वराजं वृषभं तमोजसा धिषणे निष्टतक्षतुः। उतोपमानां प्रथमो नि षीदसि सोमकामꣳ हि ते मनः ॥2 ॥ ॥14 (ची)॥  
पवस्व देव आयुषगिन्द्रं गच्छतु ते मदः। वायुमा रोह धर्मणा ॥1 ॥  
पवमान नि तोशसे रयिꣳ सोम श्रवाय्यम्। इन्दो समुद्रमा विश ॥2 ॥  
अपघ्नन्पवसे मृधः (क्रतुवित्सोम मत्सरः। नुदस्वादेवयुं जनम् ॥)* ॥3 ॥ ॥15 (लि)॥
[धा. 14 । उ नास्ति । स्व. 3।]
अभी नो वाजसातमम् (रयिमर्ष शतस्पृहम्। इन्दो सहस्रभर्णसं तुविद्युम्नं विभासहम् ॥)*॥1 ॥  
वयं ते अस्य राधसो वसोर्वसो पुरुस्पृहः। नि नेदिष्ठतमा इषः स्याम सुम्ने ते अध्रिगो ॥2 ॥  
परि स्य स्वानो अक्षरदिन्दुरव्ये मदच्युतः। धारा य ऊर्ध्वो अध्वरे भ्राजा न याति गव्ययुः ॥3 ॥ ॥16 (ली)॥
[धा. 14 । उ नास्ति । स्व. 4।]  
पवस्व सोम महान्त्समुद्रः पिता देवानां विश्वाभि धाम ॥1 ॥  
शुक्रः पवस्व देवेभ्यः सोम दिवे पृथिव्यै शं च प्रजाभ्यः ॥2 ॥  
दिवो धर्त्तासि शुक्रः पीयूषः सत्ये विधर्मन्वाजी पवस्व ॥3 ॥ ॥17 (हि)॥  
प्रेष्ठं वो अतिर्थिꣳ स्तुषे मित्रमिव प्रियम्। अग्ने रथं न वेद्यम् ॥1 ॥  
कविमिव प्रशꣳस्यं यं देवास इति द्विता। नि मर्त्येष्वादधुः ॥2 ॥  
त्वं यविष्ठ दाशुषो नॄꣳ पाहि शृणुही गिरः। रक्षा तोकमुत त्मना ॥3 ॥ ॥1 8 (यी)॥ [धा. 12 । उ 2 । स्व. 7।]  
एन्द्र नो गधि प्रिय सत्राजिदगोह्य। गिरिउन विश्वतः पृथुः पतिर्दिवः ॥1 ॥  
अभि हि सत्य सोमपा उभे बभूथ रोदसी। इन्द्रासि सुन्वतो वृधः पतिर्दिवः ॥2 ॥  
त्वꣳ हि शश्वतीनामिन्द्र धर्त्ता पुरामसि। हन्ता दस्योर्मनोर्वृधः पतिर्दिवः ॥3 ॥ ॥19 (फे)॥ [धा. 20 । उ 2 । स्व. 7।]  
पुरां भिन्दुर्युवा कविरमितौजा अजायत। इन्द्रो विश्वस्य कर्मणो धर्त्ता वज्री पुरुष्टुतः ॥1 ॥  
त्वं वलस्य गोमतोऽपावरद्रिवो बिलम्। त्वां देवा
अबिभ्युषस्तुज्यमानास आविषुः ॥2 ॥  
इन्द्रमीशानमोजसाभि स्तोमैरनूषत। सहस्रं यस्य रातय उत वा सन्ति भूयसीः ॥3 ॥ ॥20 (ही)॥  


  
अक्रान्त्समुद्रः प्रथमे विधर्मन् जनयन्प्रजा भुवनस्य गोपाः। वृषा पवित्रे अधि सानो अव्ये बृहत्सोमो वावृधे स्वानो अद्रिः ॥1 ॥  
मत्सि वायुमिष्टये राधसे नो मत्सि मित्रावरुणा पूयमानः। मत्सि शर्धो मारुतं मत्सि देवान्मत्सि द्यावापृथिवी देव सोम ॥2 ॥  
महत्तत्सोमो महिषश्चकारापां यद्गर्भोऽवृणीत देवान्। अदधादिन्द्रे पवमान ओजोऽजनयत्सूर्ये ज्योतिरिन्दुः ॥3 ॥ ॥1 (टै)॥ [धा. 28 । उ 1 । स्व. 8।]  
एष देवो अमर्त्यः पर्णवीरिव दीयते। अभि द्रोणान्यासदम् ॥1 ॥  
एष विप्रैरभिष्टुतोऽपो देवो वि गाहते। दधद्रत्नानि दाशुषे ॥2 ॥  
एष विश्वानि वार्या शूरो यन्निव सत्वभिः। पवमानः सिषासति
॥3 ॥  
एष देवो रथर्यति पवमानो दिशस्यति। आविष्कृणोति वग्वनुम् ॥4 ॥  
एष देवो विपन्युभिः पवमान ऋतायुभिः। हरिर्वाजाय मृज्यते ॥5 ॥  
एष देवो विपा कृतोऽति ह्वराꣳसि धावति। पवमानो अदाभ्यः ॥6 ॥  
एष दिवं वि धावति तिरो रजाꣳसि धारया। पवमानः कनिक्रदत् ॥7 ॥  
एष दिवं व्यासरत्तिरो रजाꣳस्यस्तृतः। पवमानः स्वध्वरः ॥8 ॥  
एष प्रत्नेन जन्मना देवो देवेभ्यः सुतः। हरिः पवित्रे अर्षति ॥9 ॥  
एष उ स्य पुरुव्रतो जज्ञानो जनयन्निषः। धारया पवते सुतः ॥10 ॥ ॥2 (दू)॥  
एष धिया यात्यण्व्या शूरो रथेभिराशुभिः। गच्छन्निन्द्रस्य निष्कृतम् ॥1 ॥  
एष पुरू धियायते बृहते देवतातये। यत्रामृतास आशत ॥2 ॥  
एतं मृजन्ति मर्ज्यमुप द्रोणेष्वायवः। प्रचक्राणं महीरिषः ॥3 ॥  
एष हितो वि नीयतेऽन्तः शुन्ध्यावता पथा। यदी तुञ्जन्ति भूर्णयः ॥4 ॥  
एष रुक्मिभिरीयते वाजी शुभ्रेभिरꣳशुभिः। पतिः
सिन्धूनां भवन् ॥5 ॥  
एष शृङ्गाणि दोधुवच्छिशीते यूथ्योकऽ. वृषा। नृम्णा दधान ओजसा ॥6 ॥  
एष वसूनि पिब्दनः परुषा ययिवाꣳ अति। अव शादेषु गच्छति ॥7 ॥  
एतमु त्यं दश क्षिपो हरिꣳ हिन्वन्ति यातवे। स्वायुधं मदिन्तमम् ॥8 ॥ ॥3 (के)॥  
एष उ स्य वृषा रथोऽव्या वारेभिरव्यत। गच्छन्वाजꣳ सहस्रिणम् ॥1 ॥  
एतं त्रितस्य योषणो हरिꣳ हिन्वन्त्यद्रिभिः। इन्दुमिन्द्राय पीतये ॥2 ॥  
एष स्य मानुषीष्वा श्येनो न विक्षु सीदति। गच्छं जारो न योषितम् ॥3 ॥  
एष स्य मद्यो रसोऽव चष्टे दिवः शिशुः। य इन्दुर्वारमाविशत् ॥4 ॥  
एष स्य पीतये सुतो हरिरर्षति धर्णसिः। क्रन्दन्योनिमभि प्रियम् ॥5 ॥  
एतं त्यꣳ हरितो दश मर्मृज्यन्ते अपस्युवः। याभिर्मदाय शुम्भते ॥6 ॥ ॥4 (बी)॥  
एष वाजी हितो नृभिर्विश्वविन्मनसस्पतिः। अव्यं वारं
वि धावति ॥1 ॥  
एष पवित्रे अक्षरत्सोमो देवेभ्यः सुतः। विश्वा धामान्याविशन् ॥2 ॥  
एष देवः शुभायतेऽधि योनावमर्त्यः। वृत्रहा देववीतमः ॥3 ॥  
एष वृषा कनिक्रदद्दशभिर्जामिभिर्यतः। अभि द्रोणानि धावति ॥4 ॥  
एष सूर्यमरोचयत्पवमानो अधि द्यवि। पवित्रे मत्सरो मदः ॥5 ॥  
एष सूर्येण हासते सवसानो विवस्वता। पतिर्वाचो अदाभ्यः ॥6 ॥ ॥5 (के)॥  
एष कविरभिष्टुतः पवित्रे अधि तोशते। पुनानो घ्नन्नप द्विषः ॥1 ॥  
एष इन्द्राय वायवे स्वर्जित्परि षिच्यते। पवित्रे दक्षसाधनः ॥2 ॥  
एष नृभिर्वि नीयते दिवो मूर्धा वृषा सुतः। सोमो वनेषु विश्ववित् ॥3 ॥  
एष गव्युरचिक्रदत्पवमानो हिरण्ययुः। इन्दुः सत्राजिदस्तृतः ॥4 ॥  
एष शुष्म्यसिष्यददन्तरिक्षे वृषा हरिः। पुनान इन्दुरिन्द्रमा ॥5 ॥  
एष शुष्म्यदाभ्यः सोमः पुनानो अर्षति। देवावीरघशꣳसहा ॥6 ॥ ॥6 (गु)॥  
स सुतः पीतये वृषा सोमः पवित्रे अर्षति। विघ्नन्रक्षाꣳसि देवयुः ॥1 ॥  
स पवित्रे विचक्षणो हरिरर्षति धर्णसिः। अभि योनिं कनिक्रदत् ॥2 ॥  
स वाजी रोचनं दिवः पवमानो वि धावति। रक्षोहा
वारमव्ययम् ॥3 ॥  
स त्रितस्याधि सानवि पवमानो अरोचयत्। जामिभिःसूर्यꣳ सह ॥4 ॥  
स वृत्रहा वृषा सुतो वरिवोविददाभ्यः। सोमो वाजमिवासरत् ॥5 ॥  
स देवः कविनेषितोऽ.भि द्रोणानि धावति। इन्दुरिन्द्राय मꣳहयन् ॥6 ॥ ॥7 (खे)॥  
यः पावमानीरध्येत्यृषिभिः सम्भृतꣳरसम्। सर्वꣳ स पूतमश्नाति स्वदितं मातरिश्वना ॥1 ॥  
पावमानीउयो अध्येत्यृषिभिः सम्भृतꣳरसम्। तस्मै सरस्वती दुहे क्षीरꣳ सर्पिर्मधूदकम् ॥2 ॥  
पावमानीः स्वस्त्ययनीः सुदुघा हि घृतश्चुतः। ऋषिभिः सभृतो रसो ब्राह्मणेष्वमृतꣳ हितम् ॥3 ॥  
पावमानीर्दधन्तु न इमं लोकमथो अमुम्। कामान्त्समर्धयन्तु नो देवीर्देवैः समाहृताः ॥4 ॥  
येन देवाः पवित्रेणात्मानं पुनते सदा। तेन सहस्रधारेण पावमानीः पुनन्तु नः ॥5 ॥  
पावमानीः स्वस्त्ययनीस्ताभिर्गच्छति नान्दनम्। पुण्याꣳश्च भक्षान्भक्षयत्यमृतत्वं च गच्छति ॥6 ॥ ॥8 (ती)॥  
अगन्म महा नमसा यविष्ठं यो दीदाय समिद्धः स्वे दुरोणे। चित्रभानुꣳ रोदसी अन्तरुर्वी स्वाहुतं विश्वतः प्रत्यञ्चम् ॥1 ॥  
स मह्ना विश्वा दुरितानि साह्वानग्नि ष्टवे दम आ जातवेदाः। स नो रक्षिषद्दुरितादवद्यादस्मान्गृणत उत नो मघोनः ॥2 ॥  
त्वं वरुण उत मित्रो अग्ने त्वां वर्धन्ति मतिभिर्वसिष्ठाः। त्वे वसु सुषणनानि सन्तु यूयं पात स्वस्तिभिः सदा नः ॥3 ॥ ॥9 (ही)॥
[धा. 21 । उ नास्ति । स्व. 4।]  
महाꣳ इन्द्रो य ओजसा पर्जन्यो वृष्टिमाꣳ इव। स्तोमैर्वत्सस्य वावृधे ॥1 ॥  
कण्वा इन्द्रं यदक्रत स्तोमैर्यज्ञस्य साधनम्। जामि ब्रुवत आयुधा ॥2 ॥  
प्रजामृतस्य पिप्रतः प्र यद्भरन्त वह्नयः। विप्रा ऋतस्य वाहसा ॥3 ॥ ॥10 (टि)॥  
पवमानस्य जिघ्नतो हरेश्चन्द्रा असृक्षत। जीरा अजिरशोचिषः ॥1 ॥  
पवमानो रथीतमः शुभ्रेभिः शुभ्रशस्तमः। हरिश्चन्द्रो मरुद्गणः ॥2 ॥  
पवमान व्यश्नुहि रश्मिभिर्वाजसातमः। दधत्स्तोत्रे सुवीर्यम् ॥3 ॥ ॥11 (ह)॥ [धा. 11 । उ नास्ति । स्व. 1।]  
परीतो षिञ्चता सुतꣳसोमो य उत्तमꣳ हविः। दधन्वाꣳ यो नर्यो अप्स्वाऽ.न्तउा सुषाव सोममद्रिभिः ॥1 ॥  
नूनं पुनानोऽविभिः परि स्रवादब्धः सुरभिन्तरः। सुते चित्वाप्सु मदामो अन्धसा श्रीणन्तो गोभिरुत्तरम् ॥2 ॥  
परि स्वानश्चक्षसे देवमादनः क्रतुरिन्दुर्विचक्षणः ॥3 ॥ ॥12 (खा)॥ [धा. 16 । उ 2 । स्व. 2।]  
असावि सोमो अरुषो वृषा हरी राजेव दस्मो अभि गा
अचिक्रदत्। पुनानो वारमत्येष्यव्ययꣳश्येनो न योनिं घृतवन्तमासदत् ॥1 ॥  
पर्जन्यः पिता महिषस्य पर्णिनो नाभा पृथिव्या गिरिषु क्षयं दधे। स्वसार आपो अभि गा उदासरन्त्सं ग्रावभिर्वसते वीते अध्वरे ॥2 ॥  
कविर्वेधस्या पर्येषि माहिनमत्यो न मृष्टो अभि वाजमर्षसि। अपसेधन् दुरिता सोम नो मृड घृता वसानः परि यासि निर्णिजम् ॥3 ॥ ॥13 (गू)॥  
श्रायन्त इव सूर्यं विश्वेदिन्द्रस्य भक्षत। वसूनि जातो जनिमान्योजसा प्रति भागं न दीधिमः ॥1 ॥  
अलर्षिरातिं वसुदामुप स्तुहि भद्रा इन्द्रस्य रातयः। यो अस्य कामं विधतो न रोषति मनो दानाय चोदयन् ॥2 ॥ ॥14 (लू)॥ [धा. 19 । उ नास्ति । स्व. 6 ।]  
यत इन्द्र भयामहे ततो नो अभयं कृधि। मघवन् छग्धि तव
तन्न ऊतये वि द्विषो वि मृधो जहि ॥1 ॥  
त्व हि राधसस्पते राधसो महः क्षयस्यासि विधर्ता। तं त्वा वयं मघवन्निन्द्र गिर्वणः सुतावन्तो हवामहे ॥2 ॥ ॥15 (बा)॥  
त्वꣳ सोमासि धारयुर्मन्द्र ओजिष्ठो अध्वरे। पवस्व मꣳहयद्रयिः ॥1 ॥  
त्वꣳ सुतो मदिन्तमो दधन्वान्मत्सरिन्तमः। इन्दुः सत्राजिदस्तृतः ॥2 ॥  
त्वꣳ सुष्वाणो अद्रिभिरभ्यर्ष कनिक्रदत्। द्युमन्तꣳ शुष्ममा भर ॥3 ॥ ॥1 6 (ली)॥ [धा. 14 । उ नास्ति । स्व. 4।]  
पवस्व देववीतय इन्दो धाराभिरोजसा। आ कलशं मधुमान्त्सोम नः सदः ॥1 ॥  
तव द्रप्सा उदप्रुत इन्द्रं मदाय वावृधुः । त्वां देवासो अमृताय कं पपुः ॥2 ॥  
आ नः सुतास इन्दवः पुनाना धावता रयिम्। वृष्टिद्यावो रीत्यापः स्वर्विदः ॥3 ॥ ॥17 (वौ)॥ [धा. 15 । उ नास्ति । स्व. नास्ति ।]  
परि त्यꣳहर्यतꣳ हरिं बभ्रुं पुनन्ति वारेण। यो देवान्विश्वाꣳ इत्परि मदेन सह गच्छति ॥1 ॥  
द्विउयं पञ्च स्वयशसꣳ सखायो अद्रिसꣳहतम्। प्रियमिन्द्रस्य काम्यं प्रस्नापयन्त ऊर्मयः ॥2 ॥  
इन्द्राय सोम पातवे वृत्रघ्ने परि षिच्यसे। नरे च दक्षिणावते वीराय सदनासदे ॥3 ॥ ॥18 (जी)॥ [धा. 22 । उ 3 । स्व. 4।]  
पवस्व सोम महे दक्षायाश्वो न निक्तो वाजी धनाय ॥1 ॥  
प्र ते सोतारो रसं मदाय पुनन्ति सोमं महे द्युम्नाय
॥2 ॥  
शिशुं जज्ञानꣳ हरिं मृजन्ति पवित्रे सोमं देवेभ्य इन्दुम् ॥3 ॥ ॥19 (का)॥ [धा. 11 । उ 1 । स्व।]  
उपो षु जातमप्तुरं गोभिर्भङ्गं परिष्कृतम्। इन्दुं देवा अयासिषुः ॥1 ॥  
तमिद्वर्धन्तु नो गिरो वत्सꣳसꣳशिश्वरीरिव। य इन्द्रस्य हृदꣳ सनिः ॥2 ॥  
अर्षा नः सोम शं गवे धुक्षस्व पिप्युषीमिषम्। वर्धा समुद्रमुक्थ्य ॥3 ॥ ॥20 (ही)॥  
आ घा ये अग्निमिन्धते स्तृणन्ति बर्हिरानुषक्। येषामिन्द्रो युवा सखा ॥1 ॥  
बृहन्निदिध्म एषां भूरि शस्त्रं पृथुः स्वरुः। येषामिन्द्रो युवा सखा ॥2 ॥  
अयुद्ध इद्युधा वृतꣳ शूर आजति सत्वभिः। येषामिन्द्रो युवा सखा ॥3 ॥ ॥21 (ठ)॥ [धा. 3 । उ 2 । स्व. 1।]  
य एक इद्विदयते वसु मर्त्ताय दाशुषे। ईशानो अप्रतिष्कुत इन्द्रो अङ्ग ॥1 ॥  
यश्चिद्धि त्वा बहुभ्य आ सुतावाꣳआविवासति। उग्रं तत्पत्यते शव इन्द्रो अङ्ग ॥2 ॥  
कदा मर्तमराधसं पदा क्षुम्पमिव स्फुरत्। कदा नः शुश्रवद्गिर इन्द्रो अङ्ग ॥ 3 ॥ ॥22 (कि)॥ [धा. 11 । उ 1 । स्व. 3।]  
गायन्ति त्वा गायत्रिणोऽर्चन्त्यर्कमर्किणः। ब्रह्माणस्त्वा शतक्रत उद्वꣳशमिव येमिरे ॥1 ॥  
यत्सानोः सान्वारुहो भूर्यस्पष्ट कर्त्वम्। तदिन्द्रो अर्थं चेतति यूथेन वृष्णिरेजति ॥2 ॥  
युङ्क्ष्वा हि केशिना हरी वृषणा कक्ष्यप्रा। अथा न इन्द्र सोमपा गिरामुपश्रुतिं चर ॥ 3 ॥ ॥23 (बी)॥  


  
सुषमिद्धो न आ वह देवाꣳ अग्ने हविष्मते। होतः पावक यक्षि च ॥1 ॥  
मधुमन्तं तनूनपाद्यज्ञं देवेषु नः कवे। अद्या कृणुह्यूतये ॥2 ॥  
नराशꣳसमिह प्रियमस्मिन्यज्ञ उप ह्वये। मधुजिह्वꣳ हविष्कृतम् ॥3 ॥  
अग्ने सुखतमे रथे दवाꣳ ईडित आ वह। असि होता मनुर्हितः ॥4 ॥ ॥1 (रा)॥ [धा. 18 । उ नास्ति । स्व. 2।]  
यदद्य सूर उदितेऽनागा मित्रो अर्यमा। सुवाति सविता भगः ॥1 ॥  
सुप्रावीरस्तु स क्षयः प्र नु यामन्त्सुदानवः। ये नो अꣳहोऽतिपिप्रति ॥2 ॥  
उत स्वराजो अदितिरदब्धस्य व्रतस्य ये। महो राजान ईशते ॥3 ॥ ॥2 (खि)॥ [धा. 11 । उ 2 । स्व. 3।]  
उ त्वा मदन्तु सोमाः कृणुष्व राधो अद्रिवः। अव ब्रह्मद्विषो जहि ॥1 ॥  
पदा पणीनराधसो नि बाधस्व महाꣳ असि। न हि त्वा कश्च न प्रति ॥2 ॥  
त्वमीशिषे सुतानामिन्द्र त्वमसुतानाम्। त्व राजा जनानाम् ॥3 ॥ ॥3 (ठि)॥  
आ जागृविर्विप्र ऋतां मतीनाꣳ सोमः पुनानो असदच्चमूषु। सपन्ति यं मिथुनासो निकामा अध्वर्यवो रथिरासः सुहस्ताः ॥1 ॥  
स पुनान उप सूरे दधान ओभे अप्रा रोदसी वी ष आवः। प्रिया चिद्यस्य प्रियसास ऊती सतो धनं कारिणे न प्र यꣳ सत् ॥2 ॥  
स वर्धिता वर्धनः पूयमानः सोमो मीढ्वाꣳ अभि नो ज्योतिषावित्। यत्र नः पूर्वे पितरः पदज्ञाः स्वर्विदो अभि गा अद्रिमिष्णन् ॥3 ॥ ॥4 (तै)॥ [धा. 19 । उ 1 । स्व. 8।]  
मा चिदन्यद्वि शꣳसत सखायो मा रिषण्यत। इन्द्रमित्स्तोता वृषणꣳ सचा सुते मुहुरुक्था च शꣳसत ॥1 ॥  
अवक्रक्षिणं वृषभं यथा जुवं गां न चर्षणीसहम्। विद्वेषणꣳ संवननमुभयङ्करं मꣳहिष्ठमुभयाविनम् ॥2 ॥ ॥5 (यी)॥
[धा. 17 । उ नास्ति । स्व. 4।]  
उदु त्ये मधुमत्तमा गिरः स्तोमास ईरते। सत्राजितो धनसा अक्षितोतयो वाजयन्तो रथा इव ॥1 ॥  
कण्वा इव भृगवः सूर्या इव विश्वमिद्धीतमाशत। इन्द्रꣳ स्तोमेभिर्महयन्त आयवः प्रियमेधासो अस्वरन् ॥2 ॥ ॥6 (ला)॥
[धा. 14 । उ नास्ति । स्व. 2।]  
पर्यू षु प्र धन्व वाजसातये परि वृत्राणि सक्षणिः। द्विषस्तरध्या ऋणया न ईरसे ॥1 ॥  
अजीजनो हि पवमान सूर्यं विधारे शक्मना पयः। गोजीरया रꣳहमाणः पुरन्ध्या ॥2 ॥  
अनु हि त्वा सुतꣳ सोम मदामसि (महे समर्यराज्ये)* ॥3 ॥ ॥7 (ल)॥
[धा. 9 । उ नास्ति । स्व. 1।]  
परि प्र धन्व (वाजाँ अभि पवमान प्र गाहसे । परि प्र धन्वेन्द्राय सोम स्वादुर्मित्राय पूष्णे भगाय ॥)* ॥1 ॥  
एवामृताय महे क्षयाय स शुक्रो अर्ष दिव्यः पीयूषः ॥2 ॥  
इन्द्रस्ते सोम सुतस्य पेयात्क्रत्वे दक्षाय विश्वे च देवाः ॥3 ॥ ॥8 (ला)॥  
सूर्यस्येव रश्मयो द्रावयित्नवो मत्सरासः प्रसुतः साकमीरते। तन्तुं ततं परि सर्गास आशवो नेन्द्रादृते पवते धाम किं चन ॥1 ॥  
उपो मतिः पृच्यते सिच्यते मधु मन्द्राजनी चोदते अन्तरासनि। पवमानः सन्तनिः सुन्वतामिव मधुमान् द्रप्सः परि वारमर्षति ॥2 ॥  
उक्षा मिमेति प्रति यन्ति धेनवो देवस्य देवीरुप यन्ति निष्कृतम्। अत्यक्रमीदर्जुनं वारमव्ययमत्कं न निक्तं परि सोमो अव्यत ॥3 ॥ ॥9 (ग)॥ [धा. 26 । उ 3 । स्व. 4।]  
अग्निं नरो दीधितिभिररण्योर्हस्तच्युतं जनयत प्रशस्तम्। दूरेदृशं गृहपतिमथव्युम् ॥1 ॥  
तमग्निमस्ते वसवो न्यृण्वन्त्सुप्रतिचक्षमवसे कुतश्चित्।
दक्षाय्यो यो दम आस नित्यः ॥2 ॥  
प्रेद्धो अग्ने दीदिहि पुरो नोऽजस्रया सूकम्या यविष्ठ। त्वाꣳ शश्वन्त उप यन्ति वाजाः ॥3 ॥ ॥10 (डी)॥ [धा. 28 । उ 3 । स्व. 4।]  
आयं गौः पृश्निरक्रमीदसदन्मातरं पुरः। पितरं च प्रयन्त्स्वः ॥1 ॥  
अन्तश्चरति रोचनास्य प्राणादपानती। व्यख्यन्महिषो दिवम् ॥2 ॥  
त्रिꣳशद्धाम वि राजति वाक्पतङ्गाय धीयते। प्रति वस्तोरह द्युभिः ॥3 ॥ ॥11 (छि)॥  


  
उपप्रयन्तो अध्वरं मन्त्रं वोचेमाग्नये। आरे अस्मे च शृण्वते ॥1 ॥  
यः स्नीहितीषु पूर्व्यः संजग्मानासु कृष्टिषु। अरक्षद्दाशुषे गयम् ॥2 ॥  
स नो वेदो अमात्यमग्नी रक्षतु शन्तमः। उतास्मान्पात्वꣳहसः ॥3 ॥  
उत ब्रुवन्तु जन्तव उदग्निर्वृत्रहाजनि। धनञ्जयो रणेरणे ॥4 ॥ ॥1 (ति)॥  
अग्ने युङ्क्ष्वा हि ये तवाश्वासो देव साधवः। अरं वहन्त्याशवः ॥1 ॥  
अच्छा नो याह्या वहाभि प्रयाꣳसि वीतये। आ देवान्त्सोमपीतये ॥2 ॥  
उदग्ने भारत द्युमदजस्रेण दविद्युतत्। शोचा वि भाह्यजर ॥3 ॥ ॥2 (यी)॥ [धा. 17 । उ नास्ति । स्व. 4।]  
प्र सुन्वानायान्धसो मर्तो न वष्ट तद्वचः। अप
श्वानमराधसꣳ हता मखं न भृगवः ॥1 ॥  
आ जामिरत्के अव्यत भुजे न पुत्र ओण्योः। सरज्जारो न योषणां वरो न योनिमासदम् ॥2 ॥  
स वीरो दक्षसाधनो वि यस्तस्तम्भ रोदसी। हरिः पवित्रे अव्यत वेधा न योनिमासदम् ॥3 ॥ ॥3 (खै)॥ [धा. 21 । उ 2 । स्व. 8।]  
अभ्रातृव्यो अना त्वमनापिरिन्द्र जनुषा सनादसि। युधेदापित्वमिच्छसे ॥1 ॥  
न की रेवन्तꣳसख्याय विन्दसे पीयन्ति ते सुराश्वः। यदा कृणोषि नदनुꣳसमूहस्यादित्पितेव हूयसे ॥2 ॥ ॥4 (पि)॥
[धा. 15 । उ 1 । स्व. 3।]  
आ त्वा सहस्रमा शतं युक्ता रथे हिरण्यये। ब्रह्मयुजो हरय इन्द्र केशिनो वहन्तु सोमपीतये ॥1 ॥  
आ त्वा रथे हिरण्यये हरी मयूरशेप्या। शितिपृष्ठा वहतां मध्वो अन्धसो विवक्षणस्य पीतये ॥2 ॥  
पिबा त्वऽ.स्य गिर्वणः सुतस्य पूर्वपा इव। परिष्कृतस्य रसिन इयमासुतिश्चारुर्मदाय पत्यते ॥3 ॥ ॥5 (प)॥ [धा. 20 । उ 1 । स्व. 1।]  
आ सोता परि षिञ्चताश्वं न स्तोममप्तुरꣳरजस्तुरम्। वनप्रक्षमुदप्रुतम् ॥1 ॥  
सहस्रधारं वृषभं पयोदुहं प्रियं देवाय जन्मने। ऋतेन य ऋतजातो विवावृधे राजा देव ऋतं बृहत् ॥2 ॥ ॥6 (या)॥  
अग्निर्वृत्राणि जङ्घनद्द्रविणस्युर्विपन्यया। समिद्धः शुक्र आहुतः ॥1 ॥  
गर्भे मातुः पितुः पिता विदिद्युतानो अक्षरे। सीदन्नृतस्य
योनिमा ॥2 ॥  
ब्रह्म प्रजावदा भर जातवेदो विचर्षणे। अग्ने यद्दीदयद्दिवि ॥3 ॥ ॥7 (व)॥
[धा. 10 । उ नास्ति । स्व. 1।]  
अस्य प्रेषा हेमना पूयमानो देवो देवेभिः समपृक्त रसम्। सुतः पवित्रं पर्येति रेभन्मितेव सद्म पशुमन्ति होता ॥1 ॥  
भद्रा वस्त्रा समन्याऽ. वसानो महान्कविर्निवचनानि शꣳसन्॥ आ वच्यस्व चम्वोः पूयमानो विचक्षणो जागृविर्देववीतौ ॥2 ॥  
समु प्रियो मृज्यते सानो अव्ये यशस्तरो यशसां क्षैतो अस्मे। अभि स्वर धन्वा पूयमानो यूयं पात स्वस्तिभिः सदा नः ॥3 ॥ ॥8 (रि)॥ [धा. 18 । उ नास्ति । स्व. 3।]  
एतो न्विन्द्रꣳ स्तवाम शुद्धꣳशुद्धेन साम्ना।
शुद्धैरुक्थैर्वावृध्वाꣳसꣳशुद्धैशीर्वान्ममत्तु ॥1 ॥  
इन्द्र शुद्धो न आ गहि शुद्धः शुद्धाभिरूतिभिः। शुद्धो रयिं वि धारय शुद्धो ममद्धि सोम्य ॥2 ॥  
इन्द्र शुद्धो हि नो रयिꣳ शुद्धो रत्नानि दाशुषे। शुद्धो वृत्राणि जिघ्नसे शुद्धो वाज सिषाससि ॥3 ॥ ॥9 (यी)॥  
अग्ने स्तोमं मनामहे सिध्रमद्य दिविस्पृशः। देवस्य द्रविणस्यवः ॥1 ॥  
अग्निर्जुषत नो गिरो होता यो मानुषेष्वा। स यक्षद्दैव्यं जनम् ॥2 ॥  
त्वमग्ने सप्रथा असि जुष्टो होता वरेण्यः। त्वया यज्ञं वि तन्वते ॥3 ॥ ॥10 (रि)॥ [धा. 13 । उ नास्ति । स्व. 3।]  
अभि त्रिपृष्ठं वृषणं वयोधामाङ्गोषिणमवावशन्त वाणीः। वना वसानो वरुणो न सिन्धूर्वि रत्नधा दयते वार्याणि ॥1 ॥  
शूरग्रामः सर्ववीरः सहावान् जेता पवस्व सनिता धनानि। तिग्मायुधः क्षिप्रधन्वा समत्स्वषाढः साह्वान्पृतनासु शत्रून् ॥2 ॥  
उरुगव्यूतिरभयानि कृण्वन्त्समीचीने आ पवस्वा पुरन्धी। अपः सिषासन्नुषसः स्वऽ3र्गाः सं चिक्रदो महो अस्मभ्यं वाजान् ॥3 ॥ ॥11 (5)॥ [धा. 30 । उ 1 । स्व. 6 ।]  
त्वमिन्द्र यशा अस्यृजीषी शवसस्पतिः। त्वं वृत्राणि हꣳ स्यप्रतीन्येक इत्पुर्वनुत्तश्चर्षणीधृतिः ॥1 ॥  
तमु त्वा नूनमसुर प्रचेतसꣳ राधो भागमिवेमहे। महीव कृत्तिः शरणा त इन्द्र प्र ते सुम्ना नो अश्नवन् ॥2 ॥ ॥12 (त)॥
[धा. 14 । उ 1 । स्व. 1।]  
यजिष्ठं त्वा ववृमहे देवं देवत्रा होतारममर्त्यम्। अस्य यज्ञस्य सुक्रतुम् ॥1 ॥  
अपां नपातꣳ सुभगꣳसुदीदितिमग्निमु श्रेष्ठशोचिषम्। स नो मित्रस्य वरुणस्य सो अपामा सुम्नं यक्षते दिवि ॥2 ॥ ॥13 (ता)॥  
यमग्ने पृत्सु मर्त्यमवा वाजेषु यं जुनाः। स यन्ता शश्वतीरिषः ॥1 ॥  
न किरस्य सहन्त्य पर्येता कयस्य चित्। वाजो अस्ति श्रवाय्यः ॥2 ॥  
स वाजं विश्वचर्षणिरर्वद्भिरस्तु तरुता। विप्रेभिरस्तु सनिता ॥3 ॥ ॥14 (ठा)॥ [धा. 18 । उ 2 । स्व. 2।]  
साकमुक्षो मर्जयन्त स्वसारो दश धीरस्य धीतयो धनुत्रीः। हरिः पर्यद्रवज्जाः सूर्यस्य द्रोणं ननक्षे अत्यो न वाजी ॥1 ॥  
सं मातृभिर्न शिशुर्वावशानो वृषा दधन्वे पुरुवारो अद्भिः। मर्यो न योषामभि निष्कृतं यन्त्सं गच्छते कलश उस्रियाभिः ॥2 ॥  
उत प्र पिप्य ऊधरघ्न्याया इन्दुर्धाराभिः सचते सुमेधाः । मूर्धानं गावः पयसा चमूष्वभि श्रीणन्ति वसुभिर्न निक्तैः ॥3 ॥ ॥15 (वू)॥ [धा. 30 । उ नास्ति । स्व. 6।]  
पिबा सुतस्य रसिनो मत्स्वा न इन्द्र गोमतः। आपिर्नो बोधि सधमाद्ये वृधेऽ. ऽस्माꣳ अवन्तु ते धियः ॥1 ॥  
भूयाम ते सुमतौ वाजिनो वयं मा न स्तरभिमातये। अस्मां चित्राभिरवतादभिष्टिभिरा नः सुम्नेषु यामय ॥2 ॥ ॥16 (ल)॥
[धा. 14 । उ नास्ति । स्व. 1।]  
त्रिरस्मै सप्त धेनवो दुदुह्रिरे सत्यामाशिरं परमे व्योमनि।
चत्वार्यन्या भुवनानि निर्णिजे चारूणि चक्रे यदृतैरवर्धत ॥1 ॥  
स भक्षमाणो अमृतस्य चारुण उभे द्यावा काव्येना वि शश्रथे। तेजिष्ठा अपो मꣳहना परि व्यत यदी देवस्य श्रवसा सदो विदुः ॥2 ॥  
ते अस्य सन्तु केतवोऽमृत्यवोऽदाभ्यासो जनुषी उभे अनु। येभिर्नृम्णा च देव्या च पुनत आदिद्राजानं मनना अगृभ्णत ॥3 ॥ ॥17 (चे)॥  
अभि वायुं वीत्यर्षा गृणानोऽ. ऽभि मित्रावरुणा पूयमानः। अभी नरं धीजवनꣳ रथेष्ठामभीन्द्रं वृषणं वज्रबाहुम् ॥1 ॥  
अभि वस्त्रा सुवसनान्यर्षाभि धेनूः सुदुघाः पूयमानः। अभि चन्द्रा भर्त्तवे नो हिरण्याभ्यश्वान्रथिनो देव सोम ॥2 ॥  
अभी नो अर्ष दिव्या वसून्यभि विश्वा पार्थिवा पूयमानः। अभि येन द्रविणमश्नवामाभ्यार्षेयं जमदग्निवन्नः ॥3 ॥ ॥18 (ख)॥ [धा. 21 । उ 2 । स्व. 7।]  
यज्जायथा अपूर्व्य मघवन्वृत्रहत्याय। तत्पृथिवीमप्रथयस्तदस्तभ्ना उतो दिवम् ॥1 ॥  
तत्ते यज्ञो अजायत तदर्क उत हस्कृतिः । तद्विश्वमभिभूरसि यज्जातं यच्च जन्त्वम् ॥2 ॥  
आमासु पक्वमैरय आ सूर्यꣳ रोहयो दिवि। घर्मं न सामं तपता सुवृक्तिभिर्जुष्टं गिर्वणसे बृहत् ॥3 ॥ ॥19 (पे)॥
[धा. 30 । उ 1 । स्व. 7।]  
मत्स्यपायि ते महः पात्रस्येव हरिवो मत्सरो मदः। वृषा ते वृष्ण इन्दुर्वाजी सहस्रसातमः ॥1 ॥  
आ नस्ते गन्तु मत्सरो वृषा मदो वरेण्यः। सहावाꣳ इन्द्र सानसिः
पृतनाषाडमर्त्यः ॥2 ॥  
त्वꣳ हि शूरः सनिता चोदयो मनुषा रथम्। सहावान्दस्युमव्रतमोषः पात्रं न शोचिषा ॥3 ॥ ॥20 (बि)॥  


  
पवस्व वृष्टिमा सु नोऽपामूर्मिं दिवस्परि। अयक्ष्मा बृहतीरिषः ॥1 ॥  
तया पवस्व धारया यया गाव इहागमन्। जन्यास उप नो गृहम् ॥2 ॥  
घृतं पवस्व धारया यज्ञेषु देववीतमः। अस्मभ्यं वृष्टिमा पव ॥3 ॥  
स न ऊर्जे व्यकऽ.व्ययं पवित्रं धाव धारया। देवासः शृणवन् हि कम् ॥4 ॥  
पवमानो असिष्यदद्रक्षाꣳस्यपजङ्घनत्। प्रत्नवद्रोचयन्रुचः ॥5 ॥ ॥1 (ची)॥ [धा. 22 । उ 1 । स्व. 4।]  
प्रत्यस्मै पिपीषते विश्वानि विदुषे भर। अरङ्गमाय जग्मयेऽपश्चादध्वने नरः ॥1 ॥  
एमेनं प्रत्येतन सोमेभिः सोमपातमम्। अमत्रेभिर्ऋजीषिणमिन्द्रꣳ सुतेभिरिन्दुभिः ॥2 ॥  
यदीसुतेभिरिन्दुभिः सोमेभिः प्रतिभूषथ। वेदा विश्वस्य मेधिरो धृषत्तन्तमिदेषते ॥3 ॥  
अस्माअस्मा इदन्धसोऽध्वर्यो प्र भरा सुतम्। कुवित्समस्य जेन्यस्य शर्धतोऽभिशस्तेरवस्वरत् ॥4 ॥ ॥2 (ठ)॥  
बभ्रवे नु स्वतवसेऽरुणाय दिविस्पृशे। सोमाय गाथमर्चत ॥1 ॥  
हस्तच्युतेभिरद्रिभिः सुतꣳ सोमं पुनीतन। मधावा धावता मधु ॥2 ॥  
नमसेदुप सीदत दध्नेदभि श्रीणीतन। इन्दुमिन्द्रे दधातन ॥3 ॥  
अमित्रहा विचर्षणिः पवस्व सोम शं गवे। देवेभ्यो अनुकामकृत् ॥4 ॥  
इन्द्राय सोम पातवे मदाय परि षिच्यसे। मनश्चिन्मनसस्पतिः ॥5 ॥  
पवमान सुवीर्यꣳ रयिꣳ सोम रिरीहि नः। इन्द्रविन्द्रेण नो युजा ॥6 ॥ ॥3 (यू)॥ [धा. 32 । उ नास्ति । स्व. 6।]  
उद्धेदभि श्रुतामघं वृषभं नर्यापसम्। अस्तारमेषि सूर्य ॥1 ॥  
नव यो नवतिं पुरो बिभेद बाह्वोजसा। अहिं च वृत्रहावधीत् ॥2 ॥  
स न इन्द्रः शिवः सखाश्वावद्गोमद्यवमत्। उरुधारेव दोहते ॥3 ॥ ॥4 (ती)॥  
विभ्राड् बृहत्पिबतु सोम्यं मध्वायुर्दधद्यज्ञपतावविह्रुतम्। वातजूतो यो अभिरक्षति त्मना प्रजाः पिपर्ति बहुधा वि राजति ॥1 ॥  
विभ्राड् बृहत्सुभृतं वाजसातमं धर्मं दिवो धरुणे सत्यमर्पितम्। अमित्रहा वृत्रहा दस्युहन्तमं ज्योतिर्जज्ञे असुरहा सपत्नहा ॥2 ॥  
इदꣳश्रेष्ठं ज्योतिषां ज्योतिरुत्तमं विश्वजिद्धनजिदुच्यते बृहत्। विश्वभ्राड् भ्राजो महि सूर्यो दृश उरु पप्रथे सह ओजो अच्युतम् ॥3 ॥ ॥5 (जि)॥ [धा. 27 । उ 3 । स्व. 3।]  
इन्द्र क्रतुं न आ भर पिता पुत्रेभ्यो यथा। शिक्षा णो अस्मिन्पुरुहूत यामनि जीवा ज्योतिरशीमहि ॥1 ॥  
मा नो अज्ञाता वृजना दुराध्योऽमाशिवासोऽव क्रमुः। त्वया वयं प्रवतः शश्वतीरपोऽति शूर तरामसि ॥2 ॥ ॥6 (ल)॥ [धा. 9 । उ नास्ति । स्व. 1।]  
अद्याद्या श्वःश्व इन्द्र त्रास्व परे च नः। विश्वा च नो जरितृन्त्सत्पते अहा दिवा नक्तं च रक्षिषः ॥1 ॥  
प्रभङ्गी शूरो मघवा तुवीमघः सम्मिश्लो वीकयाय कम्। उभा ते बाहू वृषणा शतक्रतो नि या वज्रं मिमिक्षतुः ॥2 ॥ ॥7 (वी)॥  
जनीयन्तो न्वग्रवः पुत्रीयन्तः सुदानवः। सरस्वन्तꣳहवामहे ॥1 ॥ ॥8 (रौ)॥ [धा. 3 । उ नास्ति । स्व. नास्ति ।]  
उत नः प्रिया प्रियासु सप्तस्वसा सुजुष्टा। सरस्वती
स्तोम्या भूत् ॥1 ॥ ॥9 (हौ)॥
[धा. 1 । उ नास्ति । स्व. नास्ति।]  
तत्सवितुर्वरेण्यं भर्गो देवस्य धीमहि। धियो यो नः प्रचोदयात् ॥1 ॥  
सोमानां स्वरणं (कृणुहि ब्रह्मणस्पते। कक्षीवन्तँ य औशिजः ॥)* ॥2 ॥  
अग्न आयूꣳषि पवसे (आ सुवोर्जं इषं च नः। आरे बाधस्व दुच्छुनाम् ॥)* ॥3 ॥ ॥10 (य)॥ [धा. 2 । उ नास्ति । स्व. 1।]  
ता नः शक्तं पार्थिवस्य (महो रायो दिव्यस्य। महि वा क्षत्रं देवेषु ॥)* ॥1॥  
ऋतमृतेन सपन्तेषिरं दक्षमाशाते। अद्रुहा देवौ वर्धेते ॥2 ॥  
वृष्टिद्यावा रीत्यापेषस्पती दानुमत्याः। बृहन्तं गर्तमाशाते ॥3 ॥ ॥11 (पा)॥
[धा. 5 । उ 1 । स्व. 2।]  
युञ्जन्ति ब्रध्नमरुषं चरन्तं परि तस्थुषः। रोचन्ते रोचना दिवि ॥1 ॥  
युञ्जन्त्यस्य काम्या हरी विपक्षसा रथे। शोणा धृष्णू नृवाहसा ॥2 ॥  
केतुं कृण्वन्नकेतवे पेशो मर्या अपेशसे। समुषद्भिरजायथाः ॥3 ॥ ॥12 (य)॥  
अयꣳ सोम इन्द्र तुभ्यꣳसुन्वे तुभ्यं पवते त्वमस्य पाहि। त्वꣳ ह यं चकृषे त्वं ववृष इन्दुं मदाय युज्याय सोमम् ॥1 ॥  
स ईꣳ रथो न भुरिषाडयोजि महः पुरूणि सातये वसूनि। आदीं विश्वा नहुष्याणि जाता स्वर्षाता वन ऊर्ध्वा नवन्त ॥2 ॥  
शुष्मी शर्धो न मारुतं पवस्वानभिशस्ता दिव्या यथा विट्। आपो न मक्षू सुमतिर्भवा नः सहस्राप्साः पृतनाषाण्न यज्ञः ॥3 ॥ ॥13 (घी)॥ [धा. 26 । उ 4 । स्व. 4।]  
त्वमग्ने यज्ञानाꣳहोता विश्वेषाꣳहितः। देवेभिर्मानुषे जने ॥1 ॥  
स नो मन्द्राभिरध्वरे जिह्वाभिर्यजा महः। आ देवान्वक्षि यक्षि च ॥2 ॥  
वेत्था हि वेधो अध्वनः पथश्च देवाञ्जसा। अग्ने यज्ञेषु सुक्रतो ॥3 ॥ ॥14 (हौ)॥ [धा. 6 । उ नास्ति । स्व. नास्ति।]  
होता देवो अमर्त्यः पुरस्तादेति मायया। विदथानि प्रचोदयन् ॥1 ॥  
वाजी वाजेषु धीयतेऽध्वरेषु प्र णीयते। विप्रो यज्ञस्य साधनः ॥2 ॥  
धिया चक्रे वरेण्यो भूतानां गर्भमा दधे। दक्षस्य पितरं तना ॥3 ॥ ॥15 (रा)॥  
आ सुते सिञ्चत श्रियꣳरोदस्योरभिश्रियम्। रसा दधीत वृषभम् ॥1 ॥  
ते जानत स्वमोक्यंऽ. सं वत्सासो न मातृभिः। मिथो नसन्त जामिभिः ॥2 ॥  
उप स्रक्वेषु बप्सतः कृण्वते धरुणं दिवि। इन्द्रे अग्ना नमः स्वः ॥3 ॥ ॥16 (च)॥ [धा. 12 । उ 1 । स्व. 1।]  
तदिदास भुवनेषु ज्येष्ठं यतो जज्ञ उग्रस्त्वेषनृम्णः। सद्यो जज्ञानो नि रिणाति शत्रूननु यं विश्वे मदन्त्यूमाः ॥1 ॥  
वावृधानः शवसा भूर्योजाः शत्रुर्दासाय भियसं दधाति। अव्यनच्च व्यनच्च सस्नि सं ते नवन्त प्रभृता मदेषु ॥2 ॥  
त्वे क्रतुमपि वृञ्जन्ति विश्वे द्विउयदेते त्रिर्भवन्त्यूमाः। स्वादोः स्वादीयः स्वादुना सृजा समदः सु मधु मधुनाभि योधीः ॥3 ॥ ॥17 (णी)॥ [धा. 23 । उ 5 । स्व. 4।]  
त्रिकद्रुकेषु महिषो यवाशिरं तुविशुष्मस्तृम्पत्सोममपिबद्विष्णुना सुतं यथावशम्। स ईं ममाद महि कर्म कर्तवे महामुरुꣳ सैनꣳ सश्चद्देवो देवꣳ सत्य इन्दुः सत्यमिन्द्रम् ॥1 ॥  
साकं जातः क्रतुना साकमोजसा ववक्षिथ साकं वृद्धो वीकयैः सासहिउमृधो विचर्षणिः। दाता राध स्तुवते काम्यं वसु प्रचेतन सैनꣳ सश्चद्देवो देवꣳ सत्य इन्दुः सत्यमिन्द्रम् ॥2 ॥  
अध त्विषीमाꣳअभ्योजसा कृविं युधाभवदा रोदसी आपृणदस्य मज्मना प्र वावृधे। अधत्तान्यं जठरे प्रेमरिच्यत प्र चेतय सैनꣳसश्चद्देवो देवꣳ सत्य इन्दुः सत्यमिन्द्रम् ॥3 ॥ ॥18 (थि)॥  


  
अभि प्र गोपतिं गिरेन्द्रमर्च यथा विदे। सूनुꣳ सत्यस्य सत्पतिम् ॥1 ॥  
आ हरयः ससृज्रिरेऽरुषीरधि बर्हिषि। यत्राभि संनवामहे ॥2 ॥  
इन्द्राय गाव आशिरं दुदुह्रे वज्रिणे मधु। यत्सीमुपह्वरे विदत् ॥3 ॥ ॥1 (हा)॥ [धा. 11 । उ नास्ति । स्व. 2।]  
आ नो विश्वासु हव्यमिन्द्रꣳ समत्सु भूषत। उप ब्रह्माणि सवनानि वृत्रहन्परमज्या ऋचीषम ॥1 ॥  
त्वं दाता प्रथमो राधसामस्यसि सत्य ईशानकृत्। तुविद्युम्नस्य युज्या वृणीमहे पुत्रस्य शवसो महः ॥2 ॥ ॥2 (या)॥ [धा. 17 । उ नास्ति । स्व. 3 ।]  
प्रत्नं पीयूषं पूर्व्यं यदुक्थ्यं महो गाहद्दिव आ निरधुक्षत। इन्द्रमभि जायमानꣳ समस्वरन् ॥1 ॥  
आदीं के चित्पश्यमानास आप्यं वसुरुचो दिव्या अभ्यनूषत। दिवो न वारꣳ सविता व्यूर्णुते ॥2 ॥  
अध यदिमे पवमान रोदसी इमा च विश्वा भुवनाभि मज्मना। यूथे न निष्ठा वृषभो वि राजसि ॥3 ॥ ॥3 (खू)॥ [धा. 16 । उ 2 । स्व. 6।]  
इममू षु त्वमस्माकꣳ सनिं गायत्रं नव्याꣳसम्। अग्ने देवेषु प्र वोचः ॥1 ॥  
विभक्तासि चित्रभानो सिन्धोरूर्मा उपाक आ। सद्यो दाशुषे क्षरसि ॥2 ॥  
आ नो भज परमेष्वा वाजेषु मध्यमेषु। शिक्षा वस्वो अन्तमस्य ॥3 ॥ ॥4 (टा)॥ [धा. 16 । उ 2 । स्व. 6। ]  
अहमिद्धि पितुष्परि मेधामृतस्य जग्रह। अहꣳ सूर्य इवाजनि ॥1 ॥  
अहं प्रत्नेन जन्मना गिरः शुम्भामि कण्ववत्। येनेन्द्रः शुष्ममिद्दधे ॥2 ॥  
ये त्वामिन्द्र न तुष्टुवुर्ऋषयो ये च तुष्टुवुः। ममेद्वर्धस्व
सुष्टुतः ॥3 ॥ ॥5 (थु)॥  
अग्ने विश्वेभिरग्निभिर्जोषि ब्रह्म सहस्कृत। ये देवत्रा य आयुषु तेभिर्नो महया गिरः ॥1 ॥  
प्र स विश्वेभिरग्निभिरग्निः स यस्य वाजिनः। तनये तोके अस्मदा सम्यङ्वाजैः परीवृतः ॥2 ॥  
त्वं नो अग्ने अग्निभिर्ब्रह्म यज्ञं च वर्धय। त्वं नो देवतातये रायो दानाय चोदय ॥ 3॥ ॥6 (डि)॥ [धा. 18 । उ 3 । स्व. 3।]  
त्वे सोम प्रथमा वृक्तबर्हिषो महे वाजाय श्रवसे धियं दधुः। स त्वं नो वीर वीकयाय चोदय ॥1 ॥  
अभ्यभि हि श्रवसा ततर्दिथोत्सं न कं चिज्जनपानमक्षितम्। शर्याभिर्न भरमाणो गभस्त्योः ॥2 ॥  
अजीजनो अमृत मर्त्याय अमृतस्य धर्मन्नमृतस्य चारुणः। सदासरो वाजमच्छा सनिष्यदत् ॥3 ॥ ॥7 (ले)॥ [धा. 10 । उ नास्ति । स्व. 7।]  
एन्दुमिन्द्राय सिञ्चत पिबाति सोम्यं मधु। प्र राधाꣳसि चोदयते महित्वना ॥1 ॥  
उपो हरीणां पतिं राधः पृञ्चन्तमब्रवम्। नूनꣳश्रुधि स्तुवतो अश्व्यस्य ॥2 ॥  
न ह्यꣳऽ.ग पुरा च न जज्ञे वीरतरस्त्वत्। न की राया नैवथा न भन्दना ॥3 ॥ ॥8(चा)॥ [धा. 17 । उ 1 । स्व. 7।]  
नदं व ओदतीनां नदं योयुवतीनाम्। पतिं वो अघ्न्यानां धेनूनामिषुध्यसि ॥1 ॥ ॥9 (व)॥  
देवो वो द्रविणोदाः पूर्णां विवष्ट्वासिचम्। उद्वा सिञ्चध्वमुप वा पृणध्वमादिद्वो देव ओहते ॥1 ॥  
तꣳ होतारमध्वरस्य प्रचेतसं वह्निं देवा अकृण्वत। दधाति रत्नं विधते सुवीर्यमग्निर्जनाय दाशुषे ॥2 ॥ ॥10 (लि)॥
[धा. 14 । उ नास्ति । स्व. 3।]  
अदर्शि गातुवित्तमो यस्मिन्व्रतान्यादधुः। उपो षु जातमार्यस्य वर्धनमग्निं नक्षन्तु नो गिरः ॥1 ॥  
यस्माद्रेजन्त कृष्टयश्चर्कृत्यानि कृण्वतः। सहस्रसां मेधसाताविव त्मनाग्निं धीभिर्नमस्यत ॥2 ॥  
प्र दैवोदासो अग्नि (र्देव इन्द्रो न मज्मना। अनु मातरं पृथिवीं वि वावृते तस्थौ नाकस्य शर्मणि ॥)* ॥3 ॥ ॥11 (हा)॥ [धा. 16 । उ नास्ति । स्व. 2।]  
अग्न आयूंषि पवस (आसुवोर्जमिषं च नः। आरे बाधस्व दुच्छुनाम् ॥)* ॥1 ॥  
अग्निउऋषिः पवमानः पाञ्चजन्यः पुरोहितः। तमीमहे महागयम् ॥2 ॥  
अग्ने पवस्व स्वपा अस्मे वर्चः सुवीर्यम्। दधद्रयिं मयि पोषम् ॥3 ॥ ॥12 (फ)॥ [धा. 10 । उ 2 । स्व. 1।]  
अग्ने पावक रोचिषा मन्द्रया देव जिह्वया। आ देवान्वक्षि यक्षि च ॥1 ॥  
तं त्वा घृतस्नवीमहे चित्रभानो स्वर्दृशम्। देवा आ वीतये वह ॥2 ॥  
वीतिहोत्रं त्वा कवे द्युमन्तꣳ समिधीमहि। अग्ने बृहन्तमध्वरे ॥3 ॥ ॥13 (टौ)॥  
अवा नो अग्न ऊतिभिर्गायत्रस्य प्रभर्मणि। विश्वासु धीषु वन्द्य ॥1 ॥  
आ नो अग्ने रयिं भर सत्रासाहं वरेण्यम्। विश्वासु पृत्सु दुष्टरम् ॥2 ॥  
आ नो अग्ने सुचेतुना रयिं विश्वायुपोषसम्। मार्डीकं धेहि जीवसे ॥3 ॥ ॥14 (वौ)॥ [धा. 15 । उ नास्ति । स्व. नास्ति ।]  
अग्निꣳ हिन्वन्तु नो धियः सप्तिमाशुमिवाजिषु। तेन जेष्म धनंधनम् ॥1 ॥  
यया गा आकरामहै सेनयाग्ने तवोत्या। तां नो हिन्व मघत्तये ॥2 ॥  
आग्ने स्थूरꣳ रयिं भर पृथुं गोमन्तमश्विनम्। अङ्धि खं वर्तया पविम् ॥3 ॥  
अग्ने नक्षत्रमजरमा सूर्यꣳ रोहयो दिवि। दधज्ज्योतिर्जनेभ्यः ॥4 ॥  
अग्ने केतुर्विशामसि प्रेष्ठः श्रेष्ठ उपस्थसत्। बोधा स्तोत्रे वयो दधत् ॥5 ॥ ॥15 (था)॥
[धा. 19 । उ 2 । स्व. 2।]  
अग्निर्मूर्धा दिवः ककुत्पतिः पृथिव्या अयम्। अपाꣳ रेताꣳसि जिन्वति ॥1 ॥  
ईशिषे वार्यस्य हि दात्रस्याग्ने स्वःपतिः। स्तोता स्यां तव शर्मणि ॥2 ॥  
उदग्ने शुचयस्तव शुक्रा भ्राजन्त ईरते। तव ज्योतीꣳष्यर्चयः ॥3 ॥ ॥16 (ली)॥  


  
कस्ते जामिर्जनानामग्ने को दाश्वध्वरः। को ह कस्मिन्नसि श्रितः ॥1 ॥  
त्वं जामिर्जनानामग्ने मित्रो असि प्रियः। सखा सखिभ्य ईड्यः ॥2 ॥  
यजा नो मित्रावरुणा यजा देवाꣳ ऋतं बृहत्। अग्ने यक्षि स्वं दमम् ॥3 ॥ ॥1 (रु)॥
[धा. 8 । उ नास्ति । स्व. 5।]  
ईडेन्यो नमस्यस्तिरस्तमाꣳसि दर्शतः। समग्निरिध्यते वृषा ॥1 ॥  
वृषो अग्निः समिध्यतेऽश्वो न देववाहनः। तꣳ हविष्मन्त ईडते ॥2 ॥  
वृषणं त्वा वयं वृषन्वृषणः समिधीमहि। अग्ने दीद्यतं बृहत् ॥3 ॥ ॥2 (लि)॥ [धा. 8 । उ नास्ति । स्व. 5 ।]  
उत्ते बृहन्तो अर्चयः समिधानस्य दीदिवः। अग्ने शुक्रास ईरते ॥1 ॥  
उप त्वा जुह्वोऽ. मम घृताचीर्यन्तु हर्यत। अग्ने हव्या जुषस्व नः ॥2 ॥  
मन्द्रꣳ होतारमृत्विजं चित्रभानुं विभावसुम्। अग्निमीडे स उ श्रवत् ॥3 ॥ ॥3 (ह)॥ [धा. 6 । उ नास्ति । स्व. 1।]  
पाहि नो अग्न एकया पाह्युऽ.त द्वितीयया। पाहि गीर्भिस्तिसृभिरूर्जां पते पाहि चतसृभिर्वसो ॥1 ॥  
पाहि विश्वस्माद्रक्षसो अराव्णः प्र स्म वाजेषु नोऽव॥ त्वामिद्धि नेदिष्ठं देवतातय आपिं नक्षामहे वृधे ॥2 ॥ ॥4 (यि)॥  
इनो राजन्नरतिः समिद्धो रौद्रो दक्षाय सुषुमाꣳ अदर्शि। चिकिद्वि भाति भासा बृहतासिक्नीमेति रुशतीमपाजन् ॥1 ॥  
कृष्णां यदेनीमभि वर्पसाभूज्जनयन्योषां बृहतः पितुर्जाम्। ऊर्ध्वं भानुꣳ सूर्यस्य स्तभायन् दिवो वसुभिररतिर्वि भाति ॥2 ॥  
भद्रो भद्रया सचमान आगात्स्वसारं जारो अभ्येति पश्चात्। सुप्रकेतैर्द्युभिरग्निर्वितिष्ठन्रुशद्भिर्वर्णैरभि राममस्थात् ॥3 ॥ ॥5 (यो)॥ [धा. 27 । उ नास्ति । स्व. 9।]  
कया ते अग्ने अङ्गिर ऊर्जो नपादुपस्तुतिम्। वराय देव मन्यवे ॥1 ॥  
दाशेम कस्य मनसा यज्ञस्य सहसो यहो। कदु वोच इदं नमः ॥2 ॥  
अधा त्वꣳ हि नस्करो विश्वा अस्मभ्यꣳ सुक्षितीः। वाजद्रविणसो गिरः ॥3 ॥ ॥6 (ट)॥ [धा. 18 । उ 1 । स्व. 1।]  
अग्न आ याह्यग्निभिर्होतारं त्वा वृणीमहे। आ त्वामनक्तु प्रयता हविष्मती यजिष्ठं बर्हिरासदे ॥1 ॥  
अच्छा हि त्वा सहसः सूनो अङ्गिरः स्रुचश्चरन्त्यध्वरे। ऊर्जो नपातं घृतकेशमीमहेऽग्निं यज्ञेषु पूर्व्यम् ॥2 ॥ ॥7 (या)॥ [धा. 17 । उ नास्ति । स्व. 2।]  
अच्छा नः शीरशोचिषं गिरो यन्तु दर्शतम्। अच्छा यज्ञासो नमसा पुरूवसुं पुरुप्रशस्तमूतये ॥1 ॥  
अग्निꣳ सूनुꣳ सहसो जातवेदसं दानाय वार्याणाम्। द्विता यो भूदमृतो मर्त्येष्वा होता मन्द्रतमो विशि ॥2 ॥ ॥8 (टा)॥  
अदाभ्यः पुरएता विशामग्निर्मानुषीणाम्। तूर्णी रथः सदा नवः ॥1 ॥  
अभि प्रयाꣳसि वाहसा दाश्वाꣳअश्नोति मर्त्यः। क्षयं पावकशोचिषः ॥2 ॥  
साह्वान्विश्वा अभियुजः क्रतुर्देवानाममृक्तः। अग्निस्तुविश्रवस्तमः ॥3 ॥ ॥9 (वि)॥ [धा. 10 । उ नास्ति । स्व. 3।]  
भद्रो नो अग्निराहुतो भद्रा रातिः सुभग भद्रो अध्वरः। भद्रा ऊत प्रशस्तयः ॥1 ॥  
भद्रं मनः कृणुष्व वृत्रतूर्ये येना समत्सु सासहिः। अव स्थिरा तनुहि भूरि शर्धतां वनेमा ते अभिष्टये ॥2 ॥ ॥10 (लि)॥ [धा. 4 । उ नास्ति । स्व. 3 ।]  
अग्ने वाजस्य गोमत ईशानः सहसो यहो। अस्मे देहि जातवेदो महि श्रवः ॥1 ॥  
स इधानो वसुष्कविरग्निरीडेन्यो गिरा। रेवदस्मभ्यं पुर्वणीक दीदिहि ॥2 ॥  
क्षपो राजन्नुत त्मनाग्ने वस्तोरुतोषसः। स तिग्मजम्भ रक्षसो दह प्रति ॥3 ॥ ॥11 (टा)॥  
विशोविशो वो अतिथिं वाजयन्तः पुरुप्रियम्। अग्निं वो दुर्यं वच स्तुषे शूषस्य मन्मभिः ॥1 ॥  
यं जनासो हविष्मन्तो मित्रं न सर्पिरासुतिम्। प्रशꣳसन्ति प्रशस्तिभिः ॥2 ॥  
पन्याꣳसं जातवेदसं यो देवतात्युद्यता। हव्यान्यैरयद्दिवि ॥3 ॥ ॥12 (टा)॥ [धा. 13 । उ 1 । स्व. 2।]  
समिद्धमग्निं समिधा गिरा गृणे शुचिं पावकं पुरो अध्वरे ध्रुवम्। विप्रꣳ होतारं पुरुवारमद्रुहं कविꣳ सुम्नैरीमहे जातवेदसम् ॥1 ॥  
त्वां दूतमग्ने अमृतं युगेयुगे हव्यवाहं दधिरे पायुमीड्यम्। देवासश्च मर्त्तासश्च जागृविं विभुं विश्पतिं नमसा नि षेदिरे ॥2 ॥  
विभूषन्नग्न उभयाꣳ अनु व्रता दूतो देवानाꣳ रजसी समीयसे। यत्ते धीतिꣳ सुमतिमावृणीमहेऽध स्मा नस्त्रिवरूथः शिवो भव ॥3 ॥ ॥13 (या)॥ [धा. 22 । उ नास्ति । स्व. 2 ।]  
उप त्वा जामयो गिरो देदिशतीर्हविष्कृतः। वायोरनीके अस्थिरन् ॥1 ॥  
यस्य त्रिधात्ववृतं बर्हिस्तस्थावसन्दिनम्। आपश्चिन्नि दधा पदम् ॥2 ॥  
पदं देवस्य मीढुषोऽनाधृष्टाभिरूतिभिः। भद्रा सूर्य इवोपदृक् ॥3 ॥ ॥14 (हु)॥  


  
अभि त्वा पूर्वपीतय इन्द्र स्तोमेभिरायवः। समीचीनास ऋभवः समस्वरन्रुद्रा गृणन्त पूर्व्यम् ॥1 ॥  
अस्येदिन्द्रो वावृधे वृष्ण्यꣳशवो मदे सुतस्य विष्णवि। अद्या तमस्य महिमानमायवोऽनु ष्टुवन्ति पूर्वथा ॥2 ॥ ॥1 (रि)॥
[धा. 18 । उ नास्ति । स्व. 3 ।]  
प्र वामर्चन्त्युक्थिनो नीथाविदो जरितारः। इन्द्राग्नी इष आ वृणे ॥1 ॥  
इन्द्राग्नी नवतिं पुरो दासपत्नीरधूनुतम्। साकमेकेन कर्मणा ॥2 ॥  
इन्द्राग्नी अपसस्पर्युप प्र यन्ति धीतयः। ऋतस्य पथ्या3 अनु ॥3 ॥  
इन्द्राग्नी तविषाणि वाꣳसधस्थानि प्रयाꣳसि च। युवोरप्तूर्यꣳहितम् ॥4 ॥ ॥2 (टा)॥ [धा. 13 । उ 1 । स्व. 2।]  
शग्ध्यूऽ. षु शचीपत इन्द्र विश्वाभिरूतिभिः। भगं न हि त्वा यशसं वसुविदमनु शूर चरामसि ॥1 ॥  
पौरो अश्वस्य पुरुकृद्गवामस्युत्सो देव हिरण्ययः। न किर्हि दानं परि
मर्धिषत्वे यद्यद्यामि तदा भर ॥2 ॥ ॥3 (चु)॥
[धा. 17 । उ 1 । स्व. 5 ।]  
त्वꣳह्येहि चेरवे विदा भगं वसुत्तये। उद्वावृषस्व मघवन्गविष्टय उदिन्द्राश्वमिष्टये ॥1 ॥  
त्वं पुरू सहस्राणि शतानि च यूथा दानाय मꣳहसे।
आ पुरन्दरं चकृम विप्रवचस इन्द्रं गायन्तोऽवसे ॥2 ॥ ॥4 (फौ)॥ [धा. 15 । उ 2 । स्व. नास्ति ।]  
यो विश्वा दयते वसु होता मन्द्रो जनानाम्। मघोर्न पात्रा प्रथमान्यस्मै प्र स्तोमा यन्त्वग्नये ॥1 ॥  
अश्वं न गीर्भी रथ्यꣳसुदानवो मर्मृज्यन्ते देवयवः।
उभे तोके तनये दस्म विश्पते पर्षि राधो मघोनाम् ॥2 ॥ ॥5 (पु)॥  
इमं मे वरुण श्रुधी हवमद्या च मृडय। त्वामवस्युरा चके ॥1 ॥ ॥6 (व)॥ [धा. 5 । उ नास्ति । स्व. 1 ।]  
कया त्वं न ऊत्याभि प्र मन्दसे वृषन्। कया स्तोतृभ्य आ भर ॥7 ॥ ॥7 (य)॥ [धा. 2 । उ नास्ति । स्व. 1 ।]  
इन्द्रमिद्देवतातय इन्द्रं प्रयत्यध्वरे। इन्द्रꣳसमीके वनिनो हवामह इन्द्रं धनस्य सातये ॥1 ॥  
इन्द्रो मह्ना रोदसी पप्रथच्छव इन्द्रः सूर्यमरोचयत्। इन्द्रे ह विश्वा भुवनानि येमिर इन्द्रे स्वानास इन्दवः ॥2 ॥ ॥8 (वा)॥
[धा. 15 । उ नास्ति । स्व. 2 ।]  
विश्वकर्मन्हविषा वावृधानः स्वयं यजस्व तन्व3ꣳ स्वा हि ते। मुह्यन्त्वन्ये अभितो जनास इहास्माकं मघवा सूरिरस्तु ॥1 ॥ ॥9 (ला)॥ [धा. 9 । उ नास्ति । स्व. 2 ।]  
अया रुचा हरिण्या पुनानो विश्वा द्वेषाꣳसि तरति सयुग्वभिः सूरो न सयुग्वभिः। धारा पृष्ठस्य रोचते पुनानो अरुषो हरिः। विश्वा यद्रूपा परियास्यृक्वभिः सप्तास्येभिर्ऋक्वभिः ॥1 ॥  
प्राचीमनु प्रदिशं याति चेकितत्सꣳ रश्मिभिर्यतते दर्शतो रथो दैव्यो दर्शतो रथः। अग्मन्नुक्थानि पौꣳस्येन्द्रं जैत्राय हर्षयन्। वज्रश्च यद्भवथो अनपच्युता समत्स्वनपच्युता ॥2 ॥  
त्वंꣳ ह त्यत्पणीनां विदो वसु सं मातृभिर्मर्जयसि स्व आ दम ऋतस्य धीतिभिर्दमे। परावतो न साम तद्यत्रा रणन्ति धीतयः। त्रिधातुभिररुषीभिर्वयो दधे रोचमानो वयो दधे ॥3 ॥ ॥10 (ङे)॥  
उत नो गोषणिं धियमश्वसां वाजसामुत। नृवत्कृणुह्यूतये ॥1 ॥ ॥11 (यौ)॥  
शशमानस्य वा नरः स्वेदस्य सत्यशवसः। विदा कामस्य वेनतः ॥1 ॥ ॥12 (व)॥ [धा. 3 । उ नास्ति । स्व. नास्ति ।]  
उप नः सूनवो गिरः शृण्वन्त्वमृतस्य ये। सुमृडीका भवन्तु नः ॥1 ॥ ॥13 (रौ)॥ [धा. 5 । उ नास्ति । स्व. 1 ।]  
प्र वां महि द्यवी अभ्युपस्तुतिं भरामहे। शुची उप प्रशस्तये ॥1 ॥  
पुनाने तन्वा मिथः स्वेन दक्षेण राजथः। ऊह्याथे सनादृतम् ॥2 ॥  
मही मित्रस्य साधथस्तरन्ती पिप्रती ऋतम्। परि यज्ञं (नि?)षेदथुः ॥3 ॥ ॥14 (का)॥ [धा. 6 । उ 1 । स्व. 2 ।]  
अयमु ते समतसि कपोत इव गर्भधिम्। वचस्तच्चिन्न ओहसे ॥1 ॥  
स्तोत्रꣳ राधानां पते गिर्वाहो वीर यस्य ते। विभूतिरस्तु सूनृता ॥2 ॥  
ऊर्ध्वस्तिष्ठा न ऊतयेऽस्मिन्वाजे शतक्रतो। समन्येषु ब्रवावहै ॥3 ॥ ॥15 (ह)॥ [धा. 16 । उ नास्ति । स्व. 1 ।]  
गाव उप वदावटे महि यज्ञस्य रप्सुदा। उभा कर्णा हिरण्यया ॥1 ॥  
अभ्यारमिदद्रयो निषिक्तं पुष्करे मधु। अवटस्य विसर्जने ॥2 ॥  
सिञ्चन्ति नमसावटमुच्चाचक्रं परिज्मानम्। नीचीनबारमक्षितम् ॥3 ॥ ॥16 (रा)॥  
मा भेम मा श्रमिष्मोग्रस्य सख्ये तव। महत्ते वृष्णो अभिचक्ष्यं कृतं पश्येम तुर्वशं यदुम् ॥1 ॥  
सव्यामनु स्फिग्यं वावसे वृषा न दानो अस्य रोषति। मध्वा सपृक्ताः सारघेण धेनवस्तूयमेहि द्रवा पिब ॥2 ॥ ॥17 (वी)॥ [धा. 10 । उ नास्ति । स्व. 4 ।]  
इमा उ त्वा पुरूवसो गिरो वर्धन्तु या मम। पावकवर्णाः शुचयो विपश्चितोऽभि स्तोमैरनूषत ॥1 ॥  
अयꣳ सहस्रमृषिभिः सहस्कृतः समुद्र इव पप्रथे। सत्यः सो अस्य महिमा गृणे शवो यज्ञेषु विप्रराज्ये ॥2 ॥ ॥18 (रि)॥
[धा. 18 । उ नास्ति । स्व. 3 ।]  
यस्यायं विश्व आर्यो दासः शेवधिपा अरिः। तिरश्चिदर्ये रुशमे पवीरवि तुभ्येत्सो अज्यते रयिः ॥1 ॥  
तुरण्यवो मधुमन्तं घृतश्चुतं विप्रासो अर्कमानृचुः।
अस्मे रयिः पप्रथे वृष्ण्यꣳ शवोऽस्मे स्वानास इन्दवः ॥2 ॥ ॥19 (त)॥ [धा. 14 । उ 1 । स्व. 1 ।]  
गोमन्न इन्दो अश्ववत्सुतः सुदक्ष धनिव। शुचिं च वर्णमधि गोषु धारय ॥1 ॥  
स नो हरीणां पत इन्दो देवप्सरस्तमः। सखेव सख्ये नर्यो रुचे भव ॥2 ॥  
सनेमि त्वमस्मदा अदेवं कं चिदत्रिणम्। साह्वाꣳ इन्दो परि बाधो अप द्वयुम् ॥3 ॥ ॥20 (ल)॥
[धा. 9 । उ नास्ति । स्व. 1 ।]  
अञ्जते व्यञ्जते समञ्जते क्रतुꣳ रिहन्ति मध्वाभ्यञ्जते। सिन्धोरुच्छ्वासे पतयन्तमुक्षणꣳ हिरण्यपावाः पशुमप्सु गृभ्णते ॥1 ॥  
विपश्चिते पवमानाय गायत मही न धारात्यन्धो अर्षति। अहिर्न जूर्णामति सर्पति त्वचमत्यो न क्रीडन्नसरद्वृषा हरिः ॥2 ॥  
अग्रेगो राजाप्यस्तविष्यते विमानो अह्नां भुवनेष्वर्पितः । हरिर्घृतस्नुः सुदृशीको अर्णवो ज्योतीरथः पवते राय ओक्यः ॥3 ॥ ॥21 (ले)॥  


  
विश्वेभिरग्ने अग्निभिरिमंयज्ञमिदं वचः । चनो धाः सहसा यहो ॥1 ॥  
यच्चिद्धि शश्वता तना देवंदेवं यजामहे। त्वे इद्धूयते हविः ॥2 ॥  
प्रियो नो अस्तु विश्पतिर्होता मन्द्रो वरेण्यः। प्रियाः स्वग्नयो वयम् ॥3 ॥ ॥1 (ही)॥ [धा. 11 । उ नास्ति । स्व. 4 ।]  
इन्द्रं वो विश्वतस्परि हवामहे जनेभ्यः। अस्माकमस्तु केवलः ॥1 ॥  
स नो वृषन्नमुं चरुꣳ सत्रादावन्नपा वृधि। अस्मभ्यमप्रतिष्कुतः ॥2 ॥  
वृषा यूथेव वꣳसगः कृष्टीरियर्त्योजसा। ईशानो अप्रतिष्कुतः ॥3 ॥ ॥2 (र)॥ [धा. 8 । उ नास्ति । स्व. 1 ।]  
त्वं नश्चित्र ऊत्या वसो राधाꣳसि चोदय। अस्य रायस्त्वमग्ने रथीरसि विदा गाधं तुचे तु नः ॥1 ॥  
पर्षि तोकं तनयं पर्तृभिष्ट्वमदब्धैरप्रयुत्वभिः । अग्ने हेडाꣳसि दैव्या युयोधि नोऽदेवानि हराꣳसि च ॥2 ॥ ॥3 (क)॥
[धा. 11 । उ 1 । स्व. 4 ।]  
किमित्ते विष्णो परिचक्षि नाम प्र यद्ववक्षे शिपिविष्टो अस्मि। मा वर्पो अस्मदप गूह एतद्यदन्यरूपः समिथे बभूथ ॥1 ॥  
प्र तत्ते अद्य शिपिविष्ट हव्यमर्यः शꣳसामि वयुनानि विद्वान्। तं त्वा गृणामि तवसमतव्यान्क्षयन्तमस्य रजसः पराके ॥2 ॥  
वषट् ते विष्णवास आ कृणोमि तन्मे जुषस्व शिपिविष्ट हव्यम्। वर्धन्तु त्वा सुष्टुतयो गिरो मे यूयं पात स्वस्तभिः सदा नः ॥3 ॥ ॥4 (ते)॥  
वायो शुक्रो अयामि ते मध्वो अग्रं दिविष्टिषु। आ याहि सोमपीतये स्पार्हो देव नियुत्वता ॥1 ॥  
इन्द्रश्च वायवेषाꣳसोमानां पीतिमर्हथः। युवाꣳ हि यन्तीन्दवो निम्नमापो न सध्र्यक् ॥2 ॥  
वायविन्द्रश्च शुष्मिणा सरथꣳशवसस्पती। नियुत्वन्ता न ऊतय आ यातꣳसोमपीतये ॥3 ॥ ॥5 (ता)॥ [धा. 19 । उ 1 । स्व. 2 ।]  
अध क्षपा परिष्कृतो वाजाꣳअभि प्र गाहसे। यदी विवस्वतो धियो हरिꣳहिन्वन्ति यातवे ॥1 ॥  
तमस्य मर्जयामसि मदो य इन्द्रपातमः। यं गाव आसभिर्दधुः पुरा नूनं च सूरयः ॥2 ॥  
तं गाथया पुराण्या पुनानमभ्यनूषत। उतो कृपन्त धीतयो देवानां नाम बिभ्रतीः ॥3 ॥ ॥6 (लु)॥ [धा. 14 । उ नास्ति । स्व. 5 ।]  
अश्वं न त्वा वारवन्तं वन्दध्या अग्निं नमोभिः।
सम्राजन्तमध्वराणाम् ॥1 ॥  
स घा नः सूनुः शवसा पृथुप्रगामा सुशेवः। मीढ्वाꣳअस्माकं बभूयात् ॥2 ॥  
स नो दूराच्चासाच्च नि मर्त्यादघायोः। पाहि सदमिद्विश्वायुः ॥3 ॥ ॥7 (टि)॥ [धा. 13 । उ 1 । स्व. 3 ।]  
त्वमिन्द्र प्रतूर्तिष्वभि विश्वा असि स्पृधः। अशस्तिहा जनिता वृत्रतूरसि त्वं तूर्य तरुष्यतः ॥1 ॥  
अनु ते शुष्मं तुरयन्तमीयतुः क्षोणी शिशुं न मातरा। विश्वास्ते स्पृधः श्नथयन्त मन्यवे वृत्रं यदिन्द्र तूर्वसि ॥2 ॥ ॥8 (टा)॥  
यज्ञ इन्द्रमवर्धयद्यद्भूमिं व्यवर्तयत्। चक्राण ओपशं दिवि ॥1 ॥  
व्यऽ.न्तरिक्षमतिरन्मदे सोमस्य रोचना। इन्द्रो यदभिनद्वलम् ॥2 ॥  
उद्गा आजदङ्गिरोभ्य आविष्कृण्वन्गुहा सतीः। अर्वाञ्चं नुनुदे वलम् ॥3 ॥ ॥9 (पी)॥ [धा. 20 । उ 1 । स्व. 4 ।]  
त्यमु वः सत्रासाहं विश्वासु गीर्ष्वायतम्। आ च्यावयस्यूतये ॥1 ॥  
युध्मꣳसन्तमनर्वाणꣳसोमपामनपच्युतम्। नरमवार्यक्रतुम् ॥2 ॥  
शिक्षा ण इन्द्र राय आ पुरु विद्वाꣳऋचीषम। अवा नः पार्ये धने ॥3 ॥ ॥10 (ता)॥ [धा. 14 । उ 1 । स्व. 2 ।]  
तव त्यदिन्द्रियं बृहत्तव दक्ष्ममुत क्रतुम्। वज्रꣳ शिशाति धिषणा वरेण्यम् ॥1 ॥  
तव द्यौरिन्द्र पौꣳस्यं पृथिवी वर्धति श्रवः। त्वामापः पर्वतासश्च हिन्विरे ॥ 2॥  
त्वां विष्णुर्बृहन्क्षयो मित्रो गृणाति वरुणः। त्वाꣳ शर्धो मदत्यनु मारुतम् ॥3 ॥ ॥11 (ठी)॥  
नमस्ते अग्न ओजसे गृणन्ति देव कृष्टयः। अमैरमित्रमर्दय ॥1 ॥  
कुवित्सु नो गविष्टयेऽग्ने संवेषिषो रयिम्। उरुकृदुरु णस्कृधि ॥2 ॥  
मा नो अग्ने महाधने परा वर्ग्भारभृद्यथा। संवर्गꣳ सꣳ रयिं जय ॥3 ॥ ॥12 (प)॥ [धा. 15 । उ 1 । स्व. 1।]  
समस्य मन्यवे विशो विश्वा नमन्त कृष्टयः। समुद्रायेव सिन्धवः ॥1 ॥  
वि चिद्वृत्रस्य दोधतः शिरो बिभेद वृष्णिना। वज्रेण शतपर्वणा ॥2 ॥  
ओजस्तदस्य तित्विष उभे यत्समवर्त्तयत्। इन्द्रश्चर्मेव रोदसी ॥3 ॥ ॥13 (तौ)॥ [धा. 14 । उ 1 । स्व. नास्ति ।]  
सुमन्मा वस्वी रन्ती सूनरी ॥1 ॥  
सरूप वृषन्ना गहीमौ भद्रौ धुर्यावभि। ताविमा उप सर्पतः ॥2 ॥  
नीव शीर्षाणि मृढ्वं मध्य आपस्य तिष्ठति। शृङ्गेभिर्दशभिर्दिशन् ॥3 ॥ ॥14 (यि)॥  


  
पन्यंपन्यमित्सोतार आ धावत मद्याय। सोमं वीराय शूराय ॥1 ॥  
एह हरी ब्रह्मयुजा शग्मा वक्षतः सखायम्। इन्द्रं गीर्भिर्गिर्वणसम् ॥2 ॥  
पाता वृत्रहा सुतमा घा गमन्नाउे अस्मत्। नि यमते शतमूतिः ॥3 ॥ ॥1 (ति)॥ [धा. 14 उ 1 । स्व. 3 ।]  
आ त्वा विशन्त्विन्दवः समुद्रमिव सिन्धवः। न त्वामिन्द्राति रिच्यते ॥1 ॥  
विव्यक्थ महिना वृषन्भक्षꣳ सोमस्य जागृवे। य इन्द्र जठरेषु ते ॥2 ॥  
अरं त इन्द्र कुक्षये सोमो भवतु वृत्रहन्। अरं धामभ्य इन्दवः ॥3 ॥ ॥2 (क)॥ [धा. 11 । उ नास्ति । स्व. 1 ।]  
जराबोध तद्विविड्ढि विशेविशे यज्ञियाय। स्तोमꣳ रुद्राय दृशीकम् ॥1 ॥  
स नो महाꣳ अनिमानो धूमकेतुः पुरुश्चन्द्रः। धिये वाजाय हिन्वतु ॥2 ॥  
स रेवाꣳ इव विश्पतिर्दैव्यः केतुः शृणोतु नः।
उक्थ्रैरग्निर्बृहद्भानुः ॥3 ॥ ॥3 (ह)॥ [धा. 11 । उ नास्ति । स्व. 1 ।]  
तद्वो गाय सुते सचा पुरुहूताय सत्वने। शं यद्गवे न शाकिने ॥1 ॥  
न घा वसुर्नि यमते दानं वाजस्य गोमतः। यत्सीमुपश्रवद्गिरः ॥2 ॥  
कुवित्सस्य प्र हि वज्रं गोमन्तं दस्युहा गमत्। शचीभिरप नो वरत् ॥3 ॥ ॥4 (फी)॥  
इदं विष्णुर्वि चक्रमे त्रेधा नि दधे पदम्। समूढमस्य पाꣳसुले ॥1 ॥  
त्रीणि पदा वि चक्रमे विष्णुर्गोपा अदाभ्यः। अतो धर्माणि धारयन् ॥2 ॥  
विष्णोः कर्माणि पश्यत यतो व्रतानि पस्पशे। इन्द्रस्य युज्यः सखा ॥3 ॥  
तद्विष्णोः परमं पदꣳ सदा पश्यन्ति सूरयः। दिवीव चक्षुराततम् ॥4 ॥  
तद्विप्रासो विपन्युवो जागृवाꣳसः समिन्धते। विष्णोर्यत्परमं पदम् ॥5 ॥  
अतो देवा अवन्तु नो यतो विष्णुर्विचक्रमे। पृथिव्या अधि सानवि ॥6 ॥ ॥5 (ठू)॥ [धा. 23 । उ 2 । स्व. 6।]  
मो षु त्वा वाघतश्च नाउे अस्मन्नि रीरमन्। आरात्ताद्वा सधमादं न आ गहीह वा सन्नुप श्रुधि ॥1 ॥  
इमे हि ते ब्रह्मकृतः सुते सचा मधौ नमक्ष आसते। इन्द्रे कामं जरितारो वसूयवो रथे न पादमा दधुः ॥2 ॥
॥6 (डी)॥ [धा. 13 । उ 4 । स्व. 4 ।]  
अस्तावि मन्म पूर्व्यं ब्रह्मेन्द्राय वोचत। पूर्वीर्ऋतस्य बृहतीरनूषत स्तोतुर्मेधा असृक्षत ॥1 ॥  
समिन्द्रो रायो बृहतीरधूनुत सं क्षोणी समु सूर्यम्। सꣳशुक्रासः शुचयः सं गवाशिरः सोमा इन्द्रममन्दिषुः ॥2 ॥ ॥7 (ठा)॥ [धा. 13 । उ 2 । स्व. 2 ।]  
इन्द्राय सोम पातवे वृत्रघ्ने परि षिच्यसे। नरे च दक्षिणावते वीराय सदनासदे ॥1 ॥  
तꣳ सखायः पुरूरुचं वयं यूयं च सूरयः। अश्याम वाजगन्ध्यꣳ सनेम वाजपस्त्यम् ॥2 ॥
परि त्यꣳ हर्यतꣳ हरिं (बभ्रुं पुनन्ति वारेण। यो देवान्विश्वाँ इत्परि मदेन सह गच्छति ॥)* ॥8 (हा)॥[धा. 16 । उ नास्ति । स्व. 2 । ]  
कस्तमिन्द्र त्वावस[वसो । आ ] (मर्त्यो दधर्षति। श्रद्धा इत्तेमघवन् पार्ये दिवि वाजी वाजं सिषासति ॥)* ॥1 ॥  
मघोनः स्म वृत्रहत्येषु चोदय ये ददति प्रिया वसु। तव प्रणीती हर्यश्व सूरिभिर्विश्वा तरेम दुरिता ॥2 ॥ ॥9 (यि)॥  
एदु मधोर्मदिन्तरꣳसिञ्चाध्वर्यो अन्धसः। एवा हि वीर स्तवते सदावृधः ॥1 ॥  
इन्द्र स्थातर्हरीणां न किष्टे पूर्व्यस्तुतिम्। उदानꣳश शवसा न भन्दना ॥2 ॥  
तं वो वाजानां पतिमहूमहि श्रवस्यवः। अप्रायुभिर्यर्ज्ञेभिर्वावृधेन्यम् ॥3 ॥ ॥10 (क)॥ [धा. 16 । उ 1 । स्व. 1 ।]  
तं गूर्धया स्वर्णरं देवासो देवमरतिं दधन्विरे। देव?त्रा हव्यमूहिषे ॥1 ॥  
विभूतरातिं विप्र चित्रशोचिषमग्निमीडिष्व यन्तुरम्। अस्य मेधस्य
सोम्यस्य सोभरे प्रेमध्वराय पूर्व्यम् ॥2 ॥ ॥11 (या)॥ [धा. 17 । उ नास्ति । स्व. 2 ।]  
आ सोम स्वानो अद्रिभिस्तिरो वाराण्यव्यया। जनो न पुरि चम्वोर्विशद्धरिः सदो वनेषु दध्रिषे ॥1 ॥  
स मामृजे तिरो अण्वानि मेष्यो मीढ्वांत्सप्तिर्न वाजयुः। अनुमाद्यः पवमानो मनीषिभिः सोमो विप्रेभिर्ऋक्वभिः ॥2 ॥ ॥12 (तु)॥ [धा. 14 । उ 1 । स्व. 5 ।]  
वयमेनमिदा ह्योऽपीपेमेह वज्रिणम्। तस्मा उ अद्य सवने सुतं भरा नूनं भूषत श्रुते ॥1 ॥  
वृकश्चिदस्य वारण उरामथिरा वयुनेषु भूषति। सेमं न स्तोमं जुजुषाण आ गहीन्द्र प्र चित्रया धिया ॥2 ॥ ॥13 (खा)॥
[धा. 16 । उ 2 । स्व. 2 ।]  
इन्द्राग्नी रोचना दिवः परि वाजेषु भूषथः। तद्वां चेति प्र वीकयम् ॥1 ॥  
इन्द्राग्नी अपसस्परि (उप प्र यन्ति धीतयः। ऋतस्य पथ्या अनु ॥)*॥2 ॥  
इन्द्राग्नी तविषाणि वां (सधस्थानि प्रयासि च। युवोरप्तूर्यं हितम् ॥)* ॥3 ॥ ॥14 (क)॥
[धा. 6 । उ 1 । स्व. 1 ।]  
क ईं वेद सुते सचा (पिबन्तं कद्वयो दधे। अयं यः पुरो विभिनत्त्योजसा मन्दानः शिप्रयन्धसः ॥)*॥1 ॥  
दाना मृगो न वारणः पुरुत्रा चरथं दधे। न किष्ट्वा नि यमदा सुते गमो महाꣳश्चरस्योजसा ॥2 ॥  
य उग्रः सन्ननिष्टृतः स्थिरो रणाय सꣳस्कृतः। यदि स्तोतुर्मघवा शृणवद्धवं नेन्द्रो योषत्या गमत् ॥3 ॥ ॥13 (ही)॥  
पवमाना असृक्षत सोमाः शुक्रास इन्दवः। अभि विश्वानि काव्या ॥1
॥  
पवमाना दिवस्पर्यन्तरिक्षादसृक्षत। पृथिव्या अधि सानवि ॥2 ॥  
पवमानास आशवः शुभ्रा असृग्रमिन्दवः। घ्नन्तो विश्वा अप द्विषः ॥3 ॥ ॥16 (फ)॥ [धा. 15 । उ 2 । स्व. 1 ।]  
तोशा वृत्रहणा हुवे सजित्वानापराजिता। इन्द्राग्नी वाजसातमा ॥1 ॥  
प्र वामर्चन्त्युक्थिनः (नीथाविदो जरितारः। इन्द्राग्नी इष आ वृणे ॥)*॥2 ॥  
इन्द्राग्नी नवतिं पुरो (दासपत्नीरधूनुतम्। साकमेकेन कर्मणा ॥)*॥3 ॥ ॥17 (र)॥ [धा. 8 । उ नास्ति । स्व. 1 ।]  
उप त्वा रण्वसन्दृशं प्रयस्वन्तः सहस्कृत। अग्ने ससृज्महे गिरः ॥1 ॥  
उप च्छायामिव घृणेरगन्म शर्म ते वयम्। अग्ने हिरण्यसन्दृशः ॥2 ॥  
य उग्र इव शर्यहा तिग्मशृङ्गो न वꣳसगः। अग्ने पुरो रुरोजिथ ॥3 ॥ ॥18 (य)॥ [धा. 7 । उ नास्ति । स्व. 1 ।]  
ऋतावानं वैश्वानरमृतस्य ज्योतिषस्पतिम्। अजस्रं घर्ममीमहे ॥1 ॥  
य इदं प्रतिपप्रथे यज्ञस्य स्वरुत्तिरन्। ऋतूनुत्सृजते वशी ॥2 ॥  
अग्निः प्रियेषु धामसु कामो भूतस्य भव्यस्य। सम्राडेको वि राजति ॥3 ॥ ॥19 (का)॥  


  
अग्निः प्रत्नेन जन्मना शुम्भानस्तन्व3ꣳ स्वाम्। कविर्विप्रेण वावृधे ॥1 ॥  
ऊर्ज्जो नपातमा हुवेऽग्निं पावकशोचिषम्। अस्मिन्यज्ञे स्वध्वरे ॥2 ॥  
स नो मित्रमहस्त्वमग्ने शुक्रेण शोचिषा। देवैरा सत्सि बर्हिषि ॥3 ॥ ॥1 (ली)॥ [धा. 9 । उ नास्ति । स्व. 4 ।]  
उत्ते शुष्मासो अस्थू रक्षो भिन्दन्तो अद्रिवः। नुदस्व याः परिस्पृधः ॥1 ॥  
अया निजघ्निरोजसा रथसङ्गे धने हिते । स्तवा अबिभ्युषा हृदा ॥2 ॥  
अस्य व्रतानि नाधृषे पवमानस्य दूढ्या। रुज यस्त्वा पृतन्यति ॥3 ॥  
तꣳ हिन्वन्ति मदच्युतꣳ हरिं नदीषु वाजिनम्। इन्दुमिन्द्राय मत्सरम् ॥4 ॥ ॥2 (पी)॥ [धा. 20 । उ 1 । स्व. 4 ।]  
आ मन्द्रैरिन्द्र हरिभिर्याहि मयूररोमभिः। मा त्वा के चिन्नि येमुरिन्न पाशिनोऽति धन्वेव ताꣳ इहि ॥1 ॥  
वृत्रखादो वलं रुजः पुरां दर्मो अपामजः। स्थाता रथस्य हर्योरभिस्वर इन्द्रो दृढा चिदारुजः ॥2 ॥  
गम्भीराꣳ उदधीꣳरिव क्रतुं पुष्यसि गा इव। प्र सुगोपा
यवसं धेनवो यथा ह्रदं कुल्या इवाशत ॥2 ॥ ॥3 (छा)॥ [धा. 17 । उ 2 । स्व. 2 ।]  
यथा गौरो अपा कृतं तृष्यन्नेत्यवेरिणम्। आपित्वे नः प्रपित्वे तूयमा गहि कण्वेषु सु सचा पिब ॥1 ॥  
मन्दन्तु त्वा मघवन्निन्द्रेन्दवो राधोदेयाय सुन्वते। आमुष्या सोममपिबश्चमू सुतं ज्येष्ठं तद्दधिषे सहः ॥2 ॥ ॥4 (घ)॥ [धा. 21 । उ 4 । स्व. 1 ।]  
त्वमङ्ग प्र शꣳसिषो देवः शविष्ठ मर्त्यम्। न त्वदन्यो मघवन्नस्ति मर्डितेन्द्र ब्रवीमि ते वचः ॥1 ॥  
मा ते राधाꣳसि मा त ऊतयो वसोऽस्मान्कदा चना दभन्। विश्वा च न उपमिमीहि मानुष वसूनि चर्षणिभ्य आ ॥2 ॥ ॥5 (का)॥  
प्रति ष्या सूनरी जनी व्युच्छन्ती परि स्वसुः। दिवो अदर्शि दुहिता ॥1 ॥  
अश्वेव चित्रारुषी माता गवामृतावरी। सखा भूदश्विनोरुषाः ॥2 ॥  
उत सखास्यश्विनोरुत माता गवामसि। उतोषो वस्व ईशिषे ॥3 ॥ ॥6 (लि)॥ [धा. 9 । उ नास्ति । स्व. 3 ।]  
एषो उषा अपूर्व्याðŽ व्युच्छति प्रिया दिवः। स्तुषे वामश्विना बृहत् ॥1 ॥  
या दस्रा सिन्धुमातरा मनोतरा रयीणाम्। धिया देवा वसुविदा ॥2 ॥  
वच्यन्ते वां ककुहासो जूर्णायामधि विष्टपि। यद्वाꣳ रथो विभिष्पतात् ॥3 ॥ ॥7 (लि)॥ [धा. 14 । उ नास्ति । स्व. 3 ।]  
उषस्तच्चित्रमा भरास्मभ्यं वाजिनीवति। येन तोकं च तनयं
च धामहे ॥1 ॥  
उषो अद्येह गोमत्यश्वावति विभावरि। रेवदस्मे व्युच्छ सूनृतावति ॥2 ॥  
युङ्क्ष्वा हि वाजिनीवत्यश्वाꣳ अद्यारुणाꣳ उषः। अथा नो विश्वा सौभगान्या वह ॥3 ॥ ॥8 (हि)॥ [धा. 6 । उ नास्ति । स्व. 3 ।]  
अश्विना वर्तिरस्मदा गोमद्दस्रा हिरण्यवत्। अर्वाग्रथꣳ समनसा नि यच्छतम् ॥1 ॥  
एह देवा मयोभुवा दस्रा हिरण्यवर्त्तनी। उषर्बुधो वहन्तु सोमपीतये ॥2 ॥  
यावित्था श्लोकमा दिवो ज्योतिर्जनाय चक्रथुः। आ न ऊर्जं वहतमश्विना युवम् ॥3 ॥ ॥9 (भा)॥  
अग्निं तं मन्ये यो वसुरस्तं यं यन्ति धेनवः। अस्तमर्वन्त आशवो स्तं नित्यासो वाजिन इषꣳ स्तोतृभ्य आ भर ॥1 ॥  
अग्निउहि वाजिनं विशे ददाति विश्वचर्षणिः। अग्नी राये स्वाभुवꣳ स प्रीतो याति वार्यमिषꣳस्तोतृभ्य आ भर ॥2 ॥  
सो अग्निर्यो वसुर्गृणे सं यमायन्ति धेनवः। समर्वन्तो रघुद्रुवः सꣳ सुजातासः सूरय इषꣳ स्तोतृभ्य आ भर ॥3 ॥ ॥10 (घु)॥ [धा. 16 । उ 4 । स्व. 5 ।]  
महे नो अद्य बोधयोषो राये दिवित्मती। यथा चिन्नो अबोधयः सत्यश्रवसि वाय्ये सुजाते अश्वसूनृते ॥1 ॥  
या सुनीथे शौचद्रथे व्यौच्छो दुहितर्दिवः। सा व्युच्छ सहीयसि सत्यश्रवसि वाय्ये सुजाते अश्वसूनृते ॥2 ॥  
सा नो अद्याभरद्वसुकव्युच्छा दुहितर्दिवः। यो व्यौच्छः सहीयसि सत्यश्रवसि वोय्ये सुजाते अश्वसूनृते ॥3 ॥ ॥11 (तु)॥ [धा. 19 । उ 1 । स्व. 5 ।]  
प्रति प्रियतमꣳ रथं वृषणं वसुवाहनम्। स्तोता वामश्विनावृषि स्तोमेभिर्भूषति प्रति माध्वी मम श्रुतꣳ हवम् ॥1 ॥  
अत्यायातमश्विना तिरो विश्वा अहꣳ सना। दस्रा हिरण्यवर्तनी सुषुम्णा सिन्धुवाहसा माध्वी मम श्रुतꣳ हवम् ॥2 ॥  
आ नो रत्नानि बिभ्रतावश्विना गच्छतं युवम्। रुद्रा हिरण्यवर्तनी जुषाणा वाजिनीवसू माध्वी मम श्रुतꣳ हवम् ॥3 ॥ ॥12 (वा)॥  
अबोध्यग्निः समिधा जनानां प्रति धेनुमिवायतीमुषासम्। यह्वा इव प्र वयामुज्जिहानाः प्र भानवः सस्रते नाकमच्छ ॥1 ॥  
अबोधि होता यजथाय देवानूर्ध्वो अग्निः सुमनाः प्रातरस्थात् । समिद्धस्य रुशददर्शि पाजो महान् देवस्तमसो निरमोचि ॥2 ॥  
यदीं गणस्य रशनामजीगः शुचिरङ्ते शुचिभिर्गोभिरग्निः। आद्दक्षिणा युज्यते वाजयन्त्युत्तानामूर्ध्वो अधयज्जुहूभिः ॥3 ॥ ॥13 (लि)॥
[धा. 19 । उ नास्ति । स्व. 3 ।]  
इदꣳश्रेष्ठं ज्योतिषां ज्योतिरागाच्चित्रः प्रकेतो अजनिष्ट विभ्वा। यथा प्रसूता सवितुः सवायैवा रात्र्युषसे योनिमारैक् ॥1 ॥  
रुशद्वत्सा रुशती श्वेत्यागादारैगु कृष्णा सदनान्यस्याः। समानबन्धू अमृते अनूची द्यावा वर्णं चरत आमिनाने ॥2 ॥  
समानो अध्वा स्वस्रोरनंतस्तमन्यान्या चरतो देवशिष्टे। न मेथेते न तस्थतुः सुमेके नक्तोषासा समनसा विरूपे ॥3 ॥ ॥14 (म)॥
[धा. 30 । उ 5 । स्व. 1 ।]  
आ भात्यग्निरुषसामनीकमुद्विप्राणां देवया वाचो अस्थुः। अर्वाञ्चा नूनꣳ रथ्येह यातं पीपिवाꣳ समश्विना घर्ममच्छ ॥1 ॥  
न सꣳस्कृतं प्र मिमीतो गमिष्ठान्ति नूनमश्विनोपस्तुतेह ।
दिवाभिपित्वेऽवसागमिष्ठा प्रत्यवर्त्तिं दाशुषे शम्भविष्ठा ॥2 ॥  
उता यातꣳ सङ्गवे प्रातरह्नो मध्यन्दिन उदिता सूर्यस्य। दिवा नक्तमवसा शन्तमेन नेदानीं पीतिरश्विना ततान ॥3 ॥ ॥15 (लो)॥  
एता उ त्या उषसः केतुमक्रत पूर्वे अर्धे रजसो भानुमञ्जते। निष्कृण्वाना आयुधानीव धृष्णवः प्रति गावोऽरुषीर्यन्ति मातरः॥1 ॥  
उदपप्तन्नरुणा भानवो वृथा स्वायुजो अरुषीर्गा अयुक्षत। अक्रन्नुषासो वयुनानि पूर्वथा रुशन्तं भानुमरुषीरशिश्रयुः ॥2 ॥  
अर्चन्ति नारीरपसो न विष्टिभिः समानेन योजनेना परावतः। इषं वहन्तीः सुकृते सुदानवे विश्वेदह यजमानाय सुन्वते ॥3 ॥ ॥16 (कि)॥ [धा. 26 । उ 1 । स्व. 3 ।]  
अबोध्यग्निर्ज्म उदेति सूर्यो व्यूऽ.षाश्चन्द्रा मह्यावो अर्चिषा। आयुक्षातामश्विना यातवे रथं प्रासावीद्देवः सविता जगत्पृथक् ॥1 ॥  
यद्युञ्जाथे वृषणमश्विना रथं घृतेन नो मधुना क्षत्रमुक्षतम्। अस्माकं ब्रह्म पृतनासु जिन्वतं वयं धना शूरसाता
भजेमहि ॥2 ॥  
अर्वाङ् त्रिचक्रो मधुवाहनो रथो जीराश्वो अश्विनोर्यातु सुष्टुतः। त्रिवन्धुरो मघवा विश्वसौभगः शं न आ वक्षद्विपदे चतुष्पदे ॥3 ॥ ॥17 (छा)॥
[धा. 22 । उ 2 । स्व. 2 ।]  
प्र ते धारा असश्चतो दिवो न यन्ति वृष्टयः। अच्छा वाजꣳ सहस्रिणम् ॥ 1॥  
अभि प्रियाणि काव्या विश्वा चक्षाणो अर्षति। हरिस्तुञ्जान आयुधा ॥2 ॥  
स मर्मृजान आयुभिरिभो राजेव सुव्रतः। श्येनो न वꣳसु षीदति ॥3
॥  
स नो विश्वा दिवो वसूतो पृथिव्या अधि। पुनान इन्दवा भर ॥4 ॥ ॥18 (ती)॥  


  
प्रास्य धारा अक्षरन्वृष्णः सुतस्याजसः। देवाꣳ अनु प्रभूषतः ॥1 ॥  
सप्तिं मृजन्ति वेधसो गृणन्तः कारवो गिरा।
ज्योतिर्जज्ञानमुक्थ्यम् ॥2 ॥  
सुषहा सोम तानि ते पुनानाय प्रभूवसो। वर्धा समुद्रमुक्थ्य ॥3 ॥ ॥1 (यि)॥ [धा. 12 । उ नास्ति । स्व. 3 ।]  
एष ब्रह्मा य ऋत्विय इन्द्रो नाम श्रुतो गृणे ॥1 ॥  
त्वामिच्छवसस्पते यन्ति गिरो न संयतः ॥2 ॥  
वि स्रुतयो यथा पथः (इन्द्र त्वद्यन्तु रातयः ॥)* ॥3॥ ॥2 (प)॥
[धा. 5 । उ 1 । स्व. 1 ।]  
आ त्वा रथं यथोतये (सुम्नाय वर्त्तयामसि। तुविकूर्मिमृतीषहमिन्द्रं शविष्ठ सत्पतिम् ॥)*॥1 ॥  
तुविशुष्म तुविक्रतो शचीवो विश्वया मते। आ पप्राथ महित्वना ।2। ॥  
यस्य ते महिना महः परि ज्मायन्तमीयतुः। हस्ता वज्रꣳ हिरण्ययम् ॥3 ॥ ॥3 (व)॥ [धा. 10 । उ नास्ति । स्व. 1 ।]  
आ यः पुरं नार्मिणीमदीदेदत्यः कविर्नभन्यो3 नार्वा। सूरो न रुरुक्वां छतात्मा ॥1 ॥  
अभि द्विजन्मा त्री रोचनानि विश्वा रजाꣳसि शुशुचानो अस्थात्। होता यजिष्ठो अपाꣳ सधस्थे ॥2 ॥  
अय स होता यो द्विजन्मा विश्वा दधे वार्याणि श्रवस्या। मर्तो यो अस्मै सुतुको ददाश ॥3 ॥ ॥4 (छ)॥
[धा. 12 । उ 2 । स्व. 1 ।]  
अग्ने तमद्याश्वं न स्तोमैः क्रतुं न भद्रꣳ हृदिस्पृशम्। ऋध्यामा त ओहैः ॥1 ॥  
अधा ह्यग्ने क्रतोर्भद्रस्य दक्षस्य साधोः। रथीर्ऋतस्य बृहतो बभूथ ॥2 ॥  
एभिर्नो अर्कैर्भवा नो अर्वाङ्क्स्वऽऽण ज्योतिः। अग्ने विश्वेभिः सुमना अनीकैः ॥3 ॥ ॥5 (चि)॥  
अग्ने विवस्वदुषसश्चित्रꣳ राधो अमर्त्य। आ दाशुषे जातवेदो वहा त्वमद्या देवाꣳ उषर्बुधः ॥1 ॥  
जुष्टो हि दूतो असि हव्यवाहनोऽग्ने रथीरध्वराणाम्। सजूरश्विभ्यामुषसा सवीर्यमस्मे धेहि श्रवो बृहत् ॥2 ॥ ॥6 (ला)॥ [धा. 9 । उ नास्ति । स्व. 2 ।]  
विधुं दद्राणꣳ समने बहूनां युवानꣳसन्तं पलितो जगार। देवस्य पश्य काव्यं महित्वाद्या ममार स ह्यः समान ॥1 ॥  
शाक्मना शाको अरुणः सुपर्ण आ यो महः शूरः सनादनीडः।
यच्चिकेत सत्यमित्तन्न मोघं वसु स्पार्हमुतं जेतोत दाता ॥2 ॥  
ऐभिर्ददे वृष्ण्या पौꣳस्यानि येभिरौक्षद्वृत्रहत्याय वज्री। ये कर्मणः क्रियमाणस्य मह्न ऋते कर्ममुदजायन्त देवाः ॥3 ॥ ॥7 (घे)॥ [धा. 31 । उ 4 । स्व.7 ।]  
अस्ति सोमो अयꣳ सुतः पिबन्त्यस्य मरुतः। उत स्वराजो अश्विना ॥1 ॥  
पिबन्ति मित्रो अर्यमा तना पूतस्य वरुणः। त्रिषधस्थस्य जावतः ॥2 ॥  
उतो न्वस्य जोषमा इन्द्रः सुतस्य गोमतः। प्रातर्होतेव मत्सति ॥3 ॥ ॥8 (ली)॥
[धा. 9 । उ नास्ति । स्व. 4 ।]  
बण्महाꣳ असि सूर्य बडादित्य महाꣳ असि। महस्ते सतो महिमा पनिष्टम मह्ना देव महाꣳ असि ॥1 ॥  
बट् सूर्य श्रवसा महाꣳ असि सत्रा देव महाꣳ असि। मह्ना देवानामसुकयः पुरोहितो विभु ज्योतिरदाभ्यम् ॥2 ॥ ॥9 (त)॥  
उप नो हरिभिः सुतं याहि मदानां पते। उप नो हरिभिः सुतम् ॥1 ॥  
द्विता यो वृत्रहन्तमो विद इन्द्रः शतक्रतुः। उप नो हरिभिः सुतम् ॥2 ॥  
त्वꣳ हि वृत्रहन्नेषां पाता सोमानामसि। उप नो हरिभिः सुतम् ॥3 ॥ ॥10 (री)॥ [धा. 13 । उ नास्ति । स्व. 4 ।]  
प्र वो महे महेवृधे भरध्वं प्रचेतसे प्र सुमतिं कृणुध्वम्। विशः पूर्वीः प्र चर चर्षणिप्राः ॥1 ॥  
उरुव्यचसे महिने सुवृक्तिमिन्द्राय ब्रह्म जनयन्त विप्राः। तस्य व्रतानि न मिनन्ति धीराः ॥2 ॥  
इन्द्रं वाणीरनुत्तमन्युमेव सत्रा राजानं दधिरे सहध्यै। हर्यश्वाय बर्हया समापीन् ॥3 ॥ ॥11 (हि)॥ [धा. 26 । उ नास्ति । स्व. 3 ।]  
यदिन्द्र यावतस्त्वमेतावदहमीशीय। स्तोतारमिद्दधिषे रदावसो न पापत्वाय रꣳसिषम् ॥1 ॥  
शिक्षेयमिन्महयते दिवेदिवे राय आ कुहचिद्विदे। न हि त्वदन्यन्मघवन्न आप्यं वस्यो अस्ति पिता च न ॥2 ॥ ॥12 (ता)॥ [धा. 14 । उ 1 । स्व. 2 ।]  
श्रुधी हवं विपिपानस्याद्रेर्बोधा विप्रस्यार्चतो मनीषाम्। कृष्वा दुवाꣳस्यन्तमा सचेमा ॥1 ॥  
न ते गिरो अपि मृष्ये तुरस्य न सुष्टुतिमस्य यस्य विद्वान्। सदा ते नाम स्वयशो विवक्मि ॥2 ॥  
भूरि हि ते सवना मानुषेषु भूरि मनीषी हवते त्वामित्। माउ अस्मन्मघवं ज्योक्कः ॥3 ॥ ॥31 (बा)॥  
प्रो ष्वस्मै पुरोरथमिन्द्राय शूषमर्चत। अभीके चिदु लोककृत्सङ्गे समत्सु वृत्रहा। अस्माकं बोधि चोदिता नभन्तामन्यकेषां ज्याका अधि धन्वसु ॥1 ॥  
त्वꣳ सिन्धूꣳरवासृजोऽधराचो अहन्नहिम्। अशत्रुरिन्द्र जज्ञिषे विश्वं पुष्यसि वार्यम्। तं त्वा परि ष्वजामहे नभन्तामन्यकेषां ज्याका अधि धन्वसु ॥2 ॥  
वि षु विश्वा अरातयोऽर्यो नशन्त नो धियः। अस्तासि शत्रवे वधं यो न इन्द्र जिघाꣳसति। या ते रातिर्ददिवसु नभन्तामन्यकेषां ज्याका अधि धन्वसु ॥3 ॥ ॥14 (टि)॥
[धा. 43 । उ 6 । स्व. 3 ।]  
रेवाꣳइद्रेवत स्तोता स्यात्त्वावतो मघोनः। प्रेदु हरिवः सुतस्य ॥1 ॥  
उक्थं च न शस्यमानं नागो रयिरा चिकेत। न गायत्रं गीयमानम् ॥2 ॥  
मा न इन्द्र पीयत्नवे मा शर्धते परा दाः। शिक्षा शचीवः शचीभिः ॥3 ॥ ॥15 (ति)॥ [धा. 14 । उ 1 । स्व. 3 ।]  
एन्द्र याहि हरिभिरुप कण्वस्य सुष्टुतिम्। दिवो अमुष्य शासतो दिवं यय दिवावसो ॥1 ॥  
अत्रा वि नेमिरेषामुरां न धूनुते वृकः। दिवो अमुष्य शासतो दिवं यय दिवावसो ॥2 ॥  
आ त्वा ग्रावा वदन्निह सोमी घोषेण वक्षतु। दिवो अमुष्य शासतो दिवं यय दिवावसो ॥3 ॥ ॥16 (व)॥ [धा. 5 । उ नास्ति । स्व. 1 ।]  
पवस्व सोम मन्दयन्निन्द्राय मधुमत्तमः ॥1 ॥  
ते सुतासो विपश्चितः शुक्रा वायुमसृक्षत ॥2 ॥  
असृग्रं देववीतये वाजयन्तो रथा इव ॥3 ॥ ॥17 (रौ)॥  
अग्निꣳ होतारं मन्ये दास्वन्तं वसोः सूनुꣳ सहसो जातवेदसं विप्रं न जातवेदसम्। य ऊर्ध्वरो स्वध्वरो देवो देवाच्या कृपा। घृतस्य विभ्राष्टिमनु शुक्रशोचिष आजुह्वानस्य सर्पिषः ॥1 ॥  
यजिष्ठं त्वा यजमाना हुवेम ज्येष्ठमङ्गिरसां विप्र मन्मभिर्विप्रेभिः शुक्र मन्मभिः। परिज्मानमिव द्याꣳ होतारं चर्षणीनाम्। शोचिष्केशं वृषणं यमिमा विशः प्रावन्तु जूतये विशः ॥2 ॥  
स हि पुरू चिदोजसा विरुक्मता दीद्यानो भवति द्रुहन्तरः परशुर्न द्रुहन्तरः। वीडु चिद्यस्य समृतौ श्रुवद्वनेव यत्स्थिरम्। निष्षहमाणो यमते नायते धन्वासहा नायते ॥3 ॥  
अग्ने तव श्रवो वयो महि भ्राजन्ते अर्चयो विभावसो। बृहद्भानो शवसा वाजमुक्थ्याꣳ3 दधासि दाशुषे कवे ॥1 ॥  
पावकवर्चाः शुक्रवर्चा अनूनवर्चा उदियर्षि भानुना। पुत्रो मातरा विचरन्नुपावसि पृणक्षि रोदसी उभे ॥2 ॥  
ऊर्जो नपाज्जातवेदः सुशस्तिभिर्मन्दस्व धीतिभिर्हितः। त्वे इषः सं दधुर्भूरिवर्षसश्चित्रोतयो वामजाताः ॥3 ॥  
इरज्यन्नग्ने प्रथयस्व जन्तुभिरस्मे रायो अमर्त्य। स दर्शतस्य वपुषो वि राजसि पृणक्षि दर्शतं क्रतुम् ॥4 ॥  
इष्कर्त्तारमध्वरस्य प्रचेतसं क्षयन्तꣳ राधसो महः। रातिं वामस्य सुभगां महीमिषं दधासि सानसिꣳ रयिम् ॥5 ॥  
ऋतावानं महिषं विश्वदर्शतमग्निꣳ सुम्नाय दधिरे पुरो जनाः। श्रुत्कर्णꣳ सप्रथस्तमं त्वा गिरा दैव्यं मानुषा युगा ॥6 ॥ ॥1 (दि)॥  
प्र सो अग्ने तवोतिभिः सुविराभिस्तरति वाजकर्मभिः। यस्य त्वꣳ सख्यमाविथ ॥1 ॥  
तव द्रप्सो नीलवान्वाश ऋत्विय इन्धानः सिष्णवा ददे। त्वं महीनामुषसामसि प्रियः क्षपो वस्तुषु राजसि ॥2 ॥ ॥2 (यी)॥
[धा. 12 । उ नास्ति । स्व. 4 । ]  
तमोषधीर्दधिरे गर्भमृत्वियं तमापो अग्निं जनयन्त मातरः।
तमित्समानं वनिनश्च वीरुधोऽन्तर्वतीश्च सुवते च विश्वहा ॥1 ॥ ॥3 (रि)॥
[धा. 13 । उ नास्ति । स्व. 3 ।]  
अग्निरिन्द्राय पवते दिवि शुक्रो वि राजति। महिषीव वि जायते ॥1 ॥ ॥4 (या)॥ [धा. 7 । उ नास्ति । स्व. 2 ।]  
यो जागार तमृचः कामयन्ते यो जागार तमु सामानि यन्ति। यो जागार तमयꣳ सोम आह तवाहमस्मि सख्ये न्योकाः ॥1 ॥ ॥5 (या)॥ [धा. 7 । उ नास्ति । स्व. 2 ।]  
अग्निर्जागार तमृचः कामयन्तेऽग्निर्जागार तमु सामानि यन्ति। अग्निर्जागार तमयꣳ सोम आह तवाहमस्मि सख्ये न्योकाः ॥1 ॥ ॥6 (वा)॥ [धा. 10 । उ नास्ति । स्व. 2 ]  
नमः सखिभ्यः पूर्वसद्भ्यो नमः साकन्निषेभ्यः। युञ्जे वाचꣳ शतपदीम् ॥1 ॥  
युञ्जे वाचꣳ शतपदीं गाये सहस्रवर्तनि। गायत्रं त्रैष्टुभं जगत् ॥2 ॥  
गायत्रं त्रैष्टुभं जगद्विश्वा रूपाणि सम्भृता। देवा ओकाꣳसि चक्रिरे ॥3 ॥ ॥7 (यु)॥ [धा. 12 । उ नास्ति । स्व. 5 ।]  
अग्निउज्योतिर्ज्योतिरग्निउन्द्रो ज्योतिर्ज्योतिरिन्द्रः। सूर्यो ज्योतिर्ज्योतिः सूर्यः ॥1 ॥  
पुनरूर्जा नि वर्त्तस्व पुनरग्न इषायुषा। पुनर्नः पाह्यꣳहसः ॥2 ॥  
सह रय्या नि वर्तस्वाग्ने पिन्वस्व धारया। विश्वप्स्न्या विश्वतस्परि ॥3 ॥ ॥8 (ठा)॥  
यदिन्द्राहं यथा त्वमीशीय वस्व एक इत्। स्तोता मे गोसखा स्यात् ॥1 ॥  
शिक्षेयमस्मै दित्सेयँꣳ शचीपते मनीषिणे। यदहं गोपतिः स्याम् ॥2 ॥  
धेनुष्ट इन्द्र सूनृता यजमानाय सुन्वते। गामश्वं पिप्युषी दुहे ॥3 ॥ ॥9 (पि)॥ [धा. 15 । उ 1 । स्व. 3 ।]  
आपो हि ष्ठा मयोभुवस्ता न ऊर्जे दधातन। महे रणाय चक्षसे ॥1 ॥  
यो वः शिवतमो रसस्तस्य भाजयतेह नः। उशतीरिव मातरः ॥2 ॥  
तस्मा अरं गमाम वो यस्य क्षयाय जिन्वथ। आपो जनयथा च नः ॥3 ॥ ॥10 (वा)॥ [धा. 10 । उ नास्ति । स्व. 2 ।]  
वात आ वातु बेषजꣳ शम्भु मयोभु नो हृदे। प्र न
आयूꣳषि तारिषत् ॥1 ॥  
उत वात पितासि न उत भ्रातोत नः सखा। स नो जीवातवे कृधि ॥2 ॥  
यददो वात ते गृहेऽ.ऽमृतं निहितं गुहा। तस्य नो धेहि जीवसे ॥3 ॥ ॥11 (पौ)॥ [धा. 10 । उ 1 । स्व. नास्ति ।]  
अभि वाजी विश्वरूपो जनित्रꣳ हिरण्ययं बिभ्रदत्कꣳ सुपर्णः। सूर्यस्य भानुमृतुथा वसानः परि स्वयं मेधमृज्रो जजान ॥1 ॥  
अप्सु रेतः शिश्रिये विश्वरूपं तेजः पृथिव्यामधि यत्सम्बभूव। अन्तरिक्षे स्वं महिमानं मिमानः कनिक्रन्ति वृष्णो अश्वस्य रेतः ॥2 ॥  
अयꣳ सहस्रा परि युक्ता वसानः सूर्यस्य भानुं यज्ञो दाधार। सहस्रदाः शतदा भूरिदावा धर्त्ता दिवो भुवनस्य विश्पतिः ॥3 ॥ ॥12 (पु)॥ [धा. 20 । उ 1 । स्व. 5 ।]  
नाके सुपर्णमुप यत्पतन्तꣳ हृदा वेनन्तो अभ्यचक्षत त्वा। हिरण्यपक्षं वरुणस्य दूतं यमस्य योनौ शकुनं भुरण्युम् ॥1 ॥  
ऊर्ध्वो गन्धर्वो अधि नाके अस्थात्प्रत्यङ्चित्रा बिभ्रदस्यायुधानि। वसानो अत्कꣳ सुरभिं दृशे कꣳ स्वा3र्ण नाम जनत प्रियाणि ॥2 ॥  
द्रप्सः समुद्रमभि यज्जिगाति पश्यन् गृध्रस्य चक्षसा विधर्मन्। भानुः शुक्रेण शोचिषा चकानस्तृतीये चक्रे रजसि प्रियाणि ॥3 ॥ ॥13 (खु)॥  


  
आशुः शिशानो वृषभो न भीमो घनाघनः क्षोभणश्चर्षणीनाम्।
सङ्क्रन्दनोऽनिमिष एकवीरः शतꣳ सेना अजयत्साकमिन्द्रः ॥1 ॥  
सङ्क्रन्दनेनानिमिषेण जिष्णुना युत्कारेण दुश्च्यवनेन धृष्णुना। तदिन्द्रेण जयत तत्सहध्वं युधो नर इषुहस्तेन वृष्णा ॥2 ॥  
स इषुहस्तैः स निषङ्गिभिर्वशी सꣳस्रष्टा स युध इन्द्रो गणेन। सꣳ सृष्टजित्सोमपा बाहुशर्ध्यूऽ.ग्रधन्वा प्रतिहिताभिरस्ता ॥3 ॥ ॥1 (फे)॥ [धा. 40 । उ 2 । स्व. 7 ।]  
बृहस्पते परि दीया रथेन रक्षोहामित्राꣳ अपबाधमानः। प्रभञ्जन्सेनाः प्रमृणो युधा जयन्नस्माकमेध्यविता रथानाम्॥1 ॥  
बलविज्ञायः स्थविरः प्रवीरः सहस्वान्वाजी सहमान उग्रः। अभिवीरो अभिसत्वा सहोजा जैत्रमिन्द्र रथमा तिष्ठ गोवित् ॥2 ॥  
गोत्रभिदं गोविदं वज्रबाहुं जयन्तमज्म प्रमृणन्तमोजसा। इमꣳ सजाता अनु वीरयध्वमिन्द्रꣳ सखायो अनु सꣳ रभध्वम् ॥3 ॥ ॥2 (हे)॥ [धा. 36 । उ नास्ति । स्व. 7 ।]  
अभि गोत्राणि सहसा गाहमानोऽदयो वीरः शतमन्युरिन्द्रः। दुश्च्यवनः पृतनाषाड.युध्यो3ऽस्माकꣳ सेना अवतु प्र युत्सु ॥1 ॥  
इन्द्र आसां नेता बृहस्पतिर्दक्षिणा यज्ञः पुर एतु सोमः। देवसेनानामभिभञ्जतीनां जयन्तीनां मरुतो यन्त्वग्रम् ॥2 ॥  
इन्द्रस्य वृष्णो वरुणस्य राज्ञ आदित्यानां मरुताꣳ शर्ध उग्रम्। महामनसां भुवनच्यवानां घोषो देवानां
जयतामुदस्थात् ॥3 ॥ ॥3 (च)॥ [धा. 27 । उ 1 । स्व. 1 ।]  
उद्धर्षय मघवन्नायुधान्युत्सत्वनां मामकानां मनाꣳसि। उद्वृत्रहन्वाजिनां वाजिनान्युद्रथानां जयतां यन्तु घोषाः ॥1 ॥  
अस्माकमिन्द्रः समृतेषु ध्वजेष्वस्माकं या इषवस्ताजयन्तु। अस्माकं वीरा उत्तरे भवन्त्वस्माꣳ उ देवा अवता हवेषु ॥2 ॥  
असौ या सेना मरुतः परेषामभ्येति न ओजसा स्पर्धमाना। तां गूहत तमसापव्रतेन यथैतेषामन्यो अन्यं न जानात् ॥3 ॥ ॥4 (चु)॥ [धा. 32 । उ 1 । स्व. 5 ।]  
अमीषां चित्तं प्रतिलोभयन्ती गृहाणाङ्गान्यप्वे परेहि। अभि प्रेहि निर्दह हृत्सु शोकैरन्धेनामित्रास्तमसा सचन्ताम् ॥1 ॥  
प्रेता जयता नर इन्द्रो वः शर्म यच्छतु। उग्रा वः सन्तु बाहवोऽनाधृष्या यथासथ ॥2॥  
अवसृष्टा परा पत शरव्ये ब्रह्मसꣳशिते। गच्छामित्रान्प्र पद्यस्व मामीषां कं च नोच्छिषः ॥3 ॥॥5 (ठा)॥ [धा. 18 । उ 2 । स्व. 2 ।]  
कङ्काः सुपर्णा अनु यन्त्वेनान् गृध्राणामन्नमसावस्तु सेना। मैषां मोच्यघहारश्च नेन्द्र वयाꣳस्येनाननुसंयन्तु सर्वान् ॥1 ॥  
अमित्रसेनां मघवन्नस्मां छत्रुयतीमभि। उभौ तामिन्द्र वृत्रहन्नग्निश्च दहतं प्रति ॥ 2 ॥  
यत्र बाणाः सम्पतन्ति कुमारा विशिखा इव। तत्र नो ब्रह्मणस्पतिरदितिः शर्म यच्छतु विश्वाहा शर्म यच्छतु ॥3 ॥ ॥6 (या)॥
[धा. 27 । उ नास्ति । स्व. 2 ।]  
वि रक्षो वि मृधो जहि वि वृत्रस्य हनू रुज। वि मन्युमिन्द्र वृत्रहन्नमित्रस्याभिदासतः ॥1 ॥  
वि न इन्द्र मृधो जहि नीचा यच्छ पृतन्यतः। यो अस्माꣳ अभिदासत्यधरं गमया तमः ॥2 ॥  
इन्द्रस्य बाहू स्थविरौ युवानावनाधृष्यौ सुप्रतीकावसह्यौ। तौ युञ्जीत प्रथमौ योग आगते याभ्यां जितमसुराणाꣳ सहो महत् ॥3 ॥ ॥7 (थि)॥ [धा. 29 । उ 2 । स्व. 3 ।]  
मर्माणि ते वर्मणा च्छादयामि सोमस्त्वा राजामृतेनानु वस्ताम्। उरोर्वरीयो वरुणस्ते कृणोतु जयन्तं त्वानु देवा मदन्तु ॥1 ॥  
अन्धा अमित्रा भवताशीर्षाणोऽहय इव। तेषां वो अग्निनुन्नानामिन्द्रो हन्तु वरंवरम् ॥2 ॥  
यो नः स्वोऽरणो यश्च निष्ठ्यो जिघाꣳसति। देवास्तꣳ सर्वे धूर्वन्तु ब्रह्म वर्म ममान्तरꣳ शर्म वर्म ममान्तरम् ॥3 ॥ ॥8 (वी)॥ [धा. 25 । उ नास्ति । स्व. 4 ।]  
मृगो न भीमः कुचरो गिरिष्ठाः परावत आ जगन्था परस्याः। सृकꣳ सꣳशाय पविमिन्द्र तिग्मं वि शत्रूं ताढि वि मृधो नुदस्व ॥1 ॥  
भद्रं कर्णेभिः शृणुयाम देवा भद्रं पश्येमाक्षभिर्यजत्राः। स्थिरैरङ्गैस्तुष्टुवाꣳ सस्तनूभिव्यशेमहि देवहितं यदायुः ॥2 ॥  
स्वस्ति न इन्द्रो वृद्धश्रवाः स्वस्ति नः पूषा विश्ववेदाः। स्वस्ति नस्तार्क्ष्यो अरिष्टनेमिः स्वस्ति नो बृहस्पतिर्दधातु॥
ॐ स्वस्ति नो बृहस्पतिर्दधातु ॥3 ॥ ॥9 (कू)॥ [धा. 26 । उ 1 । स्व. 6 ।]  
