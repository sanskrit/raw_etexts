॥ योगशिखोपनिषद ॥  
  
योगज्ञाने यत्पदाप्तिसाधनत्वेन विश्रुते ।  
तत्रैपदं ब्रह्मतत्त्वं स्वमात्रमवशिष्यते ॥  
ॐ सह नाववतु सह नौ भुनक्तु सह वीर्यं करवावहै ।  
तेजस्विनावधीतमस्तु मा विद्विषावहै ॥  
ॐ शान्तिः शान्तिः शान्तिः ॥  
सर्वे जीवाः सुखैर्दुःखैर्मायाजालेन वेष्टिताः ।  
तेषां मुक्तिः कथं देव कृपया वद शङ्कर ॥ १ ॥  
सर्वसिद्धिकरं मार्गं मायाजालनिकृन्तनम् ।  
जन्ममृत्युजराव्याधिनाशनं सुखदं वद ॥ २ ॥  
हिरण्यगर्भः पप्रच्छ स होवाच महेश्वरः ।  
नानामार्गैस्तु दुष्प्रापं कैवल्यं परमं पदम् ॥ ३ ॥  
सिद्धिमार्गेण लभते नान्यथा पद्मसम्भव ।  
पतिताः शास्त्रजालेषु प्रज्ञया तेन मोहिताः ॥ ४ ॥  
स्वात्मप्रकाशरूपं तत्किं शास्त्रेण प्रकाश्यते ।  
निष्कलं निर्मलं शान्तं सर्वातीतं निरामयम् ॥ ५ ॥  
तदेव जीवरूपेण पुण्यपापफलैर्वृतम् ।  
परमात्मपदं नित्यं तत्कथं जीवतां गतम् ॥ ६ ॥  
तत्त्वातीतं महादेव प्रसादात्कथयेश्वर ।  
सर्वभावपदातीतं ज्ञानरूपं निरञ्जनम् ॥ ७ ॥  
वायुवत्स्फुरितं स्वस्मिंस्तत्राहङ्कृतिरुत्थिता ।  
पञ्चात्मकमभूत्पिण्डं धातुबद्धं गुणात्मकम् ॥ ८ ॥  
सुखदुःखैः समायुक्तं जीवभावनया कुरु ।  
तेन जीवामिधा प्रोक्ता विशुद्धे परमात्मनि ॥ ९ ॥  
कामक्रोधभयं चापि मोहलोभमथो रजः ।  
जन्म मृत्युश्च कार्पण्यं शोकस्तन्द्रा क्षुधा तृषा ॥ १० ॥  
तृष्णा लज्जा भयं दुःखं विषादो हर्ष एव च ।  
एभिर्दोषैर्विनिर्मुक्तः स जीवः शिव उच्यते ॥ ११ ॥  
तस्माद्दोषविनाशार्थमुपायं कथयामि ते ।  
ज्ञानं केचिद्वदन्त्यत्र केवलं तन्न सिद्धये ॥ १२ ॥  
योगहीनं कथं ज्ञानं मोक्षदं भवतीह भोः ।  
योगोऽपि ज्ञानहीनस्तु न क्षमो मोक्षकर्मणि ॥ १३ ॥  
तस्माज्ज्ञानं च योगं च मुमुक्षुर्दृढमभ्यसेत् ।  
ज्ञानस्वरूपमेवादौ ज्ञेयं ज्ञानैकसाधनम् ॥ १४ ॥  
अज्ञानं कीदृशं चेति प्रविचार्यं मुमुक्षुणा ।  
ज्ञातं येन निजं रूपं कैवल्यं परमं पदम् ॥ १५ ॥  
असौ दोषैर्विनिर्मुक्तः कामक्रोधभयादिभिः ।  
सर्वदोषैर्वृतो जीवः कथं ज्ञानेन मुच्यते ॥ १६ ॥  
स्वात्मरूपं यथा ज्ञानं पूर्णं तद्व्यापकं तथा ।  
कामक्रोधादिदोषाणां स्वरूपान्नास्ति भिन्नता ॥ १७ ॥  
पश्चात्तस्य विधिः किं नु निषेधोऽपि कथं भवेत् ।  
विवेकी सर्वदा मुक्तः संसारभ्रमवर्जितः ॥ १८ ॥  
परिपूर्णं स्वरूपं तत्सत्यं कमलसम्भव ।  
सकलं निष्कलं चैव पूर्णत्वाच्च तदेव हि ॥ १९ ॥  
कलिना स्फूर्तिरूपेण संसारभ्रमतां गतम् ।  
निष्कलं निर्मलं साक्षात्सकलं गगनोपमम् ॥ २० ॥  
उत्पत्तिस्थितिसंहारस्फूर्तिज्ञानविवर्जितम् ।  
एतद्‌रूपं समायातः स कथं मोहसागरे ॥ २१ ॥  
निमज्जति महाबाहो त्यक्त्वा विद्यां पुनः पुनः ।  
सुखदुःखादिमोहेषु यथा संसारिणां स्थितिः ॥ २२ ॥  
तथा ज्ञानी यदा तिष्ठेद्वासनावासितस्तदा ।  
तयोर्नास्ति विशेषोऽत्र समा संसारभावना ॥ २३ ॥  
ज्ञानं चेदीदृशं ज्ञातमज्ञानं कीदृशं पुनः ।  
ज्ञाननिष्ठो विरक्तोऽपि धर्मज्ञो विजितेन्द्रियः ॥ २४ ॥  
विना देहेन योगेन न मोक्षं लभते विधे ।  
अपक्वाः परिपक्वाश्च देहिनो द्विविधाः स्मृताः ॥ २५ ॥  
अपक्वा योगहीनास्तु पक्वा योगेन देहिनः ।  
सर्वो योगाग्निना देहो ह्यजडः शोकवर्जितः ॥ २६ ॥  
जडस्तु पार्थिवो ज्ञेयो ह्यपक्वो दुःखदो भवेत् ।  
ध्यानस्थोऽसौ तथाप्येवमिन्द्रियैर्विवशो भवेत् ॥ २७ ॥  
तानि गाढं नियम्यापि तथाऽप्यन्यैः प्रबाध्यते ।  
शीतोष्णसुखदुःखाद्यैर्व्याधिभिर्मानसैस्तथा ॥ २८ ॥  
अन्यैर्नानाविधैर्जीवैः शस्त्राग्निजलमारुतैः ।  
शरीरं पीड्यते तैस्तैश्चित्तं सङ्क्षुभ्यते ततः ॥ २९ ॥  
तथा प्राणविपत्तौ तु क्षोभमायाति मारुतः ।  
ततो दुःखशतैर्व्याप्तं चित्तं क्षुब्धं भवेन्नृणाम् ॥ ३० ॥  
देहावसानसमये चित्ते यद्यद्विभावयेत् ।  
तत्तदेव भवेज्जीव इत्येवं जन्मकारणम् ॥ ३१ ॥  
देहान्ते किं भवेज्जन्म तन्न जानन्ति मानवाः ।  
तस्माज्ज्ञानं च वैराग्यं जीवस्य केवलं श्रमः ॥ ३२ ॥  
पिपीलिका यथा लग्ना देहे ध्यानाद्विमुच्यते ।  
असौ किं वृश्चिकैर्द्रष्टो देहान्ते वा कथं सुखी ॥ ३३ ॥  
तस्मान्मूढा न जानन्ति मिथ्यातर्केण वेष्टिताः ।  
अहङ्कृतिर्यदा यस्य नष्टा भवति तस्य वै ॥ ३४ ॥  
देहस्त्वपि भवेन्नष्टो व्याधयश्चास्य किं पुनः ।  
जलाग्निशस्त्रघादिबाधा कस्य भविष्यति ॥ ३५ ॥  
यदा यदा परिक्षीणा पुष्टा चाहङ्कृतिर्भवेत् ।  
तमनेनास्य नश्यन्ति प्रवर्तन्ते रुगादयः ॥ ३६ ॥  
कारणेन विना कार्यं न कदाचन विद्यते ।  
अहङ्कारं विना तद्वद्देहे दुःखं कथं भवेत् ॥ ३७ ॥  
शरीरेण जिताः सर्वे शरीरं योगिभिर्जितम् ।  
तत्कथं कुरुते तेषां सुखदुःखादिकं फलम् ॥ ३८ ॥  
इन्द्रियाणि मनो बुद्धिः कामक्रोधादिकं जितम् ।  
तेनैव विजितं सर्वं नासौ केनापि बाध्यते ॥ ३९ ॥  
महाभूतानि तत्त्वानि संहृतानि क्रमेण च ।  
सप्तधातुमयो देहो दग्धा योगाग्निना शनैः ॥ ४० ॥  
देवैरपि न लक्ष्येत योगिदेहो महाबलः ।  
भेदबन्धविनिर्मुक्तो नानाशक्तिधरः परः ॥ ४१ ॥  
यथाकाशस्तथा देह आकाशादपि निर्मलः ।  
सूक्ष्मात्सूक्ष्मतरो दृश्यः स्थूलात्स्थूलो जडाज्जडः ॥ ४२ ॥  
इच्छारूपो हि योगीन्द्रः स्वतन्त्रस्त्वजरामरः ।  
क्रीडते त्रिषु लोकेषु लीलया यत्रकुत्रचित् ॥ ४३ ॥  
अचिन्त्यशक्तिमान्योगी नानारूपाणि धारयेत् ।  
संहरेच्च पुनस्तानि स्वेच्छया विजितेन्द्रियः ॥ ४४ ॥  
नासौ मरणमाप्नोति पुनर्योगबलेन तु ।  
हठेन मृत एवासौ मृतस्य मरणं कुतः ॥ ४५ ॥  
मरणं यत्र सर्वेषां तत्रासौ परिजीवति ।  
यत्र जीवन्ति मूढास्तु तत्रासौ मृत एव वै ॥ ४६ ॥  
कर्तव्यं नैव तस्यास्ति कृतेनासौ न लिप्यते ।  
जीवन्मुक्तः सदा स्वच्छः सर्वदोषविवर्जितः ॥ ४७ ॥  
विरक्ता ज्ञानिनश्चान्ये देहेन विजिताः सदा ।  
ते कथं योगिभिस्तुल्या मांसपिण्डाः कुदेहिनः ॥ ४८ ॥  
देहान्ते ज्ञानिभिः पुण्यात्पापाच्च फलमाप्यते ।  
ईदृशं तु भवेत्तत्तद्भुक्त्वा ज्ञानी पुनर्भवेत् ॥ ४९ ॥  
पश्चात्पुण्येन लभते सिद्धेन सह सङ्गतिम् ।  
ततः सिद्धस्य कृपया योगी भवति नान्यथा ॥ ५० ॥  
ततो नश्यति संसारो नान्यथा शिवभाषितम् ।  
योगेन रहितं ज्ञानं न मोक्षाय भवेद्विधे ॥ ५१ ॥  
ज्ञानेनैव विना योगो न सिद्ध्यति कदाचन ।  
जन्मान्तरैश्च बहुभिर्योगो ज्ञानेन लभ्यते ॥ ५२ ॥  
ज्ञानं तु जन्मनैकेन योगादेव प्रजायते ।  
तस्मायोगात्परतरो नास्ति मार्गस्तु मोक्षदः ॥ ५३ ॥  
प्रविचार्य चिरं ज्ञानं मुक्तोऽहमिति मन्यते ।  
किमसौ मननादेव मुक्तो भवति तत्क्षणात् ॥ ५४ ॥  
पश्चाज्जन्मशन्तान्तरैर्योगादेव विमुच्यते ।  
न तथा भवतो योगाज्जन्ममृत्यू पुनः पुनः ॥ ५५ ॥  
प्राणापानसमायोगाच्चन्द्रसूर्यैकता भवेत् ।  
सप्तधातुमयं देहमग्निना रञ्जयेद्ध्रुवम् ॥ ५६ ॥  
व्याधयस्तस्य नश्यन्ति च्छेदखातादिकास्तथा ,  
तदासौ परमाकाशरूपो देह्यवतिष्ठति ॥ ५७ ॥  
किं पुनर्बहुनोक्तेन मरणं नास्ति तस्य वै ।  
देहीव दृश्यते लोके दग्धकर्पूरवत्स्वयम् ॥ ५८ ॥  
चित्तं प्राणेन सम्बद्धं सर्वजीवेषु संस्थितम् ।  
रज्ज्वा यद्वत्सुसम्बद्धः पक्षी तद्वदिदं मनः ॥ ५९ ॥  
नानाविधैर्विचारैस्तु न बाध्यं जायते मनः ।  
तस्मात्तस्य जयोपायः प्राण एव हि नान्यथा ॥ ६० ॥  
तर्कैर्जल्पैः शास्त्रजालैर्युक्तिभिर्मन्त्रभेषजैः ।  
न वशो जायते प्राणः सिद्धोपायं विना विधे ॥ ६१ ॥  
उपायं तमविज्ञाय योगमार्गे प्रवर्तते ।  
खण्डज्ञानेन सहसा जायते क्लेशवत्तरः ॥ ६२ ॥  
यो जित्वा पवनं मोहाद्योगमिच्छति योगिनाम् ।  
सोऽपक्वं कुम्भमारुह्य सागरं तर्तुमिच्छति ॥ ६३ ॥  
यस्य प्राणो विलीनोऽन्तः साधके जीविते सति ।  
पिण्डो न पतितस्तस्य चित्तं दोषैः प्रबाधते ॥ ६४ ॥  
शुद्धे चेतसि तस्यैव स्वात्मज्ञानं प्रकाशते ।  
तस्माज्ज्ञानं भवेद्योगाज्जन्मनैकेन पद्मज ॥ ६५ ॥  
तस्माद्योगं तमेवादौ साधको नित्यमभ्यसेत् ।  
मुमुक्षुभिः प्राणजयः कर्तव्यो मोक्षहेतवे ॥ ६६ ॥  
योगात्परतरं पुण्यं योगात्परतरं शिवम् ।  
योगात्परतरं सूक्ष्मं योगात्परतरं न हि ॥ ६७ ॥  
योऽपानप्राणयोरैक्यं स्वरजोरेतसस्तथा ।  
सूर्याचन्द्रमसोर्योगो जीवात्मपरमात्मनोः ॥ ६८ ॥  
एवं तु द्वन्द्वजालस्य संयोगो योग उच्यते ।  
  
  
योगशिखोपदेशः -  
अथ योगशिखां वक्ष्ये सर्वज्ञानेषु चोत्तमाम् ॥ ६९ ॥  
यदाऽनुध्यायते मन्त्रं गात्रकम्पोऽथ जायते ।  
आसनं पद्मकं बद्ध्वा यच्चान्यदपि रोचते ॥ ७० ॥  
नासाग्रे दृष्टिमारोप्य हस्तपादौ च संयतौ ।  
मनः सर्वत्र सङ्गृह्य ॐकारं तत्र चिन्तयेत् ॥ ७१ ॥  
ध्यायते सततं प्राज्ञो हृत्कृत्वा परमेश्वरम् ।  
एकस्तम्भे नवद्वारे त्रिस्थूणे पञ्चदैवते ॥ ७२ ॥  
ईदृशे तु शरीरे वा मतिमान्नोपलक्षयेत् ।  
आदित्यमण्डलाकारं रश्मिज्वालासमाकुलम् ॥ ७३ ॥  
तस्य मध्यगतं वह्निं प्रज्वलेद्दीपवर्तिवत् ।  
दीपशिखा तु या मात्रा सा मात्रा परमेश्वरे ॥ ७४ ॥  
भिन्दन्ति योगिनः सूर्यं योगाभ्यासेन वै पुनः ।  
द्वितीयं सुषुम्नाद्वारं परिशुभ्रं समर्पितम् ॥ ७५ ॥  
कपालसम्पुटं पीत्वा ततः पश्यति तत्पदम् ।  
अथ न ध्यायते जन्तुरालस्याच्च प्रमादतः ॥ ७६ ॥  
यदि त्रिकालमागच्छेत् स गच्छेत्पुण्यसम्पदम् ।  
पुण्यमेतत्समासाद्य सङ्क्षिप्य कथितं मया ॥ ७७ ॥  
लब्धयोगोऽथ बुद्ध्येत प्रसन्नं परमेश्वरम् ।  
जन्मान्तरसहस्रेषु यदा क्षीणं तु किल्बिषम् ॥ ७८ ॥  
तदा पश्यति योगेन संसारोच्छेदनं महत् ।  
अधुना सम्प्रवक्ष्यामि योगाभ्यासस्य लक्षणम् ॥ ७९ ॥  
मरुज्जयो यस्य सिद्धः सेवयेत्तं गुरुं सदा ।  
गुरुवस्त्रप्रसादेन कुर्यात्प्राणजयं बुधः ॥ ८० ॥  
वितस्तिप्रमितं दैर्घ्यं चतुरङ्गुलविस्तृतम् ।  
मृदुलं धवलं प्रोक्तं वेष्टनाम्बरलक्षणम् ॥ ८१ ॥  
निरुध्य मारुतं गाढं शक्तिचालनयुक्तितः ।  
अष्टधा कुण्डलीभूतामृज्वीं कुर्यात्तु कुण्डलीम् ॥ ८२ ॥  
पायोराकुञ्चनं कुर्यात्कुण्डलीं चालयेत्तदा ।  
मृत्युचक्रगतस्यापि तस्य मृत्युभयं कुतः ॥ ८३ ॥  
एतदेव परं गुह्यं कथितं तु मया तव ।  
वज्रासनगतो नित्यमूर्ध्वाकुञ्चनमभ्यसेत् ॥ ८४ ॥  
वायुना ज्वलितो वह्निः कुण्डलीमनिशं दहेत् ।  
सन्तप्ता साग्निना जीवशक्तिस्त्रैलोक्यमोहिनी ॥ ८५ ॥  
प्रविशेच्चन्द्रतुण्डे तु सुषुम्नावदनान्तरे ।  
वायुना वह्निना सार्धं ब्रह्मग्रन्थिं भिनत्ति सा ॥ ८६ ॥  
विष्णुग्रन्थिं ततो भित्त्वा रुद्रग्रन्थौ च तिष्ठति ।  
ततस्तु कुम्भकैर्गाढं पूरयित्वा पुनःपुनः ॥ ८७ ॥  
अथाभ्यसेत्सूर्यभेदमुज्जायीं चापि शीतलीम् ।  
भस्त्रां च सहितो नाम स्याच्चतुष्टयकुम्भकः ॥ ८८ ॥  
बन्धत्रयेण संयुक्तः केवलप्राप्तिकारकः ।  
अथास्य लक्षणं सम्यक्कथयामि समासतः ॥ ८९ ॥  
एकाकिना समुपगम्य विविक्तदेशं  
     प्राणादिरूपममृतं परमार्थतत्त्वम् ।  
लघ्वाशिना धृतिमता परिभावितव्यं  
     संसाररोगहरमौषधमद्वितीयम् ॥ ९० ॥  
सूर्यनाड्या समाकृष्य वायुमभ्यासयोगिना ।  
विधिवत्कुम्भकं कृत्वा रेचयेच्छीतरश्मिना ॥ ९१ ॥  
उदरे बहुरोगघ्नं क्रिमिदोषं निहन्ति च ।  
मुहुर्मुहुरिदं कार्यं सूर्यभेदमुदाहृतम् ॥ ९२ ॥  
नाडीभ्यां वायुमाकृष्य कुण्डल्याः पार्श्वयोः क्षिपेत् ।  
धारयेदुदरे पश्चाद् रेचयेदिडया सुधीः ॥ ९३ ॥  
कण्ठे कफादि दोषघ्नं शरीराग्निविवर्धनम् ।  
नाडीजलापहं धातुगतदोषविनाशनम् ॥ ९४ ॥  
गच्छतस्तिष्ठतः कार्यमुज्जायाख्यं तु कुम्भकम् ।  
मुखेन वायुं सङ्गृह्य घ्राणरन्ध्रेण रेचयेत् ॥ ९५ ॥  
शीतलीकरणं चेदं हन्ति पित्तं क्षुधां तृषम् ।  
स्तनयोरथ भस्त्रेव लोहकारस्य वेगतः ॥ ९६ ॥  
रेच्येत्पूरयेद्वायुमाश्रमं देहगं धिया ।  
यथा श्रमो भवेद्देहे तथा सूर्येण पूरयेत् ॥ ९७ ॥  
कण्ठसङ्कोचनं कृत्वा पुनश्चन्द्रेण रेचयेत् ।  
वातपित्तश्लेष्महरं शरीराग्निविवर्धनम् ॥ ९८ ॥  
कुण्डलीबोधकं वक्त्रदोषघ्नं शुभदं सुखम् ।  
ब्रह्मनाडीमुखान्तःस्थ कफाद्यर्गलनाशनम् ॥ ९९ ॥  
सम्यग्बन्धुसमुद्भूतं ग्रन्थित्रयविभेदकम् ।  
विशेषेणैव कर्तव्यं भस्त्राख्यं कुम्भकं त्विदम् ॥ १०० ॥  
बन्धत्रयमथेदानीं प्रवक्ष्यामि यथाक्रमम् ।  
नित्यं कृतेन तेनासौ वायोर्जयमवाप्नुयात् ॥ १०१ ॥  
चतुर्णामपि भेदानां कुम्भके समुपस्थिते ।  
बन्धत्रयमिदं कार्यं वक्ष्यमाणं मया हि तत् ॥ १०२ ॥  
प्रथमो मूलबन्धस्तु द्वितीयोड्डीयनाभिधः ।  
जालन्धारस्तृतीयस्तु लक्षणं कथयाम्यहम् ॥ १०३ ॥  
  
मूलबन्धः -  
गुदं पार्ष्ण्या तु सम्पीड्य पायुमाकुञ्चलेद्बलात् ।  
वारंवारं यथा चोर्ध्वं समायाति समीरणः ॥ १०४ ॥  
प्राणापानौ नादबिन्दू मूलबन्धेन चैकताम् ।  
गत्वा योगस्य संसिद्धिं यच्छतो नात्र संशयः ॥ १०५ ॥  
कुम्भकान्ते रेचकादौ कर्तव्यस्तूड्‌डियाणकः ।  
बन्धो येन सुषुम्नायां प्राणस्तूड्डीयते यतः ॥ १०६  
तस्मादुड्डीयनाख्योऽयं योगिभिः समुदाहृतः ।  
उड्डियानं तु सहजं गुरुणा कथितं सदा ॥ १०७ ॥  
अभ्यसेत्तदतन्द्रस्तु वृद्धोऽपि तरुणो भवेत् ।  
नाभेरूर्ध्वमधश्चापि त्राणं कुर्यात्प्रयत्नतः ॥ १०८ ॥  
षाण्मासमभ्यसेन्मृत्युं जयत्येव न संशयः ।  
पूरकान्ते तु कर्तव्यो बन्धो जालन्धराभिधः ॥ १०९ ॥  
कण्ठसङ्कोचरूपोऽसौ वायुर्मार्गनिरोधकः ।  
कण्ठमाकुञ्च्य हृदये स्थापयेद्दृढमिच्छया ॥ ११० ॥  
बन्धो जालन्धराख्योऽयममृताप्यायकारकः ।  
अधस्तात्कुञ्चनेनाशु कण्ठसङ्कोचने कृते ॥ १११ ॥  
मध्ये पश्चिमताणेन स्यात्प्राणो ब्रह्मनाडिगः ।  
वज्रासनस्थितो योगी चालयित्वा तु कुण्डलीम् ॥ ११२ ॥  
कुर्यादनन्तरं भस्त्रीं कुण्डलीमाशु बोधयेत् ।  
भिद्यन्ते ग्रन्थयो वंशे तप्तलोहशलाकया ॥ ११३ ॥  
तथैव पृष्ठवंशः स्याद्ग्रन्थिभेदस्तु वायुना ।  
पिपीलिकायां लग्नायां कण्डूस्तत्र प्रवर्तते ॥ ११४ ॥  
सुषुम्नायां तथाभ्यासात्सततं वायुना भवेत् ।  
रुद्रग्रन्थिं ततो भित्त्वा ततो याति शिवात्मकम् ॥ ११५ ॥  
चन्द्रसूर्यौ समौ कृत्वा तयोर्योगः प्रवर्तते ।  
गुणत्रयमतीतं स्याद्ग्रन्थित्रयविभेदनात् ॥ ११६ ॥  
शिवशक्तिसमायोगे जायते परमा स्थितिः ।  
यथा करी करेणैव पानीयं प्रपिबेत्सदा ॥ ११७ ॥  
सुषुम्नावज्रनालेन पवमानं ग्रसेत्तथा ।  
वज्रदण्डसमुद्भूता मणयश्चैकविंशतिः ॥ ११८ ॥  
सुषुम्नायां स्थितः सर्वे सूत्रे मणिगणा इव ।  
मोक्षमार्गे प्रतिष्ठानात्सुषुम्ना विश्वरूपिणी ॥ ११९ ॥  
यथैव निश्चितः कालश्चन्द्रसूर्यनिबन्धनात् ।  
आपूर्य कुम्भितो वायुर्बहिर्नो याति साधके ॥ १२० ॥  
पुनःपुनस्तद्वदेव पश्चिमद्वारलक्षणम् ।  
पूरितस्तु स तद्द्वारैरीषत्कुम्भकतां गतः ॥ १२१ ॥  
प्रविशेत्सर्वगात्रेषु वायुः पश्चिममार्गतः ।  
रेचितः क्षीणतां याति पूरितः पोषयेत्ततः ॥ १२२ ॥  
यत्रैव जातं सकलेवरं मन-  
     स्तत्रैव लीनं कुरुते स योगात् ।  
स एव मुक्तो निरहङ्कृतिः सुखी  
     मूढा न जानन्ति हि पिण्डपातिनः ॥ १२३ ॥  
चित्तं विनिष्टं यदि भासितं स्यात्  
     तत्र प्रतीतो मरुतोऽपि नाशः ।  
न चेद्यदि स्यान्न तु तस्य शास्त्रं  
     नात्मप्रतीतिर्न गुरुर्न मोक्षः ॥ १२४ ॥  
जलूका रुधिरं यद्वद्बलादाकर्षति स्वयम् ।  
ब्रह्मनाडी तथा धातून्सन्तताभ्यासयोगतः ॥ १२५ ॥  
अनेनाभ्यासयोगेन नित्यमासनबन्धतः ।  
चित्तं विलीनतामेति बिन्दुर्नो यात्यधस्तथा ॥ १२६ ॥  
रेचकं पूरकं मुक्त्वा वायुना स्थीयते स्थिरम् ।  
नाना नादाः प्रवर्तन्ते संस्रवेच्चन्द्रमण्डलम् ॥ १२७ ॥  
नश्यन्ति क्षुत्पिपासाद्याः सर्वदोषास्ततस्तदा ।  
स्वरूपे सच्चिदानन्दे स्थितिमाप्नोति केवलम् ॥ १२८ ॥  
कथितं तु तव प्रीत्या ह्येतदभ्यासलक्षणम् ।  
मन्त्रो लयो हठो राजयोगोऽन्तर्भूमिकाः क्रमात् ॥ १२९ ॥  
एक एव चतुर्धाऽयं महायोगोऽभिधीयते ।  
हकारेण बहिर्याति सकारेण विशेत्पुनः ॥ १३० ॥  
हंसहंसेति मन्त्रोऽयं सर्वैर्जीवश्च जप्यते ।  
गुरुवाक्यात्सुषुम्नायां विपरीतो भवेज्जपः ॥ १३१ ॥  
सोऽहंसोऽहमिति प्रोक्तो मन्त्रयोगः स उच्यते ।  
प्रतीतिर्मन्त्रयोगाच्च जायते पश्चिमे पथि ॥ १३२ ॥  
हकारेण तु सूर्यः स्यात्सकारेणेन्दुरुच्यते ।  
सूर्याचन्द्रमसोरैक्यं हठ इत्यभिधीयते ॥ १३३ ॥  
हठेन ग्रस्यते जाड्यं सर्वदोषसमुद्भवम् ।  
क्षेत्रज्ञः परमात्मा च तयोरैक्यं यदा भवेत् ॥ १३४ ॥  
तदैक्ये साधिते ब्रह्मंश्चित्तं याति विलीनताम् ।  
पवनः स्थैर्यमायाति लययोगोदये सति ॥ १३५ ॥  
लयात्सम्प्राप्यते सौख्यं स्वात्मानदं परं पदम् ।  
योनिमध्ये महाक्षेत्रे जपाबन्धूकसन्निभम् ॥ १३६ ॥  
रजो वसति जन्तूनां देवीतत्त्वं समावृतम् ।  
रजसो रेतसो योगाद्‌राजयोग इति स्मृतः ॥ १३७ ॥  
अणिमादिपदं प्राप्य राजते राजयोगतः ।  
प्राणापानसमायोगो ज्ञेयं योगचतुष्टयम् ॥ १३८ ॥  
सङ्क्षेपात्कथितं ब्रह्मन्नान्यथा शिवभाषितम् ।  
क्रमेण प्राप्यते प्राप्यमभ्यासादेव नान्यथा ॥ १३९ ॥  
एकेनैव शरीरेण योगाभ्यासाच्छनैः शनैः ।  
चिरात्सम्प्राप्यते मुक्तिर्मर्कटक्रम एव सः ॥ १४० ॥  
योगसिद्धिं विना देहः प्रमादाद्यदि नश्यति ।  
पूर्ववासनया युक्तः शरीरं चान्यदाप्नुयात् ॥ १४१ ॥  
ततः पुण्यवशात्सिद्धो गुरुणा सह सङ्गतः ।  
पश्चिमद्वारमार्गेण जायते त्वरितं फलम् ॥ १४२ ॥  
पूर्वजन्मकृताभ्यासात्सत्त्वरं फलमश्नुते ।  
एतदेव हि विज्ञेयं तत्काकमतमुच्यते ॥ १४३ ॥  
नास्ति काकमतादन्यदभ्यासाख्यमतः परम् ।  
तेनैव प्राप्यते मुक्तिर्नान्यथा शिवभाषितम् ॥ १४४ ॥  
हठयोगक्रमात्काष्ठा सह जीवलयादिकम् ।  
नाकृतं मोक्षमार्गं स्यात्प्रसिद्धां पश्चिमं विना ॥ १४५ ॥  
आदौ रोगाः प्रणश्यन्ति पश्चाज्जाड्यं शरीरजम् ।  
ततः समरसो भूत्वा चन्द्रो वर्षत्यनारतम् ॥ १४६ ॥  
धातूंश्च सङ्ग्रहेद्वह्निः पवनेन समं ततः ।  
नाना नादाः प्रवर्तन्ते मार्दवं स्यात्कलेवरम् ॥ १४७ ॥  
जित्वा वृष्ट्यादिकं जाड्यं खेचरः स भवेन्नरः ।  
सर्वज्ञोऽसौ भवेत्कामरूपः पवनवेगवान् ॥ १४८ ॥  
क्रीडते त्रिषु लिकेषु जायन्ते सिद्धयोऽखिलाः ।  
कर्पूरे लीयमाने किं काठिन्यं तत्र विद्यते ॥ १४९ ॥  
अहङ्कारक्षये तद्वद्देहे कठिना कुतः ।  
सर्वकर्ता च योगीन्द्रः स्वतन्त्रोऽनन्तरूपवान् ॥ १५० ॥  
जीवन्मुक्तो महायोगी जायते नात्र संशयः ।  
द्विविधाः सिद्धयो लोके कल्पिताऽकल्पितास्तथा ॥ १५१ ॥  
रसौषधिक्रियाजालमन्त्राभ्यासाधिसाधनात् ।  
सिद्ध्यन्ति सिद्धयो यास्तु कल्पितास्ताः प्रकीर्तिताः ॥ १५२ ॥  
अनित्या अल्पवीर्यास्ताः सिद्धयः साधनोद्भवाः ।  
साधनेन विनाऽप्येवं जायन्ते स्वत एव हि ॥ १५३ ॥  
स्वात्मयोगैकनिष्ठेषु स्वातन्त्र्यादीश्वरप्रियाः ।  
प्रभूताः सिद्धयो यास्ताः कल्पनारहिताः स्मृताः ॥ १५४ ॥  
सिद्धा नित्या महावीर्या इच्छारूपाः स्वयोगजाः ।  
चिरकालात्प्रजायन्ते वासनारहितेषु च ॥ १५५ ॥  
तास्तु गोप्या महायोगात्परमात्मपदेऽव्यये ।  
विना कार्यं सदा गुप्तं योगसिद्धस्य लक्षणम् ॥ १५६ ॥  
यथाऽऽकाशं समुद्दिश्य गच्छद्‌भिः पथिकैः पथि ।  
नाना तीर्थानि दृश्यन्ते नानामार्गास्तु सिद्धयः ॥ १५७ ॥  
स्वयमेव प्रजायन्ते लाभालाभविवर्जिते ।  
योगमार्गे तथैवेदं सिद्धिजालं प्रवर्तते ॥ १५८ ॥  
परीक्षकैः स्वर्णकारैर्हेम सम्प्रोच्यते यथा ।  
सिधिभिर्लक्षयेत्सिद्धं जीवन्मुक्तं तथैव च ॥ १५९ ॥  
अलौकिकगुणस्तस्य कदाचिद्दृश्यते ध्रुवम् ।  
सिद्धिभिः परिहीनं तु नरं बद्धं तु लक्षयेत् ॥ १६० ॥  
अजरामरपिण्डो यो जीवन्मुक्तः स एव हि ।  
पशुकुक्कुटकीटाद्या मृतिं सम्प्राप्नुवन्ति वै ॥ १६१ ॥  
तेषां किं पिण्डपातेन मुक्तिर्भवति पद्मज ।  
न बहिः प्राण आयाति पिण्डस्य पतनं कुतः ॥ १६२ ॥  
पिण्डपातेन या मुक्तिः सा मुक्तिर्न तु हन्यते ।  
देहे ब्रह्मत्वमायाते जलानां सैन्धवं यथा ॥ १६३ ॥  
अनन्यतां यदा याति तदा मुक्तः स उच्यते ।  
विमतानि शरीराणि इन्द्रियाणि तथैव च ॥ १६४ ॥  
ब्रह्म देहत्वमापन्नं वारि बुद्बुदतामिव ।  
दशद्वार पुरं देहं दशनाडीमहापथम् ॥ १६५ ॥  
दशभिर्वायुभिर्व्याप्तं दशेन्द्रियपरिच्छदम् ।  
षडाधारापवरकं षडन्वयमहावनम् ॥ १६६ ॥  
चतुःपीठसमाकीर्णं चतुराम्नायदीपकम् ।  
बिन्दुनादमहालिङ्गं शिवशक्तिनिकेतनम् ॥ १६७ ॥  
देहं शिवालयं प्रोक्तं सिद्धिदं सर्वदेहिनाम् ।  
गुदमेढ्रान्तरालस्थं मूलाधारं त्रिकोणकम् ॥ १६८ ॥  
शिवस्य जीवरूपस्य स्थानं तद्धि प्रचक्षते ।  
यत्र कुण्डलिनीनाम परा शक्तिः प्रतिष्ठिता ॥ १६९ ॥  
यस्मादुत्पद्यते वायुर्यस्माद्वह्निः प्रवर्तते ।  
यस्मादुत्पद्यते बिन्दुर्यस्मान्नादः प्रवर्तते ॥ १७० ॥  
यस्मादुत्पद्यते हंसो यस्मादुत्पद्यते मनः ।  
तदेतत्कामरूपाख्यं पीठं कामफलप्रदम् ॥ १७१ ॥  
स्वाधिष्ठानाह्वयं चक्रं लिङ्गमूले षडस्रके ।  
नाभिदेशे स्थितं चक्रं दशारं मणिपूरकम् ॥ १७२ ॥  
द्वादशारं महाचक्रं हृदये चाप्यनाहतम् ।  
तदेतत्पूर्णगिर्याख्यं पीठं कमलसम्भव ॥ १७३ ॥  
कण्ठकूपे विशुद्ध्याख्यं यच्चक्रं षोडशास्रकम् ।  
पीठं जालन्धरं नाम तिष्ठत्यत्र सुरेश्वर ॥ १७४ ॥  
आज्ञा नाम भ्रुवोर्मध्ये द्विदलं चक्रमुत्तमम् ।  
उड्यानाख्यं महापीठमुपरिष्टात्प्रतिष्ठितम् ॥ १७५ ॥  
चतुरस्रं धरण्यादौ ब्रह्मा तत्राधिदेवता ।  
अर्धचन्द्राकृति चलं विष्णुस्तस्याधिदेवता ॥ १७६ ॥  
त्रिकोणमण्डलं वह्नी रुद्रस्तस्याधिदेवता ।  
वायोर्बिम्बं तु षट्कोणमीश्वरोऽस्याधिदेवता ॥ १७७ ॥  
आकाशमण्डलं वृत्तं देवताऽस्य सदाशिवः ।  
नादरूपं भ्रुवोर्मध्ये मनसो मण्डलं विदुः ॥ १७८ ॥  
इति प्रथमोऽध्यायः ॥ १ ॥  
  
द्वितीयोऽध्यायः  
  
  
पुनर्योगस्य माहात्म्यं श्रोतुमिच्छामि शङ्कर ।  
यस्य विज्ञानमात्रेण खेचरीसमतां व्रजेत् ॥ १ ॥  
श्रृणु ब्रह्मन्प्रवक्ष्यामि गोपनीयं प्रयत्नतः ।  
द्वादशाब्दं तु शुश्रूषां यः कुर्यादप्रमादतः ॥ २ ॥  
तस्मै वाच्यं यथातथ्यं दान्ताय ब्रह्मचारिणे ।  
पाण्डित्यादर्थलोभाद्वा प्रमादाद्वा प्रयच्छति ॥ ३ ॥  
तेनाधीतं श्रुतं तेन तेन सर्वमनुष्ठितम् ।  
मूलमन्त्रं विजानाति यो विद्वान्गुरुदर्शितम् ॥ ४ ॥  
शिवशक्तिमयं मन्त्रं मूलाधारात्समुत्थितम् ।  
तस्य मन्त्रस्य वै ब्रह्मञ्छ्रोता वक्ता च दुर्लभः ॥ ५ ॥  
एतत्पीठमिति प्रोक्तं नादलिङ्गं चिदात्मकम् ।  
तस्य विज्ञानमात्रेण जीवन्मुक्तो भवेज्जनः ॥ ६ ॥  
अणिमादिकमैश्वर्यमचिरादेव जायते ।  
मननात्प्राणनाच्चैव मद्‌रूपस्यावबोधनात् ॥ ७ ॥  
मन्त्रमित्युच्यते ब्रह्मन्मदधिष्ठानतोऽपि वा ।  
मूलत्वात्सर्वमन्त्राणां मूलाधारात् समुद्भवात् ॥ ८ ॥  
मूलस्वरूपलिङ्गत्वान्मूलमन्त्र इति स्मृतः ।  
सूक्ष्मत्वात् काणात्वाच्च लयनाद्गमनादपि ॥ ९ ॥  
लक्षणात्परमेशस्य लिङ्गमित्यभिधीयते ।  
सन्निधानात्समस्तेषु जन्तुष्वपि च सन्ततम् ॥ १० ॥  
सूचकत्वाच्च रूपस्य सूत्रमित्यभिधीयते ।  
महामाया महालक्ष्मीर्महादेवी सरस्वती ॥ ११ ॥  
आधारशक्तिरव्यक्ता यया विश्वं प्रवर्तते ।  
सूक्ष्माभा बिन्दुरूपेण पीठरूपेण वर्तते ॥ १२ ॥  
बिन्दुपीठं विनिर्भिद्य नादलिङ्गमुपस्थितम् ।  
प्राणेनोच्चार्यते ब्रह्मन्षण्मुखीकरणेन च ॥ १३ ॥  
गुरूपदेशमार्गेण सहसैव प्रकाशते ।  
स्थूलं सूक्ष्मं परं चेति त्रिविधं ब्रह्मणो वपुः ॥ १४ ॥  
पञ्चब्रह्ममयं रूपं स्थूलं वैराजमुच्यते ।  
हिरण्यगर्भं सूक्ष्मं तु नादं बीजत्रयात्मकम् ॥ १५ ॥  
परं ब्रह्म परं सत्यं सच्चिदानन्दलक्षणम् ।  
अप्रमेयमनिर्देश्यमवाङ्‌मनसगोचरम् ॥ १६ ॥  
शुद्धं सूक्ष्मं निराकारं निर्विकारं निरञ्जनम् ।  
अनन्तमपरिच्छेद्यं अनूपममनामयम् ॥ १७ ॥  
आत्ममन्त्रसदाभ्यासात् परतत्त्वं प्रकाशते ।  
तदभिव्यक्तचिह्नानि सिद्धिद्वाराणि मे श्रृणु ॥ १८ ॥  
दीपज्वालेन्दुखद्योतविद्युन्नक्षत्रभास्वराः ।  
दृश्यन्ते सूक्ष्मरूपेण सदा युक्तस्य योगिनः ॥ १९ ॥  
अणिमादिकमैश्वर्यमचिरात्तस्य जायते ।  
नास्ति नादात्परो मन्त्रो न देवः स्वात्मनः परः ॥ २० ॥  
नानुसन्धेः परा पूजा न हि तृप्तेः परं सुखम् ।  
गोपनीयं प्रयत्नेन सर्वदा सिद्धिमिच्छता ॥ २१ ॥  
मद्भक्त एतद्विज्ञाय कृत कृत्यः सुखी भवेत् ।  
यस्य देवे परा भक्तिर्यथा देवे तथा गुरौ ।  
तस्यैते कथिता ह्यर्थाः प्रकाशन्ते महात्मनः ॥ २२ ॥ इति ॥  
इति द्वितीयोऽध्यायः ॥ २ ॥  
  
तृतीयोऽध्यायः  
  
  
यन्नमस्यं चिदाख्यातं यत्सिद्धीनां च कारणम् ।  
येन विज्ञातमात्रेण जन्मबन्धात्प्रमुच्यते ॥ १ ॥  
अक्षरं परमो नादः शब्दब्रह्मेति कथ्यते ।  
मूलाधारगता शक्तिः स्वाधारा बिन्दुरूपिणी ॥ २ ॥  
तस्यामुत्पद्यते नादः सूक्ष्मबीजादिवाङ्कुरः ।  
तां पश्यन्तीं विदुर्विश्वं यया पश्यन्ति योगिनः ॥ ३ ॥  
हृदये व्यज्यते घोषो गर्जत्पर्जन्यसन्निभः ।  
तत्र स्थिता सुरेशान मध्यमेत्यभिधीयते ॥ ४ ॥  
प्राणेन च स्वराख्येन प्रथिता वैखरी पुनः ।  
शाखापल्लवरूपेण ताल्वादिस्थानघट्टनात् ॥ ५ ॥  
अकारादिक्षकारान्तान्यक्षराणि समीरयेत् ।  
अक्षरेभ्यः पदानि स्युः पदेभ्यो वाक्यसम्भवः ॥ ६ ॥  
सर्वे वाक्यात्मका मन्त्रा वेदशास्त्राणि कृत्स्नशः ।  
पुराणानि च काव्यानि भाषाश्च विविधा अपि ॥ ७ ॥  
सप्तस्वराश्च गाथाश्च सर्वे नादसमुद्भवाः ।  
एषा सरस्वती देवी सर्वभूतगुहाश्रया ॥ ८ ॥  
वायुना वह्नियुक्तेन प्रेर्यमाणा शनैः शनैः ।  
द्वित्रिवर्णपदैर्वाक्यैरित्येवं वर्तते सदा ॥ ९ ॥  
य इमां वैखरी शक्तिं योगी स्वात्मनि पश्यति ।  
स वाक्सिद्धिमवाप्नोति सरस्वत्याः प्रसादतः ॥ १० ॥  
वेदशास्त्रपुराणानां स्वयं कर्ता भविष्यति ।  
यत्र बिन्दुश्च नादश्च सोमसूर्याग्निवायवः ॥ ११ ॥  
इन्द्रियाणि च सर्वाणि लयं गच्छन्ति सुव्रत ।  
वायवो यत्र विलीयन्ते मनो यत्र विलीयते ॥ १२ ॥  
यं लब्ध्वा चापरं लाभं मन्यते नाधिकं ततः ।  
यस्मिन् स्थितो न दुःखेन गुरुणापि विचाल्यते ॥ १३ ॥  
यत्रोपरमते चित्तं निरुद्धं योगसेवया ।  
यत्र चैवात्मनात्मानं पश्यन्नात्मनि तुष्यति ॥ १४ ॥  
सुखमात्यन्तिकं यत्तद्बुद्धिग्राह्यमतीन्द्रियम् ।  
एतत्क्षराक्षरातीतमनक्षरमितीर्यते ॥ १५ ॥  
क्षरः सर्वाणि भूतानि सूत्रात्माऽक्षर उच्यते ।  
अक्षरं परमं ब्रह्म निर्विशेषं निरञ्जनम् ॥ १६ ॥  
अलक्षणमलक्ष्यं तदप्रतर्क्यमनूपमम् ।  
अपारपारमच्छेद्यमचिन्त्यमतिनिर्मलम् ॥ १७ ॥  
आधारं सर्वभूतानामनाधारमनामयम् ।  
अप्रमाणमनिर्देश्यमप्रमेयमतीन्द्रियम् ॥ १८ ॥  
अस्थूलमनणुह्रस्वमदीर्घमजमव्ययम् ।  
अशब्दस्पर्शरूपं तदचक्षुःश्रोत्रनामकम् ॥ १९ ॥  
सर्वज्ञं सर्वगं शान्तं सर्वेषां हृदये स्थितम् ।  
सुसंवेद्यं गुरुमतात्सुदुर्बोधमचेतसाम् ॥ २० ॥  
निष्कलं निर्गुणं शान्तं निर्विकारं निराश्रयम् ।  
निर्लेपकं निरापायं कूटस्थमचलं ध्रुवम् ॥ २१ ॥  
ज्योतिषामपि तज्ज्योतिस्तमःपारे प्रतिष्ठितम् ।  
भावाभावविनिर्मुक्तं भावनामात्रगोचरम् ॥ २२ ॥  
भक्तिगम्यं परं तत्त्वमन्तर्लीनेन चेतसा ।  
भावनामात्रमेवात्र कारणं पद्मसम्भव ॥ २३ ॥  
यथा देहान्तरप्राप्तिकारणं भावना नृणाम् ।  
विषयं ध्यायतः पुंसो विषये रमते मनः ॥ २४ ॥  
मामनुस्मरतश्चित्तं मय्येवात्र विलीयते ।  
सर्वज्ञत्वं परेशत्वं सर्वसम्पूर्णशक्तिता ।  
अनन्तशक्तिमत्त्वं च मदनुस्मरणाद्भवेत् ॥ २५ ॥ इति ॥  
इति तृतीयोऽध्यायः ॥ ३ ॥  
  
चतुर्थोऽध्यायः  
  
  
चैतनस्यैकरूपत्वाद्भेदो युक्तो न कर्हिचित् ।  
जीवत्वं च तथा ज्ञेयं रज्ज्वां सर्पग्रहो यथा ॥ १ ॥  
रज्ज्वज्ञानात्क्षणेनैव यद्वद्‌रज्जुर्हि सर्पिणी ।  
भाति तद्वच्चितिः साक्षाद्विश्वाकारेण केवला ॥ २ ॥  
उपादानं प्रपञ्चस्य ब्रह्मणोऽन्यन्न विद्यते ।  
तस्मात्सर्वप्रपञ्चोऽयं ब्रह्मैवास्ति न चेतरत् ॥ ३ ॥  
व्याप्यव्याप्यकता मिथ्या सर्वमात्मेति शासनात् ।  
इति ज्ञाते परे तत्त्वे भेदस्यावसरः कुतः ॥ ४ ॥  
ब्रह्मणः सर्वभूतानि जायन्ते परमात्मनः ।  
तस्मादेतानि ब्रह्मैव भवन्तीति विचिन्तय ॥ ५ ॥  
ब्रह्मैव सर्वनामानि रूपाणि विविधानि च ।  
कर्माण्यपि समग्राणि बिभर्तीति विभावय ॥ ६ ॥  
सुवर्णाज्जायमानस्य सुवर्णत्वं च शाश्वतम् ।  
ब्रह्मणो जायमानस्य ब्रह्मत्वं च तथा भवेत् ॥ ७ ॥  
स्वल्पमप्यन्तरं कृत्वा जीवात्मपरमात्मनोः ।  
यस्तिष्ठति विमूढात्मा भयं तस्यापि भाषितम् ॥ ८ ॥  
यदज्ञानाद्भवेद्द्वैतमितरत्तत्प्रपश्यति ।  
आत्मत्वेन तदा सर्वं नेतरत्तत्र चाण्वपि ॥ ९ ॥  
अनुभूतोऽप्ययं लोको व्यवहारक्षमोऽपि सन् ।  
असद्‌रूपो यथा स्वप्न उत्तरक्षणबाधितः ॥ १० ॥  
स्वप्ने जागरितं नास्ति जागरे स्वप्नता नहि ।  
द्वयमेव लये नास्ति लयोऽपि ह्यनयोर्न च ॥ ११ ॥  
त्रयमेव भवेन्मिथ्या गुणत्रयविनिर्मितम् ।  
अस्य द्रष्टा गुणातीतो नित्यो ह्येष चिदात्मकः ॥ १२ ॥  
यद्वन्मृदि घटभ्रान्तिः शुक्तौ हि रजतस्थितिः ।  
तद्वद्ब्रह्मणि जीवत्वं वीक्षमाणे विनश्यति ॥ १३ ॥  
यथा मृदि घटो नाम कनके कुण्डलाभिधा ।  
शुक्तौ हि रजतख्यातिर्जीवशब्दस्तथा परे ॥ १४ ॥  
यथैव व्योम्नि नीलत्वं यथा नीरं मरुस्थले ।  
पुरुषत्वं यथा स्थाणौ तद्वद्विश्वं चिदात्मनि ॥ १५ ॥  
यथैव शून्यो वेतालो गन्धर्वाणं पुरं यथा ।  
यथाकाशे द्विचन्द्रत्वं तद्वत्सत्ये जगत्स्थितिः ॥ १६ ॥  
यथा तरङ्गकल्लोलैर्जलमेव स्फुरत्यलम् ।  
घटनाम्ना यथा पृथ्वी पटनाम्ना हि तन्तवः ॥ १७ ॥  
जगन्नाम्ना चिदाभाति सर्वं ब्रह्मैव केवलम् ।  
यथा वन्ध्यासुतो नास्ति यथा नस्ति मरौ जलम् ॥ १८ ॥  
यथा नास्ति नभोवृक्षस्तथा नास्ति जगत्स्थितिः ।  
गृह्यमाने घटे यद्वन्मृत्तिका भाति वै बलात् ॥ १९ ॥  
वीक्ष्यमाणे प्रपञ्चे तु ब्रह्मैवाभाति भासुरम् ।  
सदैवात्मा विशुद्धोऽस्मि ह्यशुद्धो भाति वै सदा ॥ २० ॥  
यथैव द्विविधा रज्जुर्ज्ञानिनोऽज्ञानिनोऽनिशम् ।  
यथैव मृन्मयः कुम्भस्तद्वद्देहोऽपि चिन्मयः ॥ २१ ॥  
आत्मानात्मविवेकोऽयं मुधैव क्रियते बुधैः ॥  
सर्पत्वेन यथा रज्जू रजतत्वेन शुक्तिका ॥ २२ ॥  
विनिर्णीता विमूढेन देहत्वेन तथाऽऽत्मता ।  
घटत्वेन यथा पृथ्वी जलत्वेन मरीचिका ॥ २३ ॥  
गृहत्वेन हि काष्ठानि खड्गत्वेन हि लोहता ।  
तद्वदात्मनि देहत्वं पश्यत्यज्ञानयोगतः ॥ २४ ॥ इति ॥  
इति चतुर्थोऽध्यायः ॥ ४ ॥  
  
पञ्चमोऽध्यायः  
  
  
पुनर्योगं प्रवक्ष्यामि गुह्यं ब्रह्मस्वरूपकम् ।  
समाहितमना भूत्वा श्रृणु ब्रह्मन्यथाक्रमम् ॥ १ ॥  
दशद्वारपुरं देहं दशनाडीमहापथम् ।  
दशभिर्वायुभिर्व्याप्तं दशेन्द्रियपरिच्छदम् ॥ २ ॥  
षडाधारापवरकं षडन्वयमहावनम् ।  
चतुःपीठसमाकीर्णं चतुराम्नायदीपकम् ॥ ३ ॥  
बिन्दुनादमहालिङ्गविष्णुलक्ष्मीनिकेतनम् ।  
देहं विष्ण्वालयं प्रोक्तं सिद्धिदं सर्वदेहिनाम् ॥ ४ ॥  
गुदमेढ्रान्तरालस्थं मूलाधारं त्रिकोणकम् ।  
शिवस्य जीवरूपस्य स्थानं तद्धि प्रचक्षते ॥ ५ ॥  
यत्र कुण्डलिनी नाम परा शक्तिः प्रतिष्ठिता ।  
यस्मादुत्पद्यते वायुर्यस्माद्वह्निः प्रवर्तते ॥ ६ ॥  
यस्मादुत्पद्यते बिन्दुर्यस्मान्नादः प्रवर्तते ।  
यस्मादुत्पद्यते हंसो यस्मादुत्पद्यते मनः ॥ ७ ॥  
तदेतत्कामरूपाख्यं पीठं कामफलप्रदम् ।  
स्वाधिष्ठानह्वयं चक्रं लिङ्गमूले षडस्रकम् ॥ ८ ॥  
नाभिदेशे स्थितं चक्रं दशास्रं मणिपूरकम् ।  
द्वादशारं महाचक्रं हृदये चाप्यनाहतम् ॥ ९ ॥  
तदेतत्पूर्णगिर्याख्यं पीठं कमलसम्भव ।  
कण्ठकूपे विशुद्धाख्यं यच्चक्रं षोडशास्रकम् ॥ १० ॥  
पीठं जालन्धरं नाम तिष्ठत्यत्र चतुर्मुख ।  
आज्ञा नाम भ्रुवोर्मध्ये द्विदलं चक्रमुत्तमम् ॥ ११ ॥  
उड्यानाख्यं महापीठमुपरिष्टात्प्रतिष्ठितम् ।  
स्थानान्येतानि देहेऽस्मिञ्छक्तिरूपं प्रकाशते ॥ १२ ॥  
चतुरस्राधरण्यादौ ब्रह्मा तत्राधिदेवता ।  
अर्धचन्द्राकृति जलं विष्णुस्तस्याधिदेवता ॥ १३ ॥  
त्रिकोणमण्डलं वह्नी रुद्रस्तस्याधिदेवता ।  
वायोर्बिम्बं तु षट्कोणं सङ्कर्षोऽत्राधिदेवता ॥ १४ ॥  
आकाशमण्डलं वृत्तं श्रीमन्नारायणोऽत्राधिदेवता ।  
नादरूपं भ्रुवोर्मध्ये मनसो मण्डलं विदुः ॥ १५ ॥  
शाम्भवस्थानमेतत्ते वर्णितं पद्मसम्भव ।  
अतः परं प्रवक्ष्यामि नाडीचक्रस्य निर्णयम् ॥ १६ ॥  
मूलाधारत्रिकोणस्था सुषुम्ना द्वादशाङ्गुला ।  
मूलार्धच्छिन्नवंशाभा ब्रह्मनाडीति सा स्मृता ॥ १७ ॥  
इडा च पिङ्गला चैव तस्याः पार्श्वद्वये गते ।  
विलम्बिन्यामनुस्यूते नासिकान्तमुपागते ॥ १८ ॥  
इडायां हेमरूपेण वायुर्वामेन गच्छति ।  
पिङ्गलायां तु सूर्यात्मा याति दक्षिणपार्श्वतः ॥ १९ ॥  
विलम्बिनीति या नाडी व्यक्ता नाभौ प्रतिष्ठिता ।  
तत्र नाड्यः समुत्पन्नास्तिर्यगूर्ध्वमधोमुखाः ॥ २० ॥  
तन्नाभिचक्रमित्युक्तं कुक्कुटाण्डमिव स्थितम् ।  
गान्धारी हस्तिजिह्वा च तस्मान्नेत्रद्वयं गते ॥ २१ ॥  
पूषा चालम्बुसा चैव श्रोत्रद्वयमुपागते ।  
शूरा नाम महानाडी तस्माद्भ्रूमध्यमाश्रिता ॥ २२ ॥  
विश्वोदरी तु या नाडी सा भुङ्क्तेऽन्नं चतुर्विधम् ।  
सरस्वती तु या नाडी सा जिह्वान्तं प्रसर्पते ॥ २३ ॥  
राकाऽऽह्वया तु या नाडी पीत्वा च सलिलं क्षणात् ।  
क्षुतमुत्पादयेद् घ्राणे श्लेष्माणं सञ्चिनोति च ॥ २४ ॥  
कण्ठकूपोद्भवा नाडी शङ्खिनाख्या त्वधोमुखी ।  
अन्नसारं समादाय मूर्ध्नि सञ्चिनुते सदा ॥ २५ ॥  
नाभेरधोगतास्तिस्रो जाडयः स्युरधोमुखाः ।  
मलं त्यजेत्कुहूर्नाडी मूत्रं मुञ्चति वारुणी ॥ २६ ॥  
चित्राख्या सीविनि नाडी शुक्लमोचनकारणी ।  
नाडीचक्रमिति प्रोक्तं बिन्दुरूपमतः श्रृणु ॥ २७ ॥  
स्थूलं सूक्ष्मं परं चेति त्रिविधं ब्रह्मणो वपुः ।  
स्थूलं शुक्लात्मकं बिन्दुः सूक्ष्मं पञ्चाग्निरूपकम् ॥ २८ ॥  
सोमात्मकः परः प्रोक्तः सदा साक्षी सदाच्युतः ।  
पातालानामधोभागे कालाग्निर्यः प्रतिष्ठितः ॥ २९ ॥  
स मूलाग्निः शरीरेऽग्निर्यस्मान्नादः प्रजायते ।  
वडवाग्निः शरीरस्थो ह्यस्थिमध्ये प्रवर्तते ॥ ३० ॥  
काष्ठपाषाणयोर्वह्निर्ह्यस्थिमध्ये प्रवर्तते ।  
काष्ठपाषणजो वह्निः पार्थिवो ग्रहणीगतः ॥ ३१ ॥  
अन्तरिक्षगतो वह्निर्वैद्युतः स्वान्तरात्मकः ।  
नभःस्थः सूर्यरूपोऽग्निर्नाभिमण्डलमाश्रितः ॥ ३२ ॥  
विषं वर्षति सूर्योऽसौ स्रवत्यमृतमुन्मुखः ।  
तालुमूले स्थितश्चन्द्रः सुधां वर्षत्यधोमुखः ॥ ३३ ॥  
भ्रूमध्यनिलयो बिन्दुः शुद्धस्फटिकसन्निभः ।  
महाविष्णोश्च देवस्य तत्सूक्ष्मं रूपमुच्यते ॥ ३४ ॥  
एतत्पञ्चाग्निरूपं यो भावयन् बुद्धिमान् धिया ।  
तेन भुक्तं च पीतं च हुतमेव न संशयः ॥ ३५ ॥  
सुखसंसेवितं स्वप्नं सुजीर्णमितभोजनम् ।  
शरीरशुद्धिं कृत्वाऽऽदौ सुखमासनमास्थितः ॥ ३६ ॥  
प्राणस्य शोधयेन्मार्गं रेचपूरककुम्भकैः ।  
गुदमाकुञ्च्य यत्नेन मूलशक्तिं प्रपूजयेत् ॥ ३७ ॥  
नाभौ लिङ्गस्य मध्ये तु उड्यानाख्यं च बन्धयेत् ।  
उड्डीय याति तेनैव शक्तितोड्यानपीठकम् ॥ ३८ ॥  
कण्ठं सङ्कोचयेत्किञ्चिद्बन्धो जालन्धरि ह्ययम् ।  
बन्धयेत्खेचरि मुद्रां दृढचित्तः समाहितः ॥ ३९ ॥  
कपालविवरे जिह्वा प्रविष्टा विपरीतगा ।  
भ्रुवोरन्तर्गता दृष्टिर्मुद्रा भवति खेचरी ॥ ४० ॥  
खेचर्या मुद्रितं येन विवरं लम्बिकोर्ध्वतः ।  
न पीयूषं पतत्यग्नौ न च वायुः प्रधावति ॥ ४१ ॥  
न क्षुधा न तृषा निद्रा नैवालस्यं प्रजायते ।  
न च मृत्युर्भवेत्तस्य यो मुद्रां वेत्ति खेचरीम् ॥ ४२ ॥  
ततः पूर्वापरे व्योम्नि द्वादशान्तेऽच्युतात्मके ।  
उड्ड्यानपीठे निर्द्वन्द्वे निरालम्बे निरञ्जने ॥ ४३ ॥  
ततः पङ्कजमध्यस्थं चन्द्रमण्डलमध्यगम् ।  
नारायणमनुध्यायेत्स्रवतममृतं सदा ॥ ४४ ॥  
भिद्यते हृदयग्रन्थिश्छिद्यन्ते सर्वसंशयाः ।  
क्षीयन्ते चास्य कर्माणि तस्मिद्नृष्टे परावरे ॥ ४५ ॥  
अथ सिद्धिं प्रवक्ष्यामि सुखोपायं सुरेश्वर ।  
जितेन्द्रियाणां शान्तानां जितश्वासविचेतसाम् ॥ ४६ ॥  
नादे मनोलयं ब्रह्मन् दूरश्रवणकारणम् ।  
बिन्दौ मनोलयं कृत्वा दूरदर्शनमाप्नुयात् ॥ ४७ ॥  
कालात्मनि मनो लीनं त्रिकालज्ञानकारणम् ।  
परकायमनोयोगः परकायप्रवेशकृत् ॥ ४८ ॥  
अमृतं चिन्तयेन्मूर्ध्नि क्षुत्तृषाविषशान्तये ।  
पृथिव्यां धारयेच्चित्तं पातालगमनं भवेत् ॥ ४९ ॥  
सलिले धारयेच्चित्तं नाम्भसा परिभूयते ।  
अग्नौ सन्धारयेच्चित्तमग्निना दह्यते न सः ॥ ५० ॥  
वायौ मनोलयं कुर्यादाकाशगमनं भवेत् ।  
आकाशे धारयेच्चित्तमणिमादिकमाप्नुयात् ॥ ५१ ॥  
विराड्‌रूपे मनो युञ्जन्महिमानमवाप्नुयात् ।  
चतुर्मुखे मनो युञ्जन् जगत्सृष्टिकरो भवेत् ॥ ५२ ॥  
इन्द्ररूपिणमात्मानं भावयन्मर्त्यभोगवान् ।  
विष्णुरूपे महायोगी पालयेदखिलं जगत् ॥ ५३ ॥  
रुद्ररूपे महायोगी संहरत्येव तेजसा ।  
नारायणे मनो युञ्जन् सर्वसिद्धिमवाप्नुयात् ॥ ५४ ॥  
यथा सङ्कल्पयेद्योगी योगयुक्तो जितेन्द्रियः ।  
तथा तत्तदवाप्नोति भाव एवात्र कारणम् ॥ ५५ ॥  
गुरुर्ब्रह्मा गुरुर्विष्णुर्गुरुर्देवः सदाच्युतः ।  
न गुरोरधिकः कश्चित्त्रिषु लोकेषु विद्यते ॥ ५६ ॥  
दिव्यज्ञानोपदेष्टारं देशिकं परमेश्वरम् ।  
पूजयेत्परया भक्त्या तस्य ज्ञानफलं भवेत् ॥ ५७ ॥  
यथा गुरुस्तथैवेशो यथैवेशोस्तथा गुरुः ।  
पूजनीयो महाभक्त्या न भेदो विद्यतेऽनयोः ॥ ५८ ॥  
नाद्वैतवादं कुर्वीत गुरुणा सह कुत्रचित् ।  
अद्वैतं भावयेद्भक्त्या गुरोर्देवस्य चात्मनः ॥ ५९ ॥  
  
योगशिखामहिमा -  
योगशिखां महागुह्यं यो जानाति महामतिः ।  
न तस्य किञ्चिदज्ञातं त्रिषु लोकेषु विद्यते ॥ ६० ॥  
न पुण्यपापे नास्वस्थो न दुःखं न पराजयः ।  
न चास्ति पुनरावृत्तिरस्मिन् संसारमण्डले ॥ ६१ ॥  
सिद्धौ चित्तं न कुर्वीत चञ्चलत्वेन चेतसः ।  
तथाऽपि ज्ञाततत्त्वोऽसौ मुक्त एव न संशयः ॥ ६२ ॥  
इत्युपनिषत् ॥ इति पञ्चमोऽध्यायः ॥ ५ ॥  
  
षष्ठोऽध्यायः  
  
  
उपासनाप्रकारं मे ब्रूहि त्वं परमेश्वर ।  
येन विज्ञातमात्रेण मुक्तो भवति संसृतेः ॥ १ ॥  
उपासनाप्रकारं ते रहस्यं श्रुतिसारकम् ।  
हिरण्यगर्भ वक्ष्यामि श्रुत्वा सम्यगुपासय ॥ २ ॥  
सुषुम्नायै कुण्डलीन्यै सुधायै चन्द्रमण्डलात् ।  
मनोन्मन्यै नमस्तुभ्यं महाशक्त्यै चिदात्मने ॥ ३ ॥  
शतं चैका च हृदयस्य नाड्य-  
     स्तासां मूर्धानमभिनिःसृतैका ।  
तयोर्ध्वमायन्नमृतत्वमेति  
     विश्वङ्ङ्न्या उत्क्रमणे भवन्ति ॥ ४ ॥  
एकोत्तरं नाडिशतं तासां मध्ये परा स्मृता ।  
सुषुम्ना तु परे लीना विरजा ब्रह्मरूपिणी ॥ ५ ॥  
इडा तिष्ठति वामेन पिङ्गला दक्षिणेन तु ।  
तयोर्मध्ये परं स्थानं यस्तद्वेद स वेदवित् ॥ ६ ॥  
प्राणान्सन्धारयेत्तस्मिन् नासाभ्यान्तरचारिणः ।  
भूत्वा तत्रायतप्राणः शनैरेव समभ्यसेत् ॥ ७ ॥  
गुदस्य पृष्ठभागेऽस्मिन् वीणादन्डस्तु देहभृत् ।  
दीर्घास्तिदेहपर्यन्तं ब्रह्मनाडीति कथ्यते ॥ ८ ॥  
तस्यान्ते सुषिरं सूक्ष्मं ब्रह्मनाडीति सूरिभिः ।  
इडापिङ्गलयोर्मध्ये सुषुम्ना सूर्यरूपिणी ॥ ९ ॥  
सर्वं प्रतिष्ठितं तस्मिन्सर्वगं विश्वतोमुखम् ।  
तस्य मध्यगताः सूर्यसोमाग्निपरमेश्वराः ॥ १० ॥  
भूतलोका दिशः क्षेत्राः समुद्राः पर्वताः शिलाः ।  
द्वीपाश्च निम्नगा वेदाः शास्त्रविद्याकलाऽक्षराः ॥ ११ ॥  
स्वरमन्त्रपुराणानि गुणाश्चैते च सर्वशः ।  
बीजं बीजात्मकस्तेषां क्षेत्रज्ञः प्राणवायवः ॥ १२ ॥  
सुषुम्नान्तर्गतं विश्वं तस्मिन् सर्वं प्रतिष्ठितम् ।  
नानानाडीप्रसवगं सर्वभूतान्तरात्मनि ॥ १३ ॥  
ऊर्ध्वमूलमधःशाखं वायुमार्गेण सर्वगम् ।  
द्विसप्ततिसहस्राणि नाड्यः स्युर्वायुगोचराः ॥ १४ ॥  
सर्वमार्गेण सुषिरास्तिर्यञ्चः सुषिरात्मताः ।  
अधश्चोर्ध्वं च कुण्डल्याः सर्वद्वारनिरोधनात् ॥ १५ ॥  
वायुना सह जीवोर्ध्वज्ञानान्मोक्षमवाप्नुयात् ।  
ज्ञात्वा सुषुम्नां तद्भेदं कृत्वा पायुं च मध्यगम् ॥ १६ ॥  
कृत्वा तु बैन्दवस्थाने घ्राणरन्ध्रे निरोधयेत् ।  
द्विसप्ततिसहस्राणि नाडीद्वाराणि पञ्जरे ॥ १७ ॥  
सुषुम्ना शाम्भवी शक्तिः शेषास्त्वन्ये निरर्थकाः ।  
हृल्लेखे परमानन्दे तालुमूलव्यवस्थिते ॥ १८ ॥  
अत ऊर्ध्वं निरोधे तु मध्यमं मध्यमध्यमम् ।  
उच्चारयेत्परां शक्तिं ब्रह्मरन्ध्रनिवासिनीम् ।  
यदि भ्रमरसृष्टिः स्यात्संसारभ्रमणं त्यजेत् ॥ १९ ॥  
गमागमस्थं गमनादिशून्यं  
     चिद्‌रूपदीपं तिमिरान्धनाशम् ।  
पश्यामि तं सर्वजनान्तरस्थं  
     नमामि हंसं परमात्मरूपम् ॥ २० ॥  
अनाहतस्य शब्दस्य तस्य शब्दस्य यो ध्वनिः ।  
ध्वनेरन्तर्गतं ज्योतिर्ज्योतिषोऽन्तर्गतं मनः ।  
तन्मनो विलयं याति तद्विष्णोः परमं पदम् ॥ २१ ॥  
केचिद्वदन्ति चाधारं सुषुम्ना च सरस्वती ।  
आधाराज्जायते विश्वं विश्वं तत्रैव लीयते ॥ २२ ॥  
तस्मात्सर्वप्रयत्नेन गुरुपादं समाश्रयेत् ।  
आधारशक्तिनिद्रायां विश्वं भवति निद्रया ॥ २३ ॥  
तस्यां शक्तिप्रबोधेन त्रैलोक्यं प्रतिबुध्यते ।  
आधारं यो विजानाति तमसः परमश्नुते ॥ २४ ॥  
तस्य विज्ञानमात्रेण नरः पापैः प्रमुच्यते ॥ २५ ॥  
आधारचक्रमहसा विद्युत्पुञ्जसमप्रभा ।  
तदा मुक्तिर्न सन्देहो यदि तुष्टः स्वयं गुरुः ॥ २६ ॥  
आधारचक्रमहसा पुण्यपापे निकृन्तयेत् ।  
आधारवातरोधेन लीयते गगनान्तरे ॥ २७ ॥  
आधारवातरोधेन शरीरं कम्पते यदा ।  
आधारवातरोधेन योगी नृत्यति सर्वदा ॥ २८ ॥  
आधारवातरोधेन विश्वं तत्रैव दृश्यते ।  
सृष्टिमाधारमाधारमाधारे सर्वदेवताः ।  
आधारे सर्ववेदाश्च तस्मादाधारमाश्रयेत् ॥ २९ ॥  
आधारे पश्चिमे भागे त्रिवेणीसङ्गमो भवेत् ।  
तत्र स्नात्वा च पीत्वा च नरः पापात्प्रमुच्यते ॥ ३० ॥  
आहारे पश्चिमं लिङ्गं कवाटं तत्र विद्यते ।  
तस्योद्घाटनमात्रेण मुच्यते भवबन्धनात् ॥ ३१ ॥  
आधारपश्चिमे भागे चन्द्रसूर्यौ स्थिरौ यदि ।  
तत्र तिष्ठति विश्वेशो ध्यात्वा ब्रह्ममयो भवेत् ॥ ३२ ॥  
आधारपश्चिमे भागे मूर्तिस्तिष्ठति सञ्ज्ञया ।  
षट् चक्राणि च निर्भिद्य ब्रह्मरन्ध्राद्बहिर्गतम् ॥ ३३ ॥  
वामदक्षे निरुन्धन्ति प्रविशन्ति सुषुम्नया ।  
ब्रह्मरन्ध्रं प्रविश्यन्ति ते यान्ति परमां गतिम् ॥ ३४ ॥  
सुषुम्नायां यदा हंसः अध ऊर्ध्वं प्रधावति ।  
सुषुम्नायां यदा प्राणं भ्रामयेद्यो निरन्तरम् ॥ ३५ ॥  
सुषुम्नायां यदा प्राणः स्थिरो भवति धीमताम् ।  
सुषुम्नायां प्रवेशेन चन्द्रसूर्यौ लयं गतौ ॥ ३६ ॥  
तदा समरसं भावं यो जानाति स योगवित् ।  
सुषुम्नायां यदा यस्य म्रियते मनसो रयः ॥ ३७ ॥  
सुषुम्नायां यदा योगी क्षणैकमपि तिष्टति ।  
सुषुम्नायां यदा योगी क्षणार्धमपि तिष्ठति ॥ ३८ ॥  
सुषुम्नायां यदा योगी सुलग्नो लवणाम्बुवत् ।  
सुषुम्नायां यदा योगी लीयते क्षीरनीरवत् ॥ ३९ ॥  
भिद्यते च तदा ग्रन्थिश्छिद्यन्ते सर्वसंशयाः ।  
क्षीयन्ते परमाकाशे ते यान्ति परमां गतिम् ॥ ४० ॥  
गङ्गायां सागरे स्नात्वा नत्वा च मणिकर्णिकाम् ।  
मध्यनाडीविचारस्य कलां नार्हन्ति षोडशीम् ॥ ४१ ॥  
श्रीशैलदर्शनान्मुक्तिर्वाराणस्यां मृतस्य च ।  
केदारोदकपानेन मध्यनाडीप्रदर्शनात् ॥ ४२ ॥  
अश्वमेधसहस्राणि वाजपेयशतानि च ।  
सुषुम्नाध्यानयोगस्य कलां नार्हन्ति षोडशीम् ॥ ४३ ॥  
सुषुम्नायां सदा गोष्ठीं यः कश्चित्कुरुते नरः ।  
स मुक्तः सर्वपापेभ्यो निश्रेयसमवाप्नुयात् ॥ ४४ ॥  
सुषुम्नैव परं तीर्थं सुषुम्नैव परो जपः ।  
सुषुम्नैव परं ध्यानं सुषुम्नैव परा गतिः ॥ ४५ ॥  
अनेकयज्ञदानानि व्रतानि नियमानि च ।  
सुषुम्नाध्यानयोगस्य कलां नार्हन्ति षोडशीम् ॥ ४६ ॥  
ब्रह्मरन्ध्रे महास्थाने वर्तते सततं शिवा ।  
चिच्छक्तिः परमादेवी मध्यमे सुप्रतिष्ठिता ॥ ४७ ॥  
मायाशक्तिर्ललाटाग्रभागे व्योमाम्बुजे तथा ।  
नादरूपा पराशक्तिर्ललाटस्य तु मध्यमे ॥ ४८ ॥  
भागे बिन्दुमयी शक्तिर्ललाटस्यापरांशके ।  
बिन्दुमध्ये च जीवात्मा सूक्ष्मरूपेण वर्तते ॥ ४९ ॥  
हृदये स्थूलरूपेण मध्यमे न तु मध्यमे ॥ ५० ॥  
प्राणापानवशो जीवो ह्यधश्चोर्ध्वं च धावति ।  
वामदक्षिणमार्गेण चञ्चलत्वान्न दृश्यते ॥ ५१ ॥  
आक्षिप्तो भुजदण्डेन यथोच्चलति कन्दुकः ।  
प्राणापानसमाक्षिप्तस्तथा जीवो न विश्रमेत् ॥ ५२ ॥  
अपानः कर्षति प्राणं प्राणोऽपानं च कर्षति ।  
हकारेण बहिर्याति सकारेण विशेत्पुनः ॥ ५३ ॥  
हंसहंसेत्यमुं मन्त्रं जीवो जपति सर्वदा ।  
तद्विद्वानक्षरं नित्यं यो जानाति स योगवित् ॥ ५४ ॥  
कन्दोर्ध्वे कुण्डलीशक्तिर्मुक्तिरूपाऽथ योगिनाम् ।  
बन्धनाय च मूढानां यस्तां वेत्ति स योगवित् ॥ ५५ ॥  
भूर्भुवःस्वरिमे लोकाश्चन्द्रसूर्याऽग्निदेवताः ।  
यासु मात्रासु तिष्ठन्ति तत्परं ज्योतिरोमिति ॥ ५६ ॥  
त्रयः कालास्त्रयो देवास्त्रयो लोकास्त्रयः स्वराः ।  
त्रयो वेदाः स्थिता यत्र तत्परं ज्योतिरोमिति ॥ ५७ ॥  
चित्ते चलति संसारो निश्चलं मोक्ष उच्यते ।  
तस्माच्चित्तं स्थिरीकुर्यात्प्रज्ञया परया विधे ॥ ५८ ॥  
चित्तं कारणमर्थानां तस्मिन्सति जगत्त्रयम् ।  
तस्मिन्क्षीणे जगत्क्षीणं तच्चिकित्स्यं प्रयत्नतः ॥ ५९ ॥  
मनोऽहं गगनाकारं मनोऽहं सर्वतोमुखम् ।  
मनोऽहं सर्वमात्मा च न मनः केवलः परः ॥ ६० ॥  
मनः कर्माणि जायन्ते मनो लिप्यति पातकैः ।  
मनश्चेदुन्मनीभूयान्न पुण्यं न च पातकम् ॥ ६१ ॥  
मनसा मन आलोक्य वृत्तिशून्यं यदा भवेत् ।  
ततः परं परब्रह्म दृश्यते च सुदुर्लभम् ॥ ६२ ॥  
मनसा मन आलोक्य मुक्तो भवति योगवित् ।  
मनसा मन आलोक्य उन्मन्यन्तं सदा स्मरेत् ॥ ६३ ॥  
मनसा मन आलोक्य योगनिष्ठः सदा भवेत् ।  
मनसा मन आलोक्य दशप्रत्ययदृश्यते ॥ ६४ ॥  
यदा प्रत्यया दृश्यन्ते तदा योगीश्वरो भवेत् ॥ ६५ ॥  
बिन्दुनादकलाज्योति-रवीन्दुध्रुवतारकम् ।  
शान्तं च तदतीतं च परम्ब्रह्म तदुच्यते ॥ ६६ ॥  
हसत्युल्लसति प्रीत्या क्रीडते मोदते तदा ।  
तनोति जीवनं बुद्ध्या बिभेति सर्वतोभयात् ॥ ६७ ॥  
रोध्यते बुध्यते शोके मुह्यते नवसम्पदा ।  
कम्पते शत्रुकार्येषु कामेन रमते हसन् ॥ ६८ ॥  
स्मृत्वा कामरतं चित्तं विजानीयात्कलेवरे ।  
यत्र देशे वसेद्वायुश्चित्तं तद्वसति ध्रुवम् ॥ ६९ ॥  
मनश्चन्द्रो रविर्वायुर्दृष्टिरग्निरुदाहृतः ।  
बिन्दुनादकला ब्रह्मन् विष्णुब्रह्मेशदेवताः ॥ ७० ॥  
सदा नादानुसन्धानात् सङ्क्षीणा वासना भवेत् ।  
निरञ्जने विलीयेते मरुन्मनसि पद्मज ॥ ७१ ॥  
यो वै नादः स वै बिन्दुस्तद्वै चित्तं प्रकीर्तितम् ।  
नादो बिन्दुश्च चित्तं च त्रिभिरैक्यं प्रसाधयेत् ॥ ७२ ॥  
मन एव हि बिन्दुश्च उत्पत्तिस्थितिकारणम् ।  
मनसोत्पद्यते बिन्दुर्यथा क्षीरं घृतात्मकम् ॥ ७३ ॥  
षट् चक्राणि परिज्ञात्वा प्रविशेत्सुखमण्डलम् ।  
प्रविशेद्वायुमाकृष्य तथैवोर्ध्वं नियोजयेत् ॥ ७४ ॥  
वायुं बिन्दुं तथा चक्रं चित्तं चैव समभ्यसेत् ।  
समाधिनैकेन समममृतं यान्ति योगिनः ॥ ७५ ॥  
यथाग्निर्दारुमध्यस्थो नोत्तिष्ठेन्मथनं विना ।  
विना चाभ्यासयोगेन ज्ञानदीपस्तथा न हि ॥ ७६ ॥  
घटमध्ये यथा दीपो बाह्ये नैव प्रकाशते ।  
भिन्ने तस्मिन् घटे चैव दीपज्वालाऽवभासते ॥ ७७ ॥  
स्वकायं घटमित्युक्तं यथा जीवो हि तत्पदम् ।  
गुरुवाक्यसमाभिन्ने ब्रह्मज्ञानं प्रकाशते ॥ ७८ ॥  
कर्णधारं गुरुं प्राप्य तद्वाक्यं प्लववदृढम् ।  
अभ्यासवासनाशक्त्या तरन्ति भवसागरम् ॥ ७९ ॥  
इत्युपनिषत् ।  
इति योगशिखोपनिषदि षष्ठोऽध्यायः ॥ ६ ॥  
ॐ सह नाववतु सह नौ भुनक्तु सह वीर्यं करवावहै ।  
तेजस्विनवधीतमस्तु मा विद्विषावहै ॥  
ॐ शान्तिः शान्तिः शान्तिः ॥ ॐ तत्सत् ॥  
इति योगशिखोपनिषत्समाप्ता ॥
