॥ योगतत्त्वोपनिषद ॥  
  
योगैश्वर्यं च कैवल्यं जायते यत्प्रसादतः ।  
तद्वैष्णवं योगतत्त्वं रामचन्द्रपदं भजे ॥  
ॐ सह नाववतु ॥ सह नौ भुनक्तु ॥ सह वीर्यं करवावहै ॥  
तेजस्विनावधीतमस्तु मा विद्विषावहै ॥  
ॐ शान्तिः शान्तिः शान्तिः ॥  
  
  
अष्टाङ्योगजिज्ञासा -  
योगतत्त्वं प्रवक्ष्यामि योगिनां हितकाम्यया ।  
यच्छृत्वा च पठित्वा च सर्वपापैः प्रमुच्यते ॥ १ ॥  
विष्णुर्नाम महायोगी महाभूतो महातपाः ।  
तत्त्वमार्गे यथा दीपो दृश्यते पुरुषोत्तमः ॥ २ ॥  
तमाराध्य जगन्नाथं प्रणिपत्य पितामहः ।  
पप्रच्छ योगतत्त्वं मे ब्रूहि चाष्टाङ्गसंयुतम् ॥ ३ ॥  
  
  
योगतत्त्वस्य दुर्लभत्वम् -  
तमुवाच हृषीकेशो वक्ष्यामि श्रृणु तत्त्वतः ।  
सर्वे जीवाः सुखैर्दुखैर्मायाजालेन वेष्टिताः ॥ ४ ॥  
तेषां मुक्तिकरं मार्गं मायाजालनिकृन्तनम् ।  
जन्ममृत्युजराव्याधिनाशनं मृत्युतारकम् ॥ ५ ॥  
नानामार्गैस्तु दुष्प्रापं कैवल्यं परमं पदम् ।  
पतिताः शास्त्रजालेषु प्रज्ञया तेन मोहिताः ॥ ६ ॥  
अनिर्वाच्यं पदं वक्तुं न शक्यं तैः सुरैरपि ।  
स्वात्मप्रकाशरूपं तत्किं शास्त्रेण प्रकाशते ॥ ७ ॥  
  
  
परस्यैव जीवत्वम् -  
निष्कलं निर्मलं शान्तं सर्वातीतं निरामयम् ।  
तदेव जीवरूपेण पुण्यपापफलैर्वृतम् ॥ ८ ॥  
परमात्मपदं नित्यं तत्कथं जीवतां गतम् ।  
सर्वभावपदातीतं ज्ञानरूपं निरञ्जनम् ॥ ९ ॥  
वारिवत्स्फुरितं तस्मिंस्तत्राहङ्कृतिरुत्थिता ।  
पञ्चात्मकमभूत्पिण्डं धातुबद्धं गुणात्मकम् ॥ १० ॥  
सुखदुःखैः समायुक्तं जीवभावनया कुरु ।  
तेन जीवाभिधा प्रोक्ता विशुद्धैः परमात्मनि ॥ ११ ॥  
  
  
प्राकृत गुणवियुक्तस्य जीवस्य परमात्मत्वम् -  
कामक्रोधभयं चापि मोहलोभमदो रजः ।  
जन्ममृत्युश्च कार्पण्यं शोकस्तन्द्रा क्षुधा तृषा ॥ १२ ॥  
तृष्णा लज्जा भयं दुःखं विषादो हर्ष एव च ।  
एभिर्दोषैर्विनिर्मुक्तः स जीवः केवलो मतः ॥ १३ ॥  
  
  
ज्ञानयोगयोः युगपदभ्यासः -  
तस्माद्दोषविनाशार्थं उपायं कथयामि ते ।  
योगहीनं कथं ज्ञानं मोक्षदं भवति ध्रुवम् ॥ १४ ॥  
योगोऽपि ज्ञानहीनस्तु न क्षमो मोक्षकर्मणि ।  
तस्माज्ज्ञानं च योगं च मुमुक्षुर्दृढमभ्यसेत् ॥ १५ ॥  
  
  
ज्ञानस्वरूपम् -  
अज्ञानादेव संसारो ज्ञानादेव विमुच्यते ।  
ज्ञानस्वरूपमेवादौ ज्ञानं ज्ञेयैकसाधनम् ॥ १६ ॥  
ज्ञातं येन निजं रूपं कैवल्यं परमं पदम् ।  
निष्कलं निर्मलं साक्षात्सच्चिदानन्दरूपकम् ॥ १७ ॥  
उत्पत्तिस्थितिसंहार स्फूर्तिज्ञानविवर्जितम् ।  
एतज्ज्ञानमिति प्रोक्तमथ योगं ब्रवीमि ते ॥ १८ ॥  
  
  
मन्त्रयोगादि चतुर्विधो योगः -  
योगो हि बहुधा ब्रह्मन् भिद्यते व्यवहारतः ।  
मन्त्रयोगो लयश्चैव हठोऽसौ राजयोगकः ॥ १९ ॥  
  
  
आरम्भादयो योगावस्था -  
आरम्भश्च घटश्चैव तथा परिचयः स्मृतः ।  
निष्पत्तिश्चेत्यवस्था च सर्वत्र परिकीर्तिता ॥ २० ॥  
एतेषां लक्षणं ब्रह्मन् वक्ष्ये श्रृणु समासतः ।  
मातृकादियुतं मन्त्रं द्वादशाब्दं तु यो जपेत् ॥ २१ ॥  
क्रमेण लभते ज्ञानं अणिमादिगुणान्वितम् ।  
अल्पबुद्धिरिमं योगं सेवते साधकाधमः ॥ २२ ॥  
  
  
लययोगलक्षणम् -  
लययोगश्चित्तलयः कोटिशः परिकीर्तितः ।  
गच्छंस्तिष्ठन्स्वपन्भुञ्जन् ध्यायेन्निष्कलमीश्वरम् ॥ २३ ॥  
स एव लययोगः स्याद्‌हठयोगमतः श्रृणु ।  
  
  
हठयोगाङ्गानि -  
यमश्च नियमश्चैव आसनं प्राणसंयमः ॥ २४ ॥  
प्रत्याहारो धारणा च ध्यानं भ्रूमध्यमे हरिम् ।  
समाधिः समताऽवस्था साष्टाङ्गो योग उच्यते ॥ २५ ॥  
महामुद्रा महाबन्धो महावेधश्च खेचरी ।  
जालन्धरोड्डियाणश्च मूलबन्धैस्तथैव च ॥ २६ ॥  
दीर्घप्रणवसन्धानं सिद्धान्तश्रवणं तथा ।  
वज्रोली चामरोली च सहजोली त्रिधा मता ॥ २७ ॥  
  
  
यमनियमासनेषु प्रधानाङ्गानि -  
एतेषां लक्षणं ब्रह्मन् प्रत्येकं श्रृणु तत्त्वतः ।  
लघ्वाहारो यमेष्वेको मुख्या भवति नेतरः ॥ २८ ॥  
अहिंसा नियमेष्वेका मुख्या वै चतुरानन ।  
सिद्धं पद्मं तथा सिंहं भद्रं चेति चतुष्टयम् ॥ २९ ॥  
  
  
योगाभ्यासविघ्नत्यागः -  
प्रथमाभ्यासकाले तु विघ्नाः स्युश्चतुरानन ।  
आलस्यं कत्थनं धूर्तगोष्टी मन्त्रादिसाधनम् ॥ ३० ॥  
धातुस्त्रीलौल्यकादीनि मृगतृष्णामयानि वै ।  
ज्ञात्वा सुधीस्त्यजेत्सर्वान् विघ्नान्पुण्यप्रभावतः ॥ ३१ ॥  
  
  
प्राणायामोचितमठासनयोः स्वरूपम् -  
प्राणायामं ततः कुर्यात् पद्मासनगतः स्वयम् ।  
सुशोभनं मठं कुर्यात् सूक्ष्मद्वारं तु निर्व्रणम् ॥ ३२ ॥  
सुष्ठुलिप्तं गोमयेन सुधया वा प्रयत्नतः ।  
मत्कुणैर्मशकैर्लूतैर्वर्जितं च प्रयत्नतः ॥ ३३ ॥  
दिने दिने च सम्मृष्टं सम्मार्जन्या विशेषतः ।  
वासितं च सुगन्धेन धूपितं गुग्गुलादिभिः ॥ ३४ ॥  
नात्युच्छ्रितं नातिनीचं चैलाजिनकुशोत्तरम् ।  
तत्रोपविश्य मेधावी पद्मासनसमन्वितः ॥ ३५ ॥  
  
  
प्राणायामारम्भप्रकारः -  
ऋजुकायः प्राञ्जलिश्च प्रणमेदिष्टदेवताम् ।  
ततो दक्षिणहस्तस्य अङ्गुष्ठेनैव पिङ्गलाम् ॥ ३६ ॥  
निरुध्य पूरयेद्वायु मिडया तु शनैः शनैः ।  
यथाशक्त्यविरोधेन ततः कुर्याच्च कुम्भकम् ॥ ३७ ॥  
पुनस्त्यजेत् पिङ्गलया शनैरेव न वेगतः ।  
पुनः पिङ्गलयाऽऽपूर्य पूरयेदुदरं शनैः ॥ ३८ ॥  
धारयित्वा यथाशक्ति रेचयेद् इडया शनैः ।  
यया त्यजेत्तयाऽऽपूर्य धारयेदविरोधतः ॥ ३९ ॥  
  
  
मात्रानियमपूर्वकः प्राणायामः -  
जानु प्रदक्षिणीकृत्य न द्रुतं न विलम्बितम् ।  
अङ्गुलिस्फोटनं कुर्यात्सा मात्रा परिगीयते ॥ ४० ॥  
इडया वायुमापूर्य शनैः षोडशमात्रया ।  
कुम्भयेत्पूरितं पश्चाच्चतुःषष्ट्या तु मात्रया ॥ ४१ ॥  
रेचयेत्पिङ्गलानाड्या द्वात्रिंशन्मात्रया पुनः ।  
पुनः पिङ्गलयाऽऽपूर्य पूर्ववत्सुसमाहितः ॥ ४२ ॥  
प्रातर्मध्यन्दिने सायमर्धरात्रे च कुम्भकान् ।  
शनैरशीतिपर्यन्तं चतुर्वारं समभ्यसेत् ॥ ४३ ॥  
  
  
आन्तरालिकफलं नाडीशुद्धिः तच्चिह्नानि च -  
एवं मासत्रयाभ्यासान् नाडीशुद्धिस्ततो भवेत् ।  
यदा तु नाडीशुद्धिः स्यात् तदा चिह्नानि बाह्यतः ॥ ४४ ॥  
जायन्ते योगिनो देहे तानि वक्ष्याम्यशेषतः ।  
शरीरलघुता दीप्तिर्जाठराग्निविवर्धनम् ॥ ४५ ॥  
कृशत्वं च शरीरस्य तदा जायेत निश्चितम् ।  
  
  
योगाभ्यासकाले आहारादिनियमः -  
योगाविघ्नकराहारं वर्जयेद्योगवित्तमः ॥ ४६ ॥  
लवणं सर्षपं चाम्लमुष्णं रूक्षं च तीक्ष्णकम् ।  
शाकजातं रामठादि वह्निस्त्रीपथिसेवनम् ॥ ४७ ॥  
प्रातःस्नानोपवासादिकायक्लेशांश्च वर्जयेत् ।  
अभ्यासकाले प्रथमं शस्तं क्षीराज्यभोजनम् ॥ ४८ ॥  
गोधूममुद्गशाल्यन्नं योगवृद्धिकरं विदुः ।  
  
  
केवलकुम्भकसिद्धिः -  
ततः परं यथेष्टं तु शक्तः स्याद्वायुधारणे ॥ ४९ ॥  
यथेष्टवायुधारणाद्वायोः सिद्ध्येत्केवलकुम्भकः ।  
केवले कुम्भक सिद्धे रेचपूरविवर्जिते ॥ ५० ॥  
न तस्य दुर्लभं किञ्चित् त्रिषु लोकेषु विद्यते ।  
  
  
प्रस्वेदादिसिद्धयः -  
प्रस्वेदो जायते पूर्वं मर्दनं तेन कारयेत् ॥ ५१ ॥  
ततोऽपि धारणाद्वायोः क्रमेणैव शनैः शनैः ।  
कम्पो भवति देहस्य आसनस्थस्य देहिनः ॥ ५२ ॥  
ततोऽधिकतराभ्यासात् दर्दरी स्वेन जायते ।  
यदा च दर्दरो भाव उत्प्लुत्योत्प्लुत्य गच्छति ॥ ५३ ॥  
पद्मासनस्थितो योगी तथा गच्छति भूतले ।  
ततोऽधिकतरभ्यासाद्भूमित्यागश्च जायते ॥ ५४ ॥  
पद्मासनस्थ एवासौ भूमिमुत्सृज्य गच्छति ।  
अतिमानुषचेष्टादि तथा सामर्थ्यमुद्भवेत् ॥ ५५ ॥  
न दर्शयेच्च सामर्थ्यं दर्शनं वीर्यवत्तरम् ।  
स्वल्पं वा बहुधा दुःखं योगी न व्यथते तदा ॥ ५६ ॥  
अल्पमूत्रपुरीषश्च स्वल्पनिद्रश्च जायते ।  
कीलवो दूषिका लाला स्वेददुर्गन्धताऽऽनने ॥ ५७ ॥  
एतानि सर्वथा तस्य न जायन्ते ततः परम् ।  
ततोऽधिकतराभ्यासाद् बलमुत्पद्यते बहु ॥ ५८ ॥  
येन भूचरसिद्धिः स्याद् भूचराणां जये क्षमः ।  
व्याघ्रो वा शरभो व्यापि गजो गवय एव वा ॥ ५९ ॥  
सिंहो वा योगिना तेन म्रियन्ते हस्तताडिताः ।  
कन्दर्पस्य यथा रूपं तथा स्यादपि योगिनः ॥ ६० ॥  
तद्रूपवशगा नार्यः काङ्क्षन्ते तस्य सङ्गमम् ।  
यदि सङ्गं करोत्येष तस्य बिन्दुक्षयो भवेत् ॥ ६१ ॥  
वर्जयित्वा स्त्रियाः सङ्गं कुर्यादभ्यासमादरात् ।  
योगिनोऽङ्गे सुगन्धश्च जायते बिन्दुधारणात् ॥ ६२ ॥  
  
  
योगप्रतिबन्धनाशाय प्रणवजपः आरम्भावस्था -  
ततो रहस्युपाविष्टः प्रणवं प्लुतमात्रया ।  
जपेत्पूर्वार्जितानां तु पापानां नाशहेतवे ॥ ६३ ॥  
सर्वविघ्नहरो मन्त्रः प्रणवः सर्वदोषहा ।  
एवमभ्यासयोगेन सिद्धिरारम्भसम्भवा ॥ ६४ ॥  
  
  
घटावस्था -  
ततो भवेद् घटावस्था पवनाभ्यासतत्परा ।  
प्राणोऽपानो मनो बुद्धिर्जीवात्मपरमात्मनोः ॥ ६५ ॥  
अन्योन्यस्याविरोधेन एकता घटते यदा ।  
घटावस्थेति सा प्रोक्ता तच्चिह्नानि ब्रवीम्यहम् ॥ ६६ ॥  
पूर्वं यः कथितोऽभ्यासश्चतुर्थांशं परिग्रहेत् ।  
दिवा वा यदि वा सायं एककालं समभ्यसेत् ॥ ६७ ॥  
एकवारं प्रतिदिनं कुर्यात्केवलकुम्भकम् ।  
  
  
प्रत्याहारलक्षणम् -  
इन्द्रियाणीन्द्रियार्थेभ्यो यत्प्रत्याहरणं स्फुटम् ॥ ६८ ॥  
योगी कुम्भकमास्थाय प्रत्याहारः स उच्यते ।  
  
  
धारणास्वरूपम् -  
यद्यत्पश्यति चक्षुर्भ्यां तत्तदात्मेति भावयेत् ॥ ६९ ॥  
यद्यच्छृणोति कर्णाभ्यां तत्तदात्मेति भावयेत् ।  
लभते नासया यद्यत्तत्तदात्मेति भावयेत् ॥ ७० ॥  
जिह्वया यद्‌रसं ह्यत्ति तत्तदात्मेति भावयेत् ।  
त्वचा यद्यत्स्पृशेद्योगी तत्तदात्मेति भावयेत् ॥ ७१ ॥  
एवं ज्ञानेन्द्रियाणां तु तत्तदात्मनि धारयेत् ।  
  
  
धारणासिद्धयः तद्‌गोपधिश्च -  
याममात्रं प्रतिदिनं योगी यत्नादतन्द्रितः ॥ ७२ ॥  
यथा वा चित्तसामर्थ्यं जायते योगिनो ध्रुवम् ।  
दूरश्रुतिर्दूरदृष्टिः क्षणाद्दूरगमस्तथा ॥ ७३ ॥  
वाक्सिद्धिः कामरूपत्वं अदृश्यकरणी तथा ।  
मलमूत्रप्रलेपेन लोहादेः स्वर्णता भवेत् ॥ ७४ ॥  
खे गतिस्तस्य जायेत सन्तताभ्यासयोगतः ।  
सदा बुद्धिमता भाव्यं योगिना योगसिद्धये ॥ ७५ ॥  
एते विघ्ना महासिद्धेर्न रमेत्तेषु बुद्धिमान् ।  
न दर्शयेत्स्वसामर्थ्यं यस्यकस्यापि योगिराट् ॥ ७६ ॥  
यथा मूढो यथा मूर्खो यथा बधिर एव वा ।  
तथा वर्तेत लोकस्य स्वसामर्थ्यस्य गुप्तये ॥ ७७ ॥  
शिष्याश्च स्वस्वकार्येषु प्रार्थयन्ति न संशयः ।  
तत्तत्कर्मकरव्यग्रः स्वाभ्यासे विस्मृतो भवेत् ॥ ७८ ॥  
सर्वव्यापारमुत्सृज्य योगनिष्ठो भवेद्यतिः ।  
अविस्मृत्य गुरोर्वाक्यं अभ्यसेत्तदहर्निशम् ॥ ७९ ॥  
एवं भवेद् घटावस्था सन्तताभ्यासयोगतः ।  
अनभ्यासवतश्चैव वृथागोष्ठ्या न सिद्ध्यति ॥ ८० ॥  
तस्मात्सर्वप्रयत्नेन योगमेव सदाभ्यसेत् ।  
  
  
परिचर्यावस्था -  
ततः परिचयावस्था जायतेऽभ्यासयोगतः ॥ ८१ ॥  
वायुः परिचितो यत्नादग्निना सह कुण्डलीम् ।  
भावयित्वा सुषुम्नायां प्रविशेदनिरोधतः ॥ ८२ ॥  
वायुना सह चित्तं च प्रविशेच्च महापथम् ।  
यस्य चित्तं स्वपवनं सुषुम्नां प्रविशेदिह ॥ ८३ ॥  
  
  
पञ्चभूतमण्डलेषु पञ्चब्रह्मधारणानि -  
भूमिरापोऽनलो वायुराकाशश्चेति पञ्चकः ।  
येषु पञ्चसु देवानां धारणा पञ्चधोच्यते ॥ ८४ ॥  
पादादिजानुपर्यन्तं पृथिवीस्थानमुच्यते ।  
पृथिवी चतुरस्रं च पीतवर्णं लवर्णकम् ॥ ८५ ॥  
पार्थिवे वायुमारोप्य लकारेण समन्वितम् ।  
ध्यायंश्चतुर्भुजाकारं चतुर्वक्त्रं हिरण्मयम् ॥ ८६ ॥  
धारयेत्पञ्चघटिकाः पृथिवीजयमाप्नुयात् ।  
पृथिवीयोगतो मृत्युर्न भवेदस्य योगिनः ॥ ८७ ॥  
आजानोः पायुपर्यन्तमपां स्थानं प्रकीर्तितम् ।  
आपोऽर्धचन्द्रं शुक्लं च वम्बीजं परिकीर्तितम् ॥ ८८ ॥  
वारुणे वायुमारोप्य वकारेण समन्वितम् ।  
स्मरन्नारायणं देवं चतुर्बाहुं किरीटिनम् ॥ ८९ ॥  
शुद्धस्फटिकसङ्काशं पीतवाससमच्युतम् ।  
धारयेत्पञ्चघटिकाः सर्वपापैः प्रमुच्यते ॥ ९० ॥  
ततो जलाद्भयं नास्ति जले मृत्युर्न विद्यते ।  
आपायोर्हृदयान्तं च वह्निस्थानं प्रकीर्तितम् ॥ ९१ ॥  
वह्निस्त्रिकोणं रक्तं च रेफाक्षरसमुद्भवम् ।  
वह्नौ चानिलमारोप्य रेफाक्षरसमुज्ज्वलम् ॥ ९२ ॥  
त्रियक्षं वरदं रुद्रं तरुणादित्यसन्निभम् ।  
भस्मोद्धूलितसर्वाङ्गं सुप्रसन्नमनुस्मरन् ॥ ९३ ॥  
धारयेत्पञ्चघटिका वह्निनासौ न दह्यते ।  
न दह्यते शरीरं च प्रविष्टस्याग्निकुण्डके ॥ ९४ ॥  
आहृदयाद्‌भुवोर्मध्यं वायुस्थानं प्रकीर्तितम् ।  
वायुः षट्कोणकं कृष्णं यकाराक्षरभासुरम् ॥ ९५ ॥  
मारुतं मरुतां स्थाने यकाराक्षरभासुरम् ।  
धारयेत्तत्र सर्वज्ञमीश्वरं विश्वतोमुखम् ॥ ९६ ॥  
धारयेत्पञ्चघटिका वायुवद्‌व्योमगो भवेत् ।  
मरणं न तु वायोस्तु भयं भवति योगिनः ॥ ९७ ॥  
आभ्रूमध्यात्तु मूर्धान्तं आकाशस्थानमुच्यते ।  
व्योम वृत्तं च धूम्रं च हकाराक्षरभासुरम् ॥ ९८ ॥  
आकाशे वायुमारोप्य हकारोपरि शङ्करम् ।  
बिन्दुरूपं महादेवं व्योमाकारं सदाशिवम् ॥ ९९ ॥  
शुद्धस्फटिकसङ्काशं धृतबालेन्दुमौलिनम् ।  
पञ्चवक्त्रयुतं सौम्यं दशबाहुं त्रिलोचनम् ॥ १०० ॥  
सर्वायुधैर्धृताकारं सर्वभूषणभूषितम् ।  
उमार्धदेहं वरदं सर्वकारणकारणम् ॥ १०१ ॥  
आकाशधारणात्तस्य खेचरत्वं भवेद्‌ध्रुवम् ।  
यत्रकुत्र स्थितो वापि सुखमत्यन्तमश्नुते ॥ १०२ ॥  
एवं च धारणाः पञ्च कुर्याद्योगी विचक्षणः  
ततो दृढशरीरः स्यात् मृत्युस्तस्य न विद्यते ॥ १०३ ॥  
ब्रह्मणः प्रलयेनापि न सीदति महामतिः ।  
  
  
सगुणध्यानम् -  
समभ्यसेत्तथा ध्यानं घटिकाषष्टिमेव च ।  
वायुं निरुध्य चाकाशे देवतामिष्टदामिति ॥ १०४ ॥  
सगुणं ध्यानमेतत्स्याद् अणिमादिगुणप्रदम् ।  
  
  
निर्गुणध्यानतः समाधिसिद्धिः -  
निर्गुणध्यानयुक्तस्य समाधिश्च ततो भवेत् ॥ १०५ ॥  
दिनद्वादशकेनैव समाधिं समवाप्नुयात् ।  
वायुं निरुध्य मेधावी जीवन्मुक्तो भवत्ययम् ॥ १०६ ॥  
समाधिः समतावस्था जीवात्मपरमात्मनोः ।  
  
  
सिद्धयोगस्य स्वेच्छया देहत्यागात्यागौ -  
यदि स्वदेहमुत्स्रष्टुं इच्छा चेदुत्सृजेत्स्वयम् ॥ १०७ ॥  
परब्रह्मणि लीयेत न तस्योत्क्रान्तिरिष्यते ।  
अथ नो चेत्समुत्स्रष्टुं स्वशरीरं प्रियं यदि ॥ १०८ ॥  
सर्वलोकेषु विहरन् नणिमादिगुणान्वितः ।  
कदाचित्स्वेच्छया देवो भूत्वा स्वर्गे महीयते ॥ १०९ ॥  
मनुष्यो वाऽपि यक्षो वा स्वेच्छयाऽपि क्षणद्भवेत् ।  
सिंहो व्याघ्रो गजो वाऽश्वः स्वेच्छया बहुतामियात् ॥ ११० ॥  
यथेष्टमेव वर्तेत यद्वा योगी महेश्वरः ।  
अभ्यासभेदतो भेदः फलं तु सममेव हि ॥ १११ ॥  
  
  
महाबन्धलक्षणम् -  
पार्ष्णिं वामस्य पादस्य योनिस्थाने नियोजयेत् ।  
प्रसार्य दक्षिणं पादं हस्ताभ्यां धारयेद्दृढम् ॥ ११२ ॥  
चुबुकं हृदि विन्यस्य पूरयेद्वायुना पुनः ।  
कुम्भकेन यथाशक्ति धारयित्वा तु रेचयेत् ॥ ११३ ॥  
वामाङ्गेन समभ्यस्य दक्षाङ्गेन ततोऽभ्यसेत् ।  
प्रसारितस्तु यः पादस्तमूरूपरि नामयेत् ॥ ११४ ॥  
अयमेव महाबन्ध उभयत्रैवमभ्यसेत् ।  
  
  
महावेधलक्षणम् -  
महाबन्धस्थितो योगी कृत्वा पूरकमेकधीः ॥ ११५ ॥  
वायुना गतिमावृत्य निभृतं कण्ठमुद्रया ।  
पुटद्वयं समाक्रम्य वायुः स्फुरति सत्वरम् ॥ ११६ ॥  
अयमेव महावेधः सिद्धैरभ्यस्यतेऽनिशम् ।  
  
  
खेचरीस्वरूपम् -  
अन्तः कपालकुहरे जिह्वां व्यावृत्य धारयेत् ॥ ११७ ॥  
भ्रूमध्यदृष्टिरप्येषा मुद्रा भवति खेचरी ।  
  
  
बन्धत्रयस्वरूपं तत्फलं च -  
कण्ठमाकुञ्च्य हृदये स्थापयेद् दृढया धिया ॥ ११८ ॥  
बन्धो जालन्धराख्योऽयं मृत्युमातङ्गकेसरी ।  
बन्धो येन सुषुम्नायां प्राणस्तूड्डीयते यतः ॥ ११९ ॥  
उड्यानाख्यो हि बन्धोऽयं योगिभिः समुदाहृतः ।  
पार्ष्णिभागेन सम्पीड्य योनिमाकुञ्चयेद् दृढम् ॥ १२० ॥  
अपानमूर्ध्वमुत्थाप्य योनिबन्धोऽयमुच्यते ।  
प्राणापानौ नादबिन्दू मूलबन्धेन चैकताम् ॥ १२१ ॥  
गत्वा योगस्य संसिद्धिं यच्छतो नात्र संशयः ।  
  
  
विपरीतकरणी तत्फलं च -  
करणी विपरीताख्या सर्वव्याधिविनाशिनी ॥ १२२ ॥  
नित्यमभ्यासयुक्तस्य जाठराग्निविवर्धनी ।  
आहारो बहुलस्तस्य सम्पाद्यः साधकस्य च ॥ १२३ ॥  
अल्पाहारो यदि भवेदग्निर्देहं हरेत्क्षणात् ।  
अधःशिरश्चोर्ध्वपादः क्षणं स्यात्प्रथमे दिने ॥ १२४ ॥  
क्षणाच्च किञ्चिदधिकमभ्यसेत्तु दिनेदिने ।  
वली च पलितं चैव षण्मासार्धान्न दृश्यते ॥ १२५ ॥  
याममात्रं तु यो नित्यमभ्यसेत्स तु कालजित् ।  
  
  
वज्रोळीस्वरूपम् -  
वज्रोलीमभ्यसेद्यस्तु स योगी सिद्धिभाजनम् ॥ १२६ ॥  
लभ्यते यदि तस्यैव योगसिद्धिः करे स्थिता ।  
अतीतानागतं वेत्ति खेचरी च भवेद्‌ध्रुवम् ॥ १२७ ॥  
  
  
अमरोळीस्वरूपम् -  
अमरीं यः पिबेन्नित्यं नस्यं कुर्वन्दिने दिने ।  
वज्रोलीमभ्यसेन्नित्यं अमरोलीति कथ्यते ॥ १२८ ॥  
  
  
राजयोगनिष्पत्तिः -  
ततो भवेद्‌राजयोगो नान्तरा भवति ध्रुवम् ।  
यदा तु राजयोगेन निष्पन्ना योगिभिः क्रिया ॥ १२९ ॥  
तदा विवेकवैराग्यं जायते योगिनो ध्रुवम् ।  
विष्णुर्नाम महायोगी महाभूतो महातपाः ॥ १३० ॥  
तत्त्वमार्गे यथा दीपो दृश्यते पुरुषोत्तमः ।  
  
  
वैराग्यहेतुनिरूपणम् -  
यः स्तनः पूर्वपीतस्तं निष्पीड्य मुदमश्नुते ॥ १३१ ॥  
यस्माज्जातो भगात्पूर्वं तस्मिन्नेव भगे रमन् ।  
या माता सा पुनर्भार्या या भार्या मातरेव हि ॥ १३२ ॥  
यः पिता स पुनः पुत्रो यः पुत्रः स पुनः पिता ।  
एवं संसारचक्रेण कूपचक्रे घटा इव ॥ १३३ ॥  
भ्रमन्तो योनिजन्मानि श्रुत्वा लोकान् समश्नुते ।  
  
  
हृत्पद्मे प्रणवोपासनम् -  
त्रयो लोकास्त्रयो वेदास्तिस्रः सन्ध्यास्त्रयः स्वराः ॥ १३४ ॥  
त्रयोऽग्नयश्च त्रिगुणाः स्थिताः सर्वे त्रयाक्षरे ।  
त्रयाणामक्षराणां च योऽधीतेऽप्यर्धमक्षरम् ॥ १३५ ॥  
तेन सर्वमिदं प्रोतं तत्सत्यं तत्परं पदम् ।  
पुष्पमध्ये यथा गन्धः पयोमध्ये यथा घृतम् ॥ १३६ ॥  
तिलमध्ये यथा तैलं पाषाणेष्विव काञ्चनम् ।  
हृदि स्थाने स्थितं पद्मं तस्य वक्त्रमधोमुखम् ॥ १३७ ॥  
ऊर्ध्वनालमधोबिन्दुस्तस्य मध्ये स्थितं मनः ।  
अकारे रेचितं पद्ममुकारेणैव भिद्यते ॥ १३८ ॥  
मकारे लभते नादमर्धमात्रा तु निश्चला ।  
शुद्धस्फटिकसङ्काशं निष्कलं पापनाशनम् ॥ १३९ ॥  
लभते योगयुक्तात्मा पुरुषस्तत्परं पदम् ।  
  
  
सर्वकरणव्यापारोपरतिः आत्मावगत्युपायः -  
कूर्मः स्वपाणिपादादिशिरश्चात्मनि धारयेत् ॥ १४० ॥  
एवं द्वारेषु सर्वेषु वायुपूरितरेचितः ।  
निषिद्धं तु नवद्वारे ऊर्ध्वं प्राङ्‌निःश्वासस्तथा ॥ १४१ ॥  
घटमध्ये यथा दीपो निवातं कुम्भकं विदुः ।  
निषिद्धैर्नवभिर्द्वारैर्निर्जने निरुपद्रवे ॥ १४२ ॥  
निश्चितं त्वात्ममात्रेणावशिष्टं योगसेवयेत् ॥  
इत्युपनिषत् ॥  
  
ॐ सह नाववतु ॥ सह नौ भुनक्तु ॥ सह वीर्यं करवावहै ॥  
तेजस्विनावधीतमस्तु मा विद्विषावहै ॥  
ॐ शान्तिः शान्तिः शान्तिः ॥  
इति योगतत्त्वोपनिषत् समाप्ता ॥
