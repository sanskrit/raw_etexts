1  
10.001.01a     ágre br̥hánn uṣásām ūrdhvó asthān  
10.001.01b     nirjaganvā́n támaso jyótiṣā́gāt  
10.001.01c     agnír bhānúnā rúśatā suáṅga  
10.001.01d     ā́ jātó víśvā sádmāni aprāḥ  

10.001.02a     sá jātó gárbho asi ródasīyor  
10.001.02b     ágne cā́rur víbhr̥ta óṣadhīṣu  
10.001.02c     citráḥ śíśuḥ pári támāṃsi aktū́n  
10.001.02d     prá mātŕ̥bhyo ádhi kánikradat gāḥ  

10.001.03a     víṣṇur itthā́ paramám asya vidvā́ñ  
10.001.03b     jātó br̥hánn abhí pāti tr̥tī́yam  
10.001.03c     āsā́ yád asya páyo ákrata sváṃ  
10.001.03d     sácetaso abhí arcanti átra  

10.001.04a     áta u tvā pitubhŕ̥to jánitrīr  
10.001.04b     annāvŕ̥dham práti caranti ánnaiḥ  
10.001.04c     tā́ īm práty eṣi púnar anyárūpā  
10.001.04d     ási tváṃ vikṣú mā́nuṣīṣu hótā  

10.001.05a     hótāraṃ citráratham adhvarásya  
10.001.05b     yajñásya-yajñasya ketúṃ rúśantam  
10.001.05c     prátyardhiṃ devásya-devasya mahnā́  
10.001.05d     śriyā́ tú agním átithiṃ jánānām  

10.001.06a     sá tú vástrāṇi ádha péśanāni  
10.001.06b     vásāno agnír nā́bhā pr̥thivyā́ḥ  
10.001.06c     aruṣó jātáḥ padá íḷāyāḥ  
10.001.06d     puróhito rājan yakṣīhá devā́n  

10.001.07a     ā́ hí dyā́vāpr̥thivī́ agna ubhé  
10.001.07b     sádā putró ná mātárā tatántha  
10.001.07c     prá yāhi ácha uśató yaviṣṭha  
10.001.07d     átha ā́ vaha sahasyehá devā́n  

2  
10.002.01a     piprīhí devā́m̐ uśató yaviṣṭha  
10.002.01b     vidvā́m̐ r̥tū́m̐r r̥tupate yajehá  
10.002.01c     yé daíviyā r̥tvíjas tébhir agne  
10.002.01d     tuváṃ hótr̥̄ṇām asi ā́yajiṣṭhaḥ  

10.002.02a     véṣi hotrám utá potráṃ jánānām  
10.002.02b     mandhātā́si draviṇodā́ r̥tā́vā  
10.002.02c     svā́hā vayáṃ kr̥ṇávāmā havī́ṃṣi  
10.002.02d     devó devā́n yajatu agnír árhan  

10.002.03a     ā́ devā́nām ápi pánthām aganma  
10.002.03b     yác chaknávāma tád ánu právoḷhum  
10.002.03c     agnír vidvā́n sá yajāt séd u hótā  
10.002.03d     só adhvarā́n sá r̥tū́n kalpayāti  

10.002.04a     yád vo vayám praminā́ma vratā́ni  
10.002.04b     vidúṣāṃ devā áviduṣṭarāsaḥ  
10.002.04c     agníṣ ṭád víśvam ā́ pr̥ṇāti vidvā́n  
10.002.04d     yébhir devā́m̐ r̥túbhiḥ kalpáyāti  

10.002.05a     yát pākatrā́ mánasā dīnádakṣā  
10.002.05b     ná yajñásya manvaté mártiyāsaḥ  
10.002.05c     agníṣ ṭád dhótā kratuvíd vijānán  
10.002.05d     yájiṣṭho devā́m̐ r̥tuśó yajāti  

10.002.06a     víśveṣāṃ hí adhvarā́ṇām ánīkaṃ  
10.002.06b     citráṃ ketúṃ jánitā tvā jajā́na  
10.002.06c     sá ā́ yajasva nr̥vátīr ánu kṣā́  
10.002.06d     spārhā́ íṣaḥ kṣumátīr viśvájanyāḥ  

10.002.07a     yáṃ tvā dyā́vāpr̥thivī́ yáṃ tvā ā́pas  
10.002.07b     tváṣṭā yáṃ tvā sujánimā jajā́na  
10.002.07c     pánthām ánu pravidvā́n pitr̥yā́ṇaṃ  
10.002.07d     dyumád agne samidhānó ví bhāhi  

3  
10.003.01a     inó rājann · aratíḥ sámiddho  
10.003.01b     raúdro dákṣāya suṣumā́m̐ adarśi  
10.003.01c     cikíd ví bhāti bhãsā́ br̥hatā́  
10.003.01d     ásiknīm eti rúśatīm apā́jan  

10.003.02a     kr̥ṣṇā́ṃ yád énīm abhí várpasā bhū́j  
10.003.02b     janáyan yóṣām br̥hatáḥ pitúr jā́m  
10.003.02c     ūrdhvám bhānúṃ sū́riyasya stabhāyán  
10.003.02d     divó vásubhir aratír ví bhāti  

10.003.03a     bhadró bhadráyā sácamāna ā́gāt  
10.003.03b     svásāraṃ jāró abhí eti paścā́t  
10.003.03c     supraketaír dyúbhir agnír vitíṣṭhan  
10.003.03d     rúśadbhir várṇair abhí rāmám asthāt  

10.003.04a     asyá yā́māso br̥ható ná vagnū́n  
10.003.04b     índhānā agnéḥ sákhiyuḥ śivásya  
10.003.04c     ī́ḍyasya vŕ̥ṣṇo br̥hatáḥ suā́so  
10.003.04d     bhā́māso yā́man aktávaś cikitre  

10.003.05a     svanā́ ná yásya bhā́māsaḥ pávante  
10.003.05b     rócamānasya br̥hatáḥ sudívaḥ  
10.003.05c     jyéṣṭhebhir yás téjiṣṭhaiḥ krīḷumádbhir  
10.003.05d     várṣiṣṭhebhir bhānúbhir nákṣati dyā́m  

10.003.06a     asyá śúṣmāso dadr̥śānápaver  
10.003.06b     jéhamānasya svanayan niyúdbhiḥ  
10.003.06c     pratnébhir yó rúśadbhir devátamo  
10.003.06d     ví rébhadbhir aratír bhā́ti víbhvā  

10.003.07a     sá ā́ vakṣi máhi na ā́ ca satsi  
10.003.07b     diváspr̥thivyór aratír yuvatyóḥ  
10.003.07c     agníḥ sutúkaḥ sutúkebhir áśvai  
10.003.07d     rábhasvadbhī rábhasvām̐ éhá gamyāḥ  

4  
10.004.01a     prá te yakṣi prá ta iyarmi mánma  
10.004.01b     bhúvo yáthā vándiyo no háveṣu  
10.004.01c     dhánvann iva prapā́ asi tvám agna  
10.004.01d     iyakṣáve pūráve pratna rājan  

10.004.02a     yáṃ tvā jánāso abhí saṃcáranti  
10.004.02b     gā́va uṣṇám iva vrajáṃ yaviṣṭha  
10.004.02c     dūtó devā́nām asi mártiyānām  
10.004.02d     antár mahā́ṃś carasi rocanéna  

10.004.03a     śíśuṃ ná tvā jéniyaṃ vardháyantī  
10.004.03b     mātā́ bibharti sacanasyámānā  
10.004.03c     dhánor ádhi pravátā yāsi háryañ  
10.004.03d     jígīṣase paśúr ivā́vasr̥ṣṭaḥ  

10.004.04a     mūrā́ amūra ná vayáṃ cikitvo  
10.004.04b     mahitvám agne tuvám aṅgá vitse  
10.004.04c     śáye vavríś cárati jihváyādán  
10.004.04d     rerihyáte yuvatíṃ viśpátiḥ sán  

10.004.05a     kū́cij jāyate sánayāsu návyo  
10.004.05b     váne tasthau palitó dhūmáketuḥ  
10.004.05c     asnātā́po vr̥ṣabhó ná prá veti  
10.004.05d     sácetaso yám praṇáyanta mártāḥ  

10.004.06a     tanūtyájeva táskarā vanargū́  
10.004.06b     raśanā́bhir daśábhir abhy àdhītām  
10.004.06c     iyáṃ te agne návyasī manīṣā́  
10.004.06d     yukṣvā́ ráthaṃ ná śucáyadbhir áṅgaiḥ  

10.004.07a     bráhma ca te jātavedo námaś ca  
10.004.07b     iyáṃ ca gī́ḥ sádam íd várdhanī bhūt  
10.004.07c     rákṣā ṇo agne tánayāni tokā́  
10.004.07d     rákṣotá nas tanúvo áprayuchan  

5  
10.005.01a     ékaḥ samudró dharúṇo rayīṇā́m  
10.005.01b     asmád dhr̥dó bhū́rijanmā ví caṣṭe  
10.005.01c     síṣakti ū́dhar niṇiyór upástha  
10.005.01d     útsasya mádhye níhitam padáṃ véḥ  

10.005.02a     samānáṃ nīḷáṃ vŕ̥ṣaṇo vásānāḥ  
10.005.02b     sáṃ jagmire mahiṣā́ árvatībhiḥ  
10.005.02c     r̥tásya padáṃ kaváyo ní pānti  
10.005.02d     gúhā nā́māni dadhire párāṇi  

10.005.03a     r̥tāyínī māyínī sáṃ dadhāte  
10.005.03b     mitvā́ śíśuṃ jajñatur vardháyantī  
10.005.03c     víśvasya nā́bhiṃ cárato dhruvásya  
10.005.03d     kavéś cit tántum mánasā viyántaḥ  

10.005.04a     r̥tásya hí vartanáyaḥ sújātam  
10.005.04b     íṣo vā́jāya pradívaḥ sácante  
10.005.04c     adhīvāsáṃ ródasī vāvasāné  
10.005.04d     ghr̥taír ánnair vāvr̥dhāte mádhūnām  

10.005.05a     saptá svásr̥̄r áruṣīr vāvaśānó  
10.005.05b     vidvā́n mádhva új jabhārā dr̥śé kám  
10.005.05c     antár yeme antárikṣe purājā́  
10.005.05d     ichán vavrím avidat pūṣaṇásya  

10.005.06a     saptá maryā́dāḥ kaváyas tatakṣus  
10.005.06b     tā́sām ékām íd abhí aṃhuró gāt  
10.005.06c     āyór ha skambhá upamásya nīḷé  
10.005.06d     pathā́ṃ visargé dharúṇeṣu tasthau  

10.005.07a     ásac ca sác ca paramé víoman  
10.005.07b     dákṣasya jánmann áditer upásthe  
10.005.07c     agnír ha naḥ prathamajā́ r̥tásya  
10.005.07d     pū́rva ā́yuni vr̥ṣabháś ca dhenúḥ  

6  
10.006.01a     ayáṃ sá yásya śármann ávobhir  
10.006.01b     agnér édhate jaritā́ abhíṣṭau  
10.006.01c     jyáyiṣṭhebhir+ yó bhānúbhir r̥ṣūṇā́m  
10.006.01d     pariéti párivīto vibhā́vā  

10.006.02a     yó bhānúbhir vibhā́vā vibhā́ti  
10.006.02b     agnír devébhir r̥tā́vā ájasraḥ  
10.006.02c     ā́ yó vivā́ya sakhiyā́ sákhibhyo  
10.006.02d     áparihvr̥to átiyo ná sáptiḥ  

10.006.03a     ī́śe yó víśvasyā devávīter  
10.006.03b     ī́śe viśvā́yur uṣáso víuṣṭau  
10.006.03c     ā́ yásmin manā́ havī́ṃṣi agnā́v  
10.006.03d     áriṣṭaratha skabhnā́ti śūṣaíḥ  

10.006.04a     śūṣébhir vr̥dhó juṣāṇó arkaír  
10.006.04b     devā́m̐ áchā raghupátvā jigāti  
10.006.04c     mandró hótā sá juhúvā yájiṣṭhaḥ  
10.006.04d     sámmiślo agnír ā́ jigharti devā́n  

10.006.05a     tám usrā́m índraṃ ná réjamānam  
10.006.05b     agníṃ gīrbhír námobhir ā́ kr̥ṇudhvam  
10.006.05c     ā́ yáṃ víprāso matíbhir gr̥ṇánti  
10.006.05d     jātávedasaṃ juhúvaṃ sahā́nām  

10.006.06a     sáṃ yásmin víśvā vásūni jagmúr  
10.006.06b     vā́je ná áśvāḥ sáptīvanta évaiḥ  
10.006.06c     asmé ūtī́r índaravātatamā+  
10.006.06d     arvācīnā́ agna ā́ kr̥ṇuṣva  

10.006.07a     ádhā hí agne mahnā́ niṣádyā  
10.006.07b     sadyó jajñānó háviyo babhū́tha  
10.006.07c     táṃ te devā́so ánu kétam āyann  
10.006.07d     ádhāvardhanta prathamā́sa ū́māḥ  

7  
10.007.01a     suastí no divó agne pr̥thivyā́  
10.007.01b     viśvā́yur dhehi yajáthāya deva  
10.007.01c     sácemahi táva dasma praketaír  
10.007.01d     uruṣyā́ ṇa urúbhir deva śáṃsaiḥ  

10.007.02a     imā́ agne matáyas túbhya° jātā́  
10.007.02b     góbhir áśvair abhí gr̥ṇanti rā́dhaḥ  
10.007.02c     yadā́ te márto ánu bhógam ā́naḍ  
10.007.02d     váso dádhāno matíbhiḥ sujāta  

10.007.03a     agním manye pitáram agním āpím  
10.007.03b     agním bhrā́taraṃ sádam ít sákhāyam  
10.007.03c     agnér ánīkam br̥hatáḥ saparyaṃ  
10.007.03d     diví śukráṃ yajatáṃ sū́riyasya  

10.007.04a     sidhrā́ agne dhíyo asmé sánutrīr  
10.007.04b     yáṃ trā́yase dáma ā́ nítyahotā  
10.007.04c     r̥tā́vā sá rohídaśvaḥ purukṣúr  
10.007.04d     dyúbhir asmā áhabhir vāmám astu  

10.007.05a     dyúbhir hitám mitrám iva prayógam  
10.007.05b     pratnám r̥tvíjam adhvarásya jārám  
10.007.05c     bāhúbhyām agním āyávo 'jananta  
10.007.05d     vikṣú hótāraṃ ní asādayanta  

10.007.06a     svayáṃ yajasva diví deva devā́n  
10.007.06b     kíṃ te pā́kaḥ kr̥ṇavad ápracetāḥ  
10.007.06c     yáthā́yaja r̥túbhir deva devā́n  
10.007.06d     evā́ yajasva tanúvaṃ sujāta  

10.007.07a     bhávā no agne avitótá gopā́  
10.007.07b     bhávā vayaskŕ̥d utá no vayodhā́ḥ  
10.007.07c     rā́svā ca naḥ sumaho havyádātiṃ  
10.007.07d     trā́svotá nas tanúvo áprayuchan  

8  
10.008.01a     prá ketúnā br̥hatā́ yāti agnír  
10.008.01b     ā́ ródasī vr̥ṣabhó roravīti  
10.008.01c     diváś cid ántām̐ upamā́m̐ úd ānaḷ  
10.008.01d     apā́m upásthe mahiṣó vavardha  

10.008.02a     mumóda gárbho vr̥ṣabháḥ kakúdmān  
10.008.02b     asremā́ vatsáḥ śímīvām̐ arāvīt  
10.008.02c     sá devátāti údyatāni kr̥ṇván  
10.008.02d     svéṣu kṣáyeṣu prathamó jigāti  

10.008.03a     ā́ yó mūrdhā́nam pitarór+ árabdha  
10.008.03b     ní adhvaré dadhire sū́ro árṇaḥ  
10.008.03c     ásya pátmann áruṣīr áśvabudhnā  
10.008.03d     r̥tásya yónau tanúvo juṣanta  

10.008.04a     uṣá-uṣo hí vaso ágram éṣi  
10.008.04b     tuváṃ yamáyor abhavo vibhā́vā  
10.008.04c     r̥tā́ya saptá dadhiṣe padā́ni  
10.008.04d     janáyan mitráṃ tanúve suā́yai  

10.008.05a     bhúvaś cákṣur mahá r̥tásya gopā́  
10.008.05b     bhúvo váruṇo yád r̥tā́ya véṣi  
10.008.05c     bhúvo apã́ṃ nápāj jātavedo  
10.008.05d     bhúvo dūtó yásya havyáṃ jújoṣaḥ  

10.008.06a     bhúvo yajñásya rájasaś ca netā́  
10.008.06b     yátrā niyúdbhiḥ sácase śivā́bhiḥ  
10.008.06c     diví mūrdhā́naṃ dadhiṣe suarṣā́ṃ  
10.008.06d     jihvā́m agne cakr̥ṣe havyavā́ham  

10.008.07a     asyá tritáḥ krátunā vavré antár  
10.008.07b     ichán dhītím pitúr évaiḥ párasya  
10.008.07c     sacasyámānaḥ pitarór+ upásthe  
10.008.07d     jāmí bruvāṇá ā́yudhāni veti  

10.008.08a     sá pítriyāṇi ā́yudhāni vidvā́n  
10.008.08b     índreṣita āptiyó abhy àyudhyat  
10.008.08c     triśīrṣā́ṇaṃ saptáraśmiṃ jaghanvā́n  
10.008.08d     tvāṣṭrásya cin níḥ sasr̥je tritó gā́ḥ  

10.008.09a     bhū́rī́d índra udínakṣantam ójo  
10.008.09b     ávābhinat sátpatir mányamānam  
10.008.09c     tvāṣṭrásya cid viśvárūpasya gónām  
10.008.09d     ācakrāṇás trī́ṇi śīrṣā́ párā vark  

9  
10.009.01a     ā́po hí ṣṭhā́ mayobhúvas  
10.009.01b     tā́ na ūrjé dadhātana  
10.009.01c     mahé ráṇāya cákṣase  

10.009.02a     yó vaḥ śivátamo rásas  
10.009.02b     tásya bhājayatehá naḥ  
10.009.02c     uśatī́r iva mātáraḥ  

10.009.03a     tásmā áraṃ gamāma vo  
10.009.03b     yásya kṣáyāya jínvatha  
10.009.03c     ā́po janáyathā ca naḥ  

10.009.04a     śáṃ no devī́r abhíṣṭaya  
10.009.04b     ā́po bhavantu pītáye  
10.009.04c     śáṃ yór abhí sravantu naḥ  

10.009.05a     ī́śānā vā́riyāṇãṃ  
10.009.05b     kṣáyantīś carṣaṇīnã́m  
10.009.05c     apó yācāmi bheṣajám  

10.009.06a     apsú me sómo abravīd  
10.009.06b     antár víśvāni bheṣajā́  
10.009.06c     agníṃ ca viśváśambhuvam  

10.009.07a     ā́paḥ pr̥ṇītá bheṣajáṃ  
10.009.07b     várūthaṃ tanúve máma  
10.009.07c     jiyók ca sū́riyaṃ dr̥śé  

10.009.08a     idám āpaḥ prá vahata  
10.009.08b     yát kíṃ ca duritám máyi  
10.009.08c     yád vāhám abhidudróha  
10.009.08d     yád vā śepá utā́nr̥tam  

10.009.09a     ā́po adyā́nv acāriṣaṃ  
10.009.09b     rásena sám agasmahi  
10.009.09c     páyasvān agna ā́ gahi  
10.009.09d     tám mā sáṃ sr̥ja várcasā  

10  
10.010.01a     ó cit sákhāyaṃ sakhiyā́ vavr̥tyāṃ  
10.010.01b     tiráḥ purū́ cid arṇaváṃ jaganvā́n  
10.010.01c     pitúr nápātam ā́ dadhīta vedhā́  
10.010.01d     ádhi kṣámi prataráṃ dī́dhiyānaḥ  

10.010.02a     ná te sákhā sakhiyáṃ vaṣṭi etát  
10.010.02b     sálakṣmā yád víṣurūpā bhávāti  
10.010.02c     mahás putrā́so ásurasya vīrā́  
10.010.02d     divó dhartā́ra urviyā́ pári khyan  

10.010.03a     uśánti ghā té amŕ̥tāsa etád  
10.010.03b     ékasya cit tyajásam mártiyasya  
10.010.03c     ní te máno mánasi dhāyi asmé  
10.010.03d     jányuḥ pátis tanúvam ā́ viviśyāḥ  

10.010.04a     ná yát purā́ cakr̥mā́ kád dha nūnám  
10.010.04b     r̥tā́ vádanto ánr̥taṃ rapema  
10.010.04c     gandharvó apsú ápiyā ca yóṣā  
10.010.04d     sā́ no nā́bhiḥ paramáṃ jāmí tán nau  

10.010.05a     gárbhe nú nau janitā́ dámpatī kar  
10.010.05b     devás tváṣṭā savitā́ viśvárūpaḥ  
10.010.05c     nákir asya prá minanti vratā́ni  
10.010.05d     véda nāv asyá pr̥thivī́ utá dyaúḥ  

10.010.06a     kó asyá veda prathamásya áhnaḥ  
10.010.06b     ká īṃ dadarśa ká ihá prá vocat  
10.010.06c     br̥hán mitrásya váruṇasya dhā́ma  
10.010.06d     kád u brava āhano vī́ciyā nr̥̄́n  

10.010.07a     yamásya mā yamíyaṃ kā́ma ā́gan  
10.010.07b     samāné yónau sahaśéyiyāya  
10.010.07c     jāyéva pátye tanúvaṃ riricyāṃ  
10.010.07d     ví cid vr̥heva ráthiyeva cakrā́  

10.010.08a     ná tiṣṭhanti ná ní miṣanti eté  
10.010.08b     devā́nāṃ spáśa ihá yé cáranti  
10.010.08c     anyéna mád āhano yāhi tū́yaṃ  
10.010.08d     téna ví vr̥ha ráthiyeva cakrā́  

10.010.09a     rā́trībhir asmā áhabhir daśasyet  
10.010.09b     sū́ryasya cákṣur múhur ún mimīyāt  
10.010.09c     divā́ pr̥thivyā́ mithunā́ sábandhū  
10.010.09d     yamī́r yamásya bibhr̥yād ájāmi  

10.010.10a     ā́ ghā tā́ gachān úttarā yugā́ni  
10.010.10b     yátra jāmáyaḥ kr̥ṇávann ájāmi  
10.010.10c     úpa barbr̥hi vr̥ṣabhā́ya bāhúm  
10.010.10d     anyám ichasva subhage pátim mát  

10.010.11a     kím bhrā́tāsad yád anāthám bhávāti  
10.010.11b     kím u svásā yán nírr̥tir nigáchāt  
10.010.11c     kā́mamūtā bahú etád rapāmi  
10.010.11d     tanúvā me tanúvaṃ sám pipr̥gdhi  

10.010.12a     ná vā́ u te tanúvā tanúvaṃ sám papr̥cyām  
10.010.12b     pāpám āhur yáḥ svásāraṃ nigáchāt  
10.010.12c     anyéna mát pramúdaḥ kalpayasva  
10.010.12d     ná te bhrā́tā subhage vaṣṭi etát  

10.010.13a     bató batāsi yama  
10.010.13b     naívá te máno hŕ̥dayaṃ cāvidāma  
10.010.13c     anyā́ kíla tvā́ṃ kakṣíyeva yuktám  
10.010.13d     pári ṣvajāte líbujeva vr̥kṣám  

10.010.14a     anyám ū ṣú tváṃ yami anyá u tvā́m  
10.010.14b     pári ṣvajāte líbujeva vr̥kṣám  
10.010.14c     tásya vā tvám mána ichā́ sá vā táva  
10.010.14d     ádhā kr̥ṇuṣva saṃvídaṃ súbhadrām  

11  
10.011.01a     vŕ̥ṣā vŕ̥ṣṇe duduhe dóhasā diváḥ  
10.011.01b     páyāṃsi yahvó áditer ádābhiyaḥ  
10.011.01c     víśvaṃ sá veda váruṇo yáthā dhiyā́  
10.011.01d     sá yajñíyo yajatu yajñíyām̐ r̥tū́n  

10.011.02a     rápad gandharvī́r ápiyā ca yóṣaṇā  
10.011.02b     nadásya nādé pári pātu me mánaḥ  
10.011.02c     iṣṭásya mádhye áditir ní dhātu no  
10.011.02d     bhrā́tā no jyeṣṭháḥ prathamó ví vocati  

10.011.03a     só cin nú bhadrā́ kṣumátī yáśasvatī  
10.011.03b     uṣā́ uvāsa mánave súvarvatī  
10.011.03c     yád īm uśántam uśatā́m ánu krátum  
10.011.03d     agníṃ hótāraṃ vidáthāya jī́janan  

10.011.04a     ádha tyáṃ drapsáṃ vibhúvaṃ vicakṣaṇáṃ  
10.011.04b     vír ā́bharad iṣitáḥ śyenó adhvaré  
10.011.04c     yádī víśo vr̥ṇáte dasmám ā́riyā  
10.011.04d     agníṃ hótāram ádha dhī́r ajāyata  

10.011.05a     sádāsi raṇvó yávaseva púṣyate  
10.011.05b     hótrābhir agne mánuṣaḥ suadhvaráḥ  
10.011.05c     víprasya vā yác chaśamāná ukthíyaṃ  
10.011.05d     vā́jaṃ sasavā́m̐ upayā́si bhū́ribhiḥ  

10.011.06a     úd īraya pitárā jārá ā́ bhágam  
10.011.06b     íyakṣati haryató hr̥ttá iṣyati  
10.011.06c     vívakti váhniḥ suapasyáte makhás  
10.011.06d     taviṣyáte ásuro vépate matī́  

10.011.07a     yás te agne sumatím márto ákṣat  
10.011.07b     sáhasaḥ sūno áti sá prá śr̥ṇve  
10.011.07c     íṣaṃ dádhāno váhamāno áśvair  
10.011.07d     ā́ sá dyumā́m̐ ámavān bhūṣati dyū́n  

10.011.08a     yád agna eṣā́ sámitir bhávāti  
10.011.08b     devī́ devéṣu yajatā́ yajatra  
10.011.08c     rátnā ca yád vibhájāsi svadhāvo  
10.011.08d     bhāgáṃ no átra vásumantaṃ vītāt  

10.011.09a     śrudhī́ no agne sádane sadhásthe  
10.011.09b     yukṣvā́ rátham amŕ̥tasya dravitnúm  
10.011.09c     ā́ no vaha ródasī deváputre  
10.011.09d     mā́kir devā́nām ápa bhūr ihá syāḥ  

12  
10.012.01a     dyā́vā ha kṣā́mā prathamé r̥téna  
10.012.01b     abhiśrāvé bhavataḥ satyavā́cā  
10.012.01c     devó yán mártān yajáthāya kr̥ṇván  
10.012.01d     sī́dad dhótā pratiáṅ svám ásuṃ yán  

10.012.02a     devó devā́n · paribhū́r r̥téna  
10.012.02b     váhā no havyám prathamáś cikitvā́n  
10.012.02c     dhūmáketuḥ samídhā bhā́r̥jīko  
10.012.02d     mandró hótā nítyo vācā́ yájīyān  

10.012.03a     svā́vr̥g devásya amŕ̥taṃ yádī gór  
10.012.03b     áto jātā́so dhārayanta urvī́  
10.012.03c     víśve devā́ ánu tát te yájur gur  
10.012.03d     duhé yád énī diviyáṃ ghr̥táṃ vā́ḥ  

10.012.04a     árcāmi vāṃ várdhāyā́po ghr̥tasnū  
10.012.04b     dyā́vābhūmī śr̥ṇutáṃ rodasī me  
10.012.04c     áhā yád dyā́vo ásunītim áyan  
10.012.04d     mádhvā no átra pitárā śiśītām  

10.012.05a     kíṃ svin no rā́jā jagr̥he kád asya  
10.012.05b     áti vratáṃ cakr̥mā kó ví veda  
10.012.05c     mitráś cid dhí ṣmā juhurāṇó devā́ñ  
10.012.05d     chlóko ná yātā́m ápi vā́jo ásti  

10.012.06a     durmántu átra amŕ̥tasya nā́ma  
10.012.06b     sálakṣmā yád víṣurūpā bhávāti  
10.012.06c     yamásya yó manávate sumántu  
10.012.06d     ágne tám r̥ṣva pāhi áprayuchan  

10.012.07a     yásmin devā́ vidáthe mādáyante  
10.012.07b     vivásvataḥ sádane dhāráyante  
10.012.07c     sū́rye jyótir ádadhur māsí aktū́n  
10.012.07d     pári dyotaníṃ carato ájasrā  

10.012.08a     yásmin devā́ mánmani saṃcáranti  
10.012.08b     apīcíye ná vayám asya vidma  
10.012.08c     mitró no átra áditir ánāgān  
10.012.08d     savitā́ devó váruṇāya vocat  

10.012.09a     śrudhī́ no agne sádane sadhásthe  
10.012.09b     yukṣvā́ rátham amŕ̥tasya dravitnúm  
10.012.09c     ā́ no vaha ródasī deváputre  
10.012.09d     mā́kir devā́nām ápa bhūr ihá syāḥ  

13  
10.013.01a     yujé vām bráhma pūrviyáṃ námobhir  
10.013.01b     ví ślóka etu pathíyeva sūréḥ  
10.013.01c     śr̥ṇvántu víśve amŕ̥tasya putrā́  
10.013.01d     ā́ yé dhā́māni diviyā́ni tasthúḥ  

10.013.02a     yamé iva yátamāne yád aítam  
10.013.02b     prá vām bharan mā́nuṣā devayántaḥ  
10.013.02c     ā́ sīdataṃ svám ulokáṃ† vídāne  
10.013.02d     suāsasthé bhavatam índave naḥ  

10.013.03a     páñca padā́ni rupó ánv arohaṃ  
10.013.03b     cátuṣpadīm ánu emi vraténa  
10.013.03c     akṣáreṇa · práti mima etā́m  
10.013.03d     r̥tásya nā́bhāv ádhi sám punāmi  

10.013.04a     devébhiyaḥ kám avr̥ṇīta mr̥tyúm  
10.013.04b     prajā́yai kám amŕ̥taṃ nā́vr̥ṇīta  
10.013.04c     bŕ̥haspátiṃ yajñám akr̥ṇvatá ŕ̥ṣim  
10.013.04d     priyā́ṃ yamás tanúvam prā́rirecīt  

10.013.05a     saptá kṣaranti śíśave marútvate  
10.013.05b     pitré putrā́so ápy avīvatann r̥tám  
10.013.05c     ubhé íd asya ubháyasya rājata  
10.013.05d     ubhé yatete ubháyasya puṣyataḥ  

14  
10.014.01a     pareyivā́ṃsam praváto mahī́r ánu  
10.014.01b     bahúbhyaḥ pánthām anupaspaśānám  
10.014.01c     vaivasvatáṃ saṃgámanaṃ jánānāṃ  
10.014.01d     yamáṃ rā́jānaṃ havíṣā duvasya  

10.014.02a     yamó no gātúm prathamó viveda  
10.014.02b     naíṣā́ gávyūtir ápabhartavā́ u  
10.014.02c     yátrā naḥ pū́rve pitáraḥ pareyúr  
10.014.02d     enā́ jajñānā́ḥ pathíyā ánu svā́ḥ  

10.014.03a     mā́talī kavyaír yamó áṅgirobhir  
10.014.03b     bŕ̥haspátir ŕ̥kvabhir vāvr̥dhānáḥ  
10.014.03c     yā́ṃś ca devā́ vāvr̥dhúr yé ca devā́n  
10.014.03d     svā́hā anyé svadháyānyé madanti  

10.014.04a     imáṃ yama prastarám ā́ hí sī́da  
10.014.04b     áṅgirobhiḥ pitŕ̥bhiḥ saṃvidānáḥ  
10.014.04c     ā́ tvā mántrāḥ kaviśastā́ vahantu  
10.014.04d     enā́ rājan havíṣā mādayasva  

10.014.05a     áṅgirobhir ā́ gahi yajñíyebhir  
10.014.05b     yáma vairūpaír ihá mādayasva  
10.014.05c     vívasvantaṃ huve yáḥ pitā́ te  
10.014.05d     asmín yajñé barhíṣi ā́ niṣádya  

10.014.06a     áṅgiraso naḥ pitáro návagvā  
10.014.06b     átharvāṇo bhŕ̥gavaḥ somiyā́saḥ  
10.014.06c     téṣāṃ vayáṃ sumataú yajñíyānām  
10.014.06d     ápi bhadré saumanasé siyāma  

10.014.07a     préhi préhi pathíbhiḥ pūrviyébhir  
10.014.07b     yátrā naḥ pū́rve pitáraḥ pareyúḥ  
10.014.07c     ubhā́ rā́jānā svadháyā mádantā  
10.014.07d     yamám paśyāsi váruṇaṃ ca devám  

10.014.08a     sáṃ gachasva pitŕ̥bhiḥ sáṃ yaména  
10.014.08b     iṣṭāpūrténa paramé víoman  
10.014.08c     hitvā́yāvadyám púnar ástam éhi  
10.014.08d     sáṃ gachasva · tanúvā suvárcāḥ  

10.014.09a     ápeta vī́ta ví ca sarpatā́to  
10.014.09b     asmā́ etám pitáro lokám akran  
10.014.09c     áhobhir adbhír aktúbhir víaktaṃ  
10.014.09d     yamó dadāti avasā́nam asmai  

10.014.10a     áti drava sārameyaú śuvā́nau  
10.014.10b     caturakṣaú śabálau sādhúnā pathā́  
10.014.10c     áthā pitr̥̄́n suvidátrām̐ úpehi  
10.014.10d     yaména yé sadhamā́dam mádanti  

10.014.11a     yaú te śuvā́nau yama rakṣitā́rau  
10.014.11b     caturakṣaú pathirákṣī nr̥cákṣasau  
10.014.11c     tā́bhiyām enam pári dehi rājan  
10.014.11d     svastí cāsmā anamīváṃ ca dhehi  

10.014.12a     urūṇasā́v asutŕ̥pā udumbalaú  
10.014.12b     yamásya dūtaú carato jánām̐ ánu  
10.014.12c     tā́v asmábhyaṃ dr̥śáye sū́riyāya  
10.014.12d     púnar dātām ásum adyéhá bhadrám  

10.014.13a     yamā́ya sómaṃ sunuta  
10.014.13b     yamā́ya juhutā havíḥ  
10.014.13c     yamáṃ ha yajñó gachati  
10.014.13d     agnídūto áraṃkr̥taḥ  

10.014.14a     yamā́ya ghr̥távad dhavír  
10.014.14b     juhóta prá ca tiṣṭhata  
10.014.14c     sá no devéṣu ā́ yamad  
10.014.14d     dīrghám ā́yuḥ prá jīváse  

10.014.15a     yamā́ya mádhumattamaṃ  
10.014.15b     rā́jñe havyáṃ juhotana  
10.014.15c     idáṃ náma ŕ̥ṣibhyaḥ pūrvajébhiyaḥ  
10.014.15d     pū́rvebhyaḥ pathikŕ̥dbhiyaḥ  

10.014.16a     tríkadrukebhiḥ patati  
10.014.16b     ṣáḷ urvī́r ékam íd br̥hát  
10.014.16c     triṣṭúb gāyatrī́ chándāṃsi  
10.014.16d     sárvā tā́ yamá ā́hitā  

15  
10.015.01a     úd īratām ávara út párāsa  
10.015.01b     ún madhyamā́ḥ pitáraḥ somiyā́saḥ  
10.015.01c     ásuṃ yá īyúr avr̥kā́ r̥tajñā́s  
10.015.01d     té no avantu pitáro háveṣu  

10.015.02a     idám pitŕ̥bhyo námo astu adyá  
10.015.02b     yé pū́rvāso yá úparāsa īyúḥ  
10.015.02c     yé pā́rthive rájasi ā́ níṣattā  
10.015.02d     yé vā nūnáṃ suvr̥jánāsu vikṣú  

10.015.03a     ā́hám pitr̥̄́n suvidátrām̐ avitsi  
10.015.03b     nápātaṃ ca vikrámaṇaṃ ca víṣṇoḥ  
10.015.03c     barhiṣádo yé svadháyā sutásya  
10.015.03d     bhájanta pitvás tá ihā́gamiṣṭhāḥ  

10.015.04a     bárhiṣadaḥ pitara ūtī́ arvā́g  
10.015.04b     imā́ vo havyā́ cakr̥mā juṣádhvam  
10.015.04c     tá ā́ gata ávasā śáṃtamena  
10.015.04d     áthā naḥ śáṃ yór arapó dadhāta  

10.015.05a     úpahūtāḥ pitáraḥ somiyā́so  
10.015.05b     barhiṣíyeṣu nidhíṣu priyéṣu  
10.015.05c     tá ā́ gamantu tá ihá śruvantu  
10.015.05d     ádhi bruvantu té avantu asmā́n  

10.015.06a     ā́cyā jā́nu dakṣiṇató niṣádya  
10.015.06b     imáṃ yajñám abhí gr̥ṇīta víśve  
10.015.06c     mā́ hiṃsiṣṭa pitaraḥ kéna cin no  
10.015.06d     yád va ā́gaḥ puruṣátā kárāma  

10.015.07a     ā́sīnāso aruṇī́nām upásthe  
10.015.07b     rayíṃ dhatta dāśúṣe mártiyāya  
10.015.07c     putrébhiyaḥ pitaras tásya vásvaḥ  
10.015.07d     prá yachata tá ihórjaṃ dadhāta  

10.015.08a     yé naḥ pū́rve pitáraḥ somiyā́so  
10.015.08b     anūhiré somapītháṃ vásiṣṭhāḥ  
10.015.08c     tébhir yamáḥ saṃrarāṇó havī́ṃṣi  
10.015.08d     uśánn uśádbhiḥ pratikāmám attu  

10.015.09a     yé tātr̥ṣúr devatrā́ jéhamānā  
10.015.09b     hotrāvída stómataṣṭāso arkaíḥ  
10.015.09c     ā́gne yāhi suvidátrebhir arvā́ṅ  
10.015.09d     satyaíḥ kavyaíḥ pitŕ̥bhir gharmasádbhiḥ  

10.015.10a     yé satyā́so havirádo haviṣpā́  
10.015.10b     índreṇa devaíḥ saráthaṃ dádhānāḥ  
10.015.10c     ā́gne yāhi sahásraṃ devavandaíḥ  
10.015.10d     páraiḥ pū́rvaiḥ pitŕ̥bhir gharmasádbhiḥ  

10.015.11a     ágniṣvāttāḥ pitara éhá gachata  
10.015.11b     sádaḥ-sadaḥ sadata supraṇītayaḥ  
10.015.11c     attā́ havī́ṃṣi práyatāni barhíṣi  
10.015.11d     áthā rayíṃ sárvavīraṃ dadhātana  

10.015.12a     tuvám agna īḷitó jātavedo  
10.015.12b     ávāḍ ḍhavyā́ni surabhī́ṇi kr̥tvī́  
10.015.12c     prā́dāḥ pitŕ̥bhyaḥ svadháyā té akṣann  
10.015.12d     addhí tváṃ deva práyatā havī́ṃṣi  

10.015.13a     yé ca ihá pitáro yé ca néhá  
10.015.13b     yā́ṃś ca vidmá yā́m̐ u ca ná pravidmá  
10.015.13c     tuváṃ vettha yáti té jātavedaḥ  
10.015.13d     svadhā́bhir yajñáṃ súkr̥taṃ juṣasva  

10.015.14a     yé agnidagdhā́ yé ánagnidagdhā  
10.015.14b     mádhye diváḥ svadháyā mādáyante  
10.015.14c     tébhiḥ svarā́ḷ · ásunītim etā́ṃ  
10.015.14d     yathāvaśáṃ tanúvaṃ kalpayasva  

16  
10.016.01a     maínam agne ví daho mā́bhí śoco  
10.016.01b     mā́sya tvácaṃ cikṣipo mā́ śárīram  
10.016.01c     yadā́ śr̥táṃ kr̥ṇávo jātavedo  
10.016.01d     áthem enam prá hiṇutāt pitŕ̥bhyaḥ  

10.016.02a     śr̥táṃ yadā́ kárasi jātavedo  
10.016.02b     áthem enam pári dattāt pitŕ̥bhyaḥ  
10.016.02c     yadā́ gáchāti ásunītim etā́m  
10.016.02d     áthā devā́nāṃ vaśanī́r bhavāti  

10.016.03a     sū́ryaṃ cákṣur gachatu vā́tam ātmā́  
10.016.03b     diyā́ṃ ca gacha pr̥thivī́ṃ ca dhármaṇā  
10.016.03c     apó vā gacha yádi tátra te hitám  
10.016.03d     óṣadhīṣu práti tiṣṭhā śárīraiḥ  

10.016.04a     ajó bhāgás tápasā táṃ tapasva  
10.016.04b     táṃ te śocís tapatu táṃ te arcíḥ  
10.016.04c     yā́s te śivā́s tanúvo jātavedas  
10.016.04d     tā́bhir vahainaṃ sukŕ̥tām ulokám†  

10.016.05a     áva sr̥ja púnar agne pitŕ̥bhyo  
10.016.05b     yás ta ā́hutaś cárati svadhā́bhiḥ  
10.016.05c     ā́yur vásāna úpa vetu śéṣaḥ  
10.016.05d     sáṃ gachatāṃ tanúvā jātavedaḥ  

10.016.06a     yát te kr̥ṣṇáḥ śakuná ātutóda  
10.016.06b     pipīláḥ sarpá utá vā śvā́padaḥ  
10.016.06c     agníṣ ṭád viśvā́d agadáṃ kr̥ṇotu  
10.016.06d     sómaś ca yó brāhmaṇā́m̐ āvivéśa  

10.016.07a     agnér várma pári góbhir vyayasva  
10.016.07b     sám prórṇuṣva pī́vasā médasā ca  
10.016.07c     nét tvā dhr̥ṣṇúr hárasā járhr̥ṣāṇo  
10.016.07d     dadhŕ̥g vidhakṣyán pariaṅkháyāte  

10.016.08a     imám agne camasám mā́ ví jihvaraḥ  
10.016.08b     priyó devā́nām utá somiyā́nām  
10.016.08c     eṣá yáś camasó devapā́nas  
10.016.08d     tásmin devā́ amŕ̥tā mādayante  

10.016.09a     kravyā́dam agním prá hiṇomi dūráṃ  
10.016.09b     yamárājño gachatu ripravāháḥ  
10.016.09c     ihaívā́yám ítaro jātávedā  
10.016.09d     devébhyo havyáṃ vahatu prajānán  

10.016.10a     yó agníḥ kravyā́t pravivéśa vo gr̥hám  
10.016.10b     imám páśyann ítaraṃ jātávedasam  
10.016.10c     táṃ harāmi pitr̥yajñā́ya deváṃ  
10.016.10d     sá gharmám invāt paramé sadhásthe  

10.016.11a     yó agníḥ kravyavā́hanaḥ  
10.016.11b     pitr̥̄́n yákṣad r̥tāvŕ̥dhaḥ  
10.016.11c     préd u havyā́ni vocati  
10.016.11d     devébhyaś ca pitŕ̥bhya ā́  

10.016.12a     uśántas tvā ní dhīmahi  
10.016.12b     uśántaḥ sám idhīmahi  
10.016.12c     uśánn uśatá ā́ vaha  
10.016.12d     pitr̥̄́n havíṣe áttave  

10.016.13a     yáṃ tvám agne samádahas  
10.016.13b     tám u nír vāpayā púnaḥ  
10.016.13c     kiyā́mbu átra rohatu  
10.016.13d     pākadūrvā́ víalkaśā  

10.016.14a     śī́tike śī́tikāvati  
10.016.14b     hlā́dike hlā́dikāvati  
10.016.14c     maṇḍūkíyā sú sáṃ gama  
10.016.14d     imáṃ sú agníṃ harṣaya  

17  
10.017.01a     tváṣṭā duhitré vahatúṃ kr̥ṇoti  
10.017.01b     ítīdáṃ víśvam bhúvanaṃ sám eti  
10.017.01c     yamásya mātā́ pariuhyámānā  
10.017.01d     mahó jāyā́ vívasvato nanāśa  

10.017.02a     ápāgūhann amŕ̥tām mártiyebhyaḥ  
10.017.02b     kr̥tvī́ sávarṇām adadur vívasvate  
10.017.02c     utā́śvínāv abharad yát tád ā́sīd  
10.017.02d     ájahād u dvā́ mithunā́ saraṇyū́ḥ  

10.017.03a     pūṣā́ tvetáś cyāvayatu prá vidvā́n  
10.017.03b     ánaṣṭapaśur bhúvanasya gopā́ḥ  
10.017.03c     sá tvaitébhyaḥ pári dadat pitŕ̥bhyo  
10.017.03d     agnír devébhyaḥ suvidatríyebhyaḥ  

10.017.04a     ā́yur viśvā́yuḥ pári pāsati tvā  
10.017.04b     pūṣā́ tvā pātu prápathe purástāt  
10.017.04c     yátrā́sate sukŕ̥to yátra té yayús  
10.017.04d     tátra tvā deváḥ savitā́ dadhātu  

10.017.05a     pūṣémā́ ā́śā ánu veda sárvāḥ  
10.017.05b     só asmā́m̐ ábhayatamena neṣat  
10.017.05c     suastidā́ ā́ghr̥ṇiḥ sárvavīro  
10.017.05d     áprayuchan purá etu prajānán  

10.017.06a     prápathe pathā́m ajaniṣṭa pūṣā́  
10.017.06b     prápathe diváḥ prápathe pr̥thivyā́ḥ  
10.017.06c     ubhé abhí priyátame sadhásthe  
10.017.06d     ā́ ca párā ca carati prajānán  

10.017.07a     sárasvatīṃ devayánto havante  
10.017.07b     sárasvatīm adhvaré tāyámāne  
10.017.07c     sárasvatīṃ sukŕ̥to ahvayanta  
10.017.07d     sárasvatī dāśúṣe vā́riyaṃ dāt  

10.017.08a     sárasvati yā́ saráthaṃ yayā́tha  
10.017.08b     svadhā́bhir devi pitŕ̥bhir mádantī  
10.017.08c     āsádyāsmín barhíṣi mādayasva  
10.017.08d     anamīvā́ íṣa ā́ dhehi asmé  

10.017.09a     sárasvatīṃ yā́m pitáro hávante  
10.017.09b     dakṣiṇā́ yajñám abhinákṣamāṇāḥ  
10.017.09c     sahasraarghám iḷó átra bhāgáṃ  
10.017.09d     rāyás póṣaṃ yájamāneṣu dhehi  

10.017.10a     ā́po asmā́n mātáraḥ śundhayantu  
10.017.10b     ghr̥téna no ghr̥tapúvaḥ punantu  
10.017.10c     víśvaṃ hí riprám praváhanti devī́r  
10.017.10d     úd íd ābhyaḥ śúcir ā́ pūtá emi  

10.017.11a     drapsáś caskanda prathamā́m̐ ánu dyū́n  
10.017.11b     imáṃ ca yónim ánu yáś ca pū́rvaḥ  
10.017.11c     samānáṃ yónim ánu saṃcárantaṃ  
10.017.11d     drapsáṃ juhomi ánu saptá hótrāḥ  

10.017.12a     yás te drapsá skándati yás te aṃśúr  
10.017.12b     bāhúcyuto dhiṣáṇāyā upásthāt  
10.017.12c     adhvaryór vā pári vā yáḥ pavítrāt  
10.017.12d     táṃ te juhomi mánasā váṣaṭkr̥tam  

10.017.13a     yás te drapsá skannó yás te aṃśúr  
10.017.13b     aváś ca yáḥ paráḥ srucā́  
10.017.13c     ayáṃ devó bŕ̥haspátiḥ  
10.017.13d     sáṃ táṃ siñcatu rā́dhase  

10.017.14a     páyasvatīr óṣadhayaḥ  
10.017.14b     páyasvan māmakáṃ vácaḥ  
10.017.14c     apā́m páyasvad ít páyas  
10.017.14d     téna mā sahá śundhata  

18  
10.018.01a     páram mr̥tyo ánu párehi pánthāṃ  
10.018.01b     yás te suvá ítaro devayā́nāt  
10.018.01c     cákṣuṣmate śr̥ṇvaté te bravīmi  
10.018.01d     mā́ naḥ prajā́ṃ rīriṣo mótá vīrā́n  

10.018.02a     mr̥tyóḥ padáṃ yopáyanto yád aíta  
10.018.02b     drā́ghīya ā́yuḥ prataráṃ dádhānāḥ  
10.018.02c     āpyā́yamānāḥ prajáyā dhánena  
10.018.02d     śuddhā́ḥ pūtā́ bhavata yajñiyāsaḥ  

10.018.03a     imé jīvā́ ví mr̥taír ā́vavr̥trann  
10.018.03b     ábhūd bhadrā́ deváhūtir no adyá  
10.018.03c     prā́ñco agāma nr̥táye hásāya  
10.018.03d     drā́ghīya ā́yuḥ prataráṃ dádhānāḥ  

10.018.04a     imáṃ jīvébhyaḥ paridhíṃ dadhāmi  
10.018.04b     maíṣāṃ nú gād áparo ártham etám  
10.018.04c     śatáṃ jīvantu śarádaḥ purūcī́r  
10.018.04d     antár mr̥tyúṃ dadhatām párvatena  

10.018.05a     yáthā́hāni anupūrvám bhávanti  
10.018.05b     yátha rtáva r̥túbhir yánti sādhú  
10.018.05c     yáthā ná pū́rvam áparo jáhāti  
10.018.05d     evā́ dhātar ā́yūṃṣi kalpayaiṣām  

10.018.06a     ā́ rohatā́yur jarásaṃ vr̥ṇānā́  
10.018.06b     anupūrváṃ yátamānā yáti ṣṭhá  
10.018.06c     ihá tváṣṭā sujánimā sajóṣā  
10.018.06d     dīrghám ā́yuḥ karati jīváse vaḥ  

10.018.07a     imā́ nā́rīr avidhavā́ḥ supátnīr  
10.018.07b     ā́ñjanena sarpíṣā sáṃ viśantu  
10.018.07c     anaśrávo anamīvā́ḥ surátnā  
10.018.07d     ā́ rohantu jánayo yónim ágre  

10.018.08a     úd īrṣva nāri abhí jīvalokáṃ  
10.018.08b     gatā́sum etám úpa śeṣa éhi  
10.018.08c     hastagrābhásya didhiṣós távedám  
10.018.08d     pátyur janitvám abhí sám babhūtha  

10.018.09a     dhánur hástād ādádāno mr̥tásya  
10.018.09b     asmé kṣatrā́ya várcase bálāya  
10.018.09c     átraivá tvám ihá vayáṃ suvī́rā  
10.018.09d     víśvā spŕ̥dho abhímātīr jayema  

10.018.10a     úpa sarpa mātáram bhū́mim etā́m  
10.018.10b     uruvyácasam pr̥thivī́ṃ suśévām  
10.018.10c     ū́rṇamradā yuvatír dákṣiṇāvata  
10.018.10d     eṣā́ tvā pātu nírr̥ter upásthāt  

10.018.11a     úc chvañcasva pr̥thivi mā́ ní bādhathāḥ  
10.018.11b     sūpāyanā́smai bhava sūpavañcanā́  
10.018.11c     mātā́ putráṃ yáthā sicā́  
10.018.11d     abhy ènam bhūma ūrṇuhi  

10.018.12a     ucchváñcamānā pr̥thivī́ sú tiṣṭhatu  
10.018.12b     sahásram míta úpa hí śráyantām  
10.018.12c     té gr̥hā́so ghr̥taścúto bhavantu  
10.018.12d     viśvā́hāsmai śaraṇā́ḥ santu átra  

10.018.13a     út te stabhnāmi pr̥thivī́ṃ tuvát pári  
10.018.13b     imáṃ logáṃ nidádhan mó aháṃ riṣam  
10.018.13c     etā́ṃ sthū́ṇām pitáro dhārayantu te  
10.018.13d     átrā yamáḥ sā́danā te minotu  

10.018.14a     pratīcī́ne mā́m áhani  
10.018.14b     íṣvāḥ parṇám ivā́ dadhuḥ  
10.018.14c     pratī́cīṃ jagrabhā vā́cam  
10.018.14d     áśvaṃ raśanáyā yathā  

19  
10.019.01a     ní vartadhvam mā́nu gāta  
10.019.01b     asmā́n siṣakta revatīḥ  
10.019.01c     ágnīṣomā punarvasū  
10.019.01d     asmé dhārayataṃ rayím  

10.019.02a     púnar enā ní vartaya  
10.019.02b     púnar enā ní ā́ kuru  
10.019.02c     índra eṇā ní yachatu  
10.019.02d     agnír enā upā́jatu  

10.019.03a     púnar etā́ ní vartantām  
10.019.03b     asmín puṣyantu gópatau  
10.019.03c     ihaívā́gne ní dhāraya  
10.019.03d     ihá tiṣṭhatu yā́ rayíḥ  

10.019.04a     yán niyā́naṃ niáyanaṃ  
10.019.04b     saṃjñā́naṃ yát parā́yaṇam  
10.019.04c     āvártanaṃ nivártanaṃ  
10.019.04d     yó gopā́ ápi táṃ huve  

10.019.05a     yá udā́naḍ viáyanaṃ  
10.019.05b     yá udā́naṭ parā́yaṇam  
10.019.05c     āvártanaṃ nivártanam  
10.019.05d     ápi gopā́ ní vartatām  

10.019.06a     ā́ nivarta ní vartaya  
10.019.06b     púnar na indra gā́ dehi  
10.019.06c     jīvā́bhir bhunajāmahai  

10.019.07a     pári vo viśváto dadha  
10.019.07b     ūrjā́ ghr̥téna páyasā  
10.019.07c     yé devā́ḥ ké ca yajñíyās  
10.019.07d     té rayyā́ sáṃ sr̥jantu naḥ  

10.019.08a     ā́ nivartana vartaya  
10.019.08b     ní nivartana vartaya  
10.019.08c     bhū́myāś cátasraḥ pradíśas  
10.019.08d     tā́bhya enā ní vartaya  

20  
10.020.01a     bhadráṃ no ápi vātaya mánaḥ  

10.020.02a     agním īḷe bhujā́ṃ yáviṣṭhaṃ  
10.020.02b     śāsā́ mitráṃ durdhárītum  
10.020.02c     yásya dhárman svàr énīḥ  
10.020.02d     saparyánti mātúr ū́dhaḥ  

10.020.03a     yám āsā́ kr̥pánīḷam  
10.020.03b     bhāsā́ketuṃ vardháyanti  
10.020.03c     bhrā́jate śráyaṇidan+  

10.020.04a     aryó viśā́ṃ gātúr eti  
10.020.04b     prá yád ā́naḍ divó ántān  
10.020.04c     kavír abhráṃ dī́diyānaḥ  

10.020.05a     juṣád dhavyā́ mā́nuṣasya  
10.020.05b     ūrdhvás tasthāv ŕ̥bhvā yajñé  
10.020.05c     minván sádma purá eti  

10.020.06a     sá hí kṣémo havír yajñáḥ  
10.020.06b     śruṣṭī́d asya gātúr eti  
10.020.06c     agníṃ devā́ vā́śīmantam  

10.020.07a     yajñāsā́haṃ dúva iṣe  
10.020.07b     agním pū́rvasya śévasya  
10.020.07c     ádreḥ sūnúm āyúm āhuḥ  

10.020.08a     náro yé ké ca asmád ā́  
10.020.08b     víśvét té vāmá ā́ siyuḥ  
10.020.08c     agníṃ havíṣā várdhantaḥ  

10.020.09a     kr̥ṣṇáḥ śvetó aruṣó yā́mo asya  
10.020.09b     bradhná r̥jrá utá śóṇo yáśasvān  
10.020.09c     híraṇyarūpaṃ jánitā jajāna  

10.020.10a     evā́ te agne vimadó manīṣā́m  
10.020.10b     ū́rjo napād amŕ̥tebhiḥ sajóṣāḥ  
10.020.10c     gíra ā́ vakṣat sumatī́r iyāná  
10.020.10d     íṣam ū́rjaṃ sukṣitíṃ víśvam ā́bhāḥ  

21  
10.021.01a     ā́ agníṃ ná svávr̥ktibhir  
10.021.01b     hótāraṃ tvā vr̥ṇīmahe  
10.021.01c     yajñā́ya stīrṇábarhiṣe  
10.021.01d     ví vo máde  
10.021.01e     śīrám pavākáśociṣaṃ+  
10.021.01f     vívakṣase  

10.021.02a     tuvā́m u té suābhúvaḥ  
10.021.02b     śumbhánti áśvarādhasaḥ  
10.021.02c     véti tvā́m upasécanī  
10.021.02d     ví vo máda  
10.021.02e     ŕ̥jītir agna ā́hutir  
10.021.02f     vívakṣase  

10.021.03a     tuvé dharmā́ṇa āsate  
10.021.03b     juhū́bhiḥ siñcatī́r iva  
10.021.03c     kr̥ṣṇā́ rūpā́ṇi árjunā  
10.021.03d     ví vo máde  
10.021.03e     víśvā ádhi śríyo dhiṣe  
10.021.03f     vívakṣase  

10.021.04a     yám agne mányase rayíṃ  
10.021.04b     sáhasāvann amartiya  
10.021.04c     tám ā́ no vā́jasātaye  
10.021.04d     ví vo máde  
10.021.04e     yajñéṣu citrám ā́ bharā  
10.021.04f     vívakṣase  

10.021.05a     agnír jātó átharvaṇā  
10.021.05b     vidád víśvāni kā́viyā  
10.021.05c     bhúvad dūtó vivásvato  
10.021.05d     ví vo máde  
10.021.05e     priyó yamásya kā́miyo  
10.021.05f     vívakṣase  

10.021.06a     tuvā́ṃ yajñéṣu īḷate  
10.021.06b     ágne prayatí adhvaré  
10.021.06c     tuváṃ vásūni kā́miyā  
10.021.06d     ví vo máde  
10.021.06e     víśvā dadhāsi dāśúṣe  
10.021.06f     vívakṣase  

10.021.07a     tuvā́ṃ yajñéṣu r̥tvíjaṃ  
10.021.07b     cā́rum agne ní ṣedire  
10.021.07c     ghr̥tápratīkam mánuṣo  
10.021.07d     ví vo máde  
10.021.07e     śukráṃ cétiṣṭham akṣábhir  
10.021.07f     vívakṣase  

10.021.08a     ágne śukréṇa śocíṣā  
10.021.08b     urú prathayase br̥hát  
10.021.08c     abhikrándan vr̥ṣāyase  
10.021.08d     ví vo máde  
10.021.08e     gárbhaṃ dadhāsi jāmíṣu  
10.021.08f     vívakṣase  

22  
10.022.01a     kúha śrutá índaraḥ+ kásmin adyá  
10.022.01b     jáne mitró ná śrūyate  
10.022.01c     ŕ̥ṣīṇãṃ vā yáḥ kṣáye  
10.022.01d     gúhā vā cárkr̥ṣe girā́  

10.022.02a     ihá śrutá índaro+ asmé adyá  
10.022.02b     stáve vajrī́ ŕ̥cīṣamaḥ  
10.022.02c     mitró ná yó jáneṣu ā́  
10.022.02d     yáśaś cakré ásāmi ā́  

10.022.03a     mahó yás pátiḥ śávaso ásāmy ā́  
10.022.03b     mahó nr̥mṇásya tūtujíḥ  
10.022.03c     bhartā́ vájrasya dhr̥ṣṇóḥ  
10.022.03d     pitā́ putrám iva priyám  

10.022.04a     yujānó áśvā vã́tasya dhúnī  
10.022.04b     devó devásya vajrivaḥ  
10.022.04c     syántā pathā́ virúkmatā  
10.022.04d     sr̥jāná stoṣi ádhvanaḥ  

10.022.05a     tuváṃ tyā́ cid vã́tasyā́śuvā́gā  
10.022.05b     r̥jrā́ tmánā váhadhyai  
10.022.05c     yáyor devó ná mártiyo  
10.022.05d     yantā́ nákir vidā́yiyaḥ  

10.022.06a     ádha gmántā uśánā pr̥chate vāṃ  
10.022.06b     kádarthā na ā́ gr̥hám  
10.022.06c     ā́ jagmathuḥ parākã́d  
10.022.06d     diváś ca gmáś ca mártiyam  

10.022.07a     ā́ na indara+ pr̥kṣase  
10.022.07b     asmā́kam bráhma údyatam  
10.022.07c     tát tvā yācāmahe ávaḥ  
10.022.07d     śúṣṇaṃ yád dhánn ámānuṣam  

10.022.08a     akarmā́ dásyur abhí no amantúr  
10.022.08b     anyávrato ámānuṣaḥ  
10.022.08c     tuváṃ tásya amitrahan  
10.022.08d     vádhar dāsásya dambhaya  

10.022.09a     tuváṃ na · indara+ śūra śū́rair  
10.022.09b     utá tvótāso barháṇā  
10.022.09c     purutrā́ te ví pūrtáyo  
10.022.09d     návanta kṣoṇáyo yathā  

10.022.10a     tuváṃ tā́n vr̥trahátye codayo nr̥̄́n  
10.022.10b     kārpāṇé śūra vajrivaḥ  
10.022.10c     gúhā yádī kavīnã́ṃ  
10.022.10d     viśā́ṃ nákṣatraśavasām  

10.022.11a     makṣū́ tā́ ta indara+ dānā́pnasa  
10.022.11b     ākṣāṇé śūra vajrivaḥ  
10.022.11c     yád dha śúṣṇasya dambháyo  
10.022.11d     jātáṃ víśvaṃ sayā́vabhiḥ  

10.022.12a     mā́kudhríag indara+ śūra vásvīr  
10.022.12b     asmé bhūvann abhíṣṭayaḥ  
10.022.12c     vayáṃ-vayaṃ ta āsãṃ  
10.022.12d     sumné siyāma vajrivaḥ  

10.022.13a     asmé tā́ ta indara+ santu satyā́  
10.022.13b     áhiṃsantīr upaspŕ̥śaḥ  
10.022.13c     vidyā́ma yā́sãm bhújo  
10.022.13d     dhenūnã́ṃ ná vajrivaḥ  

10.022.14a     ahastā́ yád apádī várdhata kṣā́ḥ  
10.022.14b     śácībhir vediyā́nãm  
10.022.14c     śúṣṇam pári pradakṣiṇíd  
10.022.14d     viśvā́yave ní śiśnathaḥ  

10.022.15a     píbā-pibéd indara+ śūra sómam  
10.022.15b     mā́ riṣaṇyo vasavāna vásuḥ sán  
10.022.15c     utá trāyasva gr̥ṇató maghóno  
10.022.15d     maháś ca rāyó revátas kr̥dhī naḥ  

23  
10.023.01a     yájāmaha índaraṃ+ vájradakṣiṇaṃ  
10.023.01b     hárīṇãṃ rathíyaṃ vívratānãm  
10.023.01c     prá śmáśaru dódhuvad ūrdhváthā bhũd  
10.023.01d     ví sénābhir dáyamāno ví rā́dhasā  

10.023.02a     hárī nú asya yā́ váne vidé vásu  
10.023.02b     índro maghaír maghávā vr̥trahā́ bhuvat  
10.023.02c     r̥bhúr vā́ja r̥bhukṣā́ḥ patyate śávo  
10.023.02d     áva kṣṇaumi dã́sasya nā́ma cit  

10.023.03a     yadā́ vájraṃ híraṇyam íd áthā ráthaṃ  
10.023.03b     hárī yám asya váhato ví sūríbhiḥ  
10.023.03c     ā́ tiṣṭhati · maghávā sánaśruta  
10.023.03d     índro vā́jasya dīrgháśravasas pátiḥ  

10.023.04a     só cin nú vr̥ṣṭír yūthíyā suvā́ sácām̐  
10.023.04b     índraḥ śmáśrūṇi háritābhí pruṣṇute  
10.023.04c     áva veti sukṣáyaṃ suté mádhu  
10.023.04d     úd íd dhūnoti vã́to yáthā vánam  

10.023.05a     yó vācā́ vívāco mr̥dhrávācaḥ  
10.023.05b     purū́ sahásrā́śivā jaghā́na  
10.023.05c     tát-tad íd asya paúṃsiyaṃ gr̥ṇīmasi  
10.023.05d     pitéva yás táviṣīṃ vāvr̥dhé śávaḥ  

10.023.06a     stómaṃ ta indra vimadā́ ajījanann  
10.023.06b     ápūrviyam purutámaṃ sudā́nave  
10.023.06c     vidmā́ hí asya bhójanam inásya  
10.023.06d     yád ā́ paśúṃ ná gopã́ḥ karāmahe  

10.023.07a     mā́kir na enā́ sakhiyā́ ví yauṣus  
10.023.07b     táva ca indra vimadásya ca ŕ̥ṣeḥ  
10.023.07c     vidmā́ hí te prámatiṃ deva jāmivád  
10.023.07d     asmé te santu sakhiyā́ śivā́ni  

24  
10.024.01a     índra sómam imám piba  
10.024.01b     mádhumantaṃ camū́ sutám  
10.024.01c     asmé rayíṃ ní dhāraya  
10.024.01d     ví vo máde  
10.024.01e     sahasríṇam purūvaso  
10.024.01f     vívakṣase  

10.024.02a     tuvā́ṃ yajñébhir ukthaír  
10.024.02b     úpa havyébhir īmahe  
10.024.02c     śácīpate śacīnãṃ  
10.024.02d     ví vo máde  
10.024.02e     śréṣṭhaṃ no dhehi vā́riyaṃ  
10.024.02f     vívakṣase  

10.024.03a     yás pátir vā́riyāṇãm  
10.024.03b     ási radhrásya coditā́  
10.024.03c     índra stotr̥̄ṇā́m avitā́  
10.024.03d     ví vo máde  
10.024.03e     dviṣó naḥ pāhi áṃhaso  
10.024.03f     vívakṣase  

10.024.04a     yuváṃ śakrā māyāvínā  
10.024.04b     samīcī́ nír amanthatam  
10.024.04c     vimadéna yád īḷitā́  
10.024.04d     nā́satyā nirámanthatam  

10.024.05a     víśve devā́ akr̥panta  
10.024.05b     samīcyór niṣpátantiyoḥ  
10.024.05c     nā́satyāv abruvan devā́ḥ  
10.024.05d     púnar ā́ vahatād íti  

10.024.06a     mádhuman me parā́yaṇam  
10.024.06b     mádhumat púnar ā́yanam  
10.024.06c     tā́ no devā devátayā  
10.024.06d     yuvám mádhumatas kr̥tam  

25  
10.025.01a     bhadráṃ no ápi vātaya  
10.025.01b     máno dákṣam utá krátum  
10.025.01c     ádhā te sakhyé ándhaso  
10.025.01d     ví vo máde  
10.025.01e     ráṇan gā́vo ná yávase  
10.025.01f     vívakṣase  

10.025.02a     hr̥dispŕ̥śas ta āsate  
10.025.02b     víśveṣu soma dhā́masu  
10.025.02c     ádhā kā́mā imé máma  
10.025.02d     ví vo máde  
10.025.02e     ví tiṣṭhante vasūyávo  
10.025.02f     vívakṣase  

10.025.03a     utá vratā́ni soma te  
10.025.03b     prā́hám mināmi pākíyā  
10.025.03c     ádhā pitéva sūnáve  
10.025.03d     ví vo máde  
10.025.03e     mr̥̄ḷā́+ no abhí cid vadhā́d  
10.025.03f     vívakṣase  

10.025.04a     sám u prá yanti dhītáyaḥ  
10.025.04b     sárgāso avatā́m̐ iva  
10.025.04c     krátuṃ naḥ soma jīváse  
10.025.04d     ví vo máde  
10.025.04e     dhāráyā camasā́m̐ iva  
10.025.04f     vívakṣase  

10.025.05a     táva tyé soma śáktibhir  
10.025.05b     níkāmāso ví r̥ṇvire  
10.025.05c     gŕ̥tsasya dhī́rās taváso  
10.025.05d     ví vo máde  
10.025.05e     vrajáṃ gómantam aśvínaṃ  
10.025.05f     vívakṣase  

10.025.06a     paśúṃ naḥ soma rakṣasi  
10.025.06b     purutrā́ víṣṭhitaṃ jágat  
10.025.06c     samā́kr̥ṇoṣi jīváse  
10.025.06d     ví vo máde  
10.025.06e     víśvā sampáśyan bhúvanā  
10.025.06f     vívakṣase  

10.025.07a     tuváṃ naḥ soma viśváto  
10.025.07b     gopā́ ádābhiyo bhava  
10.025.07c     sédha rājann ápa srídho  
10.025.07d     ví vo máde  
10.025.07e     mā́ no duḥśáṃsa īśatā  
10.025.07f     vívakṣase  

10.025.08a     tuváṃ naḥ soma sukrátur  
10.025.08b     vayodhéyāya jāgr̥hi  
10.025.08c     kṣetravíttaro mánuṣo  
10.025.08d     ví vo máde  
10.025.08e     druhó naḥ pāhi áṃhaso  
10.025.08f     vívakṣase  

10.025.09a     tuváṃ no vr̥trahantama  
10.025.09b     índrasyendo śiváḥ sákhā  
10.025.09c     yát sīṃ hávante samithé  
10.025.09d     ví vo máde  
10.025.09e     yúdhyamānās tokásātau  
10.025.09f     vívakṣase  

10.025.10a     ayáṃ gha sá turó máda  
10.025.10b     índrasya vardhata priyáḥ  
10.025.10c     ayáṃ kakṣī́vato mahó  
10.025.10d     ví vo máde  
10.025.10e     matíṃ víprasya vardhayad  
10.025.10f     vívakṣase  

10.025.11a     ayáṃ víprāya dāśúṣe  
10.025.11b     vā́jām̐ iyarti gómataḥ  
10.025.11c     ayáṃ saptábhya ā́ váraṃ  
10.025.11d     ví vo máde  
10.025.11e     prā́ndháṃ śroṇáṃ ca tāriṣad  
10.025.11f     vívakṣase  

26  
10.026.01a     prá hí áchā manīṣā́  
10.026.01b     spārhā́ yánti niyútaḥ  
10.026.01c     prá dasrā́ niyúdrathaḥ  
10.026.01d     pūṣā́ aviṣṭu mā́hinaḥ  

10.026.02a     yásya tyán mahitváṃ  
10.026.02b     vātā́piyam ayáṃ jánaḥ  
10.026.02c     vípra ā́ vaṃsad dhītíbhiś  
10.026.02d     cíketa suṣṭutīnã́m  

10.026.03a     sá veda suṣṭutīnã́m  
10.026.03b     índur ná pūṣā́ vŕ̥ṣā  
10.026.03c     abhí psúraḥ pruṣāyati  
10.026.03d     vrajáṃ na ā́ pruṣāyati  

10.026.04a     maṃsīmáhi tvā vayám  
10.026.04b     asmā́kaṃ deva pūṣan  
10.026.04c     matīnã́ṃ ca sā́dhanaṃ  
10.026.04d     víprāṇãṃ ca ādhavám  

10.026.05a     prátiardhir yajñā́nãm  
10.026.05b     aśvahayó ráthānãm  
10.026.05c     ŕ̥ṣiḥ sá yó mánurhito  
10.026.05d     víprasya yāvayatsakháḥ  

10.026.06a     ādhī́ṣamāṇāyāḥ pátiḥ  
10.026.06b     śucā́yāś ca śucásya ca  
10.026.06c     vāsovāyó ávīnãm  
10.026.06d     ā́ vā́sāṃsi mármr̥jat  

10.026.07a     inó vā́jānãm pátir  
10.026.07b     ináḥ puṣṭīnã́ṃ sákhā  
10.026.07c     prá śmáśru haryató dūdhod  
10.026.07d     ví vŕ̥thā yó ádābhiyaḥ  

10.026.08a     ā́ te ráthasya pūṣann  
10.026.08b     ajā́ dhúraṃ vavr̥tyuḥ  
10.026.08c     víśvasya arthínaḥ sákhā  
10.026.08d     sanojā́ ánapacyutaḥ  

10.026.09a     asmā́kam ūrjā́ rátham  
10.026.09b     pūṣā́ aviṣṭu mā́hinaḥ  
10.026.09c     bhúvad vā́jānãṃ vr̥dhá  
10.026.09d     imáṃ naḥ śr̥ṇavad dhávam  

27  
10.027.01a     ásat sú me jaritaḥ sā́bhivegó  
10.027.01b     yát sunvaté yájamānāya śíkṣam  
10.027.01c     ánāśīrdām ahám asmi prahantā́  
10.027.01d     satyadhvŕ̥taṃ vr̥jināyántam ābhúm  

10.027.02a     yádī́d aháṃ yudháye saṃnáyāni  
10.027.02b     ádevayūn tanúvā śū́śujānān  
10.027.02c     amā́ te túmraṃ vr̥ṣabhám pacāni  
10.027.02d     tīvráṃ sutám pañcadaśáṃ ní ṣiñcam  

10.027.03a     nā́háṃ táṃ veda yá íti brávīti  
10.027.03b     ádevayūn samáraṇe jaghanvā́n  
10.027.03c     yadā́vā́khyat samáraṇam ŕ̥ghāvad  
10.027.03d     ā́d íd dha me vr̥ṣabhā́ prá bruvanti  

10.027.04a     yád ájñāteṣu vr̥jáneṣu ā́saṃ  
10.027.04b     víśve sató maghávāno ma āsan  
10.027.04c     jinā́mi vét kṣéma ā́ sántam ābhúm  
10.027.04d     prá táṃ kṣiṇām párvate pādagŕ̥hya  

10.027.05a     ná vā́ u mā́ṃ vr̥jáne vārayante  
10.027.05b     ná párvatāso yád ahám manasyé  
10.027.05c     máma svanā́t kr̥dhukárṇo bhayāta  
10.027.05d     evéd ánu dyū́n kiráṇaḥ sám ejāt  

10.027.06a     dárśan nú átra śr̥tapā́m̐ anindrā́n  
10.027.06b     bāhukṣádaḥ śárave pátyamānān  
10.027.06c     ghŕ̥ṣuṃ vā · yé ninidúḥ sákhāyam  
10.027.06d     ádhy ū nú eṣu paváyo vavr̥tyuḥ  

10.027.07a     ábhūr u aúkṣīr ví u ā́yur ānaḍ  
10.027.07b     dárṣan nú pū́rvo áparo nú darṣat  
10.027.07c     duvé paváste pári táṃ ná bhūto  
10.027.07d     yó asyá pāré rájaso vivéṣa  

10.027.08a     gā́vo yávam práyutā aryó akṣan  
10.027.08b     tā́ apaśyaṃ sahágopāś cárantīḥ  
10.027.08c     hávā íd aryó abhítaḥ sám āyan  
10.027.08d     kíyad āsu svápatiś chandayāte  

10.027.09a     sáṃ yád váyaṃ yavasā́do jánānām  
10.027.09b     aháṃ yavā́da uruájre antáḥ  
10.027.09c     átrā yuktó avasātā́ram ichād  
10.027.09d     átho áyuktaṃ yunajad vavanvā́n  

10.027.10a     átréd u me maṃsase satyám uktáṃ  
10.027.10b     dvipā́c ca yác cátuṣpāt saṃsr̥jā́ni  
10.027.10c     strībhír yó átra vŕ̥ṣaṇam pr̥tanyā́d  
10.027.10d     áyuddho asya ví bhajāni védaḥ  

10.027.11a     yásyānakṣā́ duhitā́ jā́tu ā́sa  
10.027.11b     kás tā́ṃ vidvā́m̐ abhí manyāte andhā́m  
10.027.11c     kataró mením práti tám mucāte  
10.027.11d     yá īṃ váhāte yá īṃ vā vareyā́t  

10.027.12a     kíyatī yóṣā maryató vadhūyóḥ  
10.027.12b     páriprītā pányasā vā́riyeṇa  
10.027.12c     bhadrā́ vadhū́r bhavati yát supéśāḥ  
10.027.12d     svayáṃ sā́ mitráṃ vanute jáne cit  

10.027.13a     pattó jagāra pratiáñcam atti  
10.027.13b     śīrṣṇā́ śíraḥ práti dadhau várūtham  
10.027.13c     ā́sīna ūrdhvā́m upási kṣiṇāti  
10.027.13d     níaṅṅ uttānā́m ánu eti bhū́mim  

10.027.14a     br̥hánn achāyó apalāśó árvā  
10.027.14b     tasthaú mātā́ víṣito atti gárbhaḥ  
10.027.14c     anyásyā vatsáṃ rihatī́ mimāya  
10.027.14d     káyā bhuvā́ ní dadhe dhenúr ū́dhaḥ  

10.027.15a     saptá vīrā́so adharā́d úd āyann  
10.027.15b     aṣṭóttarā́ttāt sám ajagmiran té  
10.027.15c     náva paścā́tāt sthivimánta āyan  
10.027.15d     dáśa prā́k sā́nu ví tiranti áśnaḥ  

10.027.16a     daśānā́m ékaṃ kapiláṃ samānáṃ  
10.027.16b     táṃ hinvanti krátave pā́riyāya  
10.027.16c     gárbham mātā́ súdhitaṃ vakṣáṇāsu  
10.027.16d     ávenantaṃ tuṣáyantī bibharti  

10.027.17a     pī́vānam meṣám apacanta vīrā́  
10.027.17b     níuptā akṣā́ ánu dīvá āsan  
10.027.17c     duvā́ dhánum br̥hatī́m apsú antáḥ  
10.027.17d     pavítravantā carataḥ punántā  

10.027.18a     ví krośanā́so víṣuañca āyan  
10.027.18b     pácāti némo nahí pákṣad ardháḥ  
10.027.18c     ayám me deváḥ savitā́ tád āha  
10.027.18d     drúanna íd vanavat sarpírannaḥ  

10.027.19a     ápaśyaṃ grā́maṃ váhamānam ārā́d  
10.027.19b     acakráyā svadháyā vártamānam  
10.027.19c     síṣakti aryáḥ prá yugā́ jánānāṃ  
10.027.19d     sadyáḥ śiśnā́ praminānó návīyān  

10.027.20a     etaú me gā́vau pramarásya yuktaú  
10.027.20b     mó ṣú prá sedhīr múhur ín mamandhi  
10.027.20c     ā́paś cid asya ví naśanti árthaṃ  
10.027.20d     sū́raś ca marká úparo babhūvā́n  

10.027.21a     ayáṃ yó vájraḥ purudhā́ vívr̥tto  
10.027.21b     aváḥ sū́ryasya br̥hatáḥ púrīṣāt  
10.027.21c     śráva íd enā́ paró anyád asti  
10.027.21d     tád avyathī́ jarimā́ṇas taranti  

10.027.22a     vr̥kṣé-vr̥kṣe níyatā mīmayad gaús  
10.027.22b     táto váyaḥ prá patān pūruṣā́daḥ  
10.027.22c     áthedáṃ víśvam bhúvanam bhayāta  
10.027.22d     índrāya sunvád ŕ̥ṣaye ca śíkṣat  

10.027.23a     devā́nām mā́ne prathamā́ atiṣṭhan  
10.027.23b     kr̥ntátrād eṣām úparā úd āyan  
10.027.23c     tráyas tapanti pr̥thivī́m anūpā́  
10.027.23d     duvā́ bŕ̥būkaṃ vahataḥ púrīṣam  

10.027.24a     sā́ te jīvā́tur utá tásya viddhi  
10.027.24b     mā́ smaitādŕ̥g ápa gūhaḥ samaryé  
10.027.24c     āvíḥ súvaḥ kr̥ṇuté gū́hate busáṃ  
10.027.24d     sá pādúr asya nirṇíjo ná mucyate  

28  
10.028.01a     víśvo hí anyó arír ājagā́ma  
10.028.01b     máméd áha śváśuro nā́ jagāma  
10.028.01c     jakṣīyā́d dhānā́ utá sómam papīyāt  
10.028.01d     súāśitaḥ púnar ástaṃ jagāyāt  

10.028.02a     sá róruvad vr̥ṣabhás tigmáśr̥ṅgo  
10.028.02b     várṣman tasthau várimann ā́ pr̥thivyā́ḥ  
10.028.02c     víśveṣu enaṃ vr̥jáneṣu pāmi  
10.028.02d     yó me kukṣī́ sutásomaḥ pr̥ṇā́ti  

10.028.03a     ádriṇā te mandína indra tū́yān  
10.028.03b     sunvánti sómān píbasi tvám eṣām  
10.028.03c     pácanti te vr̥ṣabhā́m̐ átsi téṣām  
10.028.03d     pr̥kṣéṇa yán maghavan hūyámānaḥ  

10.028.04a     idáṃ sú me jaritar ā́ cikiddhi  
10.028.04b     pratīpáṃ śā́paṃ nadíyo vahanti  
10.028.04c     lopāśáḥ siṃhám pratiáñcam atsāḥ  
10.028.04d     kroṣṭā́ varāháṃ nír atakta kákṣāt  

10.028.05a     kathā́ ta etád ahám ā́ ciketaṃ  
10.028.05b     gŕ̥tsasya pā́kas taváso manīṣā́m  
10.028.05c     tuváṃ no vidvā́m̐ r̥tuthā́ ví voco  
10.028.05d     yám árdhaṃ te maghavan kṣemiyā́ dhū́ḥ  

10.028.06a     evā́ hí mā́ṃ tavásaṃ vardháyanti  
10.028.06b     diváś cin me br̥hatá úttarā dhū́ḥ  
10.028.06c     purū́ sahásrā ní śiśāmi sākám  
10.028.06d     aśatrúṃ hí mā jánitā jajā́na  

10.028.07a     evā́ hí mā́ṃ tavásaṃ jajñúr ugráṃ  
10.028.07b     kárman-karman vŕ̥ṣaṇam indra devā́ḥ  
10.028.07c     vádhīṃ vr̥tráṃ vájreṇa mandasānó  
10.028.07d     ápa vrajám mahinā́ dāśúṣe vam  

10.028.08a     devā́sa āyan paraśū́m̐r abibhran  
10.028.08b     vánā vr̥ścánto abhí viḍbhír āyan  
10.028.08c     ní sudrúvaṃ dádhato vakṣáṇāsu  
10.028.08d     yátrā kŕ̥pīṭam ánu tád dahanti  

10.028.09a     śaśáḥ kṣurám pratiáñcaṃ jagāra  
10.028.09b     ádriṃ logéna ví abhedam ārā́t  
10.028.09c     br̥hántaṃ cid r̥haté randhayāni  
10.028.09d     váyad vatsó vr̥ṣabháṃ śū́śuvānaḥ  

10.028.10a     suparṇá itthā́ nakhám ā́ siṣāya  
10.028.10b     ávaruddhaḥ paripádaṃ ná siṃháḥ  
10.028.10c     niruddháś cin mahiṣás tarṣiyā́vān  
10.028.10d     godhā́ tásmā ayáthaṃ karṣad etát  

10.028.11a     tébhyo godhā́ ayáthaṃ karṣad etád  
10.028.11b     yé brahmáṇaḥ pratipī́yanti ánnaiḥ  
10.028.11c     simá ukṣṇó avasr̥ṣṭā́m̐ adanti  
10.028.11d     svayám bálāni tanúvaḥ śr̥ṇānā́ḥ  

10.028.12a     eté śámībhiḥ suśámī abhūvan  
10.028.12b     yé hinviré tanúvaḥ sóma ukthaíḥ  
10.028.12c     nr̥vád vádann úpa no māhi vā́jān  
10.028.12d     diví śrávo dadhiṣe nā́ma vīráḥ  

29  
10.029.01a     váne ná vā yó ní adhāyi cākáñ  
10.029.01b     chúcir vāṃ stómo bhuraṇāv ajīgaḥ  
10.029.01c     yásyéd índraḥ purudíneṣu hótā  
10.029.01d     nr̥̄ṇā́ṃ+ náriyo nŕ̥tamaḥ kṣapā́vān  

10.029.02a     prá te asyā́ uṣásaḥ prā́parasyā  
10.029.02b     nr̥taú siyāma nŕ̥tamasya nr̥̄ṇā́m+  
10.029.02c     ánu triśókaḥ śatám ā́vahan nr̥̄́n  
10.029.02d     kútsena rátho yó ásat sasavā́n  

10.029.03a     kás te máda indara+ rántiyo bhūd  
10.029.03b     dúro gíro abhí ugró ví dhāva  
10.029.03c     kád vā́ho arvā́g úpa mā manīṣā́  
10.029.03d     ā́ tvā śakyām upamáṃ rā́dho ánnaiḥ  

10.029.04a     kád u dyumnám indra tuvā́vato nr̥̄́n  
10.029.04b     káyā dhiyā́ karase kán na ā́gan  
10.029.04c     mitró ná satyá urugāya bhr̥tyā́  
10.029.04d     ánne samasya yád ásan manīṣā́ḥ  

10.029.05a     prá īraya sū́ro árthaṃ ná pāráṃ  
10.029.05b     yé asya kā́maṃ janidhā́ iva gmán  
10.029.05c     gíraś ca yé te tuvijāta pūrvī́r  
10.029.05d     nára indra pratiśíkṣanti ánnaiḥ  

10.029.06a     mā́tre nú te súmite indra pūrvī́  
10.029.06b     dyaúr majmánā pr̥thivī́ kā́viyena  
10.029.06c     várāya te ghr̥távantaḥ sutā́saḥ  
10.029.06d     svā́dman bhavantu pītáye mádhūni  

10.029.07a     ā́ mádhvo asmā asicann ámatram  
10.029.07b     índrāya pūrṇáṃ sá hí satyárādhāḥ  
10.029.07c     sá vāvr̥dhe várimann ā́ pr̥thivyā́  
10.029.07d     abhí krátvā náriyaḥ paúṃsiyaiś ca  

10.029.08a     ví ānaḷ índraḥ pŕ̥tanāḥ suójā  
10.029.08b     ā́smai yatante sakhiyā́ya pūrvī́ḥ  
10.029.08c     ā́ smā ráthaṃ ná pŕ̥tanāsu tiṣṭha  
10.029.08d     yám bhadráyā sumatī́° codáyāse  

30  
10.030.01a     prá devatrā́ bráhmaṇe gātúr etu  
10.030.01b     apó áchā mánaso ná práyukti  
10.030.01c     mahī́m mitrásya váruṇasya dhāsím  
10.030.01d     pr̥thujráyase rīradhā suvr̥ktím  

10.030.02a     ádhvaryavo havíṣmanto hí bhūtá  
10.030.02b     ácha apá itośatī́r uśantaḥ  
10.030.02c     áva yā́ś cáṣṭe aruṇáḥ suparṇás  
10.030.02d     tám ā́syadhvam ūrmím adyā́ suhastāḥ  

10.030.03a     ádhvaryavo apá itā samudrám  
10.030.03b     apā́ṃ nápātaṃ havíṣā yajadhvam  
10.030.03c     sá vo dadad ūrmím adyā́ súpūtaṃ  
10.030.03d     tásmai sómam mádhumantaṃ sunota  

10.030.04a     yó anidhmó dī́dayad apsú antár  
10.030.04b     yáṃ víprāsa ī́ḷate adhvaréṣu  
10.030.04c     ápāṃ napān mádhumatīr apó dā  
10.030.04d     yā́bhir índro vāvr̥dhé vīríyāya  

10.030.05a     yā́bhiḥ sómo módate hárṣate ca  
10.030.05b     kalyāṇī́bhir yuvatíbhir ná máryaḥ  
10.030.05c     tā́ adhvaryo apó áchā párehi  
10.030.05d     yád āsiñcā́ óṣadhībhiḥ punītāt  

10.030.06a     evéd yū́ne yuvatáyo namanta  
10.030.06b     yád īm uśánn uśatī́r éti ácha  
10.030.06c     sáṃ jānate mánasā sáṃ cikitre  
10.030.06d     adhvaryávo dhiṣáṇā́paś ca devī́ḥ  

10.030.07a     yó vo vr̥tā́bhyo ákr̥ṇod ulokáṃ†  
10.030.07b     yó vo mahyā́ abhíśaster ámuñcat  
10.030.07c     tásmā índrāya mádhumantam ūrmíṃ  
10.030.07d     devamā́danam prá hiṇotanāpaḥ  

10.030.08a     prā́smai hinota mádhumantam ūrmíṃ  
10.030.08b     gárbho yó vaḥ sindhavo mádhva útsaḥ  
10.030.08c     ghr̥tápr̥ṣṭham ī́ḍiyam adhvaréṣu  
10.030.08d     ā́po revatīḥ śr̥ṇutā́ hávam me  

10.030.09a     táṃ sindhavo matsarám indrapā́nam  
10.030.09b     ūrmím prá heta yá ubhé íyarti  
10.030.09c     madacyútam · auśānáṃ nabhojā́m  
10.030.09d     pári tritántuṃ vicárantam útsam  

10.030.10a     āvárvr̥tatīr ádha nú dvidhā́rā  
10.030.10b     goṣuyúdho ná niyaváṃ cárantīḥ  
10.030.10c     ŕ̥ṣe jánitrīr bhúvanasya pátnīr  
10.030.10d     apó vandasva savŕ̥dhaḥ sáyonīḥ  

10.030.11a     hinótā no adhvaráṃ devayajyā́  
10.030.11b     hinóta bráhma sanáye dhánānām  
10.030.11c     r̥tásya yóge ví ṣiyadhvam ū́dhaḥ  
10.030.11d     śruṣṭīvárīr bhūtanāsmábhyam āpaḥ  

10.030.12a     ā́po revatīḥ kṣáyathā hí vásvaḥ  
10.030.12b     krátuṃ ca bhadrám bibhr̥thā́mŕ̥taṃ ca  
10.030.12c     rāyáś ca sthá suapatyásya pátnīḥ  
10.030.12d     sárasvatī tád gr̥ṇaté váyo dhāt  

10.030.13a     práti yád ā́po ádr̥śram āyatī́r  
10.030.13b     ghr̥tám páyāṃsi bíbhratīr mádhūni  
10.030.13c     adhvaryúbhir mánasā saṃvidānā́  
10.030.13d     índrāya sómaṃ súṣutam bhárantīḥ  

10.030.14a     émā́ agman revátīr jīvádhanyā  
10.030.14b     ádhvaryavaḥ sādáyatā sakhāyaḥ  
10.030.14c     ní barhíṣi dhattana somiyāso  
10.030.14d     apā́ṃ náptrā saṃvidānā́sa enāḥ  

10.030.15a     ā́gmann ā́pa uśatī́r barhír édáṃ  
10.030.15b     ní adhvaré asadan devayántīḥ  
10.030.15c     ádhvaryavaḥ sunuténdrāya sómam  
10.030.15d     ábhūd u vaḥ suśákā devayajyā́  

31  
10.031.01a     ā́ no devā́nām úpa vetu śáṃso  
10.031.01b     víśvebhis turaír ávase yájatraḥ  
10.031.01c     tébhir vayáṃ suṣakhā́yo bhavema  
10.031.01d     táranto víśvā duritā́ siyāma  

10.031.02a     pári cin márto dráviṇam mamanyād  
10.031.02b     r̥tásya pathā́ námasā́ vivāset  
10.031.02c     utá svéna krátunā sáṃ vadeta  
10.031.02d     śréyāṃsaṃ dákṣam mánasā jagr̥bhyāt  

10.031.03a     ádhāyi dhītír ásasr̥gram áṃśās  
10.031.03b     tīrthé ná dasmám úpa yanti ū́māḥ  
10.031.03c     abhí ānaśma suvitásya śūṣáṃ  
10.031.03d     návedaso amŕ̥tānām abhūma  

10.031.04a     nítyaś cākanyāt svápatir dámūnā  
10.031.04b     yásmā u deváḥ savitā́ jajā́na  
10.031.04c     bhágo vā góbhir aryamém anajyāt  
10.031.04d     só asmai cā́ruś chadayad utá syāt  

10.031.05a     iyáṃ sā́ bhūyā uṣásām iva kṣā́  
10.031.05b     yád dha kṣumántaḥ śávasā samā́yan  
10.031.05c     asyá stutíṃ jaritúr bhíkṣamāṇā  
10.031.05d     ā́ naḥ śagmā́sa úpa yantu vā́jāḥ  

10.031.06a     asyéd eṣā́ sumatíḥ paprathāna  
10.031.06b     ábhavat · pūrviyā́ bhū́manā gaúḥ  
10.031.06c     asyá sánīḷā ásurasya yónau  
10.031.06d     samāná ā́ bháraṇe bíbhramāṇāḥ  

10.031.07a     kíṃ svid vánaṃ ká u sá vr̥kṣá āsa  
10.031.07b     yáto dyā́vāpr̥thivī́ niṣṭatakṣúḥ  
10.031.07c     saṃtasthāné ajáre itáūtī  
10.031.07d     áhāni pūrvī́r uṣáso jaranta  

10.031.08a     naítā́vad enā́ paró anyád asti  
10.031.08b     ukṣā́ sá dyā́vāpr̥thivī́ bibharti  
10.031.08c     tvácam pavítraṃ kr̥ṇuta svadhā́vān  
10.031.08d     yád īṃ sū́ryaṃ ná haríto váhanti  

10.031.09a     stegó ná kṣã́m áti eti pr̥thvī́m  
10.031.09b     míhaṃ ná vā́to ví ha vāti bhū́ma  
10.031.09c     mitró yátra váruṇo ajyámāno  
10.031.09d     agnír váne ná ví ásr̥ṣṭa śókam  

10.031.10a     starī́r yát sū́ta sadyó ajyámānā  
10.031.10b     vyáthir avyathī́ḥ kr̥ṇuta svágopā  
10.031.10c     putró yát pū́rvaḥ pitarór+ jániṣṭa  
10.031.10d     śamiyā́ṃ gaúr jagāra yád dha pr̥chā́n  

10.031.11a     utá káṇvaṃ nr̥ṣádaḥ putrám āhur  
10.031.11b     utá śyāvó dhánam ā́datta vājī́  
10.031.11c     prá kr̥ṣṇā́ya rúśad apinvatódhar  
10.031.11d     r̥tám átra nákir asmā apīpet  

32  
10.032.01a     prá sú gmántā dhiyasānásya sakṣáṇi  
10.032.01b     varébhir varā́m̐ abhí ṣú prasī́dataḥ  
10.032.01c     asmā́kam índra ubháyaṃ jujoṣati  
10.032.01d     yát somiyásya ándhaso búbodhati  

10.032.02a     ví indra yāsi diviyā́ni rocanā́  
10.032.02b     ví pā́rthivāni rájasā puruṣṭuta  
10.032.02c     yé tvā váhanti múhur adhvarā́m̐ úpa  
10.032.02d     té sú vanvantu vagvanā́m̐ arādhásaḥ  

10.032.03a     tád ín me chantsad vápuṣo vápuṣṭaram  
10.032.03b     putró yáj jā́nam pitarór+ adhī́yati  
10.032.03c     jāyā́ pátiṃ vahati vagnúnā sumát  
10.032.03d     puṃsá íd bhadró vahatúḥ páriṣkr̥taḥ  

10.032.04a     tád ít sadhástham abhí cā́ru dīdhaya  
10.032.04b     gā́vo yác chā́san vahatúṃ ná dhenávaḥ  
10.032.04c     mātā́ yán mántur yūthásya pūrviyā́  
10.032.04d     abhí vāṇásya saptádhātur íj jánaḥ  

10.032.05a     prá vo áchā ririce devayúṣ padám  
10.032.05b     éko rudrébhir yāti turváṇiḥ  
10.032.05c     jarā́ vā yéṣu amŕ̥teṣu dāváne  
10.032.05d     pári va ū́mebhiyaḥ siñcatā mádhu  

10.032.06a     nidhīyámānam ápagūḷham apsú  
10.032.06b     prá me devā́nāṃ vratapā́ uvāca  
10.032.06c     índro vidvā́m̐ ánu hí tvā cacákṣa  
10.032.06d     ténāhám agne ánuśiṣṭa ā́gām  

10.032.07a     ákṣetravit kṣetravídaṃ hí áprāṭ  
10.032.07b     sá prá eti kṣetravídā́nuśiṣṭaḥ  
10.032.07c     etád vaí bhadrám anuśā́sanasya  
10.032.07d     utá srutíṃ vindati añjasī́nām  

10.032.08a     adyéd u prā́ṇīd ámamann imā́hā  
10.032.08b     ápīvr̥to adhayan mātúr ū́dhaḥ  
10.032.08c     ém enam āpa jarimā́ yúvānam  
10.032.08d     áheḷan vásuḥ sumánā babhūva  

10.032.09a     etā́ni bhadrā́ kalaśa kriyāma  
10.032.09b     kúruśravaṇa dádato maghā́ni  
10.032.09c     dāná íd vo maghavānaḥ só astu  
10.032.09d     ayáṃ ca sómo hr̥dí yám bíbharmi  

33  
10.033.01a     prá mā yuyujre prayújo jánānāṃ  
10.033.01b     váhāmi sma pūṣáṇam ántareṇa  
10.033.01c     víśve devā́so ádha mā́m arakṣan  
10.033.01d     duḥśā́sur ā́gād íti ghóṣa āsīt  

10.033.02a     sám mā tapanti abhítaḥ  
10.033.02b     sapátnīr iva párśavaḥ  
10.033.02c     ní bādhate ámatir nagnátā jásur  
10.033.02d     vér ná vevīyate matíḥ  

10.033.03a     mū́ṣo ná śiśnā́ ví adanti mādhíya  
10.033.03b     stotā́raṃ te śatakrato  
10.033.03c     sakŕ̥t sú no maghavann indra mr̥̄ḷaya+  
10.033.03d     ádhā pitéva no bhava  

10.033.04a     kuruśrávaṇam āvr̥ṇi  
10.033.04b     rā́jānaṃ trā́sadasyavam  
10.033.04c     máṃhiṣṭhaṃ vāghátām ŕ̥ṣiḥ  

10.033.05a     yásya mā haríto ráthe  
10.033.05b     tisró váhanti sādhuyā́  
10.033.05c     stávai sahásradakṣiṇe  

10.033.06a     yásya prásvādaso gíra  
10.033.06b     upamáśravasaḥ pitúḥ  
10.033.06c     kṣétraṃ ná raṇvám ūcúṣe  

10.033.07a     ádhi putropamaśravo  
10.033.07b     nápān mitrātither ihi  
10.033.07c     pitúṣ ṭe asmi vanditā́  

10.033.08a     yád ī́śīyāmŕ̥tānãm  
10.033.08b     utá vā mártiyānãm  
10.033.08c     jī́ved ín maghávā máma  

10.033.09a     ná devā́nām áti vratáṃ  
10.033.09b     śatā́tmā caná jīvati  
10.033.09c     táthā yujā́ ví vāvr̥te  

34  
10.034.01a     prāvepā́ mā br̥ható mādayanti  
10.034.01b     pravātejā́ íriṇe várvr̥tānāḥ  
10.034.01c     sómasyeva maujavatásya bhakṣó  
10.034.01d     vibhī́dako jā́gr̥vir máhyam achān  

10.034.02a     ná mā mimetha ná jihīḷa eṣā́  
10.034.02b     śivā́ sákhibhya utá máhyam āsīt  
10.034.02c     akṣásyāhám ekaparásya hetór  
10.034.02d     ánuvratām ápa jāyā́m arodham  

10.034.03a     dvéṣṭi śvaśrū́r ápa jāyā́ ruṇaddhi  
10.034.03b     ná nāthitó vindate marḍitā́ram  
10.034.03c     áśvasyeva járato vásniyasya  
10.034.03d     nā́háṃ vindāmi kitavásya bhógam  

10.034.04a     anyé jāyā́m pári mr̥śanti asya  
10.034.04b     yásyā́gr̥dhad védane vājī́ akṣáḥ  
10.034.04c     pitā́ mātā́ bhrā́tara enam āhur  
10.034.04d     ná jānīmo náyatā baddhám etám  

10.034.05a     yád ādī́dhye ná daviṣāṇi ebhiḥ  
10.034.05b     parāyádbhyo áva hīye sákhibhyaḥ  
10.034.05c     níuptāś ca babhrávo vā́cam ákratam̐  
10.034.05d     émī́d eṣāṃ niṣkr̥táṃ jāríṇīva  

10.034.06a     sabhā́m eti kitaváḥ pr̥chámāno  
10.034.06b     jeṣyā́mī́ti tanúvā śū́śujānaḥ  
10.034.06c     akṣā́so asya ví tiranti kā́mam  
10.034.06d     pratidī́vne dádhata ā́ kr̥tā́ni  

10.034.07a     akṣā́sa íd aṅkuśíno nitodíno  
10.034.07b     nikŕ̥tvānas tápanās tāpayiṣṇávaḥ  
10.034.07c     kumārádeṣṇā jáyataḥ punarháṇo  
10.034.07d     mádhvā sámpr̥ktāḥ kitavásya barháṇā  

10.034.08a     tripañcāśáḥ krīḷati vrā́ta eṣāṃ  
10.034.08b     devá iva savitā́ satyádharmā  
10.034.08c     ugrásya cin manyáve nā́ namante  
10.034.08d     rā́jā cid ebhyo náma ít kr̥ṇoti  

10.034.09a     nīcā́ vartanta upári sphuranti  
10.034.09b     ahastā́so hástavantaṃ sahante  
10.034.09c     divyā́ áṅgārā íriṇe níuptāḥ  
10.034.09d     śītā́ḥ sánto hŕ̥dayaṃ nír dahanti  

10.034.10a     jāyā́ tapyate kitavásya hīnā́  
10.034.10b     mātā́ putrásya cárataḥ kúva svit  
10.034.10c     r̥ṇāvā́ bíbhyad dhánam ichámāno  
10.034.10d     anyéṣām ástam úpa náktam eti  

10.034.11a     stríyaṃ dr̥ṣṭvā́ya kitaváṃ tatāpa  
10.034.11b     anyéṣāṃ jāyā́ṃ súkr̥taṃ ca yónim  
10.034.11c     pūrvāhṇé áśvān yuyujé hí babhrū́n  
10.034.11d     só agnér ánte vr̥ṣaláḥ papāda  

10.034.12a     yó vaḥ senānī́r maható gaṇásya  
10.034.12b     rā́jā vrā́tasya prathamó babhū́va  
10.034.12c     tásmai kr̥ṇomi ná dhánā ruṇadhmi  
10.034.12d     dáśāhám prā́cīs tád r̥táṃ vadāmi  

10.034.13a     akṣaír mā́ dīvyaḥ kr̥ṣím ít kr̥ṣasva  
10.034.13b     vitté ramasva bahú mányamānaḥ  
10.034.13c     tátra gā́vaḥ kitava tátra jāyā́  
10.034.13d     tán me ví caṣṭe savitā́yám aryáḥ  

10.034.14a     mitráṃ kr̥ṇudhvaṃ khálu mr̥̄ḷátā+ no  
10.034.14b     mā́ no ghoréṇa caratābhí dhr̥ṣṇú  
10.034.14c     ní vo nú manyúr viśatām árātir  
10.034.14d     anyó babhrūṇā́m prásitau nú astu  

35  
10.035.01a     ábudhram u tyá índravanto agnáyo  
10.035.01b     jyótir bháranta uṣáso víuṣṭiṣu  
10.035.01c     mahī́ dyā́vāpr̥thivī́ cetatām ápo  
10.035.01d     adyā́ devā́nām áva ā́ vr̥ṇīmahe  

10.035.02a     diváspr̥thivyór áva ā́ vr̥ṇīmahe  
10.035.02b     mātr̥̄́n síndhūn párvatāñ charyaṇā́vataḥ  
10.035.02c     anāgāstváṃ sū́ryam uṣā́sam īmahe  
10.035.02d     bhadráṃ sómaḥ svānó° adyā́ kr̥ṇotu naḥ  

10.035.03a     dyā́vā no adyá pr̥thivī́ ánāgaso  
10.035.03b     mahī́ trāyetāṃ suvitā́ya mātárā  
10.035.03c     uṣā́ uchánti ápa bādhatām agháṃ  
10.035.03d     suastí agníṃ samidhānám īmahe  

10.035.04a     iyáṃ na usrā́ prathamā́ sudevíyaṃ  
10.035.04b     revát saníbhyo revátī ví uchatu  
10.035.04c     āré manyúṃ durvidátrasya dhīmahi  
10.035.04d     suastí agníṃ samidhānám īmahe  

10.035.05a     prá yā́ḥ sísrate sū́riyasya raśmíbhir  
10.035.05b     jyótir bhárantīr uṣáso víuṣṭiṣu  
10.035.05c     bhadrā́ no adyá śrávase ví uchata  
10.035.05d     suastí agníṃ samidhānám īmahe  

10.035.06a     anamīvā́ uṣása ā́ carantu na  
10.035.06b     úd agnáyo jihatāṃ jyótiṣā br̥hát  
10.035.06c     ā́yukṣātām aśvínā tū́tujiṃ ráthaṃ  
10.035.06d     suastí agníṃ samidhānám īmahe  

10.035.07a     śréṣṭhaṃ no adyá savitar váreṇiyam  
10.035.07b     bhāgám ā́ suva sá hí ratnadhā́ ási  
10.035.07c     rāyó jánitrīṃ dhiṣáṇām úpa bruve  
10.035.07d     suastí agníṃ samidhānám īmahe  

10.035.08a     pípartu mā tád r̥tásya pravā́canaṃ  
10.035.08b     devā́nāṃ yán manuṣíyā ámanmahi  
10.035.08c     víśvā íd usrā́ spáḷ úd eti sū́riyaḥ  
10.035.08d     suastí agníṃ samidhānám īmahe  

10.035.09a     adveṣó adyá barhíṣa stárīmaṇi  
10.035.09b     grā́vṇāṃ yóge mánmanaḥ sā́dha īmahe  
10.035.09c     ādityā́nāṃ śármaṇi sthā́ bhuraṇyasi  
10.035.09d     suastí agníṃ samidhānám īmahe  

10.035.10a     ā́ no barhíḥ sadhamā́de br̥hád diví  
10.035.10b     devā́m̐ īḷe sādáyā saptá hótr̥̄n  
10.035.10c     índram mitráṃ váruṇaṃ sātáye bhágaṃ  
10.035.10d     suastí agníṃ samidhānám īmahe  

10.035.11a     tá ādityā ā́ gatā sarvátātaye  
10.035.11b     vr̥dhé no yajñám avatā sajoṣasaḥ  
10.035.11c     bŕ̥haspátim pūṣáṇam aśvínā bhágaṃ  
10.035.11d     suastí agníṃ samidhānám īmahe  

10.035.12a     tán no devā yachata supravācanáṃ  
10.035.12b     chardír ādityāḥ subháraṃ nr̥pā́yiyam  
10.035.12c     páśve tokā́ya tánayāya jīváse  
10.035.12d     suastí agníṃ samidhānám īmahe  

10.035.13a     víśve adyá marúto víśva ūtī́  
10.035.13b     víśve bhavantu agnáyaḥ sámiddhāḥ  
10.035.13c     víśve no devā́ ávasā́ gamantu  
10.035.13d     víśvam astu dráviṇaṃ vā́jo asmé  

10.035.14a     yáṃ devāso ávatha vā́jasātau  
10.035.14b     yáṃ trā́yadhve yám pipr̥thā́ti áṃhaḥ  
10.035.14c     yó vo gopīthé ná bhayásya véda  
10.035.14d     té syāma devávītaye turāsaḥ  

36  
10.036.01a     uṣā́sānáktā br̥hatī́ supéśasā  
10.036.01b     dyā́vākṣā́mā váruṇo mitró aryamā́  
10.036.01c     índraṃ huve marútaḥ párvatām̐ apá  
10.036.01d     ādityā́n dyā́vāpr̥thivī́ apáḥ súvaḥ  

10.036.02a     diyaúś ca naḥ pr̥thivī́ ca prácetasa  
10.036.02b     r̥tā́varī rakṣatām áṃhaso riṣáḥ  
10.036.02c     mā́ durvidátrā nírr̥tir na īśata  
10.036.02d     tád devā́nām ávo adyā́ vr̥ṇīmahe  

10.036.03a     víśvasmān no áditiḥ pātu áṃhaso  
10.036.03b     mātā́ mitrásya váruṇasya revátaḥ  
10.036.03c     súvarvaj jyótir avr̥káṃ naśīmahi  
10.036.03d     tád devā́nām ávo adyā́ vr̥ṇīmahe  

10.036.04a     grā́vā vádann ápa rákṣāṃsi sedhatu  
10.036.04b     duṣvápniyaṃ nírr̥tiṃ víśvam atríṇam  
10.036.04c     ādityáṃ śárma marútām aśīmahi  
10.036.04d     tád devā́nām ávo adyā́ vr̥ṇīmahe  

10.036.05a     éndro barhíḥ sī́datu pínvatām íḷā  
10.036.05b     bŕ̥haspátiḥ sā́mabhir r̥kvó arcatu  
10.036.05c     supraketáṃ jīváse mánma dhīmahi  
10.036.05d     tád devā́nām ávo adyā́ vr̥ṇīmahe  

10.036.06a     divispŕ̥śaṃ yajñám asmā́kam aśvinā  
10.036.06b     jīrā́dhvaraṃ kr̥ṇutaṃ sumnám iṣṭáye  
10.036.06c     prācī́naraśmim ā́hutaṃ ghr̥téna  
10.036.06d     tád devā́nām ávo adyā́ vr̥ṇīmahe  

10.036.07a     úpa hvaye suhávam mā́rutaṃ gaṇám  
10.036.07b     pavākám+ r̥ṣváṃ sakhiyā́ya śambhúvam  
10.036.07c     rāyás póṣaṃ sauśravasā́ya dhīmahi  
10.036.07d     tád devā́nām ávo adyā́ vr̥ṇīmahe  

10.036.08a     apā́m péruṃ jīvádhanyam bharāmahe  
10.036.08b     devāvíyaṃ suhávam adhvaraśríyam  
10.036.08c     suraśmíṃ sómam indriyáṃ yamīmahi  
10.036.08d     tád devā́nām ávo adyā́ vr̥ṇīmahe  

10.036.09a     sanéma tát susanítā sanítvabhir  
10.036.09b     vayáṃ jīvā́ jīváputrā ánāgasaḥ  
10.036.09c     brahmadvíṣo víṣvag éno bharerata  
10.036.09d     tád devā́nām ávo adyā́ vr̥ṇīmahe  

10.036.10a     yé sthā́ mánor yajñíyās té śr̥ṇotana  
10.036.10b     yád vo devā ī́mahe tád dadātana  
10.036.10c     jaítraṃ krátuṃ rayimád vīrávad yáśas  
10.036.10d     tád devā́nām ávo adyā́ vr̥ṇīmahe  

10.036.11a     mahád adyá mahatā́m ā́ vr̥ṇīmahe  
10.036.11b     ávo devā́nām br̥hatā́m anarváṇām  
10.036.11c     yáthā vásu vīrájātaṃ náśāmahai  
10.036.11d     tád devā́nām ávo adyā́ vr̥ṇīmahe  

10.036.12a     mahó agnéḥ samidhānásya śármaṇi  
10.036.12b     ánāgā mitré váruṇe suastáye  
10.036.12c     śréṣṭhe siyāma savitúḥ sávīmani  
10.036.12d     tád devā́nām ávo adyā́ vr̥ṇīmahe  

10.036.13a     yé savitúḥ satyásavasya víśve  
10.036.13b     mitrásya vraté váruṇasya devā́ḥ  
10.036.13c     té saúbhagaṃ vīrávad gómad ápno  
10.036.13d     dádhātana dráviṇaṃ citrám asmé  

10.036.14a     savitā́ paścā́tāt savitā́ purástāt  
10.036.14b     savitóttarā́ttāt savitā́dharā́ttāt  
10.036.14c     savitā́ naḥ suvatu sarvátātiṃ  
10.036.14d     savitā́ no rāsatāṃ dīrghám ā́yuḥ  

37  
10.037.01a     námo mitrásya váruṇasya cákṣase  
10.037.01b     mahó devā́ya tád r̥táṃ saparyata  
10.037.01c     dūredŕ̥śe devájātāya ketáve  
10.037.01d     divás putrā́ya sū́riyāya śaṃsata  

10.037.02a     sā́ mā satyóktiḥ pári pātu viśváto  
10.037.02b     dyā́vā ca yátra tatánann áhāni ca  
10.037.02c     víśvam anyán ní viśate yád éjati  
10.037.02d     viśvā́hā́po viśvā́hód eti sū́riyaḥ  

10.037.03a     ná te ádevaḥ pradívo ní vāsate  
10.037.03b     yád etaśébhiḥ pataraí ratharyási  
10.037.03c     prācī́nam anyád ánu vartate rája  
10.037.03d     úd anyéna jyótiṣā yāsi sūriya  

10.037.04a     yéna sūrya jyótiṣā bā́dhase támo  
10.037.04b     jágac ca víśvam udiyárṣi bhānúnā  
10.037.04c     ténāsmád víśvām ánirām ánāhutim  
10.037.04d     ápā́mīvām ápa duṣvápniyaṃ suva  

10.037.05a     víśvasya hí préṣito rákṣasi vratám  
10.037.05b     áheḷayann uccárasi svadhā́ ánu  
10.037.05c     yád adyá tvā sūrya upabrávāmahai  
10.037.05d     táṃ no devā́ ánu maṃsīrata krátum  

10.037.06a     táṃ no dyā́vāpr̥thivī́ tán na ā́pa  
10.037.06b     índraḥ śr̥ṇvantu marúto hávaṃ vácaḥ  
10.037.06c     mā́ śū́ne bhūma sū́riyasya saṃdŕ̥śi  
10.037.06d     bhadráṃ jī́vanto jaraṇā́m aśīmahi  

10.037.07a     viśvā́hā tvā sumánasaḥ sucákṣasaḥ  
10.037.07b     prajā́vanto anamīvā́ ánāgasaḥ  
10.037.07c     udyántaṃ tvā mitramaho divé-dive  
10.037.07d     jiyóg jīvā́ḥ práti paśyema sūriya  

10.037.08a     máhi jyótir bíbhrataṃ tvā vicakṣaṇa  
10.037.08b     bhã́svantaṃ cákṣuṣe-cakṣuṣe máyaḥ  
10.037.08c     āróhantam br̥hatáḥ pā́jasas pári  
10.037.08d     vayáṃ jīvā́ḥ práti paśyema sūriya  

10.037.09a     yásya te víśvā bhúvanāni ketúnā  
10.037.09b     prá cérate ní ca viśánte aktúbhiḥ  
10.037.09c     anāgāstvéna harikeśa sūriya  
10.037.09d     áhnāhnā no vásyasā-vasyasód ihi  

10.037.10a     śáṃ no bhava cákṣasā śáṃ no áhnā  
10.037.10b     śám bhānúnā śáṃ himā́ śáṃ ghr̥ṇéna  
10.037.10c     yáthā śám ádhvañ chám ásad duroṇé  
10.037.10d     tát sūriya dráviṇaṃ dhehi citrám  

10.037.11a     asmā́kaṃ devā ubháyāya jánmane  
10.037.11b     śárma yachata dvipáde cátuṣpade  
10.037.11c     adát píbad ūrjáyamānam ā́śitaṃ  
10.037.11d     tád asmé śáṃ yór arapó dadhātana  

10.037.12a     yád vo devāś cakr̥má jihváyā gurú  
10.037.12b     mánaso vā práyutī devahéḷanam  
10.037.12c     árāvā yó no abhí duchunāyáte  
10.037.12d     tásmin tád éno vasavo ní dhetana  

38  
10.038.01a     asmín na indra pr̥tsutaú yáśasvati  
10.038.01b     śímīvati krándasi prā́va sātáye  
10.038.01c     yátra góṣātā dhr̥ṣitéṣu khādíṣu  
10.038.01d     víṣvak pátanti didyávo nr̥ṣā́hiye  

10.038.02a     sá naḥ kṣumántaṃ sádane ví ūrṇuhi  
10.038.02b     góarṇasaṃ rayím indra śravā́yiyam  
10.038.02c     siyā́ma te jáyataḥ śakra medíno  
10.038.02d     yáthā vayám uśmási tád vaso kr̥dhi  

10.038.03a     yó no dā́sa ā́riyo vā puruṣṭuta  
10.038.03b     ádeva indra yudháye cíketati  
10.038.03c     asmā́bhiṣ ṭe suṣáhāḥ santu śátravas  
10.038.03d     tváyā vayáṃ tā́n vanuyāma saṃgamé  

10.038.04a     yó dabhrébhir háviyo yáś ca bhū́ribhir  
10.038.04b     yó abhī́ke varivovín nr̥ṣā́hiye  
10.038.04c     táṃ vikhādé sásnim adyá śrutáṃ náram  
10.038.04d     arvā́ñcam índram ávase karāmahe  

10.038.05a     svavŕ̥jaṃ hí tvā́m ahám indra śuśráva  
10.038.05b     anānudáṃ vr̥ṣabha radhracódanam  
10.038.05c     prá muñcasva pári kútsād ihā́ gahi  
10.038.05d     kím u tvā́vān muṣkáyor baddhá āsate  

39  
10.039.01a     yó vām párijmā suvŕ̥d aśvinā rátho  
10.039.01b     doṣā́m uṣā́so háviyo havíṣmatā  
10.039.01c     śaśvattamā́sas tám u vām idáṃ vayám  
10.039.01d     pitúr ná nā́ma suhávaṃ havāmahe  

10.039.02a     codáyataṃ sūnŕ̥tāḥ pínvataṃ dhíya  
10.039.02b     út púraṃdhīr īrayataṃ tád uśmasi  
10.039.02c     yaśásam bhāgáṃ kr̥ṇutaṃ no aśvinā  
10.039.02d     sómaṃ ná cā́rum maghávatsu nas kr̥tam  

10.039.03a     amājúraś cid bhavatho yuvám bhágo  
10.039.03b     anāśóś cid avitā́rāpamásya cit  
10.039.03c     andhásya cin nāsatiyā kr̥śásya cid  
10.039.03d     yuvā́m íd āhur bhiṣájā rutásya cit  

10.039.04a     yuváṃ cyávānaṃ sanáyaṃ yáthā rátham  
10.039.04b     púnar yúvānaṃ caráthāya takṣathuḥ  
10.039.04c     níṣ ṭaugriyám ūhathur adbhiyás pári  
10.039.04d     víśvét tā́ vāṃ sávaneṣu pravā́ciyā  

10.039.05a     purāṇā́ vāṃ vīríyā prá bravā jáne  
10.039.05b     átho hāsathur bhiṣájā mayobhúvā  
10.039.05c     tā́ vāṃ nú návyāv ávase karāmahe  
10.039.05d     ayáṃ nāsatyā śrád arír yáthā dádhat  

10.039.06a     iyáṃ vām ahve śr̥ṇutám me aśvinā  
10.039.06b     putrā́yeva pitárā máhya° śikṣatam  
10.039.06c     ánāpir ájñā asajātiyā́matiḥ  
10.039.06d     purā́ tásyā abhíśaster áva spr̥tam  

10.039.07a     yuváṃ ráthena vimadā́ya śundhyúvaṃ  
10.039.07b     ní ūhathuḥ purumitrásya yóṣaṇām  
10.039.07c     yuváṃ hávaṃ vadhrimatyā́ agachataṃ  
10.039.07d     yuváṃ súṣutiṃ cakrathuḥ púraṃdhaye  

10.039.08a     yuváṃ víprasya jaraṇā́m upeyúṣaḥ  
10.039.08b     púnaḥ kalér akr̥ṇutaṃ yúvad váyaḥ  
10.039.08c     yuváṃ vándanam r̥śyadā́d úd ūpathur  
10.039.08d     yuváṃ sadyó viśpálām étave kr̥thaḥ  

10.039.09a     yuváṃ ha rebháṃ vr̥ṣaṇā gúhā hitám  
10.039.09b     úd airayatam mamr̥vā́ṃsam aśvinā  
10.039.09c     yuvám r̥bī́sam utá taptám átraya  
10.039.09d     ómanvantaṃ cakrathuḥ saptávadhraye  

10.039.10a     yuváṃ śvetám pedáve aśvinā́śuvaṃ  
10.039.10b     navábhir vā́jair navatī́ ca vājínam  
10.039.10c     carkŕ̥tiyaṃ dadathur drāvayátsakham  
10.039.10d     bhágaṃ ná nŕ̥bhyo háviyam mayobhúvam  

10.039.11a     ná táṃ rājānāv adite kútaś caná  
10.039.11b     nā́ṃho aśnoti duritáṃ nákir bhayám  
10.039.11c     yám aśvinā suhavā rudravartanī  
10.039.11d     puroratháṃ kr̥ṇutháḥ pátniyā sahá  

10.039.12a     ā́ téna yātam mánaso jávīyasā  
10.039.12b     ráthaṃ yáṃ vām r̥bhávaś cakrúr aśvinā  
10.039.12c     yásya yóge duhitā́ jā́yate divá  
10.039.12d     ubhé áhanī sudíne vivásvataḥ  

10.039.13a     tā́ vartír yātaṃ jayúṣā ví párvatam  
10.039.13b     ápinvataṃ śayáve dhenúm aśvinā  
10.039.13c     vŕ̥kasya cid vártikām antár āsíyād  
10.039.13d     yuváṃ śácībhir grasitā́m amuñcatam  

10.039.14a     etáṃ vāṃ stómam aśvināv akarma  
10.039.14b     átakṣāma · bhŕ̥gavo ná rátham  
10.039.14c     ní amr̥kṣāma yóṣaṇāṃ ná márye  
10.039.14d     nítyaṃ ná sūnúṃ tánayaṃ dádhānāḥ  

40  
10.040.01a     ráthaṃ yã́ntaṃ kúha kó ha vāṃ narā  
10.040.01b     práti dyumántaṃ suvitā́ya bhūṣati  
10.040.01c     prātaryā́vāṇaṃ vibhúvaṃ viśé-viśe  
10.040.01d     vástor-vastor váhamānaṃ dhiyā́ śámi  

10.040.02a     kúha svid doṣā́ kúha vástor aśvínā  
10.040.02b     kúhābhipitváṃ karataḥ kúhoṣatuḥ  
10.040.02c     kó vāṃ śayutrā́ vidháveva deváram  
10.040.02d     máryaṃ ná yóṣā kr̥ṇute sadhástha ā́  

10.040.03a     prātár jarethe jaraṇéva kā́payā  
10.040.03b     vástor-vastor yajatā́ gachatho gr̥hám  
10.040.03c     kásya dhvasrā́ bhavathaḥ kásya vā narā  
10.040.03d     rājaputréva sávanā́va gachathaḥ  

10.040.04a     yuvā́m mr̥géva vāraṇā́ mr̥gaṇyávo  
10.040.04b     doṣā́ vástor havíṣā ní hvayāmahe  
10.040.04c     yuváṃ hótrām r̥tuthā́ júhvate narā  
10.040.04d     íṣaṃ jánāya vahathaḥ śubhas patī  

10.040.05a     yuvā́ṃ ha ghóṣā pári aśvinā yatī́  
10.040.05b     rā́jña ūce duhitā́ pr̥ché vāṃ narā  
10.040.05c     bhūtám me áhna utá bhūtam aktáve  
10.040.05d     áśvāvate rathíne śaktam árvate  

10.040.06a     yuváṃ kavī́ ṣṭhaḥ pári aśvinā ráthaṃ  
10.040.06b     víśo ná kútso jaritúr naśāyathaḥ  
10.040.06c     yuvór ha mákṣā pári aśvinā mádhu  
10.040.06d     āsā́ bharata niṣkr̥táṃ ná yóṣaṇā  

10.040.07a     yuváṃ ha bhujyúṃ yuvám aśvinā váśaṃ  
10.040.07b     yuváṃ śiñjā́ram uśánām úpārathuḥ  
10.040.07c     yuvó rárāvā† pári sakhyám āsate  
10.040.07d     yuvór ahám ávasā sumnám ā́ cake  

10.040.08a     yuváṃ ha kr̥śáṃ yuvám aśvinā śayúṃ  
10.040.08b     yuváṃ vidhántaṃ vidhávām uruṣyathaḥ  
10.040.08c     yuváṃ saníbhya stanáyantam aśvinā  
10.040.08d     ápa vrajám ūrṇuthaḥ saptáāsiyam  

10.040.09a     jániṣṭa yóṣā patáyat kanīnakó  
10.040.09b     ví cā́ruhan vīrúdho daṃsánā ánu  
10.040.09c     ā́smai rīyante nivanéva síndhavo  
10.040.09d     asmā́ áhne bhavati tát patitvanám  

10.040.10a     jīváṃ rudanti ví mayante adhvaré  
10.040.10b     dīrghā́m ánu prásitiṃ dīdhiyur náraḥ  
10.040.10c     vāmám pitŕ̥bhyo yá idáṃ sameriré  
10.040.10d     máyaḥ pátibhyo jánayaḥ pariṣváje  

10.040.11a     ná tásya vidma tád u ṣú prá vocata  
10.040.11b     yúvā ha yád yuvatyā́ḥ kṣéti yóniṣu  
10.040.11c     priyósriyasya vr̥ṣabhásya retíno  
10.040.11d     gr̥háṃ gamema aśvinā tád uśmasi  

10.040.12a     ā́ vām agan sumatír vājinīvasū  
10.040.12b     ní aśvinā hr̥tsú kā́mā ayaṃsata  
10.040.12c     ábhūtaṃ gopā́ mithunā́ śubhas patī  
10.040.12d     priyā́ aryamṇó dúriyām̐ aśīmahi  

10.040.13a     tā́ mandasānā́ mánuṣo duroṇá ā́  
10.040.13b     dhattáṃ rayíṃ sahávīraṃ vacasyáve  
10.040.13c     kr̥táṃ tīrtháṃ suprapāṇáṃ śubhas patī  
10.040.13d     sthāṇúm patheṣṭhā́m ápa durmatíṃ hatam  

10.040.14a     kúva svid adyá katamā́su aśvínā  
10.040.14b     vikṣú dasrā́ mādayete śubhás pátī  
10.040.14c     ká īṃ ní yeme katamásya jagmatur  
10.040.14d     víprasya vā yájamānasya vā gr̥hám  

41  
10.041.01a     samānám u tyám puruhūtám ukthíyaṃ  
10.041.01b     ráthaṃ tricakráṃ sávanā gánigmatam  
10.041.01c     párijmānaṃ vidathíyaṃ suvr̥ktíbhir  
10.041.01d     vayáṃ víuṣṭā uṣáso havāmahe  

10.041.02a     prātaryújaṃ nāsatyā ádhi tiṣṭhathaḥ  
10.041.02b     prātaryā́vāṇam madhuvā́hanaṃ rátham  
10.041.02c     víśo yéna gáchatho yájvarīr narā  
10.041.02d     kīréś cid yajñáṃ hótr̥mantam aśvinā  

10.041.03a     adhvaryúṃ vā mádhupāṇiṃ suhástiyam  
10.041.03b     agnídhaṃ vā dhr̥tádakṣaṃ dámūnasam  
10.041.03c     víprasya vā yát sávanāni gáchatho  
10.041.03d     áta ā́ yātam madhupéyam aśvinā  

42  
10.042.01a     ásteva sú prataráṃ lā́yam ásyan  
10.042.01b     bhū́ṣann iva prá bharā stómam asmai  
10.042.01c     vācā́ viprās tarata vā́cam aryó  
10.042.01d     ní rāmaya jaritaḥ sóma índram  

10.042.02a     dóhena gā́m úpa śikṣā sákhāyam  
10.042.02b     prá bodhaya jaritar jārám índram  
10.042.02c     kóśaṃ ná pūrṇáṃ vásunā nír̥ṣṭam  
10.042.02d     ā́ cyāvaya maghadéyāya śū́ram  

10.042.03a     kím aṅgá tvā maghavan bhojám āhuḥ  
10.042.03b     śiśīhí mā śiśayáṃ tvā śr̥ṇomi  
10.042.03c     ápnasvatī máma dhī́r astu śakra  
10.042.03d     vasuvídam bhágam indrā́ bharā naḥ  

10.042.04a     tuvā́ṃ jánā mamasatyéṣu indra  
10.042.04b     saṃtasthānā́ ví hvayante samīké  
10.042.04c     átrā yújaṃ kr̥ṇute yó havíṣmān  
10.042.04d     nā́sunvatā sakhiyáṃ vaṣṭi śū́raḥ  

10.042.05a     dhánaṃ ná syandrám bahuláṃ yó asmai  
10.042.05b     tīvrā́n sómām̐ āsunóti práyasvān  
10.042.05c     tásmai śátrūn sutúkān prātár áhno  
10.042.05d     ní suáṣṭrān yuváti hánti vr̥trám  

10.042.06a     yásmin vayáṃ dadhimā́ śáṃsam índre  
10.042.06b     yáḥ śiśrā́ya maghávā kā́mam asmé  
10.042.06c     ārā́c cit sán bhayatām asya śátrur  
10.042.06d     ní asmai dyumnā́ jániyā namantām  

10.042.07a     ārā́c chátrum ápa bādhasva dūrám  
10.042.07b     ugró yáḥ śámbaḥ puruhūta téna  
10.042.07c     asmé dhehi yávamad gómad indra  
10.042.07d     kr̥dhī́ dhíyaṃ jaritré vā́jaratnām  

10.042.08a     prá yám antár vr̥ṣasavā́so ágman  
10.042.08b     tīvrā́ḥ sómā bahulā́ntāsa índram  
10.042.08c     nā́ha dāmā́nam maghávā ní yaṃsan  
10.042.08d     ní sunvaté vahati bhū́ri vāmám  

10.042.09a     utá prahā́m atidī́vyā jayāti  
10.042.09b     kr̥táṃ yác chvaghnī́ vicinóti kālé  
10.042.09c     yó devákāmo ná dhánā ruṇaddhi  
10.042.09d     sám ít táṃ rāyā́ sr̥jati svadhā́vān  

10.042.10a     góbhiṣ ṭarema ámatiṃ durévāṃ  
10.042.10b     yávena kṣúdham puruhūta víśvām  
10.042.10c     vayáṃ rā́jabhiḥ prathamā́ dhánāni  
10.042.10d     asmā́kena vr̥jánenā jayema  

10.042.11a     bŕ̥haspátir naḥ pári pātu paścā́d  
10.042.11b     utóttarasmād ádharād aghāyóḥ  
10.042.11c     índraḥ purástād utá madhyató naḥ  
10.042.11d     sákhā sákhibhyo várivaḥ kr̥ṇotu  

43  
10.043.01a     áchā ma índram matáyaḥ suvarvídaḥ  
10.043.01b     sadhrī́cīr víśvā uśatī́r anūṣata  
10.043.01c     pári ṣvajante jánayo yáthā pátim  
10.043.01d     máryaṃ ná śundhyúm maghávānam ūtáye  

10.043.02a     ná ghā tuvadríg ápa veti me mánas  
10.043.02b     tuvé ít kā́mam puruhūta śiśraya  
10.043.02c     rā́jeva dasma ní ṣadó 'dhi barhíṣi  
10.043.02d     asmín sú sóme avapā́nam astu te  

10.043.03a     viṣūvŕ̥d índro ámater utá kṣudháḥ  
10.043.03b     sá íd rāyó maghávā vásva īśate  
10.043.03c     tásyéd imé pravaṇé saptá síndhavo  
10.043.03d     váyo vardhanti vr̥ṣabhásya śuṣmíṇaḥ  

10.043.04a     váyo ná vr̥kṣáṃ supalāśám ā́sadan  
10.043.04b     sómāsa índram mandínaś camūṣádaḥ  
10.043.04c     praíṣām ánīkaṃ śávasā dávidyutad  
10.043.04d     vidát súvar mánave jyótir ā́riyam  

10.043.05a     kr̥táṃ ná śvaghnī́ ví cinoti dévane  
10.043.05b     saṃvárgaṃ yán maghávā sū́riyaṃ jáyat  
10.043.05c     ná tát te anyó ánu vīríyaṃ śakan  
10.043.05d     ná purāṇó maghavan nótá nū́tanaḥ  

10.043.06a     víśaṃ-viśam maghávā páry aśāyata  
10.043.06b     jánānāṃ dhénā avacā́kaśad vŕ̥ṣā  
10.043.06c     yásyā́ha śakráḥ sávaneṣu ráṇyati  
10.043.06d     sá tīvraíḥ sómaiḥ sahate pr̥tanyatáḥ  

10.043.07a     ā́po ná síndhum abhí yát samákṣaran  
10.043.07b     sómāsa índraṃ kuliyā́ iva hradám  
10.043.07c     várdhanti víprā máho asya sā́dane  
10.043.07d     yávaṃ ná vr̥ṣṭír diviyéna dā́nunā  

10.043.08a     vŕ̥ṣā ná kruddháḥ patayad rájassu ā́  
10.043.08b     yó aryápatnīr ákr̥ṇod imā́ apáḥ  
10.043.08c     sá sunvaté maghávā jīrádānave  
10.043.08d     ávindaj jyótir mánave havíṣmate  

10.043.09a     új jāyatām paraśúr jyótiṣā sahá  
10.043.09b     bhūyā́ r̥tásya sudúghā purāṇavát  
10.043.09c     ví rocatām aruṣó bhānúnā śúciḥ  
10.043.09d     súvar ṇá śukráṃ śuśucīta sátpatiḥ  

10.043.10a     góbhiṣ ṭarema ámatiṃ durévāṃ  
10.043.10b     yávena kṣúdham puruhūta víśvām  
10.043.10c     vayáṃ rā́jabhiḥ prathamā́ dhánāni  
10.043.10d     asmā́kena vr̥jánenā jayema  

10.043.11a     bŕ̥haspátir naḥ pári pātu paścā́d  
10.043.11b     utóttarasmād ádharād aghāyóḥ  
10.043.11c     índraḥ purástād utá madhyató naḥ  
10.043.11d     sákhā sákhibhyo várivaḥ kr̥ṇotu  

44  
10.044.01a     ā́ yātu índraḥ svápatir mádāya  
10.044.01b     yó dhármaṇā tūtujānás túviṣmān  
10.044.01c     pratvakṣāṇó áti víśvā sáhāṃsi  
10.044.01d     apāréṇa mahatā́ vŕ̥ṣṇiyena  

10.044.02a     suṣṭhā́mā ráthaḥ suyámā hárī te  
10.044.02b     mimyákṣa vájro nr̥pate gábhastau  
10.044.02c     śī́bhaṃ rājan supáthā́ yāhi arvā́ṅ  
10.044.02d     várdhāma te papúṣo vŕ̥ṣṇiyāni  

10.044.03a     éndravā́ho nr̥pátiṃ vájrabāhum  
10.044.03b     ugrám ugrā́sas taviṣā́sa enam  
10.044.03c     prátvakṣasaṃ vr̥ṣabháṃ satyáśuṣmam  
10.044.03d     ém asmatrā́ sadhamā́do vahantu  

10.044.04a     evā́ pátiṃ droṇasā́caṃ sácetasam  
10.044.04b     ūrjá skambháṃ dharúṇa ā́ vr̥ṣāyase  
10.044.04c     ójaḥ kr̥ṣva sáṃ gr̥bhāya tuvé ápi  
10.044.04d     áso yáthā kenipā́nām inó vr̥dhé  

10.044.05a     gámann asmé vásūni ā́ hí śáṃsiṣaṃ  
10.044.05b     suāśíṣam bháram ā́ yāhi somínaḥ  
10.044.05c     tvám īśiṣe sā́smín ā́ satsi barhíṣi  
10.044.05d     anādhr̥ṣyā́ táva pā́trāṇi dhármaṇā  

10.044.06a     pŕ̥thak prā́yan prathamā́ deváhūtayo  
10.044.06b     ákr̥ṇvata śravasíyāni duṣṭárā  
10.044.06c     ná yé śekúr yajñíyāṃ nā́vam ārúham  
10.044.06d     īrmaívá té ní aviśanta képayaḥ  

10.044.07a     evaívā́pāg ápare santu dūḍhiyó  
10.044.07b     áśvā yéṣāṃ duryúja āyuyujré  
10.044.07c     itthā́ yé prā́g úpare sánti dāváne  
10.044.07d     purū́ṇi yátra vayúnāni bhójanā  

10.044.08a     girī́m̐r ájrān réjamānām̐ adhārayad  
10.044.08b     diyaúḥ krandad antárikṣāṇi kopayat  
10.044.08c     samīcīné dhiṣáṇe ví ṣkabhāyati  
10.044.08d     vŕ̥ṣṇaḥ pītvā́ máda ukthā́ni śaṃsati  

10.044.09a     imám bibharmi súkr̥taṃ te aṅkuśáṃ  
10.044.09b     yénārujā́si maghavañ chaphārújaḥ  
10.044.09c     asmín sú te sávane astu okíyaṃ  
10.044.09d     sutá iṣṭaú maghavan bodhi ā́bhagaḥ  

10.044.10a     góbhiṣ ṭarema ámatiṃ durévāṃ  
10.044.10b     yávena kṣúdham puruhūta víśvām  
10.044.10c     vayáṃ rā́jabhiḥ prathamā́ dhánāni  
10.044.10d     asmā́kena vr̥jánenā jayema  

10.044.11a     bŕ̥haspátir naḥ pári pātu paścā́d  
10.044.11b     utóttarasmād ádharād aghāyóḥ  
10.044.11c     índraḥ purástād utá madhyató naḥ  
10.044.11d     sákhā sákhibhyo várivaḥ kr̥ṇotu  

45  
10.045.01a     divás pári prathamáṃ jajñe agnír  
10.045.01b     asmád dvitī́yam pári jātávedāḥ  
10.045.01c     tr̥tī́yam apsú nr̥máṇā ájasram  
10.045.01d     índhāna enaṃ jarate suādhī́ḥ  

10.045.02a     vidmā́ te agne trẽdhā́ trayā́ṇi  
10.045.02b     vidmā́ te dhā́ma víbhr̥tā purutrā́  
10.045.02c     vidmā́ te nā́ma paramáṃ gúhā yád  
10.045.02d     vidmā́ tám útsaṃ yáta ājagántha  

10.045.03a     samudré tvā nr̥máṇā apsú antár  
10.045.03b     nr̥cákṣā īdhe divó agna ū́dhan  
10.045.03c     tr̥tī́ye tvā rájasi tasthivā́ṃsam  
10.045.03d     apā́m upásthe mahiṣā́ avardhan  

10.045.04a     ákrandad agní stanáyann iva dyaúḥ  
10.045.04b     kṣā́mā rérihad vīrúdhaḥ samañján  
10.045.04c     sadyó jajñānó ví hī́m iddhó ákhyad  
10.045.04d     ā́ ródasī bhānúnā bhāti antáḥ  

10.045.05a     śrīṇā́m udāró dharúṇo rayīṇā́m  
10.045.05b     manīṣā́ṇām prā́rpaṇaḥ sómagopāḥ  
10.045.05c     vásuḥ sūnúḥ sáhaso apsú rā́jā  
10.045.05d     ví bhāti ágra uṣásām idhānáḥ  

10.045.06a     víśvasya ketúr bhúvanasya gárbha  
10.045.06b     ā́ ródasī apr̥ṇāj jā́yamānaḥ  
10.045.06c     vīḷúṃ cid ádrim abhinat parāyáñ  
10.045.06d     jánā yád agním áyajanta páñca  

10.045.07a     uśík pavākó+ aratíḥ sumedhā́  
10.045.07b     márteṣu agnír amŕ̥to ní dhāyi  
10.045.07c     íyarti dhūmám aruṣám bháribhrad  
10.045.07d     úc chukréṇa śocíṣā dyā́m ínakṣan  

10.045.08a     dr̥śānó rukmá urviyā́ ví adyaud  
10.045.08b     durmárṣam ā́yuḥ śriyé rucānáḥ  
10.045.08c     agnír amŕ̥to abhavad váyobhir  
10.045.08d     yád enaṃ diyaúr janáyat surétāḥ  

10.045.09a     yás te adyá kr̥ṇávad bhadraśoce  
10.045.09b     apūpáṃ deva ghr̥távantam agne  
10.045.09c     prá táṃ naya prataráṃ vásyo ácha  
10.045.09d     abhí sumnáṃ devábhaktaṃ yaviṣṭha  

10.045.10a     ā́ tám bhaja sauśravaséṣu agna  
10.045.10b     ukthá-uktha ā́ bhaja śasyámāne  
10.045.10c     priyáḥ sū́rye priyó agnā́ bhavāti  
10.045.10d     új jāténa bhinádad új jánitvaiḥ  

10.045.11a     tuvā́m agne yájamānā ánu dyū́n  
10.045.11b     víśvā vásu dadhire vā́riyāṇi  
10.045.11c     tváyā sahá dráviṇam ichámānā  
10.045.11d     vrajáṃ gómantam uśíjo ví vavruḥ  

10.045.12a     ástāvi agnír narã́ṃ suśévo  
10.045.12b     vaiśvānará ŕ̥ṣibhiḥ sómagopāḥ  
10.045.12c     adveṣé dyā́vāpr̥thivī́ huvema  
10.045.12d     dévā dhattá rayím asmé suvī́ram  

46  
10.046.01a     prá hótā jātó mahā́n nabhovín  
10.046.01b     nr̥ṣádvā sīdad apā́m upásthe  
10.046.01c     dádhir yó dhā́yi sá te váyāṃsi  
10.046.01d     yantā́ vásūni vidhaté tanūpā́ḥ  

10.046.02a     imáṃ vidhánto apā́ṃ sadhásthe  
10.046.02b     paśúṃ ná naṣṭám padaír ánu gman  
10.046.02c     gúhā cátantam uśíjo námobhir  
10.046.02d     ichánto dhī́rā bhŕ̥gavo avindan  

10.046.03a     imáṃ tritó bhū́ri avindad ichán  
10.046.03b     vaibhūvasó mūrdháni ághniyāyāḥ  
10.046.03c     sá śévr̥dho jātá ā́ harmiyéṣu  
10.046.03d     nā́bhir yúvā bhavati rocanásya  

10.046.04a     mandráṃ hótāram uśíjo námobhiḥ  
10.046.04b     prā́ñcaṃ yajñáṃ netā́ram adhvarā́ṇām  
10.046.04c     viśā́m akr̥ṇvann aratím pavākáṃ+  
10.046.04d     havyavā́haṃ dádhato mā́nuṣeṣu  

10.046.05a     prá bhūr jáyantam mahā́ṃ vipodhā́m  
10.046.05b     mūrā́ ámūram purā́ṃ darmā́ṇam  
10.046.05c     náyanto gárbhaṃ vanā́ṃ dhíyaṃ dhur  
10.046.05d     híriśmaśruṃ ná árvāṇaṃ dhánarcam  

10.046.06a     ní pastíyāsu tritá stabhūyán  
10.046.06b     párivīto yónau sīdad antáḥ  
10.046.06c     átaḥ saṃgŕ̥bhyā viśā́ṃ dámūnā  
10.046.06d     vídharmaṇā ayantraír īyate nr̥̄́n  

10.046.07a     asyā́járāso damā́m arítrā  
10.046.07b     arcáddhūmāso agnáyaḥ pavākā́ḥ+  
10.046.07c     śvitīcáyaḥ śvātrā́so bhuraṇyávo  
10.046.07d     vanarṣádo vāyávo ná sómāḥ  

10.046.08a     prá jihváyā bharate vépo agníḥ  
10.046.08b     prá vayúnāni cétasā pr̥thivyā́ḥ  
10.046.08c     tám āyávaḥ śucáyantam pavākám+  
10.046.08d     mandráṃ hótāraṃ dadhire yájiṣṭham  

10.046.09a     dyā́vā yám agním pr̥thivī́ jániṣṭām  
10.046.09b     ā́pas tváṣṭā bhŕ̥gavo yáṃ sáhobhiḥ  
10.046.09c     īḷéniyam prathamám mātaríśvā  
10.046.09d     devā́s tatakṣur mánave yájatram  

10.046.10a     yáṃ tvā devā́ dadhiré havyavā́ham  
10.046.10b     puruspŕ̥ho mā́nuṣāso yájatram  
10.046.10c     sá yā́mann agne stuvaté váyo dhāḥ  
10.046.10d     prá devayán yaśásaḥ sáṃ hí pūrvī́ḥ  

47  
10.047.01a     jagr̥bhmā́ te dákṣiṇam indra hástaṃ  
10.047.01b     vasūyávo vasupate vásūnām  
10.047.01c     vidmā́ hí tvā gópatiṃ śūra gónām  
10.047.01d     asmábhyaṃ citráṃ vŕ̥ṣaṇaṃ rayíṃ dāḥ  

10.047.02a     suāyudháṃ suávasaṃ sunītháṃ  
10.047.02b     cátuḥsamudraṃ dharúṇaṃ rayīṇā́m  
10.047.02c     carkŕ̥tiyaṃ śáṃsiyam bhū́rivāram  
10.047.02d     asmábhyaṃ citráṃ vŕ̥ṣaṇaṃ rayíṃ dāḥ  

10.047.03a     subráhmāṇaṃ devávantam br̥hántam  
10.047.03b     urúṃ gabhīrám pr̥thúbudhnam indra  
10.047.03c     śrutárṣim° ugrám abhimātiṣā́ham  
10.047.03d     asmábhyaṃ citráṃ vŕ̥ṣaṇaṃ rayíṃ dāḥ  

10.047.04a     sanádvājaṃ vípravīraṃ tárutraṃ  
10.047.04b     dhanaspŕ̥taṃ śūśuvā́ṃsaṃ sudákṣam  
10.047.04c     dasyuhánam pūrbhídam indra satyám  
10.047.04d     asmábhyaṃ citráṃ vŕ̥ṣaṇaṃ rayíṃ dāḥ  

10.047.05a     áśvāvantaṃ rathínaṃ vīrávantaṃ  
10.047.05b     sahasríṇaṃ śatínaṃ vā́jam indra  
10.047.05c     bhadrávrātaṃ vípravīraṃ suarṣā́m  
10.047.05d     asmábhyaṃ citráṃ vŕ̥ṣaṇaṃ rayíṃ dāḥ  

10.047.06a     prá saptágum r̥tádhītiṃ sumedhā́m  
10.047.06b     bŕ̥haspátim matír áchā jigāti  
10.047.06c     yá āṅgirasó námasopasádyo  
10.047.06d     asmábhyaṃ citráṃ vŕ̥ṣaṇaṃ rayíṃ dāḥ  

10.047.07a     vánīvāno máma dūtā́sa índraṃ  
10.047.07b     stómāś caranti sumatī́r iyānā́ḥ  
10.047.07c     hr̥dispŕ̥śo mánasā vacyámānā  
10.047.07d     asmábhyaṃ citráṃ vŕ̥ṣaṇaṃ rayíṃ dāḥ  

10.047.08a     yát tuvā yā́mi daddhí tán na indra  
10.047.08b     br̥hántaṃ kṣáyam ásamaṃ jánānām  
10.047.08c     abhí tád dyā́vāpr̥thivī́ gr̥ṇītām  
10.047.08d     asmábhyaṃ citráṃ vŕ̥ṣaṇaṃ rayíṃ dāḥ  

48  
10.048.01a     ahám bhuvaṃ vásunaḥ pūrviyás pátir  
10.048.01b     aháṃ dhánāni sáṃ jayāmi śáśvataḥ  
10.048.01c     mã́ṃ havante pitáraṃ ná jantávo  
10.048.01d     aháṃ dāśúṣe ví bhajāmi bhójanam  

10.048.02a     ahám índro ródho vákṣo átharvaṇas  
10.048.02b     tritā́ya gā́ ajanayam áher ádhi  
10.048.02c     aháṃ dásyubhyaḥ pári nr̥mṇám ā́ dade  
10.048.02d     gotrā́ śíkṣan dadhīcé mātaríśvane  

10.048.03a     máhyaṃ tváṣṭā vájram atakṣad āyasám  
10.048.03b     máyi devā́so avr̥jann ápi krátum  
10.048.03c     mámā́nīkaṃ sū́riyasyeva duṣṭáram  
10.048.03d     mā́m ā́ryanti kr̥téna kártuvena ca  

10.048.04a     ahám etáṃ gavyáyam áśviyam paśúm  
10.048.04b     purīṣíṇaṃ sā́yakenā hiraṇyáyam  
10.048.04c     purū́ sahásrā ní śiśāmi dāśúṣe  
10.048.04d     yán mā sómāsa ukthíno ámandiṣuḥ  

10.048.05a     ahám índro ná párā jigya íd dhánaṃ  
10.048.05b     ná mr̥tyáve áva tasthe kádā caná  
10.048.05c     sómam ín mā sunvánto yācatā vásu  
10.048.05d     ná me pūravaḥ sakhiyé riṣāthana  

10.048.06a     ahám etā́ñ chā́śvasato duvā́-duvā  
10.048.06b     índraṃ yé vájraṃ yudháye ákr̥ṇvata  
10.048.06c     āhváyamānām̐ áva hánmanāhanaṃ  
10.048.06d     dr̥̄ḷhā́+ vádann ánamasyur namasvínaḥ  

10.048.07a     abhī́dám ékam éko asmi niṣṣā́ḷ  
10.048.07b     abhī́ duvā́ kím u tráyaḥ karanti  
10.048.07c     khále ná parṣā́n práti hanmi bhū́ri  
10.048.07d     kím mā nindanti śátravo anindrā́ḥ  

10.048.08a     aháṃ guṅgúbhyo atithigvám íṣkaram  
10.048.08b     íṣaṃ ná vr̥tratúraṃ vikṣú dhārayam  
10.048.08c     yát parṇayaghná utá vā karañjahé  
10.048.08d     prā́hám mahé vr̥trahátye áśuśravi  

10.048.09a     prá me námī sāpyá iṣé bhujé bhũd  
10.048.09b     gávām éṣe sakhiyā́ kr̥ṇuta dvitā́  
10.048.09c     didyúṃ yád asya samithéṣu maṃháyam  
10.048.09d     ā́d íd enaṃ śáṃsiyam ukthíyaṃ karam  

10.048.10a     prá némasmin dadr̥śe sómo antár  
10.048.10b     gopā́ némam āvír asthā́ kr̥ṇoti  
10.048.10c     sá tigmáśr̥ṅgaṃ vr̥ṣabháṃ yúyutsan  
10.048.10d     druhás tasthau bahulé baddhó antáḥ  

10.048.11a     ādityā́nāṃ vásūnāṃ rudríyāṇāṃ  
10.048.11b     devó devā́nāṃ ná mināmi dhā́ma  
10.048.11c     té mā bhadrā́ya śávase tatakṣur  
10.048.11d     áparājitam ástr̥tam áṣāḷham  

49  
10.049.01a     aháṃ dãṃ gr̥ṇaté pū́rviyaṃ vásu  
10.049.01b     ahám bráhma kr̥ṇavam máhya° várdhanam  
10.049.01c     ahám bhuvaṃ yájamānasya coditā́  
10.049.01d     áyajvanaḥ sākṣi víśvasmin bháre  

10.049.02a     mã́ṃ dhur índaraṃ+ nā́ma devátā  
10.049.02b     diváś ca gmáś ca apã́ṃ ca jantávaḥ  
10.049.02c     aháṃ hárī vŕ̥ṣaṇā vívratā raghū́  
10.049.02d     aháṃ vájraṃ śávase dhr̥ṣṇú ā́ dade  

10.049.03a     ahám átkaṃ kaváye śiśnathaṃ háthair  
10.049.03b     aháṃ kútsam · āvam ābhír ūtíbhiḥ  
10.049.03c     aháṃ śúṣṇasya śnáthitā vádhar yamaṃ  
10.049.03d     ná yó rará ā́riyaṃ nā́ma dásyave  

10.049.04a     ahám pitéva vetasū́m̐r abhíṣṭaye  
10.049.04b     túgraṃ kútsāya smádibhaṃ ca randhayam  
10.049.04c     ahám bhuvaṃ yájamānasya rājáni  
10.049.04d     prá yád bháre tújaye ná priyā́dhŕ̥ṣe  

10.049.05a     aháṃ randhayam mŕ̥gayaṃ śrutárvaṇe  
10.049.05b     yán mā́jihīta vayúnā canā́nuṣák  
10.049.05c     aháṃ veśáṃ · namrám āyáve 'karam  
10.049.05d     aháṃ sávyāya páḍgr̥bhim arandhayam  

10.049.06a     aháṃ sá yó návavāstvam br̥hádrathaṃ  
10.049.06b     sáṃ vr̥tréva · dā́saṃ vr̥trahā́rujam  
10.049.06c     yád vardháyantam pratháyantam ānuṣág  
10.049.06d     dūré pāré rájaso rocanā́karam  

10.049.07a     aháṃ sū́ryasya pári yāmi āśúbhiḥ  
10.049.07b     prá etaśébhir váhamāna ójasā  
10.049.07c     yán mā sāvó mánuṣa ā́ha nirṇíja  
10.049.07d     ŕ̥dhak kr̥ṣe · dā́saṃ kŕ̥tviyaṃ háthaiḥ  

10.049.08a     aháṃ saptahā́ náhuṣo náhuṣṭaraḥ  
10.049.08b     prā́śrāvayaṃ śávasā turváśaṃ yádum  
10.049.08c     aháṃ ní anyáṃ sáhasā sáhas karaṃ  
10.049.08d     náva vrā́dhato navatíṃ ca vakṣayam  

10.049.09a     aháṃ saptá sraváto dhārayaṃ vŕ̥ṣā  
10.049.09b     dravitnúvaḥ pr̥thiviyā́ṃ sīrā́ ádhi  
10.049.09c     ahám árṇāṃsi ví tirāmi sukrátur  
10.049.09d     yudhā́ vidam mánave gātúm iṣṭáye  

10.049.10a     aháṃ tád āsu dhārayaṃ yád āsu ná  
10.049.10b     deváś caná tváṣṭā ádhārayad rúśat  
10.049.10c     spārháṃ gávām ū́dhassu vakṣáṇāsu ā́  
10.049.10d     mádhor mádhu śvā́triyaṃ sómam āśíram  

10.049.11a     evā́ devā́m̐ índaro+ viviye nr̥̄́n  
10.049.11b     prá cyautnéna maghávā satyárādhāḥ  
10.049.11c     víśvā ít tā́ te harivaḥ śacīvo  
10.049.11d     abhí turā́saḥ svayaśo gr̥ṇanti  

50  
10.050.01a     prá vo mahé mándamānāya ándhaso  
10.050.01b     árcā viśvā́narāya viśvābhúve  
10.050.01c     índrasya yásya súmakhaṃ sáho máhi  
10.050.01d     śrávo nr̥mṇáṃ ca ródasī saparyátaḥ  

10.050.02a     só cin nú sákhyā náriya iná stutáś  
10.050.02b     carkŕ̥tiya índaro+ mā́vate náre  
10.050.02c     víśvāsu dhūrṣú vājakŕ̥tyeṣu satpate  
10.050.02d     vr̥tré vā apsú abhí śūra mandase  

10.050.03a     ké té nára indara+ yé ta iṣé  
10.050.03b     yé te sumnáṃ sadhaníyam íyakṣān  
10.050.03c     ké te vā́jāya asuryā̀ya hinvire  
10.050.03d     ké apsú svā́su urvárāsu paúṃsiye  

10.050.04a     bhúvas tuvám indara+ bráhmaṇā mahā́n  
10.050.04b     bhúvo víśveṣu sávaneṣu yajñíyaḥ  
10.050.04c     bhúvo nr̥̃́ṃś cyautanó víśvasmin bháre  
10.050.04d     jyáyiṣṭhaś+ ca · mántro viśvacarṣaṇe  

10.050.05a     ávā nú kaṃ jyā́yān yajñávanaso  
10.050.05b     mahī́ṃ ta ómātrāṃ kr̥ṣṭáyo viduḥ  
10.050.05c     áso nú kam ajáro várdhāś ca  
10.050.05d     víśvéd etā́ sávanā tūtumā́ kr̥ṣe  

10.050.06a     etā́ víśvā sávanā tūtumā́ kr̥ṣe  
10.050.06b     svayáṃ sūno sahaso yā́ni dadhiṣé  
10.050.06c     várāya te pā́taraṃ+ dhármaṇe tánā  
10.050.06d     yajñó mántro · bráhma údyataṃ vácaḥ  

10.050.07a     yé te vipra brahmakŕ̥taḥ suté sácā  
10.050.07b     vásūnãṃ ca vásunaś ca dāváne  
10.050.07c     prá té sumnásya mánasā pathā́ bhuvan  
10.050.07d     máde sutásya somiyásya ándhasaḥ  

51  
10.051.01a     mahát tád úlbaṃ stháviraṃ tád āsīd  
10.051.01b     yénā́viṣṭitaḥ pravivéśithāpáḥ  
10.051.01c     víśvā apaśyad bahudhā́ te agne  
10.051.01d     jā́tavedas tanúvo devá ékaḥ  

10.051.02a     kó mā dadarśa katamáḥ sá devó  
10.051.02b     yó me tanvò bahudhā́ paryápaśyat  
10.051.02c     kuvā́ha mitrāvaruṇā kṣiyanti  
10.051.02d     agnér víśvāḥ samídho devayā́nīḥ  

10.051.03a     aíchāma tvā bahudhā́ jātavedaḥ  
10.051.03b     práviṣṭam agne apsú óṣadhīṣu  
10.051.03c     táṃ tvā yamó acikec citrabhāno  
10.051.03d     daśāntaruṣyā́d atirócamānam  

10.051.04a     hotrā́d aháṃ varuṇa bíbhyad āyaṃ  
10.051.04b     néd evá mā yunájann átra devā́ḥ  
10.051.04c     tásya me tanvò bahudhā́ níviṣṭā  
10.051.04d     etám árthaṃ ná ciketāhám agníḥ  

10.051.05a     éhi mánur devayúr yajñákāmo  
10.051.05b     araṃkŕ̥tyā támasi kṣeṣi agne  
10.051.05c     sugā́n patháḥ kr̥ṇuhi devayā́nān  
10.051.05d     váha havyā́ni sumanasyámānaḥ  

10.051.06a     agnéḥ pū́rve bhrā́taro ártham etáṃ  
10.051.06b     rathī́vā́dhvānam ánu ā́varīvuḥ  
10.051.06c     tásmād bhiyā́ varuṇa dūrám āyaṃ  
10.051.06d     gauró ná kṣepnór avije jiyā́yāḥ  

10.051.07a     kurmás ta ā́yur ajáraṃ yád agne  
10.051.07b     yáthā yuktó jātavedo ná ríṣyāḥ  
10.051.07c     áthā vahāsi sumanasyámāno  
10.051.07d     bhāgáṃ devébhyo havíṣaḥ sujāta  

10.051.08a     prayājā́n me anuyājā́ṃś ca kévalān  
10.051.08b     ū́rjasvantaṃ havíṣo datta bhāgám  
10.051.08c     ghr̥táṃ cāpā́m púruṣaṃ caúṣadhīnām  
10.051.08d     agnéś ca dīrghám ā́yur astu devāḥ  

10.051.09a     táva prayājā́ anuyājā́ś ca kévala  
10.051.09b     ū́rjasvanto havíṣaḥ santu bhāgā́ḥ  
10.051.09c     távāgne yajñó ayám astu sárvas  
10.051.09d     túbhyaṃ namantām pradíśaś cátasraḥ  

52  
10.052.01a     víśve devāḥ śāstána mā yáthehá  
10.052.01b     hótā vr̥tó manávai yán niṣádya  
10.052.01c     prá me brūta bhāgadhéyaṃ yáthā vo  
10.052.01d     yéna pathā́ havyám ā́ vo váhāni  

10.052.02a     aháṃ hótā ní asīdaṃ yájīyān  
10.052.02b     víśve devā́ marúto mā junanti  
10.052.02c     áhar-ahar aśvinā́dhvaryavaṃ vām  
10.052.02d     brahmā́ samíd bhavati sā́hutir vām  

10.052.03a     ayáṃ yó hótā kír u sá yamásya  
10.052.03b     kám ápy ūhe yát samañjánti devā́ḥ  
10.052.03c     áhar-ahar jāyate māsí-māsi  
10.052.03d     áthā devā́ dadhire havyavā́ham  

10.052.04a     mã́ṃ devā́ dadhire havyavā́ham  
10.052.04b     ápamluktam bahú kr̥chrā́ cárantam  
10.052.04c     agnír vidvā́n yajñáṃ naḥ kalpayāti  
10.052.04d     páñcayāmaṃ trivŕ̥taṃ saptátantum  

10.052.05a     ā́ vo yakṣi amr̥tatváṃ suvī́raṃ  
10.052.05b     yáthā vo devā várivaḥ kárāṇi  
10.052.05c     ā́ bāhuvór vájram índrasya dheyām  
10.052.05d     áthemā́ víśvāḥ pŕ̥tanā jayāti  

10.052.06a     trī́ṇi śatā́ trī́ sahásrāṇi agníṃ  
10.052.06b     triṃśác ca devā́ náva cāsaparyan  
10.052.06c     aúkṣan ghr̥taír ástr̥ṇan barhír asmā  
10.052.06d     ā́d íd dhótāraṃ ní asādayanta  

53  
10.053.01a     yám aíchāma mánasā sò 'yám ā́gād  
10.053.01b     yajñásya vidvā́n páruṣaś cikitvā́n  
10.053.01c     sá no yakṣad devátātā yájīyān  
10.053.01d     ní hí ṣátsad ántaraḥ pū́rvo asmát  

10.053.02a     árādhi hótā niṣádā yájīyān  
10.053.02b     abhí práyāṃsi súdhitāni hí khyát  
10.053.02c     yájāmahai yajñíyān hánta devā́m̐  
10.053.02d     ī́ḷāmahā ī́ḍiyām̐ ā́jiyena  

10.053.03a     sādhvī́m akar devávītiṃ no adyá  
10.053.03b     yajñásya jihvā́m avidāma gúhyām  
10.053.03c     sá ā́yur ā́gāt surabhír vásāno  
10.053.03d     bhadrā́m akar deváhūtiṃ no adyá  

10.053.04a     tád adyá vācáḥ prathamám masīya  
10.053.04b     yénā́surām̐ abhí devā́ ásāma  
10.053.04c     ū́rjāda utá yajñiyāsaḥ  
10.053.04d     páñca janā máma hotráṃ juṣadhvam  

10.053.05a     páñca jánā máma hotráṃ juṣantāṃ  
10.053.05b     gṍjātā utá yé yajñíyāsaḥ  
10.053.05c     pr̥thivī́ naḥ pā́rthivāt pātu áṃhaso  
10.053.05d     antárikṣaṃ diviyā́t pātu asmā́n  

10.053.06a     tántuṃ tanván rájaso bhānúm ánv ihi  
10.053.06b     jyótiṣmataḥ pathó rakṣa dhiyā́ kr̥tā́n  
10.053.06c     anulbaṇáṃ vayata jóguvām ápo  
10.053.06d     mánur bhava janáyā daíviyaṃ jánam  

10.053.07a     akṣānáho nahyatanotá somiyā  
10.053.07b     íṣkr̥ṇudhvaṃ raśanā́ ótá piṃśata  
10.053.07c     aṣṭā́vandhuraṃ vahatābhíto ráthaṃ  
10.053.07d     yéna devā́so ánayann abhí priyám  

10.053.08a     áśmanvatī rīyate sáṃ rabhadhvam  
10.053.08b     út tiṣṭhata prá taratā sakhāyaḥ  
10.053.08c     átrā jahāma yé ásann áśevāḥ  
10.053.08d     śivā́n vayám út taremābhí vā́jān  

10.053.09a     tváṣṭā māyā́ ved apásām apástamo  
10.053.09b     bíbhrat pā́trā devapā́nāni śáṃtamā  
10.053.09c     śíśīte nūnám paraśúṃ suāyasáṃ  
10.053.09d     yéna vr̥ścā́d étaśo bráhmaṇas pátiḥ  

10.053.10a     sató nūnáṃ kavayaḥ sáṃ śiśīta  
10.053.10b     vā́śībhir yā́bhir amŕ̥tāya tákṣatha  
10.053.10c     vidvā́ṃsaḥ padā́ gúhiyāni kartana  
10.053.10d     yéna devā́so amr̥tatvám ānaśúḥ  

10.053.11a     gárbhe yóṣām ádadhur vatsám āsáni  
10.053.11b     apīcíyena mánasotá jihváyā  
10.053.11c     sá viśvā́hā sumánā yogiyā́ abhí  
10.053.11d     siṣāsánir vanate kārá íj jítim  

54  
10.054.01a     tā́ṃ sú te kīrtím maghavan mahitvā́  
10.054.01b     yát tvā bhīté ródasī áhvayetām  
10.054.01c     prā́vo devā́m̐ ā́tiro dā́sam ójaḥ  
10.054.01d     prajā́yai tvasyai yád áśikṣa indra  

10.054.02a     yád ácaras tanúvā vāvr̥dhānó  
10.054.02b     bálānīndra prabruvāṇó jáneṣu  
10.054.02c     māyét sā́ te yā́ni yuddhā́ni āhúr  
10.054.02d     nā́dyá śátruṃ nanú purā́ vivitse  

10.054.03a     ká u nú te mahimánaḥ samasya  
10.054.03b     asmát pū́rva ŕ̥ṣayo ántam āpuḥ  
10.054.03c     yán mātáraṃ ca pitáraṃ ca sākám  
10.054.03d     ájanayathās tanúvaḥ suā́yāḥ  

10.054.04a     catvā́ri te asuríyāṇi nā́ma  
10.054.04b     ádābhiyāni mahiṣásya santi  
10.054.04c     tuvám aṅgá tā́ni víśvāni vitse  
10.054.04d     yébhiḥ kármāṇi maghavañ cakártha  

10.054.05a     tuváṃ víśvā dadhiṣe kévalāni  
10.054.05b     yā́ni āvír yā́ ca gúhā vásūni  
10.054.05c     kā́mam ín me maghavan mā́ ví tārīs  
10.054.05d     tvám ājñātā́ tuvám indrāsi dātā́  

10.054.06a     yó ádadhāj jyótiṣi jyótir antár  
10.054.06b     yó ásr̥jan mádhunā sám mádhūni  
10.054.06c     ádha priyáṃ śūṣám índrāya mánma  
10.054.06d     brahmakŕ̥to br̥hádukthād avāci  

55  
10.055.01a     dūré tán nā́ma gúhiyam parācaír  
10.055.01b     yát tvā bhīté áhvayetāṃ vayodhaí  
10.055.01c     úd astabhnāḥ pr̥thivī́ṃ dyā́m abhī́ke  
10.055.01d     bhrā́tuḥ putrā́n maghavan titviṣāṇáḥ  

10.055.02a     mahát tán nā́ma gúhiyam puruspŕ̥g  
10.055.02b     yéna bhūtáṃ janáyo yéna bhávyam  
10.055.02c     pratnáṃ jātáṃ jyótir yád asya  
10.055.02d     priyám priyā́ḥ sám aviśanta páñca  

10.055.03a     ā́ ródasī apr̥ṇād ótá mádhyam  
10.055.03b     páñca devā́m̐ r̥tuśáḥ saptá-sapta  
10.055.03c     cátustriṃśatā purudhā́ ví caṣṭe  
10.055.03d     sárūpeṇa jyótiṣā vívratena  

10.055.04a     yád uṣa aúchaḥ prathamā́ vibhā́nām  
10.055.04b     ájanayo yéna puṣṭásya puṣṭám  
10.055.04c     yát te jāmitvám ávaram párasyā  
10.055.04d     mahán mahatyā́ asuratvám ékam  

10.055.05a     vidhúṃ dadrāṇáṃ sámane bahūnā́ṃ  
10.055.05b     yúvānaṃ sántam palitó jagāra  
10.055.05c     devásya paśya kā́viyam mahitvā́  
10.055.05d     adyā́ mamā́ra sá hiyáḥ sám āna  

10.055.06a     śā́kmanā śākó aruṇáḥ suparṇá  
10.055.06b     ā́ yó maháḥ śū́raḥ sanā́d ánīḷaḥ  
10.055.06c     yác cikéta satyám ít tán ná móghaṃ  
10.055.06d     vásu spārhám utá jétotá dā́tā  

10.055.07a     aíbhir dade vŕ̥ṣṇiyā paúṃsiyāni  
10.055.07b     yébhir aúkṣad vr̥trahátyāya vajrī́  
10.055.07c     yé kármaṇaḥ kriyámāṇasya mahná  
10.055.07d     r̥tekarmám udájāyanta devā́ḥ  

10.055.08a     yujā́ kármāṇi janáyan viśvaújā  
10.055.08b     aśastihā́ viśvámanās turāṣā́ṭ  
10.055.08c     pītvī́ sómasya divá ā́ vr̥dhānáḥ  
10.055.08d     śū́ro nír yudhā́ adhamad dásyūn  

56  
10.056.01a     idáṃ ta ékam pará ū ta ékaṃ  
10.056.01b     tr̥tī́yena jyótiṣā sáṃ viśasva  
10.056.01c     saṃvéśane tanúvaś cā́rur edhi  
10.056.01d     priyó devā́nām paramé janítre  

10.056.02a     tanū́ṣ ṭe vājin tanúvaṃ náyantī  
10.056.02b     vāmám asmábhya° dhā́tu śárma túbhyam  
10.056.02c     áhruto mahó dharúṇāya devā́n  
10.056.02d     divī́va jyótiḥ suvám ā́ mimīyāḥ  

10.056.03a     vājī́ asi vā́jinenā suvenī́ḥ  
10.056.03b     suvitá stómaṃ suvitó dívaṃ gāḥ  
10.056.03c     suvitó dhárma prathamā́nu satyā́  
10.056.03d     suvitó devā́n suvitó 'nu pátma  

10.056.04a     mahimná eṣām pitáraś canéśire  
10.056.04b     devā́ devéṣu adadhur ápi krátum  
10.056.04c     sám avivyacur utá yā́ni átviṣur  
10.056.04d     ā́ eṣāṃ tanū́ṣu ní viviśuḥ púnaḥ  

10.056.05a     sáhobhir víśvam pári cakramū rájaḥ  
10.056.05b     pū́rvā dhā́māni ámitā mímānāḥ  
10.056.05c     tanū́ṣu víśvā bhúvanā ní yemire  
10.056.05d     prā́sārayanta purudhá prajā́ ánu  

10.056.06a     dvídhā sūnávo ásuraṃ suvarvídam  
10.056.06b     ā́sthāpayanta tr̥tī́yena kármaṇā  
10.056.06c     suvā́m prajā́m pitáraḥ pítriyaṃ sáha  
10.056.06d     ā́vareṣu adadhus tántum ā́tatam  

10.056.07a     nāvā́ ná kṣódaḥ pradíśaḥ pr̥thivyā́ḥ  
10.056.07b     suastíbhir áti durgā́ṇi víśvā  
10.056.07c     suvā́m prajā́m br̥háduktho mahitvā́  
10.056.07d     ā́vareṣu adadhād ā́ páreṣu  

57  
10.057.01a     mā́ prá gāma pathó vayám  
10.057.01b     mā́ yajñā́d indra somínaḥ  
10.057.01c     mā́ntá sthur no árātayaḥ  

10.057.02a     yó yajñásya prasā́dhanas  
10.057.02b     tántur devéṣu ā́tataḥ  
10.057.02c     tám ā́hutaṃ naśīmahi  

10.057.03a     máno nú ā́ huvāmahe  
10.057.03b     nārāśaṃséna sómena  
10.057.03c     pitr̥̄ṇã́ṃ ca mánmabhiḥ  

10.057.04a     ā́ ta etu mánaḥ púnaḥ  
10.057.04b     krátve dákṣāya jīváse  
10.057.04c     jiyók ca sū́riyaṃ dr̥śé  

10.057.05a     púnar naḥ pitaro máno  
10.057.05b     dádātu daíviyo jánaḥ  
10.057.05c     jīváṃ vrā́taṃ sacemahi  

10.057.06a     vayáṃ soma vraté táva  
10.057.06b     mánas tanū́ṣu bíbhrataḥ  
10.057.06c     prajā́vantaḥ sacemahi  

58  
10.058.01a     yát te yamáṃ vaivasvatám  
10.058.01b     máno jagā́ma dūrakám  
10.058.01c     tát ta ā́ vartayāmasi  
10.058.01d     ihá kṣáyāya jīváse  

10.058.02a     yát te dívaṃ yát pr̥thivī́m  
10.058.02b     máno jagā́ma dūrakám  
10.058.02c     tát ta ā́ vartayāmasi  
10.058.02d     ihá kṣáyāya jīváse  

10.058.03a     yát te bhū́miṃ cáturbhr̥ṣṭim  
10.058.03b     máno jagā́ma dūrakám  
10.058.03c     tát ta ā́ vartayāmasi  
10.058.03d     ihá kṣáyāya jīváse  

10.058.04a     yát te cátasraḥ pradíśo  
10.058.04b     máno jagā́ma dūrakám  
10.058.04c     tát ta ā́ vartayāmasi  
10.058.04d     ihá kṣáyāya jīváse  

10.058.05a     yát te samudrám arṇavám  
10.058.05b     máno jagā́ma dūrakám  
10.058.05c     tát ta ā́ vartayāmasi  
10.058.05d     ihá kṣáyāya jīváse  

10.058.06a     yát te márīcīḥ praváto  
10.058.06b     máno jagā́ma dūrakám  
10.058.06c     tát ta ā́ vartayāmasi  
10.058.06d     ihá kṣáyāya jīváse  

10.058.07a     yát te apó yád óṣadhīr  
10.058.07b     máno jagā́ma dūrakám  
10.058.07c     tát ta ā́ vartayāmasi  
10.058.07d     ihá kṣáyāya jīváse  

10.058.08a     yát te sū́ryaṃ yád uṣásam  
10.058.08b     máno jagā́ma dūrakám  
10.058.08c     tát ta ā́ vartayāmasi  
10.058.08d     ihá kṣáyāya jīváse  

10.058.09a     yát te párvatān br̥ható  
10.058.09b     máno jagā́ma dūrakám  
10.058.09c     tát ta ā́ vartayāmasi  
10.058.09d     ihá kṣáyāya jīváse  

10.058.10a     yát te víśvam idáṃ jágan  
10.058.10b     máno jagā́ma dūrakám  
10.058.10c     tát ta ā́ vartayāmasi  
10.058.10d     ihá kṣáyāya jīváse  

10.058.11a     yát te párāḥ parāváto  
10.058.11b     máno jagā́ma dūrakám  
10.058.11c     tát ta ā́ vartayāmasi  
10.058.11d     ihá kṣáyāya jīváse  

10.058.12a     yát te bhūtáṃ ca bhávyaṃ ca  
10.058.12b     máno jagā́ma dūrakám  
10.058.12c     tát ta ā́ vartayāmasi  
10.058.12d     ihá kṣáyāya jīváse  

59  
10.059.01a     prá tāri ā́yuḥ prataráṃ návīya  
10.059.01b     sthā́tāreva krátumatā ráthasya  
10.059.01c     ádha cyávāna út tavīti ártham  
10.059.01d     parātaráṃ sú nírr̥tir jihītām  

10.059.02a     sā́man nú rāyé nidhimán nú ánnaṃ  
10.059.02b     kárāmahe sú purudhá śrávāṃsi  
10.059.02c     tā́ no víśvāni jaritā́ mamattu  
10.059.02d     parātaráṃ sú nírr̥tir jihītām  

10.059.03a     abhī́ ṣú aryáḥ paúṃsiyair bhavema  
10.059.03b     diyaúr ná bhū́miṃ giráyo ná ájrān  
10.059.03c     tā́ no víśvāni jaritā́ ciketa  
10.059.03d     parātaráṃ sú nírr̥tir jihītām  

10.059.04a     mó ṣú ṇaḥ soma mr̥tyáve párā dāḥ  
10.059.04b     páśyema nú sū́riyam uccárantam  
10.059.04c     dyúbhir hitó jarimā́ sū́ no astu  
10.059.04d     parātaráṃ sú nírr̥tir jihītām  

10.059.05a     ásunīte máno asmā́su dhāraya  
10.059.05b     jīvā́tave sú prá tirā na ā́yuḥ  
10.059.05c     rārandhí naḥ sū́riyasya saṃdŕ̥śi  
10.059.05d     ghr̥téna tváṃ tanúvaṃ vardhayasva  

10.059.06a     ásunīte púnar asmā́su cákṣuḥ  
10.059.06b     púnaḥ prāṇám ihá no dhehi bhógam  
10.059.06c     jiyók paśyema sū́ryam uccárantam  
10.059.06d     ánumate mr̥̄ḷáyā+ naḥ suastí  

10.059.07a     púnar no ásum pr̥thivī́ dadātu  
10.059.07b     púnar dyaúr devī́ púnar antárikṣam  
10.059.07c     púnar naḥ sómas tanúvaṃ dadātu  
10.059.07d     púnaḥ pūṣā́ pathíyāṃ yā́ suastíḥ  

10.059.08a     śáṃ ródasī subándhave  
10.059.08b     yahvī́ r̥tásya mātárā  
10.059.08c     bháratām ápa yád rápo  
10.059.08d     dyaúḥ pr̥thivi kṣamā́ rápo  
10.059.08e     mó ṣú te kíṃ canā́mamat  

10.059.09a     áva dvaké áva trikā́  
10.059.09b     diváś caranti bheṣajā́  
10.059.09c     kṣamā́ cariṣṇú ekakám  
10.059.09d     bháratām ápa yád rápo  
10.059.09e     dyaúḥ pr̥thivi kṣamā́ rápo  
10.059.09f     mó ṣú te kíṃ canā́mamat  

10.059.10a     sám indra īraya gã́m anaḍvā́haṃ  
10.059.10b     yá ā́vahad uśīnárāṇiyā ánaḥ  
10.059.10c     bháratām ápa yád rápo  
10.059.10d     dyaúḥ pr̥thivi kṣamā́ rápo  
10.059.10e     mó ṣú te kíṃ canā́mamat  

60  
10.060.01a     ā́ jánaṃ tveṣásaṃdr̥śam  
10.060.01b     mā́hīnānām úpastutam  
10.060.01c     áganma bíbhrato námaḥ  

10.060.02a     ásamātiṃ nitóśanaṃ  
10.060.02b     tveṣáṃ niyayínaṃ rátham  
10.060.02c     bhajérathasya sátpatim  

10.060.03a     yó jánān mahiṣā́m̐ iva  
10.060.03b     atitasthaú pávīravān  
10.060.03c     utā́pavīravān yudhā́  

10.060.04a     yásyekṣvākúr úpa vraté  
10.060.04b     revā́n marāyi édhate  
10.060.04c     divī́va páñca kr̥ṣṭáyaḥ  

10.060.05a     índra kṣatrā́samātiṣu  
10.060.05b     ráthaproṣṭheṣu dhāraya  
10.060.05c     divī́va sū́riyaṃ dr̥śé  

10.060.06a     agástiyasya nádbhiyaḥ  
10.060.06b     sáptī yunakṣi róhitā  
10.060.06c     paṇī́n ní akramīr abhí  
10.060.06d     víśvān rājann arādhásaḥ  

10.060.07a     ayám mātā́ ayám pitā́  
10.060.07b     ayáṃ jīvā́tur ā́gamat  
10.060.07c     idáṃ táva prasárpaṇaṃ  
10.060.07d     súbandhav éhi nír ihi  

10.060.08a     yáthā yugáṃ varatráyā  
10.060.08b     náhyanti dharúṇāya kám  
10.060.08c     evā́ dādhāra te máno  
10.060.08d     jīvā́tave ná mr̥tyáve  
10.060.08e     átho ariṣṭátātaye  

10.060.09a     yátheyám pr̥thivī́ mahī́  
10.060.09b     dādhā́remā́n vánaspátīn  
10.060.09c     evā́ dādhāra te máno  
10.060.09d     jīvā́tave ná mr̥tyáve  
10.060.09e     átho ariṣṭátātaye  

10.060.10a     yamā́d aháṃ vaivasvatā́t  
10.060.10b     subándhor mána ā́bharam  
10.060.10c     jīvā́tave ná mr̥tyáve  
10.060.10d     átho ariṣṭátātaye  

10.060.11a     níag vā́to áva vāti  
10.060.11b     níak tapati sū́riyaḥ  
10.060.11c     nīcī́nam aghniyā́ duhe  
10.060.11d     níag bhavatu te rápaḥ  

10.060.12a     ayám me hásto bhágavān  
10.060.12b     ayám me bhágavattaraḥ  
10.060.12c     ayám me viśvábheṣajo  
10.060.12d     ayáṃ śivā́bhimarśanaḥ  

61  
10.061.01a     idám itthā́ raúdaraṃ gūrtávacā  
10.061.01b     bráhma krátvā śáciyām antár ājaú  
10.061.01c     krāṇā́ yád asya pitárā maṃhaneṣṭhā́ḥ  
10.061.01d     párṣat pakthé áhan ā́ saptá hótr̥̄n  

10.061.02a     sá íd dānā́ya dábhiyāya vanváñ  
10.061.02b     cyávānaḥ sū́dair amimīta védim  
10.061.02c     tū́rvayāṇo gūrtávacastamaḥ  
10.061.02d     kṣódo ná réta itáūti siñcat  

10.061.03a     máno ná yéṣu hávaneṣu tigmáṃ  
10.061.03b     vípaḥ śáciyā vanuthó drávantā  
10.061.03c     ā́ yáḥ śáryābhis tuvinr̥mṇó asya  
10.061.03d     áśrīṇīta · ādíśaṃ gábhastau  

10.061.04a     kr̥ṣṇā́ yád góṣu aruṇī́ṣu sī́dad  
10.061.04b     divó nápātā aśvinā huve vām  
10.061.04c     vītám me yajñám ā́ gatam me ánnaṃ  
10.061.04d     vavanvā́ṃsā ná íṣam ásmr̥tadhrū  

10.061.05a     práthiṣṭa yásya vīrákarmam iṣṇád  
10.061.05b     ánuṣṭhitaṃ nú náriyo ápauhat  
10.061.05c     púnas tád ā́ vr̥hati yát kanā́yā  
10.061.05d     duhitúr ā́ ánubhr̥tam anarvā́  

10.061.06a     madhyā́ yát kártvam ábhavad abhī́ke  
10.061.06b     kā́maṃ kr̥ṇvāné pitári yuvatyā́m  
10.061.06c     manānág réto jahatur viyántā  
10.061.06d     sā́nau níṣiktaṃ sukr̥tásya yónau  

10.061.07a     pitā́ yát svā́ṃ duhitáram adhiṣkán  
10.061.07b     kṣmayā́ rétaḥ saṃjagmānó ní ṣiñcat  
10.061.07c     suādhíyo 'janayan bráhma devā́  
10.061.07d     vā́stoṣ pátiṃ vratapā́ṃ nír atakṣan  

10.061.08a     sá īṃ vŕ̥ṣā ná phénam asyad ājaú  
10.061.08b     smád ā́ párā aid ápa dabhrácetāḥ  
10.061.08c     sárat padā́ ná dákṣiṇā parāvŕ̥ṅ  
10.061.08d     ná tā́ nú me pr̥śaníyo jagr̥bhre  

10.061.09a     makṣū́ ná váhniḥ prajā́yā upabdír  
10.061.09b     agníṃ ná nagná úpa sīdad ū́dhaḥ  
10.061.09c     sánitā idhmáṃ sánitotá vā́jaṃ  
10.061.09d     sá dhartā́ jajñe sáhasā yavīyút  

10.061.10a     makṣū́ kanā́yāḥ sakhiyáṃ návagvā  
10.061.10b     r̥táṃ vádanta r̥táyuktim agman  
10.061.10c     dvibárhaso yá úpa gopám ā́gur  
10.061.10d     adakṣiṇā́so ácyutā dudukṣan  

10.061.11a     makṣū́ kanā́yāḥ sakhiyáṃ návīyo  
10.061.11b     rā́dho ná réta r̥tám ít turaṇyan  
10.061.11c     śúci yát te rékaṇa ā́yajanta  
10.061.11d     sabardúghāyāḥ páya usríyāyāḥ  

10.061.12a     paśvā́ yát paścā́ víyutā budhánta  
10.061.12b     íti bravīti vaktárī rárāṇaḥ  
10.061.12c     vásor vasutvā́ kārávo anehā́  
10.061.12d     víśvaṃ viveṣṭi dráviṇam úpa kṣú  

10.061.13a     tád ín nv àsya pariṣádvāno agman  
10.061.13b     purū́ sádanto nārṣadám bibhitsan  
10.061.13c     ví śúṣṇasya sáṃgrathitam anarvā́  
10.061.13d     vidát puruprajātásya gúhā yát  

10.061.14a     bhárgo ha nā́ma utá yásya devā́ḥ  
10.061.14b     súvar ṇá yé triṣadhasthé niṣedúḥ  
10.061.14c     agnír ha nā́ma utá jātávedāḥ  
10.061.14d     śrudhī́ no hotar r̥tásya hótādhrúk  

10.061.15a     utá tyā́ me raúdarāv arcimántā  
10.061.15b     nā́satyāv indra gūrtáye yájadhyai  
10.061.15c     manuṣvád vr̥ktábarhiṣe rárāṇā  
10.061.15d     mandū́ hitáprayasā vikṣú yájyū  

10.061.16a     ayáṃ stutó · rā́jā vandi vedhā́  
10.061.16b     apáś ca vípras tarati svásetuḥ  
10.061.16c     sá kakṣī́vantaṃ rejayat só agníṃ  
10.061.16d     nemíṃ ná cakrám árvato raghudrú  

10.061.17a     sá dvibándhur vaitaraṇó yáṣṭā  
10.061.17b     sabardhúṃ dhenúm asúvaṃ duhádhyai  
10.061.17c     sáṃ yán mitrā́váruṇā vr̥ñjá ukthaír  
10.061.17d     jyáyiṣṭhebhir+ aryamáṇaṃ várūthaiḥ  

10.061.18a     tádbandhuḥ sūrír diví te dhiyaṃdhā́  
10.061.18b     nā́bhānédiṣṭho rapati prá vénan  
10.061.18c     sā́ no nā́bhiḥ paramā́ asyá vā gha  
10.061.18d     aháṃ tát paścā́ katitháś cid āsa  

10.061.19a     iyám me nā́bhir ihá me sadhástham  
10.061.19b     imé me devā́ ayám asmi sárvaḥ  
10.061.19c     dvijā́ áha prathamajā́ r̥tásya  
10.061.19d     idáṃ dhenúr aduhaj jā́yamānā  

10.061.20a     ádhāsu mandró aratír vibhā́vā  
10.061.20b     áva syati dvivartanír vaneṣā́ṭ  
10.061.20c     ūrdhuvā́ yác chráyaṇir ná śíśur dán  
10.061.20d     makṣū́ sthiráṃ śevr̥dháṃ sūta mātā́  

10.061.21a     ádhā gā́va úpamātiṃ kanā́yā  
10.061.21b     ánu śvāntásya kásya cit páreyuḥ  
10.061.21c     śrudhí tváṃ sudraviṇo nas tuváṃ yāḷ  
10.061.21d     āśvaghnásya vāvr̥dhe sūnŕ̥tābhiḥ  

10.061.22a     ádha tuvám indara+ viddhí asmā́n  
10.061.22b     mahó rāyé nr̥pate vájrabāhuḥ  
10.061.22c     rákṣā ca no maghónaḥ pāhí sūrī́n  
10.061.22d     anehásas te harivo abhíṣṭau  

10.061.23a     ádha yád rājānā gáviṣṭau  
10.061.23b     sárat saraṇyúḥ kāráve jaraṇyúḥ  
10.061.23c     vípraḥ préṣṭhaḥ sá hí eṣām babhū́va  
10.061.23d     párā ca vákṣad utá parṣad enān  

10.061.24a     ádhā nú asya jéniyasya puṣṭaú  
10.061.24b     vŕ̥thā rébhanta īmahe tád ū nú  
10.061.24c     saraṇyúr asya sūnúr áśvo  
10.061.24d     vípraś ca asi śrávasaś ca sātaú  

10.061.25a     yuvór yádi · sakhiyā́ya asmé  
10.061.25b     śárdhāya stómaṃ jujuṣé námasvān  
10.061.25c     viśvátra yásminn ā́ gíraḥ samīcī́ḥ  
10.061.25d     pūrvī́va gātúr dā́śat sūnŕ̥tāyai  

10.061.26a     sá gr̥ṇānó adbhír devávān  
10.061.26b     íti subándhur námasā suuktaíḥ  
10.061.26c     várdhad ukthaír vácobhir ā́ hí nūnáṃ  
10.061.26d     ví ádhvaiti páyasa usríyāyāḥ  

10.061.27a     tá ū ṣú ṇo mahó yajatrā  
10.061.27b     bhūtá devāsa ūtáye sajóṣāḥ  
10.061.27c     yé vā́jām̐ ánayatā viyánto  
10.061.27d     yé sthā́ nicetā́ro ámūrāḥ  

62  
10.062.01a     yé yajñéna dákṣiṇayā sámaktā  
10.062.01b     índrasya sakhyám amr̥tatvám ānaśá  
10.062.01c     tébhyo bhadrám aṅgiraso vo astu  
10.062.01d     práti gr̥bhṇīta mānaváṃ sumedhasaḥ  

10.062.02a     yá udā́jan pitáro gomáyaṃ vásu  
10.062.02b     r̥ténā́bhindan parivatsaré valám  
10.062.02c     dīrghāyutvám aṅgiraso vo astu  
10.062.02d     práti gr̥bhṇīta mānaváṃ sumedhasaḥ  

10.062.03a     yá r̥téna sū́ryam ā́rohayan diví  
10.062.03b     áprathayan pr̥thivī́m mātáraṃ ví  
10.062.03c     suprajāstvám aṅgiraso vo astu  
10.062.03d     práti gr̥bhṇīta mānaváṃ sumedhasaḥ  

10.062.04a     ayáṃ nā́bhā vadati valgú vo gr̥hé  
10.062.04b     dévaputrā r̥ṣayas tác chr̥ṇotana  
10.062.04c     subrahmaṇyám aṅgiraso vo astu  
10.062.04d     práti gr̥bhṇīta mānaváṃ sumedhasaḥ  

10.062.05a     vírūpāsa íd ŕ̥ṣayas  
10.062.05b     tá íd gambhīrávepasaḥ  
10.062.05c     té áṅgirasaḥ sūnávas  
10.062.05d     té agnéḥ pári jajñire  

10.062.06a     yé agnéḥ pári jajñiré  
10.062.06b     vírūpāso divás pári  
10.062.06c     návagvo nú dáśagvo áṅgirastamo  
10.062.06d     sácā devéṣu maṃhate  

10.062.07a     índreṇa yujā́ níḥ sr̥janta vāgháto  
10.062.07b     vrajáṃ gómantam aśvínam  
10.062.07c     sahásram me dádato aṣṭakarṇíyaḥ  
10.062.07d     śrávo devéṣu akrata  

10.062.08a     prá nūnáṃ jāyatām ayám  
10.062.08b     mánus tókmeva rohatu  
10.062.08c     yáḥ sahásraṃ śatā́śuvaṃ  
10.062.08d     sadyó dānā́ya máṃhate  

10.062.09a     ná tám aśnoti káś caná  
10.062.09b     divá 'va° sā́nu ārábham  
10.062.09c     sāvarṇiyásya dákṣiṇā  
10.062.09d     ví síndhur iva paprathe  

10.062.10a     utá dāsā́ parivíṣe  
10.062.10b     smáddiṣṭī góparīṇasā  
10.062.10c     yádus turváś ca māmahe  

10.062.11a     sahasradā́ grāmaṇī́r mā́ riṣan mánuḥ  
10.062.11b     sū́ryeṇāsya yátamānaitu dákṣiṇā  
10.062.11c     sā́varṇer devā́ḥ prá tirantu ā́yur  
10.062.11d     yásminn áśrāntā ásanāma vā́jam  

63  
10.063.01a     parāváto yé dídhiṣanta ā́piyam  
10.063.01b     mánuprītāso jánimā vivásvataḥ  
10.063.01c     yayā́ter yé nahuṣíyasya barhíṣi  
10.063.01d     devā́ ā́sate té ádhi bruvantu naḥ  

10.063.02a     víśvā hí vo namasíyāni vándiyā  
10.063.02b     nā́māni devā utá yajñíyāni vaḥ  
10.063.02c     yé sthá jātā́ áditer adbhiyás pári  
10.063.02d     yé pr̥thivyā́s té ma ihá śrutā hávam  

10.063.03a     yébhyo mātā́ mádhumat pínvate páyaḥ  
10.063.03b     pīyū́ṣaṃ dyaúr áditir ádribarhāḥ  
10.063.03c     uktháśuṣmān vr̥ṣabharā́n suápnasas  
10.063.03d     tā́m̐ ādityā́m̐ ánu madā suastáye  

10.063.04a     nr̥cákṣaso ánimiṣanto arháṇā  
10.063.04b     br̥hád devā́so amr̥tatvám ānaśuḥ  
10.063.04c     jyotī́rathā áhimāyā ánāgaso  
10.063.04d     divó varṣmā́ṇaṃ vasate suastáye  

10.063.05a     samrā́jo yé suvŕ̥dho yajñám āyayúr  
10.063.05b     áparihvr̥tā dadhiré diví kṣáyam  
10.063.05c     tā́m̐ ā́ vivāsa námasā suvr̥ktíbhir  
10.063.05d     mahó ādityā́m̐ áditiṃ suastáye  

10.063.06a     kó va stómaṃ rādhati yáṃ jújoṣatha  
10.063.06b     víśve devāso manuṣo yáti ṣṭhána  
10.063.06c     kó vo 'dhvaráṃ tuvijātā áraṃ karad  
10.063.06d     yó naḥ párṣad áti áṃhaḥ suastáye  

10.063.07a     yébhyo hótrām prathamā́m āyejé mánuḥ  
10.063.07b     sámiddhāgnir mánasā saptá hótr̥bhiḥ  
10.063.07c     tá ādityā ábhayaṃ śárma yachata  
10.063.07d     sugā́ naḥ karta supáthā suastáye  

10.063.08a     yá ī́śire bhúvanasya prácetaso  
10.063.08b     víśvasya sthātúr jágataś ca mántavaḥ  
10.063.08c     té naḥ kr̥tā́d ákr̥tād énasas pári  
10.063.08d     adyā́ devāsaḥ pipr̥tā suastáye  

10.063.09a     bháreṣu índraṃ suhávaṃ havāmahe  
10.063.09b     aṃhomúcaṃ sukŕ̥taṃ daíviyaṃ jánam  
10.063.09c     agním mitráṃ váruṇaṃ sātáye bhágaṃ  
10.063.09d     dyā́vāpr̥thivī́ marútaḥ suastáye  

10.063.10a     sutrā́māṇam pr̥thivī́ṃ dyā́m anehásaṃ  
10.063.10b     suśármāṇam áditiṃ supráṇītim  
10.063.10c     daívīṃ nā́vaṃ suaritrā́m ánāgasam  
10.063.10d     ásravantīm ā́ ruhemā suastáye  

10.063.11a     víśve yajatrā ádhi vocatotáye  
10.063.11b     trā́yadhvaṃ no durévāyā abhihrútaḥ  
10.063.11c     satyáyā vo deváhūtyā huvema  
10.063.11d     śr̥ṇvató devā ávase suastáye  

10.063.12a     ápā́mīvām ápa víśvām ánāhutim  
10.063.12b     ápā́rātiṃ durvidátrām aghāyatáḥ  
10.063.12c     āré devā dvéṣo asmád yuyotana  
10.063.12d     urú ṇaḥ śárma yachatā suastáye  

10.063.13a     áriṣṭaḥ sá mártio° víśva edhate  
10.063.13b     prá prajā́bhir jāyate dhármaṇas pári  
10.063.13c     yám ādityāso náyathā sunītíbhir  
10.063.13d     áti víśvāni duritā́ suastáye  

10.063.14a     yáṃ devāso ávatha vā́jasātau  
10.063.14b     yáṃ śū́rasātā maruto hité dháne  
10.063.14c     prātaryā́vāṇaṃ rátham indra sānasím  
10.063.14d     áriṣyantam ā́ ruhemā suastáye  

10.063.15a     suastí naḥ · pathíyāsu dhánvasu  
10.063.15b     suastí apsú vr̥jáne súvarvati  
10.063.15c     suastí naḥ putrakr̥théṣu yóniṣu  
10.063.15d     suastí rāyé maruto dadhātana  

10.063.16a     suastír íd dhí prápathe śráyiṣṭhā+  
10.063.16b     rékṇasvatī abhí yā́ vāmám éti  
10.063.16c     sā́ no amā́ só áraṇe ní pātu  
10.063.16d     suāveśā́ bhavatu devágopā  

10.063.17a     evā́ platéḥ sūnúr avīvr̥dhad vo  
10.063.17b     víśva ādityā adite manīṣī́  
10.063.17c     īśānā́so náro ámartiyena  
10.063.17d     ástāvi jáno diviyó gáyena  

64  
10.064.01a     kathā́ devā́nāṃ katamásya yā́mani  
10.064.01b     sumántu nā́ma śr̥ṇvatā́m manāmahe  
10.064.01c     kó mr̥̄ḷāti+ katamó no máyas karat  
10.064.01d     katamá ūtī́ abhí ā́ vavartati  

10.064.02a     kratūyánti krátavo hr̥tsú dhītáyo  
10.064.02b     vénanti venā́ḥ patáyanti ā́ díśaḥ  
10.064.02c     ná marḍitā́ vidyate anyá ebhiyo  
10.064.02d     devéṣu me ádhi kā́mā ayaṃsata  

10.064.03a     nárā vā śáṃsam pūṣáṇam ágohiyam  
10.064.03b     agníṃ devéddham abhí arcase girā́  
10.064.03c     sū́ryāmā́sā candrámasā yamáṃ diví  
10.064.03d     tritáṃ vā́tam uṣásam aktúm aśvínā  

10.064.04a     kathā́ kavís tuvīrávān káyā girā́  
10.064.04b     bŕ̥haspátir vāvr̥dhate suvr̥ktíbhiḥ  
10.064.04c     ajá ékapāt suhávebhir ŕ̥kvabhir  
10.064.04d     áhiḥ śr̥ṇotu budhníyo hávīmani  

10.064.05a     dákṣasya vā adite jánmani vraté  
10.064.05b     rā́jānā mitrā́váruṇā́ vivāsasi  
10.064.05c     átūrtapanthāḥ pururátho aryamā́  
10.064.05d     saptáhotā víṣurūpeṣu jánmasu  

10.064.06a     té no árvanto havanaśrúto hávaṃ  
10.064.06b     víśve śr̥ṇvantu vājíno mitádravaḥ  
10.064.06c     sahasrasā́ medhásātāv iva tmánā  
10.064.06d     mahó yé dhánaṃ samithéṣu jabhriré  

10.064.07a     prá vo vāyúṃ rathayújam púraṃdhiṃ  
10.064.07b     stómaiḥ kr̥ṇudhvaṃ sakhiyā́ya pūṣáṇam  
10.064.07c     té hí devásya savitúḥ sávīmani  
10.064.07d     krátuṃ sácante sacítaḥ sácetasaḥ  

10.064.08a     tríḥ saptá sasrā́ nadíyo mahī́r apó  
10.064.08b     vánaspátīn párvatām̐ agním ūtáye  
10.064.08c     kr̥śā́num ástr̥̄n tiṣíyaṃ sadhástha ā́  
10.064.08d     rudráṃ rudréṣu rudríyaṃ havāmahe  

10.064.09a     sárasvatī saráyuḥ síndhur ūrmíbhir  
10.064.09b     mahó mahī́r ávasā́ yantu vákṣaṇīḥ  
10.064.09c     devī́r ā́po mātáraḥ sūdayitnúvo  
10.064.09d     ghr̥távat páyo mádhuman no arcata  

10.064.10a     utá mātā́ br̥haddivā́ śr̥ṇotu nas  
10.064.10b     tváṣṭā devébhir jánibhiḥ pitā́ vácaḥ  
10.064.10c     r̥bhukṣā́ vā́jo ráthaspátir bhágo  
10.064.10d     raṇváḥ śáṃsaḥ śaśamānásya pātu naḥ  

10.064.11a     raṇváḥ sáṃdr̥ṣṭau pitumā́m̐ iva kṣáyo  
10.064.11b     bhadrā́ rudrā́ṇām marútām úpastutiḥ  
10.064.11c     góbhiḥ ṣiyāma yaśáso jáneṣu ā́  
10.064.11d     sádā devāsa íḷayā sacemahi  

10.064.12a     yā́m me dhíyam máruta índra dévā  
10.064.12b     ádadāta varuṇa mitra yūyám  
10.064.12c     tā́m pīpayata páyaseva dhenúṃ  
10.064.12d     kuvíd gíro ádhi ráthe váhātha  

10.064.13a     kuvíd aṅgá práti yáthā cid asyá naḥ  
10.064.13b     sajātíyasya maruto búbodhatha  
10.064.13c     nā́bhā yátra prathamáṃ saṃnásāmahe  
10.064.13d     tátra jāmitvám áditir dadhātu naḥ  

10.064.14a     té hí dyā́vāpr̥thivī́ mātárā mahī́  
10.064.14b     devī́ devā́ñ jánmanā yajñíye itáḥ  
10.064.14c     ubhé bibhr̥ta ubháyam bhárīmabhiḥ  
10.064.14d     purū́ rétāṃsi pitŕ̥bhiś ca siñcataḥ  

10.064.15a     ví ṣā́ hótrā víśvam aśnoti vā́riyam  
10.064.15b     bŕ̥haspátir arámatiḥ pánīyasī  
10.064.15c     grā́vā yátra madhuṣúd ucyáte br̥hád  
10.064.15d     ávīvaśanta matíbhir manīṣíṇaḥ  

10.064.16a     evā́ kavís tuvīrávām̐ r̥tajñā́  
10.064.16b     draviṇasyúr dráviṇasaś cakānáḥ  
10.064.16c     ukthébhir átra matíbhiś ca vípro  
10.064.16d     ápīpayad gáyo divyā́ni jánma  

10.064.17a     evā́ platéḥ sūnúr avīvr̥dhad vo  
10.064.17b     víśva ādityā adite manīṣī́  
10.064.17c     īśānā́so náro ámartiyena  
10.064.17d     ástāvi jáno diviyó gáyena  

65  
10.065.01a     agnír índro váruṇo mitró aryamā́  
10.065.01b     vāyúḥ pūṣā́ sárasvatī sajóṣasaḥ  
10.065.01c     ādityā́ víṣṇur marútaḥ súvar br̥hát  
10.065.01d     sómo rudró áditir bráhmaṇas pátiḥ  

10.065.02a     indraagnī́ vr̥trahátyeṣu sátpatī  
10.065.02b     mithó hinvānā́ tanúvā sámokasā  
10.065.02c     antárikṣam máhi ā́ paprur ójasā  
10.065.02d     sómo ghr̥taśrī́r mahimā́nam īráyan  

10.065.03a     téṣāṃ hí mahnā́ mahatā́m anarváṇāṃ  
10.065.03b     stómām̐ íyarmi r̥tajñā́ r̥tāvŕ̥dhām  
10.065.03c     yé apsavám arṇaváṃ citrárādhasas  
10.065.03d     té no rāsantām maháye sumitriyā́ḥ  

10.065.04a     súvarṇaram antárikṣāṇi rocanā́  
10.065.04b     dyā́vābhū́mī pr̥thivī́ṃ skambhur ójasā  
10.065.04c     pr̥kṣā́ iva maháyantaḥ surātáyo  
10.065.04d     devā́ stavante mánuṣāya sūráyaḥ  

10.065.05a     mitrā́ya śikṣa váruṇāya dāśúṣe  
10.065.05b     yā́ samrā́jā mánasā ná prayúchataḥ  
10.065.05c     yáyor dhā́ma dhármaṇā rócate br̥hád  
10.065.05d     yáyor ubhé ródasī nā́dhasī vŕ̥tau  

10.065.06a     yā́ gaúr vartanímpariéti niṣkr̥tám  
10.065.06b     páyo dúhānā vratanī́r avārátaḥ  
10.065.06c     sā́ prabruvāṇā́ váruṇāya dāśúṣe  
10.065.06d     devébhyo dāśad dhavíṣā vivásvate  

10.065.07a     divákṣaso agnijihvā́ r̥tāvŕ̥dha  
10.065.07b     r̥tásya yóniṃ vimr̥śánta āsate  
10.065.07c     dyā́ṃ skabhitvī́ apá ā́ cakrur ójasā  
10.065.07d     yajñáṃ janitvī́ tanúvī ní māmr̥juḥ  

10.065.08a     parikṣítā pitárā pūrvajā́varī  
10.065.08b     r̥tásya yónā kṣayataḥ sámokasā  
10.065.08c     dyā́vāpr̥thivī́ váruṇāya sávrate  
10.065.08d     ghr̥távat páyo mahiṣā́ya pinvataḥ  

10.065.09a     parjányāvā́tā vr̥ṣabhā́ purīṣíṇā  
10.065.09b     indravāyū́ váruṇo mitró aryamā́  
10.065.09c     devā́m̐ ādityā́m̐ áditiṃ havāmahe  
10.065.09d     yé pā́rthivāso diviyā́so apsú yé  

10.065.10a     tváṣṭāraṃ vāyúm r̥bhavo yá óhate  
10.065.10b     daívyā hótārā uṣásaṃ suastáye  
10.065.10c     bŕ̥haspátiṃ vr̥trakhādáṃ sumedhásam  
10.065.10d     indriyáṃ sómaṃ dhanasā́ u īmahe  

10.065.11a     bráhma gā́m áśvaṃ janáyanta óṣadhīr  
10.065.11b     vánaspátīn pr̥thivī́m párvatām̐ apáḥ  
10.065.11c     sū́ryaṃ diví roháyantaḥ sudā́nava  
10.065.11d     ā́ryā vratā́ visr̥jánto ádhi kṣámi  

10.065.12a     bhujyúm áṃhasaḥ pipr̥tho nír aśvinā  
10.065.12b     śyā́vam putráṃ vadhrimatyā́ ajinvatam  
10.065.12c     kamadyúvaṃ vimadā́yohathur yuváṃ  
10.065.12d     viṣṇāpúvaṃ víśvakāyā́va sr̥jathaḥ  

10.065.13a     pā́vīravī tanyatúr ékapād ajó  
10.065.13b     divó dhartā́ síndhur ā́paḥ samudríyaḥ  
10.065.13c     víśve devā́saḥ śr̥ṇavan vácāṃsi me  
10.065.13d     sárasvatī sahá dhībhíḥ púraṃdhiyā  

10.065.14a     víśve devā́ḥ sahá dhībhíḥ púraṃdhiyā  
10.065.14b     mánor yájatrā amŕ̥tā r̥tajñã́ḥ  
10.065.14c     rātiṣā́co abhiṣā́caḥ suvarvídaḥ  
10.065.14d     súvar gíro bráhma sūktáṃ juṣerata  

10.065.15a     devā́n vásiṣṭho amŕ̥tān vavande  
10.065.15b     yé víśvā bhúvanā abhí pratasthúḥ  
10.065.15c     té no rāsantām urugāyám adyá  
10.065.15d     yūyám pāta suastíbhiḥ sádā naḥ  

66  
10.066.01a     devā́n huve br̥hácchravasaḥ suastáye  
10.066.01b     jyotiṣkŕ̥to adhvarásya prácetasaḥ  
10.066.01c     yé vāvr̥dhúḥ prataráṃ viśvávedasa  
10.066.01d     índrajyeṣṭhāso amŕ̥tā r̥tāvŕ̥dhaḥ  

10.066.02a     índraprasūtā váruṇapraśiṣṭā  
10.066.02b     yé sū́ryasya jyótiṣo bhāgám ānaśúḥ  
10.066.02c     marúdgaṇe vr̥jáne mánma dhīmahi  
10.066.02d     mā́ghone yajñáṃ janayanta sūráyaḥ  

10.066.03a     índro vásubhiḥ pári pātu no gáyam  
10.066.03b     ādityaír no áditiḥ śárma yachatu  
10.066.03c     rudró rudrébhir devó mr̥̄ḷayāti+ nas  
10.066.03d     tváṣṭā no gnā́bhiḥ suvitā́ya jinvatu  

10.066.04a     áditir dyā́vāpr̥thivī́ r̥tám mahád  
10.066.04b     índrāvíṣṇū · marútaḥ súvar br̥hát  
10.066.04c     devā́m̐ ādityā́m̐ ávase havāmahe  
10.066.04d     vásūn rudrā́n savitā́raṃ sudáṃsasam  

10.066.05a     sárasvān dhībhír váruṇo dhr̥távrataḥ  
10.066.05b     pūṣā́ víṣṇur mahimā́ vāyúr aśvínā  
10.066.05c     brahmakŕ̥to amŕ̥tā viśvávedasaḥ  
10.066.05d     śárma no yaṃsan trivárūtham áṃhasaḥ  

10.066.06a     vŕ̥ṣā yajñó vŕ̥ṣaṇaḥ santu yajñíyā  
10.066.06b     vŕ̥ṣaṇo devā́ vŕ̥ṣaṇo haviṣkŕ̥taḥ  
10.066.06c     vŕ̥ṣaṇā dyā́vāpr̥thivī́ r̥tā́varī  
10.066.06d     vŕ̥ṣā parjányo vŕ̥ṣaṇo vr̥ṣastúbhaḥ  

10.066.07a     agnī́ṣómā vŕ̥ṣaṇā vā́jasātaye  
10.066.07b     purupraśastā́ vŕ̥ṣaṇā úpa bruve  
10.066.07c     yā́v ījiré vŕ̥ṣaṇo devayajyáyā  
10.066.07d     tā́ naḥ śárma trivárūthaṃ ví yaṃsataḥ  

10.066.08a     dhr̥távratāḥ kṣatríyā yajñaniṣkŕ̥to  
10.066.08b     br̥haddivā́ adhvarā́ṇām abhiśríyaḥ  
10.066.08c     agníhotāra r̥tasā́po adrúho  
10.066.08d     apó asr̥jann ánu vr̥tratū́riye  

10.066.09a     dyā́vāpr̥thivī́ janayann abhí vratā́  
10.066.09b     ā́pa óṣadhīr vanínāni yajñíyā  
10.066.09c     antárikṣaṃ súvar ā́ paprur ūtáye  
10.066.09d     váśaṃ devā́sas tanúvī ní māmr̥juḥ  

10.066.10a     dhartā́ro divá r̥bhávaḥ suhástā  
10.066.10b     vātāparjanyā́ mahiṣásya tanyatóḥ  
10.066.10c     ā́pa óṣadhīḥ prá tirantu no gíro  
10.066.10d     bhágo rātír vājíno yantu me hávam  

10.066.11a     samudráḥ síndhū rájo antárikṣam  
10.066.11b     ajá ékapāt tanayitnúr arṇaváḥ  
10.066.11c     áhir budhníyaḥ śr̥ṇavad vácāṃsi me  
10.066.11d     víśve devā́sa utá sūráyo máma  

10.066.12a     siyā́ma vo mánavo devávītaye  
10.066.12b     prā́ñcaṃ no yajñám prá ṇayata sādhuyā́  
10.066.12c     ā́dityā rúdrā vásavaḥ súdānava  
10.066.12d     imā́ bráhma śasyámānāni jinvata  

10.066.13a     daívyā hótārā prathamā́ puróhita  
10.066.13b     r̥tásya pánthām ánu emi sādhuyā́  
10.066.13c     kṣétrasya pátim prátiveśam īmahe  
10.066.13d     víśvān devā́m̐ amŕ̥tām̐ áprayuchataḥ  

10.066.14a     vásiṣṭhāsaḥ pitr̥vád vā́cam akrata  
10.066.14b     devā́m̐ ī́ḷānā r̥ṣivát suastáye  
10.066.14c     prītā́ iva jñātáyaḥ kā́mam étiya  
10.066.14d     asmé devāso áva dhūnutā vásu  

10.066.15a     devā́n vásiṣṭho amŕ̥tān vavande  
10.066.15b     yé víśvā bhúvanā abhí pratasthúḥ  
10.066.15c     té no rāsantām urugāyám adyá  
10.066.15d     yūyám pāta suastíbhiḥ sádā naḥ  

67  
10.067.01a     imā́ṃ dhíyaṃ saptáśīrṣṇīm pitā́ na  
10.067.01b     r̥táprajātām br̥hatī́m avindat  
10.067.01c     turī́yaṃ svij janayad viśvájanyo  
10.067.01d     ayā́siya ukthám índrāya śáṃsan  

10.067.02a     r̥táṃ śáṃsanta r̥jú dī́dhiyānā  
10.067.02b     divás putrā́so ásurasya vīrā́ḥ  
10.067.02c     vípram padám áṅgiraso dádhānā  
10.067.02d     yajñásya dhā́ma prathamám mananta  

10.067.03a     haṃsaír iva sákhibhir vā́vadadbhir  
10.067.03b     aśmanmáyāni náhanā viásyan  
10.067.03c     bŕ̥haspátir abhikánikradad gā́  
10.067.03d     utá prā́staud úc ca vidvā́m̐ agāyat  

10.067.04a     avó duvā́bhyām pará ékayā gā́  
10.067.04b     gúhā tíṣṭhantīr ánr̥tasya sétau  
10.067.04c     bŕ̥haspátis támasi jyótir ichánn  
10.067.04d     úd usrā́ ā́kar ví hí tisrá ā́vaḥ  

10.067.05a     vibhídyā púraṃ śayáthem ápācīṃ  
10.067.05b     nís trī́ṇi sākám udadhér akr̥ntat  
10.067.05c     bŕ̥haspátir uṣásaṃ sū́riyaṃ gā́m  
10.067.05d     arkáṃ viveda stanáyann iva dyaúḥ  

10.067.06a     índro valáṃ rakṣitā́raṃ dúghānāṃ  
10.067.06b     karéṇeva ví cakartā ráveṇa  
10.067.06c     svédāñjibhir āśíram ichámāno  
10.067.06d     árodayat paṇím ā́ gā́ amuṣṇāt  

10.067.07a     sá īṃ satyébhiḥ sákhibhiḥ śucádbhir  
10.067.07b     gódhāyasaṃ ví dhanasaír adardaḥ  
10.067.07c     bráhmaṇas pátir vŕ̥ṣabhir varā́hair  
10.067.07d     gharmásvedebhir dráviṇaṃ ví ānaṭ  

10.067.08a     té satyéna mánasā gópatiṃ gā́  
10.067.08b     iyānā́sa iṣaṇayanta dhībhíḥ  
10.067.08c     bŕ̥haspátir mithóavadyapebhir  
10.067.08d     úd usríyā asr̥jata svayúgbhiḥ  

10.067.09a     táṃ vardháyanto matíbhiḥ śivā́bhiḥ  
10.067.09b     siṃhám iva nā́nadataṃ sadhásthe  
10.067.09c     bŕ̥haspátiṃ vŕ̥ṣaṇaṃ śū́rasātau  
10.067.09d     bháre-bhare ánu madema jiṣṇúm  

10.067.10a     yadā́ vā́jam ásanad viśvárūpam  
10.067.10b     ā́ dyā́m árukṣad úttarāṇi sádma  
10.067.10c     bŕ̥haspátiṃ vŕ̥ṣaṇaṃ vardháyanto  
10.067.10d     nā́nā sánto bíbhrato jyótir āsā́  

10.067.11a     satyā́m āśíṣaṃ kr̥ṇutā vayodhaí  
10.067.11b     kīríṃ cid dhí ávatha svébhir évaiḥ  
10.067.11c     paścā́ mŕ̥dho ápa bhavantu víśvās  
10.067.11d     tád rodasī śr̥ṇutaṃ viśvaminvé  

10.067.12a     índro mahnā́ maható arṇavásya  
10.067.12b     ví mūrdhā́nam abhinad arbudásya  
10.067.12c     áhann áhim áriṇāt saptá síndhūn  
10.067.12d     devaír dyāvāpr̥thivī prā́vataṃ naḥ  

68  
10.068.01a     udaprúto ná váyo rákṣamāṇā  
10.068.01b     vā́vadato abhríyasyeva ghóṣāḥ  
10.068.01c     giribhrájo ná ūrmáyo mádanto  
10.068.01d     bŕ̥haspátim abhí arkā́ anāvan  

10.068.02a     sáṃ góbhir āṅgirasó nákṣamāṇo  
10.068.02b     bhága ivéd aryamáṇaṃ nināya  
10.068.02c     jáne mitró ná dámpatī anakti  
10.068.02d     bŕ̥haspate vājáyāśū́m̐r ivājaú  

10.068.03a     sādhuaryā́ atithínīr iṣirā́  
10.068.03b     spārhā́ḥ suvárṇā anavadyárūpāḥ  
10.068.03c     bŕ̥haspátiḥ párvatebhyo vitū́ryā  
10.068.03d     nír gā́ ūpe yávam iva sthivíbhyaḥ  

10.068.04a     āpruṣāyán mádhuna rtásya yónim  
10.068.04b     avakṣipánn arká ulkā́m iva dyóḥ  
10.068.04c     bŕ̥haspátir uddhárann áśmano gā́  
10.068.04d     bhū́myā udnéva ví tvácam bibheda  

10.068.05a     ápa jyótiṣā támo antárikṣād  
10.068.05b     udnáḥ śī́pālam iva vā́ta ājat  
10.068.05c     bŕ̥haspátir anumŕ̥śyā valásya  
10.068.05d     abhrám iva vā́ta ā́ cakra ā́ gā́ḥ  

10.068.06a     yadā́ valásya pī́yato jásum bhéd  
10.068.06b     bŕ̥haspátir agnitápobhir arkaíḥ  
10.068.06c     dadbhír ná jihvā́ páriviṣṭam ā́dad  
10.068.06d     āvír nidhī́m̐r akr̥ṇod usríyāṇām  

10.068.07a     bŕ̥haspátir ámata hí tyád āsāṃ  
10.068.07b     nā́ma svarī́ṇāṃ sádane gúhā yát  
10.068.07c     āṇḍéva bhittvā́ śakunásya gárbham  
10.068.07d     úd usríyāḥ párvatasya tmánājat  

10.068.08a     áśnā́pinaddham mádhu páry apaśyan  
10.068.08b     mátsyaṃ ná dīná udáni kṣiyántam  
10.068.08c     níṣ ṭáj jabhāra camasáṃ ná vr̥kṣā́d  
10.068.08d     bŕ̥haspátir viravéṇā vikŕ̥tya  

10.068.09a     sóṣā́m avindat sá súvaḥ só agníṃ  
10.068.09b     só arkéṇa ví babādhe támāṃsi  
10.068.09c     bŕ̥haspátir góvapuṣo valásya  
10.068.09d     nír majjā́naṃ ná párvaṇo jabhāra  

10.068.10a     himéva parṇā́ muṣitā́ vánāni  
10.068.10b     bŕ̥haspátinākr̥payad való gā́ḥ  
10.068.10c     anānukr̥tyám apunáś cakāra  
10.068.10d     yā́t sū́ryāmā́sā mithá uccárātaḥ  

10.068.11a     abhí śyāváṃ ná kŕ̥śanebhir áśvaṃ  
10.068.11b     nákṣatrebhiḥ pitáro dyā́m apiṃśan  
10.068.11c     rā́tryāṃ támo ádadhur jyótir áhan  
10.068.11d     bŕ̥haspátir bhinád ádriṃ vidád gā́ḥ  

10.068.12a     idám akarma námo abhriyā́ya  
10.068.12b     yáḥ pūrvī́r · ánu ānónavīti  
10.068.12c     bŕ̥haspátiḥ sá hí góbhiḥ só áśvaiḥ  
10.068.12d     sá vīrébhiḥ sá nŕ̥bhir no váyo dhāt  

69  
10.069.01a     bhadrā́ agnér vadhriaśvásya saṃdŕ̥śo  
10.069.01b     vāmī́ práṇītiḥ suráṇā úpetayaḥ  
10.069.01c     yád īṃ sumitrā́ víśo ágra indháte  
10.069.01d     ghr̥ténā́huto jarate dávidyutat  

10.069.02a     ghr̥tám agnér vadhriaśvásya várdhanaṃ  
10.069.02b     ghr̥tám ánnaṃ ghr̥tám u asya médanam  
10.069.02c     ghr̥ténā́huta urviyā́ ví paprathe  
10.069.02d     sū́rya iva rocate sarpírāsutiḥ  

10.069.03a     yát te mánur yád ánīkaṃ sumitráḥ  
10.069.03b     samīdhé agne tád idáṃ návīyaḥ  
10.069.03c     sá revác choca sá gíro juṣasva  
10.069.03d     sá vā́jaṃ darṣi sá ihá śrávo dhāḥ  

10.069.04a     yáṃ tvā pū́rvam īḷitó vadhriaśváḥ  
10.069.04b     samīdhé agne sá idáṃ juṣasva  
10.069.04c     sá na stipā́ utá bhavā tanūpā́  
10.069.04d     dātráṃ rakṣasva yád idáṃ te asmé  

10.069.05a     bhávā dyumnī́ vādhriaśvotá gopā́  
10.069.05b     mā́ tvā tārīd abhímātir jánānām  
10.069.05c     śū́ra 'va° dhr̥ṣṇúś cyávanaḥ sumitráḥ  
10.069.05d     prá nú vocaṃ vā́dhriaśvasya nā́ma  

10.069.06a     sám ajríyā parvatíyā vásūni  
10.069.06b     dā́sā vr̥trā́ṇi ā́riyā jigetha  
10.069.06c     śū́ra 'va° dhr̥ṣṇúś cyávano jánānāṃ  
10.069.06d     tuvám agne pr̥tanāyū́m̐r abhí ṣyāḥ  

10.069.07a     dīrghátantur br̥hádukṣāyám agníḥ  
10.069.07b     sahásrastarīḥ śatánītha ŕ̥bhvā  
10.069.07c     dyumā́n dyumátsu nŕ̥bhir mr̥jyámānaḥ  
10.069.07d     sumitréṣu dīdayo devayátsu  

10.069.08a     tuvé dhenúḥ sudúghā jātavedo  
10.069.08b     asaścáteva samanā́ sabardhúk  
10.069.08c     tuváṃ nŕ̥bhir dákṣiṇāvadbhir agne  
10.069.08d     sumitrébhir idhyase devayádbhiḥ  

10.069.09a     devā́ś cit te amŕ̥tā jātavedo  
10.069.09b     mahimā́naṃ vādhriaśva prá vocan  
10.069.09c     yát sampŕ̥cham mā́nuṣīr víśa ā́yan  
10.069.09d     tuváṃ nŕ̥bhir ajayas tvā́vr̥dhebhiḥ  

10.069.10a     pitéva putrám abibhar upásthe  
10.069.10b     tuvā́m agne vadhriaśváḥ saparyán  
10.069.10c     juṣāṇó asya samídhaṃ yaviṣṭha  
10.069.10d     utá pū́rvām̐ avanor vrā́dhataś cit  

10.069.11a     śáśvad agnír vadhriaśvásya śátrūn  
10.069.11b     nŕ̥bhir jigāya sutásomavadbhiḥ  
10.069.11c     sámanaṃ cid adahaś citrabhāno  
10.069.11d     áva vrā́dhantam abhinad vr̥dháś cit  

10.069.12a     ayám agnír vadhriaśvásya vr̥trahā́  
10.069.12b     sanakā́t préddho námasopavākíyaḥ  
10.069.12c     sá no ájāmīm̐r utá vā víjāmīn  
10.069.12d     abhí tiṣṭha śárdhato vādhriaśva  

70  
10.070.01a     imā́m me agne samídhaṃ juṣasva  
10.070.01b     iḷás padé práti haryā ghr̥tā́cīm  
10.070.01c     várṣman pr̥thivyā́ḥ sudinatvé áhnām  
10.070.01d     ūrdhvó bhava sukrato devayajyā́  

10.070.02a     ā́ devā́nām agrayā́vehá yātu  
10.070.02b     nárāśáṃso viśvárūpebhir áśvaiḥ  
10.070.02c     r̥tásya pathā́ námasā miyédho  
10.070.02d     devébhiyo devátamaḥ suṣūdat  

10.070.03a     śaśvattamám īḷate dūtíyāya  
10.070.03b     havíṣmanto manuṣíyāso agním  
10.070.03c     váhiṣṭhair áśvaiḥ suvŕ̥tā ráthena  
10.070.03d     ā́ devā́n vakṣi ní ṣadehá hótā  

10.070.04a     ví prathatāṃ devájuṣṭaṃ tiraścā́  
10.070.04b     dīrgháṃ drāghmā́ surabhí bhūtu asmé  
10.070.04c     áheḷatā mánasā deva barhir  
10.070.04d     índrajyeṣṭhām̐ uśató yakṣi devā́n  

10.070.05a     divó vā sā́nu spr̥śátā várīyaḥ  
10.070.05b     pr̥thivyā́ vā mā́trayā ví śrayadhvam  
10.070.05c     uśatī́r dvāro mahinā́ mahádbhir  
10.070.05d     deváṃ ráthaṃ rathayúr dhārayadhvam  

10.070.06a     devī́ divó duhitárā suśilpé  
10.070.06b     uṣā́sānáktā sadatāṃ ní yónau  
10.070.06c     ā́ vāṃ devā́sa uśatī uśánta  
10.070.06d     uraú sīdantu subhage upásthe  

10.070.07a     ūrdhvó grā́vā br̥hád agníḥ sámiddhaḥ  
10.070.07b     priyā́ dhā́māni áditer upásthe  
10.070.07c     puróhitāv r̥tvijā yajñé asmín  
10.070.07d     vidúṣṭarā dráviṇam ā́ yajethām  

10.070.08a     tísro devīr barhír idáṃ várīya  
10.070.08b     ā́ sīdata cakr̥mā́ vaḥ siyonám  
10.070.08c     manuṣvád yajñáṃ súdhitā havī́ṃṣi  
10.070.08d     íḷā devī́ ghr̥tápadī juṣanta  

10.070.09a     déva tvaṣṭar yád dha cārutvám ā́naḍ  
10.070.09b     yád áṅgirasām ábhavaḥ sacābhū́ḥ  
10.070.09c     sá devā́nām pā́tha úpa prá vidvā́m̐  
10.070.09d     uśán yakṣi draviṇodaḥ surátnaḥ  

10.070.10a     vánaspate raśanáyā niyū́yā  
10.070.10b     devā́nām pā́tha úpa vakṣi vidvā́n  
10.070.10c     svádāti deváḥ kr̥ṇávad dhavī́ṃṣi  
10.070.10d     ávatāṃ dyā́vāpr̥thivī́ hávam me  

10.070.11a     ā́gne vaha váruṇam iṣṭáye na  
10.070.11b     índraṃ divó marúto antárikṣāt  
10.070.11c     sī́dantu barhír víśva ā́ yájatrāḥ  
10.070.11d     svā́hā devā́ amŕ̥tā mādayantām  

71  
10.071.01a     bŕ̥haspate prathamáṃ vācó ágraṃ  
10.071.01b     yát praírata nāmadhéyaṃ dádhānāḥ  
10.071.01c     yád eṣāṃ śréṣṭhaṃ yád ariprám ā́sīt  
10.071.01d     preṇā́ tád eṣāṃ níhitaṃ gúhāvíḥ  

10.071.02a     sáktum iva títaünā punánto  
10.071.02b     yátra dhī́rā mánasā vā́cam ákrata  
10.071.02c     átrā sákhāyaḥ sakhiyā́ni jānate  
10.071.02d     bhadraíṣāṃ lakṣmī́r níhitā́dhi vācí  

10.071.03a     yajñéna vācáḥ padavī́yam āyan  
10.071.03b     tā́m ánv avindann ŕ̥ṣiṣu práviṣṭām  
10.071.03c     tā́m ābhŕ̥tyā ví adadhuḥ purutrā́  
10.071.03d     tā́ṃ saptá rebhā́ abhí sáṃ navante  

10.071.04a     utá tvaḥ páśyan ná dadarśa vā́cam  
10.071.04b     utá tvaḥ śr̥ṇván ná śr̥ṇoti enām  
10.071.04c     utó tuvasmai tanúvaṃ ví sasre  
10.071.04d     jāyéva pátya uśatī́ suvā́sāḥ  

10.071.05a     utá tvaṃ sakhyé sthirápītam āhur  
10.071.05b     naínaṃ hinvanti ápi vā́jineṣu  
10.071.05c     ádhenuvā carati māyáyaiṣá  
10.071.05d     vā́caṃ śuśruvā́m̐ aphalā́m apuṣpā́m  

10.071.06a     yás tityā́ja sacivídaṃ sákhāyaṃ  
10.071.06b     ná tásya vācí ápi bhāgó asti  
10.071.06c     yád īṃ śr̥ṇóti álakaṃ śr̥ṇoti  
10.071.06d     nahí pravéda sukr̥tásya pánthām  

10.071.07a     akṣaṇvántaḥ kárṇavantaḥ sákhāyo  
10.071.07b     manojavéṣu ásamā babhūvuḥ  
10.071.07c     ādaghnā́sa upakakṣā́sa u tve  
10.071.07d     hradā́ iva snā́tvā u tve dadr̥śre  

10.071.08a     hr̥dā́ taṣṭéṣu mánaso javéṣu  
10.071.08b     yád brāhmaṇā́ḥ saṃyájante sákhāyaḥ  
10.071.08c     átrā́ha tvaṃ ví jahur vediyā́bhir  
10.071.08d     óhabrahmāṇo ví caranti u tve  

10.071.09a     imé yé nā́rvā́ṅ ná paráś cáranti  
10.071.09b     ná brāhmaṇā́so ná sutékarāsaḥ  
10.071.09c     tá eté vā́cam abhipádya pāpáyā  
10.071.09d     sirī́s tántraṃ tanvate áprajajñayaḥ  

10.071.10a     sárve nandanti yaśásā́gatena  
10.071.10b     sabhāsāhéna sákhiyā sákhāyaḥ  
10.071.10c     kilbiṣaspŕ̥t pituṣáṇir hí eṣām  
10.071.10d     áraṃ hitó bhávati vā́jināya  

10.071.11a     r̥cā́ṃ tuvaḥ póṣam āste pupuṣvā́n  
10.071.11b     gāyatráṃ tvo gāyati śákvarīṣu  
10.071.11c     brahmā́ tuvo vádati jātavidyā́ṃ  
10.071.11d     yajñásya mā́trāṃ ví mimīta u tvaḥ  

72  
10.072.01a     devā́nāṃ nú vayáṃ jā́nā  
10.072.01b     prá vocāma vipanyáyā  
10.072.01c     ukthéṣu śasyámāneṣu  
10.072.01d     yáḥ páśyād úttare yugé  

10.072.02a     bráhmaṇas pátir etā́  
10.072.02b     sáṃ karmā́ra ivādhamat  
10.072.02c     devā́nām pūrviyé yugé  
10.072.02d     ásataḥ sád ajāyata  

10.072.03a     devā́nāṃ yugé prathamé  
10.072.03b     ásataḥ sád ajāyata  
10.072.03c     tád ā́śā ánv ajāyanta  
10.072.03d     tád uttānápadas pári  

10.072.04a     bhū́r jajña uttānápado  
10.072.04b     bhuvá ā́śā ajāyanta  
10.072.04c     áditer dákṣo 'jāyata°  
10.072.04d     dákṣād u áditiḥ pári  

10.072.05a     áditir hí ájaniṣṭa  
10.072.05b     dákṣa yā́ duhitā́ táva  
10.072.05c     tā́ṃ devā́ ánv ajāyanta  
10.072.05d     bhadrā́ amŕ̥tabandhavaḥ  

10.072.06a     yád devā adáḥ salilé  
10.072.06b     súsaṃrabdhā átiṣṭhata  
10.072.06c     átrā vo nŕ̥tyatām iva  
10.072.06d     tīvró reṇúr ápāyata  

10.072.07a     yád devā yátayo yathā  
10.072.07b     bhúvanāni ápinvata  
10.072.07c     átrā samudrá ā́ gūḷhám  
10.072.07d     ā́ sū́ryam ajabhartana  

10.072.08a     aṣṭaú putrā́so áditer  
10.072.08b     yé jātā́s tanúvas pári  
10.072.08c     devā́m̐ úpa praít saptábhiḥ  
10.072.08d     párā mārtāṇḍám āsiyat  

10.072.09a     saptábhiḥ putraír áditir  
10.072.09b     úpa praít pūrviyáṃ yugám  
10.072.09c     prajā́yai mr̥tyáve tuvat  
10.072.09d     púnar mārtāṇḍám ā́bharat  

73  
10.073.01a     jániṣṭhā ugráḥ sáhase turā́ya  
10.073.01b     mandrá ójiṣṭho bahulā́bhimānaḥ  
10.073.01c     ávardhann índram marútaś cid átra  
10.073.01d     mātā́ yád vīráṃ dadhánad dhániṣṭhā  

10.073.02a     druhó níṣattā pr̥śanī́ cid évaiḥ  
10.073.02b     purū́ śáṃsena vāvr̥dhuṣ ṭá índram  
10.073.02c     abhī́vr̥teva tā́ mahāpadéna  
10.073.02d     dhvāntā́t prapitvā́d úd aranta gárbhāḥ  

10.073.03a     r̥ṣvā́ te pā́dā prá yáj jígāsi  
10.073.03b     ávardhan vā́jā utá yé cid átra  
10.073.03c     tuvám indra sālāvr̥kā́n sahásram  
10.073.03d     āsán dadhiṣe aśvínā́ vavr̥tyāḥ  

10.073.04a     samanā́ tū́rṇir úpa yāsi yajñám  
10.073.04b     ā́ nā́satiyā sakhiyā́ya vakṣi  
10.073.04c     vasā́vyām indra dhārayaḥ sahásrā  
10.073.04d     aśvínā śūra dadatur maghā́ni  

10.073.05a     mándamāna r̥tā́d ádhi prajā́yai  
10.073.05b     sákhibhir índra iṣirébhir ártham  
10.073.05c     ā́bhir hí māyā́ úpa dásyum ā́gān  
10.073.05d     míhaḥ prá tamrā́ avapat támāṃsi  

10.073.06a     sánāmānā cid dhvasayo ní asmā  
10.073.06b     ávāhann índra uṣáso yáthā́naḥ  
10.073.06c     r̥ṣvaír agachaḥ sákhibhir níkāmaiḥ  
10.073.06d     sākám pratiṣṭhā́ hŕ̥diyā jaghantha  

10.073.07a     tuváṃ jaghantha námucim makhasyúṃ  
10.073.07b     dā́saṃ kr̥ṇvāná ŕ̥ṣaye vímāyam  
10.073.07c     tuváṃ cakartha mánave siyonā́n  
10.073.07d     pathó devatrā́ áñjaseva yā́nān  

10.073.08a     tuvám etā́ni papriṣe ví nā́ma  
10.073.08b     ī́śāna indra dadhiṣe gábhastau  
10.073.08c     ánu tvā devā́ḥ śávasā madanti  
10.073.08d     upáribudhnān vanínaś cakartha  

10.073.09a     cakráṃ yád asya apsú ā́ níṣattam  
10.073.09b     utó tád asmai mádhu íc cachadyāt  
10.073.09c     pr̥thiviyā́m átiṣitaṃ yád ū́dhaḥ  
10.073.09d     páyo góṣu ádadhā óṣadhīṣu  

10.073.10a     áśvād iyāya íti yád vádanti  
10.073.10b     ójaso jātám utá manya enam  
10.073.10c     manyór iyāya harmiyéṣu tasthau  
10.073.10d     yátaḥ prajajñá índro asya veda  

10.073.11a     váyaḥ suparṇā́ úpa sedur índram  
10.073.11b     priyámedhā ŕ̥ṣayo nā́dhamānāḥ  
10.073.11c     ápa dhvāntám ūrṇuhí pūrdhí cákṣur  
10.073.11d     mumugdhí asmā́n nidháyeva baddhā́n  

74  
10.074.01a     vásūnãṃ vā carkr̥ṣe íyakṣan  
10.074.01b     dhiyā́ vā · yajñaír vā ródasīyoḥ  
10.074.01c     árvanto vā yé rayimántaḥ sātaú  
10.074.01d     vanúṃ vā yé suśrúṇaṃ suśrúto dhúḥ  

10.074.02a     háva eṣām ásuro nakṣata dyā́ṃ  
10.074.02b     śravasyatā́ mánasā niṃsata kṣā́m  
10.074.02c     cákṣāṇā yátra suvitā́ya devā́  
10.074.02d     dyaúr ná vā́rebhiḥ kr̥ṇávanta suvaíḥ  

10.074.03a     iyám eṣām · amŕ̥tānã́ṃ gī́ḥ  
10.074.03b     sarvátātā yé kr̥páṇanta rátnam  
10.074.03c     dhíyaṃ ca yajñáṃ ca sā́dhantas  
10.074.03d     té no dhāntu vasavíyam ásāmi  

10.074.04a     ā́ tát ta indra āyávaḥ pananta  
10.074.04b     abhí yá ūrváṃ gómantaṃ títr̥tsān  
10.074.04c     sakr̥tsúvaṃ yé puruputrā́m mahī́ṃ  
10.074.04d     sahásradhārām br̥hatī́ṃ dúdukṣan  

10.074.05a     śácīva índram ávase kr̥ṇudhvam  
10.074.05b     ánānataṃ damáyantam pr̥tanyū́n  
10.074.05c     r̥bhukṣáṇam maghávānaṃ suvr̥ktím  
10.074.05d     bhártā yó vájraṃ náriyam purukṣúḥ  

10.074.06a     yád vāvā́na purutámam purāṣā́ḷ  
10.074.06b     ā́ vr̥trahā́ índro nā́māni aprāḥ  
10.074.06c     áceti prāsáhas pátis túviṣmān  
10.074.06d     yád īm uśmási kártave kárat tát  

75  
10.075.01a     prá sú va āpo mahimā́nam uttamáṃ  
10.075.01b     kārúr vocāti sádane vivásvataḥ  
10.075.01c     prá saptá-sapta trẽdhā́ hí cakramúḥ  
10.075.01d     prá sŕ̥tvarīṇām áti síndhur ójasā  

10.075.02a     prá te 'radad váruṇo yā́tave patháḥ  
10.075.02b     síndho yád vā́jām̐ abhí ádravas tuvám  
10.075.02c     bhū́myā ádhi pravátā yāsi sā́nunā  
10.075.02d     yád eṣām ágraṃ jágatām irajyási  

10.075.03a     diví svanó yatate bhū́miyopári  
10.075.03b     anantáṃ śúṣmam úd iyarti bhānúnā  
10.075.03c     abhrā́d iva prá stanayanti vr̥ṣṭáyaḥ  
10.075.03d     síndhur yád éti vr̥ṣabhó ná róruvat  

10.075.04a     abhí tvā sindho śíśum ín ná mātáro  
10.075.04b     vāśrā́ arṣanti páyaseva dhenávaḥ  
10.075.04c     rā́jeva yúdhvā nayasi tvám ít sícau  
10.075.04d     yád āsām ágram pravátām ínakṣasi  

10.075.05a     imám me gaṅge yamune sarasvati  
10.075.05b     śútudri stómaṃ sacatā páruṣṇi ā́  
10.075.05c     asikniyā́ marudvr̥dhe vitástayā  
10.075.05d     ā́rjīkīye śr̥ṇuhi ā́ suṣómayā  

10.075.06a     tr̥ṣṭā́mayā prathamáṃ yā́tave sajū́ḥ  
10.075.06b     susártuvā rasáyā śvetiyā́ tiyā́  
10.075.06c     tuváṃ sindho kúbhayā gomatī́ṃ krúmum  
10.075.06d     mehatnuvā́ saráthaṃ yā́bhir ī́yase  

10.075.07a     ŕ̥jīti énī rúśatī mahitvā́  
10.075.07b     pári jráyāṃsi bharate rájāṃsi  
10.075.07c     ádabdhā síndhur apásām apástamā  
10.075.07d     áśvā ná citrā́ vápuṣīva darśatā́  

10.075.08a     suáśvā síndhuḥ suráthā suvā́sā  
10.075.08b     hiraṇyáyī súkr̥tā vājínīvatī  
10.075.08c     ū́rṇāvatī yuvatíḥ sīlámāvatī  
10.075.08d     utā́dhi vaste subhágā madhuvŕ̥dham  

10.075.09a     sukháṃ ráthaṃ yuyuje síndhur aśvínaṃ  
10.075.09b     téna vā́jaṃ saniṣad asmín ājaú  
10.075.09c     mahā́n hí asya mahimā́ panasyáte  
10.075.09d     ádabdhasya sváyaśaso virapśínaḥ  

76  
10.076.01a     ā́ va r̥ñjasa ūrjã́ṃ víuṣṭiṣu  
10.076.01b     índram marúto ródasī anaktana  
10.076.01c     ubhé yáthā no áhanī sacābhúvā  
10.076.01d     sádaḥ-sado varivasyā́ta udbhídā  

10.076.02a     tád u śráyiṣṭhaṃ+ sávanaṃ sunotana  
10.076.02b     átyo ná hástayato ádriḥ sotári  
10.076.02c     vidád dhí aryó abhíbhūti paúṃsiyam  
10.076.02d     mahó rāyé cit tarute yád árvataḥ  

10.076.03a     tád íd dhí asya sávanaṃ vivér apó  
10.076.03b     yáthā purā́ mánave gātúm áśret  
10.076.03c     góarṇasi tvāṣṭaré áśvanirṇiji  
10.076.03d     prém adhvaréṣu adhvarā́m̐ aśiśrayuḥ  

10.076.04a     ápa hata rakṣáso bhaṅgurā́vata  
10.076.04b     skabhāyáta nírr̥tiṃ sédhatā́matim  
10.076.04c     ā́ no rayíṃ sárvavīraṃ sunotana  
10.076.04d     devāvíyam bharata ślókam adrayaḥ  

10.076.05a     diváś cid ā́ vo ámavattarebhiyo  
10.076.05b     vibhvánā cid āśúapastarebhiyaḥ  
10.076.05c     vāyóś cid ā́ sómarabhastarebhiyo  
10.076.05d     agnéś cid arca pitukŕ̥ttarebhiyaḥ  

10.076.06a     bhurántu no yaśásaḥ sótu ándhaso  
10.076.06b     grā́vāṇo vācā́ divítā divítmatā  
10.076.06c     náro yátra duhaté kā́miyam mádhu  
10.076.06d     āghoṣáyanto abhíto mithastúraḥ  

10.076.07a     sunvánti sómaṃ rathirā́so ádrayo  
10.076.07b     nír asya rásaṃ gavíṣo duhanti té  
10.076.07c     duhánti ū́dhar upasécanāya káṃ  
10.076.07d     náro havyā́ ná marjayanta āsábhiḥ  

10.076.08a     eté naraḥ suápaso abhūtana  
10.076.08b     yá índrāya sunuthá sómam adrayaḥ  
10.076.08c     vāmáṃ-vāmaṃ vo diviyā́ya dhā́mane  
10.076.08d     vásu-vasu vaḥ pā́rthivāya sunvaté  

77  
10.077.01a     abhraprúṣo ná vācā́ pruṣā vásu  
10.077.01b     havíṣmanto ná yajñā́ vijānúṣaḥ  
10.077.01c     sumā́rutaṃ ná brahmā́ṇam arháse  
10.077.01d     gaṇám astoṣi eṣāṃ ná śobháse  

10.077.02a     śriyé máryāso añjī́m̐r akr̥ṇvata  
10.077.02b     sumā́rutaṃ ná pūrvī́r áti kṣápaḥ  
10.077.02c     divás putrā́sa étā ná yetira  
10.077.02d     ādityā́sas té akrā́ ná vāvr̥dhuḥ  

10.077.03a     prá yé diváḥ pr̥thivyā́ ná barháṇā  
10.077.03b     tmánā riricré abhrā́n ná sū́riyaḥ  
10.077.03c     pā́jasvanto ná vīrā́ḥ panasyávo  
10.077.03d     riśā́daso ná máryā abhídyavaḥ  

10.077.04a     yuṣmā́kam budhné apā́ṃ ná yā́mani  
10.077.04b     vithuryáti ná mahī́ śratharyáti  
10.077.04c     viśvápsur yajñó arvā́g ayáṃ sú vaḥ  
10.077.04d     práyasvanto ná satrā́ca ā́ gata  

10.077.05a     yūyáṃ dhūrṣú prayújo ná raśmíbhir  
10.077.05b     jyótiṣmanto ná bhāsā́ víuṣṭiṣu  
10.077.05c     śyenā́so ná sváyaśaso riśā́dasaḥ  
10.077.05d     pravā́so ná prásitāsaḥ pariprúṣaḥ  

10.077.06a     prá yád váhadhve marutaḥ parākā́d  
10.077.06b     yūyám maháḥ saṃváraṇasya vásvaḥ  
10.077.06c     vidānā́so vasavo rā́dhiyasya  
10.077.06d     ārā́c cid dvéṣaḥ sanutár yuyota  

10.077.07a     yá udŕ̥ci · yajñé adhvareṣṭhā́  
10.077.07b     marúdbhiyo ná mā́nuṣo dádāśat  
10.077.07c     revát sá váyo dadhate suvī́raṃ  
10.077.07d     sá devā́nām ápi gopīthé astu  

10.077.08a     té hí yajñéṣu yajñíyāsa ū́mā  
10.077.08b     āditiyéna nā́mnā śámbhaviṣṭhāḥ  
10.077.08c     té no avantu rathatū́r manīṣā́m  
10.077.08d     maháś ca yā́man adhvaré cakānā́ḥ  

78  
10.078.01a     víprāso ná mánmabhiḥ suādhíyo  
10.078.01b     devāvíyo ná yajñaíḥ suápnasaḥ  
10.078.01c     rā́jāno ná citrā́ḥ susaṃdŕ̥śaḥ  
10.078.01d     kṣitīnã́ṃ ná máryā arepásaḥ  

10.078.02a     agnír ná yé bhrā́jasā rukmávakṣaso  
10.078.02b     vā́tāso ná svayújaḥ sadyáūtayaḥ  
10.078.02c     prajñātā́ro ná jyáyiṣṭhāḥ+ sunītáyaḥ  
10.078.02d     suśármāṇo ná sómā r̥táṃ yaté  

10.078.03a     vā́tāso ná yé dhúnayo jigatnávo  
10.078.03b     agnīnã́ṃ ná jihvā́ virokíṇaḥ  
10.078.03c     vármaṇvanto ná yodhā́ḥ śímīvantaḥ  
10.078.03d     pitr̥̄ṇã́ṃ ná śáṃsāḥ surātáyaḥ  

10.078.04a     ráthānãṃ ná yè 'rā́ḥ sánābhayo  
10.078.04b     jigīvā́ṃso ná śū́rā abhídyavaḥ  
10.078.04c     vareyávo ná máryā ghr̥taprúṣo  
10.078.04d     abhisvartā́ro arkáṃ ná suṣṭúbhaḥ  

10.078.05a     áśvāso ná yé jyáyiṣṭhāsa+ āśávo  
10.078.05b     didhiṣávo ná rathíyaḥ sudā́navaḥ  
10.078.05c     ā́po ná nimnaír udábhir jigatnávo  
10.078.05d     viśvárūpā áṅgiraso ná sā́mabhiḥ  

10.078.06a     grā́vāṇo ná sūráyaḥ síndhumātara  
10.078.06b     ādardirā́so ádrayo ná viśváhā  
10.078.06c     śiśū́lā ná krīḷáyaḥ sumātáro  
10.078.06d     mahāgrāmó ná yā́mann utá tviṣā́  

10.078.07a     uṣásāṃ ná ketávo adhvaraśríyaḥ  
10.078.07b     śubhaṃyávo ná añjíbhir ví aśvitan  
10.078.07c     síndhavo ná yayíyo bhrā́jadr̥ṣṭayaḥ  
10.078.07d     parāváto ná yójanāni mamire  

10.078.08a     subhāgā́n no devāḥ kr̥ṇutā surátnān  
10.078.08b     asmā́n stotr̥̄́n maruto vāvr̥dhānā́ḥ  
10.078.08c     ádhi stotrásya sakhiyásya gāta  
10.078.08d     sanā́d dhí vo ratnadhéyāni sánti  

79  
10.079.01a     ápaśyam asya maható mahitvám  
10.079.01b     ámartiyasya mártiyāsu vikṣú  
10.079.01c     nā́nā hánū víbhr̥te sám bharete  
10.079.01d     ásinvatī bápsatī bhū́ri attaḥ  

10.079.02a     gúhā śíro níhitam ŕ̥dhag akṣī́  
10.079.02b     ásinvann atti jihváyā vánāni  
10.079.02c     átrāṇi asmai paḍbhíḥ sám bharanti  
10.079.02d     uttānáhastā námasā́dhi vikṣú  

10.079.03a     prá mātúḥ prataráṃ gúhiyam ichán  
10.079.03b     kumāró ná vīrúdhaḥ sarpad urvī́ḥ  
10.079.03c     sasáṃ ná pakvám avidac chucántaṃ  
10.079.03d     ririhvā́ṃsaṃ ripá upásthe antáḥ  

10.079.04a     tád vām r̥táṃ rodasī prá bravīmi  
10.079.04b     jā́yamāno mātárā gárbho atti  
10.079.04c     nā́háṃ devásya mártiyaś ciketa  
10.079.04d     agnír aṅgá vícetāḥ sá prácetāḥ  

10.079.05a     yó asmā ánnaṃ tr̥ṣú ādádhāti  
10.079.05b     ā́jiyair ghr̥taír juhóti púṣyati  
10.079.05c     tásmai sahásram akṣábhir ví cakṣe  
10.079.05d     ágne viśvátaḥ pratiáṅṅ asi tvám  

10.079.06a     kíṃ devéṣu tyája énaś cakartha  
10.079.06b     ágne pr̥chā́mi nú tuvā́m ávidvān  
10.079.06c     ákrīḷan krī́ḷan hárir áttave 'dán  
10.079.06d     ví parvaśáś cakarta gā́m ivāsíḥ  

10.079.07a     víṣūco áśvān yuyuje vanejā́  
10.079.07b     ŕ̥jītibhī raśanā́bhir gr̥bhītā́n  
10.079.07c     cakṣadé mitró vásubhiḥ sújātaḥ  
10.079.07d     sám ānr̥dhe párvabhir vāvr̥dhānáḥ  

80  
10.080.01a     agníḥ sáptiṃ vājambharáṃ dadāti  
10.080.01b     agnír vīráṃ śrútiyaṃ karmaniṣṭhā́m  
10.080.01c     agnī́ ródasī ví carat samañjánn  
10.080.01d     agnír nā́rīṃ vīrákukṣim púraṃdhim  

10.080.02a     agnér ápnasaḥ samíd astu bhadrā́  
10.080.02b     agnír mahī́ ródasī ā́ viveśa  
10.080.02c     agnír ékaṃ · codayat samátsu  
10.080.02d     agnír vr̥trā́ṇi dayate purū́ṇi  

10.080.03a     agnír ha tyáṃ járataḥ kárṇam āva  
10.080.03b     agnír adbhyó nír adahaj járūtham  
10.080.03c     agnír átriṃ gharmá uruṣyad antár  
10.080.03d     agnír nr̥médham prajáyāsr̥jat sám  

10.080.04a     agnír dãd dráviṇaṃ vīrápeśā  
10.080.04b     agnír ŕ̥ṣiṃ yáḥ sahásrā sanóti  
10.080.04c     agnír diví haviyám ā́ tatāna  
10.080.04d     agnér dhā́māni víbhr̥tā purutrā́  

10.080.05a     agním ukthaír ŕ̥ṣayo ví hvayante  
10.080.05b     agníṃ náro yā́mani bādhitā́saḥ  
10.080.05c     agníṃ váyo antárikṣe pátanto  
10.080.05d     agníḥ sahásrā pári yāti gónām  

10.080.06a     agníṃ víśa īḷate mā́nuṣīr yā́  
10.080.06b     agním mánuṣo náhuṣo ví jātā́ḥ  
10.080.06c     agnír gā́ndharvīm pathíyām r̥tásya  
10.080.06d     agnér gávyūtir ghr̥tá ā́ níṣattā  

10.080.07a     agnáye bráhma r̥bhávas tatakṣur  
10.080.07b     agním mahā́m avocāmā suvr̥ktím  
10.080.07c     ágne prā́va jaritā́raṃ yaviṣṭha  
10.080.07d     ágne máhi dráviṇam ā́ yajasva  

81  
10.081.01a     yá imā́ víśvā bhúvanāni júhvad  
10.081.01b     ŕ̥ṣir hótā ní ásīdat pitā́ naḥ  
10.081.01c     sá āśíṣā dráviṇam ichámānaḥ  
10.081.01d     prathamachád ávarām̐ ā́ viveśa  

10.081.02a     kíṃ svid āsīd adhiṣṭhā́nam  
10.081.02b     ārámbhaṇaṃ katamát svit kathā́sīt  
10.081.02c     yáto bhū́miṃ janáyan viśvákarmā  
10.081.02d     ví dyā́m aúrṇon mahinā́ viśvácakṣāḥ  

10.081.03a     viśvátaścakṣur utá viśvátomukho  
10.081.03b     viśvátobāhur utá viśvátaspāt  
10.081.03c     sám bāhúbhyāṃ dhámati sám pátatrair  
10.081.03d     dyā́vābhū́mī janáyan devá ékaḥ  

10.081.04a     kíṃ svid vánaṃ ká u sá vr̥kṣá āsa  
10.081.04b     yáto dyā́vāpr̥thivī́ niṣṭatakṣúḥ  
10.081.04c     mánīṣiṇo mánasā pr̥chátéd u tád  
10.081.04d     yád adhyátiṣṭhad bhúvanāni dhāráyan  

10.081.05a     yā́ te dhā́māni paramā́ṇi yā́vamā́  
10.081.05b     yā́ madhyamā́ viśvakarmann utémā́  
10.081.05c     śíkṣā sákhibhyo havíṣi svadhāvaḥ  
10.081.05d     svayáṃ yajasva tanúvaṃ vr̥dhānáḥ  

10.081.06a     víśvakarman havíṣā vāvr̥dhānáḥ  
10.081.06b     svayáṃ yajasva pr̥thivī́m utá dyā́m  
10.081.06c     múhyantu anyé abhíto jánāsa  
10.081.06d     ihā́smā́kam maghávā sūrír astu  

10.081.07a     vācás pátiṃ viśvákarmāṇam ūtáye  
10.081.07b     manojúvaṃ vā́je adyā́ huvema  
10.081.07c     sá no víśvāni hávanāni joṣad  
10.081.07d     viśváśambhūr ávase sādhúkarmā  

82  
10.082.01a     cákṣuṣaḥ pitā́ mánasā hí dhī́ro  
10.082.01b     ghr̥tám ene ajanan nánnamāne  
10.082.01c     yadéd ántā ádadr̥hanta pū́rva  
10.082.01d     ā́d íd dyā́vāpr̥thivī́ aprathetām  

10.082.02a     viśvákarmā vímanā ā́d víhāyā  
10.082.02b     dhātā́ vidhātā́ paramótá saṃdŕ̥k  
10.082.02c     téṣām iṣṭā́ni sám iṣā́ madanti  
10.082.02d     yátrā saptarṣī́n pará ékam āhúḥ  

10.082.03a     yó naḥ pitā́ janitā́ yó vidhātā́  
10.082.03b     dhā́māni véda bhúvanāni víśvā  
10.082.03c     yó devā́nāṃ nāmadhā́ éka evá  
10.082.03d     táṃ sampraśnám bhúvanā yanti anyā́  

10.082.04a     tá ā́yajanta dráviṇaṃ sám asmā  
10.082.04b     ŕ̥ṣayaḥ pū́rve jaritā́ro ná bhūnā́  
10.082.04c     asū́rte sū́rte rájasi niṣatté  
10.082.04d     yé bhūtā́ni samákr̥ṇvann imā́ni  

10.082.05a     paró divā́ pará enā́ pr̥thivyā́  
10.082.05b     paró devébhir ásurair yád ásti  
10.082.05c     káṃ svid gárbham prathamáṃ dadhra ā́po  
10.082.05d     yátra devā́ḥ samápaśyanta víśve  

10.082.06a     tám íd gárbham prathamáṃ dadhra ā́po  
10.082.06b     yátra devā́ḥ samágachanta víśve  
10.082.06c     ajásya nā́bhāv ádhi ékam árpitaṃ  
10.082.06d     yásmin víśvāni bhúvanāni tasthúḥ  

10.082.07a     ná táṃ vidātha yá imā́ jajā́na  
10.082.07b     anyád yuṣmā́kam ántaram babhūva  
10.082.07c     nīhāréṇa prā́vr̥tā jálpiyā ca  
10.082.07d     asutŕ̥pa ukthaśā́saś caranti  

83  
10.083.01a     yás te manyo ávidhad vajra sāyaka  
10.083.01b     sáha ójaḥ puṣyati víśvam ānuṣák  
10.083.01c     sāhyā́ma dā́sam ā́riyaṃ tváyā yujā́  
10.083.01d     sáhaskr̥tena sáhasā sáhasvatā  

10.083.02a     manyúr índro manyúr evā́sa devó  
10.083.02b     manyúr hótā váruṇo jātávedāḥ  
10.083.02c     manyúṃ víśa īḷate mā́nuṣīr yā́ḥ  
10.083.02d     pāhí no manyo tápasā sajóṣāḥ  

10.083.03a     abhī́hi manyo tavásas távīyān  
10.083.03b     tápasā yujā́ ví jahi śátrūn  
10.083.03c     amitrahā́ vr̥trahā́ dasyuhā́ ca  
10.083.03d     víśvā vásūni ā́ bharā tuváṃ naḥ  

10.083.04a     tuváṃ hí manyo abhíbhūtiyojāḥ  
10.083.04b     svayambhū́r bhā́mo abhimātiṣāháḥ  
10.083.04c     viśvácarṣaṇiḥ sáhuriḥ sáhāvān  
10.083.04d     asmā́su ójaḥ pŕ̥tanāsu dhehi  

10.083.05a     abhāgáḥ sánn ápa páreto asmi  
10.083.05b     táva krátvā taviṣásya pracetaḥ  
10.083.05c     táṃ tvā manyo akratúr jihīḷāháṃ  
10.083.05d     suvā́ tanū́r baladéyāya méhi  

10.083.06a     ayáṃ te asmi úpa méhi arvā́ṅ  
10.083.06b     pratīcīnáḥ sahure viśvadhāyaḥ  
10.083.06c     mányo vajrinn abhí mā́m ā́ vavr̥tsva  
10.083.06d     hánāva dásyūm̐r utá bodhi āpéḥ  

10.083.07a     abhí préhi dakṣiṇató bhavā me  
10.083.07b     ádhā vr̥trā́ṇi jaṅghanāva bhū́ri  
10.083.07c     juhómi te dharúṇam mádhvo ágram  
10.083.07d     ubhā́ upāṃśú prathamā́ pibāva  

84  
10.084.01a     tváyā manyo sarátham ārujánto  
10.084.01b     hárṣamāṇāso dhr̥ṣitā́ marutvaḥ  
10.084.01c     tigméṣava ā́yudhā saṃśíśānā  
10.084.01d     abhí prá yantu náro agnírūpāḥ  

10.084.02a     agnír 'va° manyo tviṣitáḥ sahasva  
10.084.02b     senānī́r naḥ sahure hūtá edhi  
10.084.02c     hatvā́ya śátrūn ví bhajasva véda  
10.084.02d     ójo mímāno ví mŕ̥dho nudasva  

10.084.03a     sáhasva manyo abhímātim asmé  
10.084.03b     ruján mr̥ṇán pramr̥ṇán préhi śátrūn  
10.084.03c     ugráṃ te pā́jo nanú ā́ rurudhre  
10.084.03d     vaśī́ váśaṃ nayasa ekaja tvám  

10.084.04a     éko bahūnā́m asi manyav īḷitó  
10.084.04b     víśaṃ-viśaṃ yudháye sáṃ śiśādhi  
10.084.04c     ákr̥ttaruk · tuváyā yujā́ vayáṃ  
10.084.04d     dyumántaṃ ghóṣaṃ vijayā́ya kr̥ṇmahe  

10.084.05a     vijeṣakŕ̥d índra ivānavabravó  
10.084.05b     asmā́kam manyo adhipā́ bhavehá  
10.084.05c     priyáṃ te nā́ma sahure gr̥ṇīmasi  
10.084.05d     vidmā́ tám útsaṃ yáta ābabhū́tha  

10.084.06a     ā́bhūtiyā sahajā́ vajra sāyaka  
10.084.06b     sáho bibharṣi abhibhūta úttaram  
10.084.06c     krátvā no manyo sahá medī́ edhi  
10.084.06d     mahādhanásya puruhūta saṃsŕ̥ji  

10.084.07a     sáṃsr̥ṣṭaṃ dhánam ubháyaṃ samā́kr̥tam  
10.084.07b     asmábhyaṃ dattāṃ váruṇaś ca manyúḥ  
10.084.07c     bhíyaṃ dádhānā hŕ̥dayeṣu śátravaḥ  
10.084.07d     párājitāso ápa ní layantām  

85  
10.085.01a     satyénóttabhitā bhū́miḥ  
10.085.01b     sū́ryeṇa úttabhitā dyaúḥ  
10.085.01c     r̥ténādityā́s tiṣṭhanti  
10.085.01d     diví sómo ádhi śritáḥ  

10.085.02a     sómenādityā́ balínaḥ  
10.085.02b     sómena pr̥thivī́ mahī́  
10.085.02c     átho nákṣatrāṇām eṣā́m  
10.085.02d     upásthe sóma ā́hitaḥ  

10.085.03a     sómam manyate papivā́n  
10.085.03b     yát sampiṃṣánti óṣadhim  
10.085.03c     sómaṃ yám brahmā́ṇo vidúr  
10.085.03d     ná tásyāśnāti káś caná  

10.085.04a     āchádvidhānair gupitó  
10.085.04b     bā́rhataiḥ soma rakṣitáḥ  
10.085.04c     grā́vṇām íc chr̥ṇván tiṣṭhasi  
10.085.04d     ná te aśnāti pā́rthivaḥ  

10.085.05a     yát tvā deva prapíbanti  
10.085.05b     táta ā́ pyāyase púnaḥ  
10.085.05c     vāyúḥ sómasya rakṣitā́  
10.085.05d     sámānām mā́sa ā́kr̥tiḥ  

10.085.06a     raíbhī āsīd anudéyī  
10.085.06b     nārāśaṃsī́ niócanī  
10.085.06c     sūryā́yā bhadrám íd vā́so  
10.085.06d     gā́thayaiti páriṣkr̥tam  

10.085.07a     cíttir ā upabárhaṇaṃ  
10.085.07b     cákṣur ā abhiáñjanam  
10.085.07c     diyaúr bhū́miḥ kóśa āsīd  
10.085.07d     yád áyāt sūriyā́ pátim  

10.085.08a     stómā āsan pratidháyaḥ  
10.085.08b     kurī́raṃ chánda opaśáḥ  
10.085.08c     sūryā́yā aśvínā varā́  
10.085.08d     agnír āsīt purogaváḥ  

10.085.09a     sómo vadhūyúr abhavad  
10.085.09b     aśvínāstām ubhā́ varā́  
10.085.09c     sūryā́ṃ yát pátye śáṃsantīm  
10.085.09d     mánasā savitā́dadāt  

10.085.10a     máno asyā ána āsīd  
10.085.10b     diyaúr āsīd utá chadíḥ  
10.085.10c     śukrā́v anaḍvā́hāv āstāṃ  
10.085.10d     yád áyāt sūriyā́ gr̥hám  

10.085.11a     r̥ksāmā́bhyām abhíhitau  
10.085.11b     gā́vau te sāmanā́v itaḥ  
10.085.11c     śrótraṃ te cakré āstāṃ  
10.085.11d     diví pánthāś carācāráḥ  

10.085.12a     śúcī te cakré yātiyā́  
10.085.12b     viyānó ákṣa ā́hataḥ  
10.085.12c     áno manasmáyaṃ sūryā́  
10.085.12d     ā́rohat prayatī́ pátim  

10.085.13a     sūryā́yā vahatúḥ prā́gāt  
10.085.13b     savitā́ yám avā́sr̥jat  
10.085.13c     aghā́su hanyante gā́vo  
10.085.13d     árjunyoḥ pári uhyate  

10.085.14a     yád aśvinā pr̥chámānāv áyātaṃ  
10.085.14b     tricakréṇa vahatúṃ sūriyā́yāḥ  
10.085.14c     víśve devā́ ánu tád vām ajānan  
10.085.14d     putráḥ pitárāv avr̥ṇīta pūṣā́  

10.085.15a     yád áyātaṃ śubhas patī  
10.085.15b     vareyáṃ sūriyā́m úpa  
10.085.15c     kuvaíkaṃ cakráṃ vām āsīt  
10.085.15d     kúva deṣṭrā́ya tasthathuḥ  

10.085.16a     duvé te cakré sūriye  
10.085.16b     brahmā́ṇa r̥tuthā́ viduḥ  
10.085.16c     áthaíkaṃ cakráṃ yád gúhā  
10.085.16d     tád addhātáya íd viduḥ  

10.085.17a     sūriyā́yai devébhiyo  
10.085.17b     mitrā́ya váruṇāya ca  
10.085.17c     yé bhūtásya prácetasa  
10.085.17d     idáṃ tébhyo 'karaṃ námaḥ  

10.085.18a     pūrvāparáṃ carato māyáyaitaú  
10.085.18b     śíśū krī́ḷantau pári yāto adhvarám  
10.085.18c     víśvāni anyó bhúvanābhicáṣṭa  
10.085.18d     r̥tū́m̐r anyó vidádhaj jāyate púnaḥ  

10.085.19a     návo-navo bhavati jā́yamāno  
10.085.19b     áhnāṃ ketúr uṣásām eti ágram  
10.085.19c     bhāgáṃ devébhyo ví dadhāti āyán  
10.085.19d     prá candrámās tirate dīrghám ā́yuḥ  

10.085.20a     sukiṃśukáṃ śalmalíṃ viśvárūpaṃ  
10.085.20b     híraṇyavarṇaṃ suvŕ̥taṃ sucakrám  
10.085.20c     ā́ roha sūrye amŕ̥tasya lokáṃ  
10.085.20d     siyonám pátye vahatúṃ kr̥ṇuṣva  

10.085.21a     úd īrṣvā́taḥ pátivatī hí eṣā́  
10.085.21b     viśvā́vasuṃ námasā gīrbhír īḷe  
10.085.21c     anyā́m icha pitr̥ṣádaṃ víaktāṃ  
10.085.21d     sá te bhāgó janúṣā tásya viddhi  

10.085.22a     úd īrṣvā́to viśvāvaso  
10.085.22b     námaseḷā mahe tuvā  
10.085.22c     anyā́m icha prapharvíyaṃ  
10.085.22d     sáṃ jāyā́m pátiyā sr̥ja  

10.085.23a     anr̥kṣarā́ r̥jávaḥ santu pánthā  
10.085.23b     yébhiḥ sákhāyo yánti no vareyám  
10.085.23c     sám aryamā́ sám bhágo no ninīyāt  
10.085.23d     sáṃ jāspatyáṃ suyámam astu devāḥ  

10.085.24a     prá tvā muñcāmi váruṇasya pā́śād  
10.085.24b     yéna tvā́badhnāt savitā́ suśévaḥ  
10.085.24c     r̥tásya yónau sukr̥tásya loké  
10.085.24d     áriṣṭāṃ tvā sahá pátyā dadhāmi  

10.085.25a     prétó muñcā́mi nā́mútaḥ  
10.085.25b     subaddhā́m amútas karam  
10.085.25c     yátheyám indra mīḍhuvaḥ  
10.085.25d     suputrā́ subhágā́sati  

10.085.26a     pūṣā́ tvetó nayatu hastagŕ̥hya  
10.085.26b     aśvínā tvā prá vahatāṃ ráthena  
10.085.26c     gr̥hā́n gacha gr̥hápatnī yáthā́so  
10.085.26d     vaśínī tváṃ vidátham ā́ vadāsi  

10.085.27a     ihá priyám prajáyā te sám r̥dhyatām  
10.085.27b     asmín gr̥hé gā́rhapatyāya jāgr̥hi  
10.085.27c     enā́ pátyā tanúvaṃ sáṃ sr̥jasva  
10.085.27d     ádhā jívrī vidátham ā́ vadāthaḥ  

10.085.28a     nīlalohitám bhavati  
10.085.28b     kr̥tyā́saktír ví ajyate  
10.085.28c     édhante asyā jñātáyaḥ  
10.085.28d     pátir bandhéṣu badhyate  

10.085.29a     párā dehi śāmulíyam  
10.085.29b     brahmábhyo ví bhajā vásu  
10.085.29c     kr̥tyaíṣā́ padvátī bhūtvī́  
10.085.29d     ā́ jāyā́ viśate pátim  

10.085.30a     aśrīrā́ tanū́r bhavati  
10.085.30b     rúśatī pāpáyāmuyā́  
10.085.30c     pátir yád vadhvò vā́sasā  
10.085.30d     svám áṅgam abhidhítsate  

10.085.31a     yé vadhvàś candráṃ vahatúṃ  
10.085.31b     yákṣmā yánti jánād ánu  
10.085.31c     púnas tā́n yajñíyā devā́  
10.085.31d     náyantu yáta ā́gatāḥ  

10.085.32a     mā́ vidan paripanthíno  
10.085.32b     yá āsī́danti dámpatī  
10.085.32c     sugébhir durgám átītām  
10.085.32d     ápa drāntu árātayaḥ  

10.085.33a     sumaṅgalī́r iyáṃ vadhū́r  
10.085.33b     imā́ṃ saméta páśyata  
10.085.33c     saúbhāgyam asyai dattvā́ya  
10.085.33d     áthā́staṃ ví páretana  

10.085.34a     tr̥ṣṭám etát káṭukam etád  
10.085.34b     apāṣṭhávad viṣávan naítád áttave  
10.085.34c     sūriyā́ṃ yó brahmā́ vidyā́t  
10.085.34d     sá íd vā́dhūyam arhati  

10.085.35a     āśásanaṃ viśásanam  
10.085.35b     átho adhivikártanam  
10.085.35c     sūryā́yāḥ paśya rūpā́ṇi  
10.085.35d     tā́ni brahmā́ tú śundhati  

10.085.36a     gr̥bhṇā́mi te saubhagatvā́ya hástam  
10.085.36b     máyā pátyā jarádaṣṭir yáthā́saḥ  
10.085.36c     bhágo aryamā́ savitā́ púraṃdhir  
10.085.36d     máhyaṃ tvādur gā́rhapatyāya devā́ḥ  

10.085.37a     tā́m pūṣañ chivátamām érayasva  
10.085.37b     yásyām bī́jam manuṣíyā vápanti  
10.085.37c     yā́ na ūrū́ uśatī́ viśráyāte  
10.085.37d     yásyām uśántaḥ prahárāma śépam  

10.085.38a     túbhyam ágre páry avahan  
10.085.38b     sūryā́ṃ vahatúnā sahá  
10.085.38c     púnaḥ pátibhyo jāyā́ṃ  
10.085.38d     dā́ agne prajáyā sahá  

10.085.39a     púnaḥ pátnīm agnír adād  
10.085.39b     ā́yuṣā sahá várcasā  
10.085.39c     dīrghā́yur asyā yáḥ pátir  
10.085.39d     jī́vāti śarádaḥ śatám  

10.085.40a     sómaḥ prathamó vivide  
10.085.40b     gandharvó vivida úttaraḥ  
10.085.40c     tr̥tī́yo agníṣ ṭe pátis  
10.085.40d     turī́yas te manuṣyajā́ḥ  

10.085.41a     sómo dadad gandharvā́ya  
10.085.41b     gandharvó dadad agnáye  
10.085.41c     rayíṃ ca putrā́ṃś ca adād  
10.085.41d     agnír máhyam átho imā́m  

10.085.42a     ihaívá stam mā́ ví yauṣṭaṃ  
10.085.42b     víśvam ā́yur ví aśnutam  
10.085.42c     krī́ḷantau putraír náptr̥bhir  
10.085.42d     módamānau suvé gr̥hé  

10.085.43a     ā́ naḥ prajā́ṃ janayatu prajā́patir  
10.085.43b     ājarasā́ya sám anaktu aryamā́  
10.085.43c     ádurmaṅgalīḥ patilokám ā́ viśa  
10.085.43d     śáṃ no bhava dvipáde śáṃ cátuṣpade  

10.085.44a     ághoracakṣur ápatighnī edhi  
10.085.44b     śivā́ paśúbhyaḥ sumánāḥ suvárcāḥ  
10.085.44c     vīrasū́r · devákāmā siyonā́  
10.085.44d     śáṃ no bhava dvipáde śáṃ cátuṣpade  

10.085.45a     imā́ṃ tvám indra mīḍhuvaḥ  
10.085.45b     suputrā́ṃ subhágāṃ kr̥ṇu  
10.085.45c     dáśāsyām putrā́n ā́ dhehi  
10.085.45d     pátim ekādaśáṃ kr̥dhi  

10.085.46a     samrā́jñī śváśure bhava  
10.085.46b     samrā́jñī śvaśruvā́m bhava  
10.085.46c     nánāndari samrā́jñī bhava  
10.085.46d     samrā́jñī ádhi devŕ̥ṣu  

10.085.47a     sám añjantu víśve devā́ḥ  
10.085.47b     sám ā́po hŕ̥dayāni nau  
10.085.47c     sám mātaríśvā sáṃ dhātā́  
10.085.47d     sám u déṣṭrī dadhātu nau  

86  
10.086.01a     ví hí sótor ásr̥kṣata  
10.086.01b     néndraṃ devám amaṃsata  
10.086.01c     yátrā́madad vr̥ṣā́kapir  
10.086.01d     aryáḥ puṣṭéṣu mátsakhā  
10.086.01e     víśvasmād índra úttaraḥ  

10.086.02a     párā hí indra dhā́vasi  
10.086.02b     vr̥ṣā́kaper áti vyáthiḥ  
10.086.02c     ná ū áha prá vindasi  
10.086.02d     anyátra sómapītaye  
10.086.02e     víśvasmād índra úttaraḥ  

10.086.03a     kím ayáṃ tvā́ṃ vr̥ṣā́kapiś  
10.086.03b     cakā́ra hárito mr̥gáḥ  
10.086.03c     yásmā irasyásī́d u nú  
10.086.03d     aryó vā puṣṭimád vásu  
10.086.03e     víśvasmād índra úttaraḥ  

10.086.04a     yám imáṃ tváṃ vr̥ṣā́kapim  
10.086.04b     priyám indrābhirákṣasi  
10.086.04c     śuvā́ nú asya jambhiṣad  
10.086.04d     ápi kárṇe varāhayúr  
10.086.04e     víśvasmād índra úttaraḥ  

10.086.05a     priyā́ taṣṭā́ni me kapír  
10.086.05b     víaktā ví adūduṣat  
10.086.05c     śíro nú asya rāviṣaṃ  
10.086.05d     ná sugáṃ duṣkŕ̥te bhuvaṃ  
10.086.05e     víśvasmād índra úttaraḥ  

10.086.06a     ná mát strī́ subhasáttarā  
10.086.06b     ná suyā́śutarā bhuvat  
10.086.06c     ná mát práticyavīyasī  
10.086.06d     ná sákthi údyamīyasī  
10.086.06e     víśvasmād índra úttaraḥ  

10.086.07a     uvé amba sulābhike  
10.086.07b     yáthevāṅgá bhaviṣyáti  
10.086.07c     bhasán me amba sákthi me  
10.086.07d     śíro me vī́va hr̥ṣyati  
10.086.07e     víśvasmād índra úttaraḥ  

10.086.08a     kíṃ subāho suaṅgure  
10.086.08b     pŕ̥thuṣṭo pŕ̥thujāghane  
10.086.08c     kíṃ śūrapatni nas tuvám  
10.086.08d     abhy àmīṣi vr̥ṣā́kapiṃ  
10.086.08e     víśvasmād índra úttaraḥ  

10.086.09a     avī́rām iva mā́m ayáṃ  
10.086.09b     śarā́rur abhí manyate  
10.086.09c     utā́hám asmi vīríṇī  
10.086.09d     índrapatnī marútsakhā  
10.086.09e     víśvasmād índra úttaraḥ  

10.086.10a     saṃhotráṃ sma purā́ nā́rī  
10.086.10b     sámanaṃ vā́va gachati  
10.086.10c     vedhā́ r̥tásya vīríṇī  
10.086.10d     índrapatnī mahīyate  
10.086.10e     víśvasmād índra úttaraḥ  

10.086.11a     indrāṇī́m āsú nā́riṣu  
10.086.11b     subhágām ahám aśravam  
10.086.11c     nahy àsyā aparáṃ caná  
10.086.11d     jarásā márate pátir  
10.086.11e     víśvasmād índra úttaraḥ  

10.086.12a     nā́hám indrāṇi rāraṇa  
10.086.12b     sákhyur vr̥ṣā́kaper r̥té  
10.086.12c     yásyedám ápiyaṃ havíḥ  
10.086.12d     priyáṃ devéṣu gáchati  
10.086.12e     víśvasmād índra úttaraḥ  

10.086.13a     vŕ̥ṣākapāyi révati  
10.086.13b     súputra ā́d u súsnuṣe  
10.086.13c     ghásat ta índra ukṣáṇaḥ  
10.086.13d     priyáṃ kācitkaráṃ havír  
10.086.13e     víśvasmād índra úttaraḥ  

10.086.14a     ukṣṇó hí me páñcadaśa  
10.086.14b     sākám pácanti viṃśatím  
10.086.14c     utā́hám admi pī́va íd  
10.086.14d     ubhā́ kukṣī́ pr̥ṇanti me  
10.086.14e     víśvasmād índra úttaraḥ  

10.086.15a     vr̥ṣabhó ná tigmáśr̥ṅgo  
10.086.15b     antár yūthéṣu róruvat  
10.086.15c     manthás ta indra śáṃ hr̥dé  
10.086.15d     yáṃ te sunóti bhāvayúr  
10.086.15e     víśvasmād índra úttaraḥ  

10.086.16a     ná séśe yásya rámbate  
10.086.16b     antarā́ sakthíyā kápr̥t  
10.086.16c     séd īśe yásya romaśáṃ  
10.086.16d     niṣedúṣo vijŕ̥mbhate  
10.086.16e     víśvasmād índra úttaraḥ  

10.086.17a     ná séśe yásya romaśáṃ  
10.086.17b     niṣedúṣo vijŕ̥mbhate  
10.086.17c     séd īśe yásya rámbate  
10.086.17d     antarā́ sakthíyā kápr̥d  
10.086.17e     víśvasmād índra úttaraḥ  

10.086.18a     ayám indra vr̥ṣā́kapiḥ  
10.086.18b     párasvantaṃ hatáṃ vidat  
10.086.18c     asíṃ sūnā́ṃ návaṃ carúm  
10.086.18d     ā́d édhasyā́na ā́citaṃ  
10.086.18e     víśvasmād índra úttaraḥ  

10.086.19a     ayám emi vicā́kaśad  
10.086.19b     vicinván dā́sam ā́riyam  
10.086.19c     píbāmi pākasútvano  
10.086.19d     abhí dhī́ram acākaśaṃ  
10.086.19e     víśvasmād índra úttaraḥ  

10.086.20a     dhánva ca yát kr̥ntátraṃ ca  
10.086.20b     káti svit tā́ ví yójanā  
10.086.20c     nédīyaso vr̥ṣākape  
10.086.20d     ástam éhi gr̥hā́m̐ úpa  
10.086.20e     víśvasmād índra úttaraḥ  

10.086.21a     púnar éhi vr̥ṣākape  
10.086.21b     suvitā́ kalpayāvahai  
10.086.21c     yá eṣá svapnanáṃśano  
10.086.21d     ástam éṣi pathā́ púnar  
10.086.21e     víśvasmād índra úttaraḥ  

10.086.22a     yád údañco vr̥ṣākape  
10.086.22b     gr̥hám indrā́jagantana  
10.086.22c     kúva syá pulvaghó mr̥gáḥ  
10.086.22d     kám agañ janayópano  
10.086.22e     víśvasmād índra úttaraḥ  

10.086.23a     párśur ha nā́ma mānavī́  
10.086.23b     sākáṃ sasūva viṃśatím  
10.086.23c     bhadrám bhala tyásyā abhūd  
10.086.23d     yásyā udáram ā́mayad  
10.086.23e     víśvasmād índra úttaraḥ  

87  
10.087.01a     rakṣoháṇaṃ vājínam ā́ jigharmi  
10.087.01b     mitrám práthiṣṭham úpa yāmi śárma  
10.087.01c     śíśāno agníḥ krátubhiḥ sámiddhaḥ  
10.087.01d     sá no dívā sá riṣáḥ pātu náktam  

10.087.02a     áyodaṃṣṭro arcíṣā yātudhā́nān  
10.087.02b     úpa spr̥śa jātavedaḥ sámiddhaḥ  
10.087.02c     ā́ jihváyā mū́radevān rabhasva  
10.087.02d     kravyā́do vr̥ktvī́ ápi dhatsva āsán  

10.087.03a     ubhóbhayāvinn úpa dhehi dáṃṣṭrā  
10.087.03b     hiṃsráḥ śíśāno ávaram páraṃ ca  
10.087.03c     utā́ntárikṣe pári yāhi rājañ  
10.087.03d     jámbhaiḥ sáṃ dhehi abhí yātudhā́nān  

10.087.04a     yajñaír íṣūḥ saṃnámamāno agne  
10.087.04b     vācā́ śalyā́m̐ aśánibhir dihānáḥ  
10.087.04c     tā́bhir vidhya hŕ̥daye yātudhā́nān  
10.087.04d     pratīcó bāhū́n práti bhaṅdhi eṣām  

10.087.05a     ágne tvácaṃ yātudhā́nasya bhindhi  
10.087.05b     hiṃsrā́śánir hárasā hantu enam  
10.087.05c     prá párvāṇi jātavedaḥ śr̥ṇīhi  
10.087.05d     kravyā́t kraviṣṇúr ví cinotu vr̥kṇám  

10.087.06a     yátredā́nīm páśyasi jātavedas  
10.087.06b     tíṣṭhantam agna utá vā cárantam  
10.087.06c     yád vāntárikṣe pathíbhiḥ pátantaṃ  
10.087.06d     tám ástā vidhya śáruvā śíśānaḥ  

10.087.07a     utā́labdhaṃ spr̥ṇuhi jātaveda  
10.087.07b     ālebhānā́d r̥ṣṭíbhir yātudhā́nāt  
10.087.07c     ágne pū́rvo ní jahi śóśucāna  
10.087.07d     āmā́daḥ kṣvíṅkās tám adantu énīḥ  

10.087.08a     ihá prá brūhi yatamáḥ só agne  
10.087.08b     yó yātudhā́no yá idáṃ kr̥ṇóti  
10.087.08c     tám ā́ rabhasva samídhā yaviṣṭha  
10.087.08d     nr̥cákṣasaś cákṣuṣe randhayainam  

10.087.09a     tīkṣṇénāgne cákṣuṣā rakṣa yajñám  
10.087.09b     prā́ñcaṃ vásubhyaḥ prá ṇaya pracetaḥ  
10.087.09c     hiṃsráṃ rákṣāṃsi abhí śóśucānam  
10.087.09d     mā́ tvā dabhan yātudhā́nā nr̥cakṣaḥ  

10.087.10a     nr̥cákṣā rákṣaḥ pári paśya vikṣú  
10.087.10b     tásya trī́ṇi práti śr̥ṇīhi ágrā  
10.087.10c     tásyāgne pr̥ṣṭī́r hárasā śr̥ṇīhi  
10.087.10d     tredhā́ mū́laṃ yātudhā́nasya vr̥śca  

10.087.11a     trír yātudhā́naḥ prásitiṃ ta etu  
10.087.11b     r̥táṃ yó agne ánr̥tena hánti  
10.087.11c     tám arcíṣā sphūrjáyañ jātavedaḥ  
10.087.11d     samakṣám enaṃ gr̥ṇaté ní vr̥ṅdhi  

10.087.12a     tád agne cákṣuḥ práti dhehi rebhé  
10.087.12b     śaphārújaṃ yéna páśyasi yātudhā́nam  
10.087.12c     atharvaváj jyótiṣā daíviyena  
10.087.12d     satyáṃ dhū́rvantam acítaṃ ní oṣa  

10.087.13a     yád agne adyá mithunā́ śápāto  
10.087.13b     yád vācás tr̥ṣṭáṃ janáyanta rebhā́ḥ  
10.087.13c     manyór mánasaḥ śaravyā̀ jā́yate yā́  
10.087.13d     táyā vidhya hŕ̥daye yātudhā́nān  

10.087.14a     párā śr̥ṇīhi tápasā yātudhā́nān  
10.087.14b     párāgne rákṣo hárasā śr̥ṇīhi  
10.087.14c     párārcíṣā mū́radevāñ chr̥ṇīhi  
10.087.14d     párāsutŕ̥po abhí śóśucānaḥ  

10.087.15a     párādyá devā́ vr̥jináṃ śr̥ṇantu  
10.087.15b     pratyág enaṃ śapáthā yantu tr̥ṣṭā́ḥ  
10.087.15c     vācā́stenaṃ śárava rchantu márman  
10.087.15d     víśvasyaitu prásitiṃ yātudhā́naḥ  

10.087.16a     yáḥ paúruṣeyeṇa kravíṣā samaṅkté  
10.087.16b     yó áśvyena paśúnā yātudhā́naḥ  
10.087.16c     yó aghnyā́yā bhárati kṣīrám agne  
10.087.16d     téṣāṃ śīrṣā́ṇi hárasā́pi vr̥śca  

10.087.17a     saṃvatsarī́ṇam páya usríyāyās  
10.087.17b     tásya mā́śīd yātudhā́no nr̥cakṣaḥ  
10.087.17c     pīyū́ṣam agne yatamás títr̥psāt  
10.087.17d     tám pratyáñcam arcíṣā vidhya márman  

10.087.18a     viṣáṃ gávāṃ yātudhā́nāḥ pibantu  
10.087.18b     ā́ vr̥ścyantām áditaye durévāḥ  
10.087.18c     párainān deváḥ savitā́ dadātu  
10.087.18d     párā bhāgám óṣadhīnāṃ jayantām  

10.087.19a     sanā́d agne mr̥ṇasi yātudhā́nān  
10.087.19b     ná tvā rákṣāṃsi pŕ̥tanāsu jigyuḥ  
10.087.19c     ánu daha sahámūrān kravyā́do  
10.087.19d     mā́ te hetyā́ mukṣata daíviyāyāḥ  

10.087.20a     tuváṃ no agne adharā́d údaktāt  
10.087.20b     tuvám paścā́d utá rakṣā purástāt  
10.087.20c     práti té te ajárāsas tápiṣṭhā  
10.087.20d     agháśaṃsaṃ śóśucato dahantu  

10.087.21a     paścā́t purástād adharā́d údaktāt  
10.087.21b     kavíḥ kā́vyena pári pāhi rājan  
10.087.21c     sákhe sákhāyam ajáro jarimṇé  
10.087.21d     ágne mártām̐ ámartiyas tuváṃ naḥ  

10.087.22a     pári tvāgne púraṃ vayáṃ  
10.087.22b     vípraṃ sahasya dhīmahi  
10.087.22c     dhr̥ṣádvarṇaṃ divé-dive  
10.087.22d     hantā́ram bhaṅgurā́vatām  

10.087.23a     viṣéṇa bhaṅgurā́vataḥ  
10.087.23b     práti ṣma rakṣáso daha  
10.087.23c     ágne tigména śocíṣā  
10.087.23d     tápuragrābhir r̥ṣṭíbhiḥ  

10.087.24a     práty agne mithunā́ daha  
10.087.24b     yātudhā́nā kimīdínā  
10.087.24c     sáṃ tvā śiśāmi jāgr̥hi  
10.087.24d     ádabdhaṃ vipra mánmabhiḥ  

10.087.25a     práty agne hárasā háraḥ  
10.087.25b     śr̥ṇīhí viśvátaḥ práti  
10.087.25c     yātudhā́nasya rakṣáso  
10.087.25d     bálaṃ ví ruja vīríyam  

88  
10.088.01a     havíṣ pã́ntam ajáraṃ suvarvídi  
10.088.01b     divispŕ̥śi ā́hutaṃ júṣṭam agnaú  
10.088.01c     tásya bhármaṇe bhúvanāya devā́  
10.088.01d     dhármaṇe káṃ svadháyā paprathanta  

10.088.02a     gīrṇám bhúvanaṃ támasā́pagūḷham  
10.088.02b     āvíḥ súvar abhavaj jāté agnaú  
10.088.02c     tásya devā́ḥ pr̥thivī́ dyaúr utā́po  
10.088.02d     áraṇayann óṣadhīḥ sakhyé asya  

10.088.03a     devébhir nú iṣitó yajñíyebhir  
10.088.03b     agníṃ stoṣāṇi ajáram br̥hántam  
10.088.03c     yó bhānúnā pr̥thivī́ṃ dyā́m utémā́m  
10.088.03d     ātatā́na ródasī antárikṣam  

10.088.04a     yó hótā́sīt prathamó devájuṣṭo  
10.088.04b     yáṃ samā́ñjann ā́jiyenā vr̥ṇānā́ḥ  
10.088.04c     sá patatrí itvaráṃ sthā́ jágad yác  
10.088.04d     chvātrám agnír akr̥ṇoj jātávedāḥ  

10.088.05a     yáj jātavedo bhúvanasya mūrdhánn  
10.088.05b     átiṣṭho agne sahá rocanéna  
10.088.05c     táṃ tvāhema matíbhir gīrbhír ukthaíḥ  
10.088.05d     sá yajñíyo abhavo rodasiprā́ḥ  

10.088.06a     mūrdhā́ bhuvó bhavati náktam agnís  
10.088.06b     tátaḥ sū́ryo jāyate prātár udyán  
10.088.06c     māyā́m ū tú yajñíyānām etā́m  
10.088.06d     ápo yát tū́rṇiś cárati prajānán  

10.088.07a     dr̥śéniyo yó mahinā́ sámiddho  
10.088.07b     árocata divíyonir vibhā́vā  
10.088.07c     tásminn agnaú sūktavākéna devā́  
10.088.07d     havír víśva ā́juhavus tanūpā́ḥ  

10.088.08a     sūktavākám prathamám ā́d íd agním  
10.088.08b     ā́d íd dhavír ajanayanta devā́ḥ  
10.088.08c     sá eṣāṃ yajñó abhavat tanūpā́s  
10.088.08d     táṃ dyaúr veda tám pr̥thivī́ tám ā́paḥ  

10.088.09a     yáṃ devā́so ájanayanta agníṃ  
10.088.09b     yásminn ā́juhavur bhúvanāni víśvā  
10.088.09c     só arcíṣā pr̥thivī́ṃ dyā́m utémā́m  
10.088.09d     r̥jūyámāno atapan mahitvā́  

10.088.10a     stómena hí diví devā́so agním  
10.088.10b     ájījanañ cháktibhī rodasiprā́m  
10.088.10c     tám ū akr̥ṇvan trẽdhā́ bhuvé káṃ  
10.088.10d     sá óṣadhīḥ pacati viśvárūpāḥ  

10.088.11a     yadéd enam ádadhur yajñíyāso  
10.088.11b     diví devā́ḥ sū́riyam āditeyám  
10.088.11c     yadā́ cariṣṇū́ mithunā́v ábhūtām  
10.088.11d     ā́d ít prā́paśyan bhúvanāni víśvā  

10.088.12a     víśvasmā agním bhúvanāya devā́  
10.088.12b     vaiśvānaráṃ ketúm áhnām akr̥ṇvan  
10.088.12c     ā́ yás tatā́na uṣáso vibhātī́r  
10.088.12d     ápo ūrṇoti támo arcíṣā yán  

10.088.13a     vaiśvānaráṃ kaváyo yajñíyāso  
10.088.13b     agníṃ devā́ ajanayann ajuryám  
10.088.13c     nákṣatram pratnám áminac cariṣṇú  
10.088.13d     yakṣásyā́dhyakṣaṃ taviṣám br̥hántam  

10.088.14a     vaiśvānaráṃ viśváhā dīdivā́ṃsam  
10.088.14b     mántrair agníṃ kavím áchā vadāmaḥ  
10.088.14c     yó mahimnā́ paribabhū́va urvī́  
10.088.14d     utā́vástād utá deváḥ parástāt  

10.088.15a     duvé srutī́ aśr̥ṇavam pitr̥̄ṇā́m  
10.088.15b     aháṃ devā́nām utá mártiyānām  
10.088.15c     tā́bhyām idáṃ víśvam éjat sám eti  
10.088.15d     yád antarā́ pitáram mātáraṃ ca  

10.088.16a     duvé samīcī́ bibhr̥taś cárantaṃ  
10.088.16b     śīrṣató jātám mánasā vímr̥ṣṭam  
10.088.16c     sá pratyáṅ víśvā bhúvanāni tasthāv  
10.088.16d     áprayuchan taráṇir bhrā́jamānaḥ  

10.088.17a     yátrā vádete ávaraḥ páraś ca  
10.088.17b     yajñaníyoḥ kataró nau ví veda  
10.088.17c     ā́ śekur ít sadhamā́daṃ sákhāyo  
10.088.17d     nákṣanta yajñáṃ ká idáṃ ví vocat  

10.088.18a     káti agnáyaḥ káti sū́riyāsaḥ  
10.088.18b     káti uṣā́saḥ káti u svid ā́paḥ  
10.088.18c     nópaspíjaṃ vaḥ pitaro vadāmi  
10.088.18d     pr̥chā́mi vaḥ kavayo vidmáne kám  

10.088.19a     yāvanmātrám uṣáso ná prátīkaṃ  
10.088.19b     suparṇíyo vásate mātariśvaḥ  
10.088.19c     tā́vad dadhāti úpa yajñám āyán  
10.088.19d     brāhmaṇó hótur ávaro niṣī́dan  

89  
10.089.01a     índraṃ stavā nŕ̥tamaṃ yásya mahnā́  
10.089.01b     vibabādhé rocanā́ ví jmó ántān  
10.089.01c     ā́ yáḥ papraú carṣaṇīdhŕ̥d várobhiḥ  
10.089.01d     prá síndhubhyo riricānó mahitvā́  

10.089.02a     sá sū́riyaḥ pári urū́ várāṃsi  
10.089.02b     éndro vavr̥tyād ráthiyeva cakrā́  
10.089.02c     átiṣṭhantam apasíyaṃ ná sárgaṃ  
10.089.02d     kr̥ṣṇā́ támāṃsi tvíṣiyā jaghāna  

10.089.03a     samānám asmā ánapāvr̥d arca  
10.089.03b     kṣmayā́ divó ásamam bráhma návyam  
10.089.03c     ví yáḥ pr̥ṣṭhéva jánimāni aryá  
10.089.03d     índraś cikā́ya ná sákhāyam īṣé  

10.089.04a     índrāya gíro ániśitasargā  
10.089.04b     apáḥ prérayaṃ ságarasya budhnā́t  
10.089.04c     yó ákṣeṇeva cakríyā śácībhir  
10.089.04d     víṣvak tastámbha pr̥thivī́m utá dyā́m  

10.089.05a     ā́pāntamanyus tr̥pálaprabharmā  
10.089.05b     dhúniḥ śímīvāñ chárumām̐ r̥jīṣī́  
10.089.05c     sómo víśvāni atasā́ vánāni  
10.089.05d     nā́rvā́g índram pratimā́nāni debhuḥ  

10.089.06a     ná yásya dyā́vāpr̥thivī́ ná dhánva  
10.089.06b     nā́ntárikṣaṃ nā́drayaḥ sómo akṣāḥ  
10.089.06c     yád asya manyúr adhinīyámānaḥ  
10.089.06d     śr̥ṇā́ti vīḷú rujáti sthirā́ṇi  

10.089.07a     jaghā́na vr̥tráṃ svádhitir váneva  
10.089.07b     rurója púro áradan ná síndhūn  
10.089.07c     bibhéda giríṃ návam ín ná kumbhám  
10.089.07d     ā́ gā́ índro akr̥ṇuta svayúgbhiḥ  

10.089.08a     tuváṃ ha tyád r̥ṇayā́ indra dhī́ro  
10.089.08b     asír ná párva vr̥jinā́ śr̥ṇāsi  
10.089.08c     prá yé mitrásya váruṇasya dhā́ma  
10.089.08d     yújaṃ ná jánā minánti mitrám  

10.089.09a     prá yé mitrám prā́ryamáṇaṃ durévāḥ  
10.089.09b     prá saṃgíraḥ prá váruṇam minánti  
10.089.09c     ní amítreṣu vadhám indra túmraṃ  
10.089.09d     vŕ̥ṣan vŕ̥ṣāṇam aruṣáṃ śiśīhi  

10.089.10a     índro divá índra īśe pr̥thivyā́  
10.089.10b     índro apā́m índra ít párvatānām  
10.089.10c     índro vr̥dhā́m índra ín médhirāṇām  
10.089.10d     índraḥ kṣéme yóge háviya índraḥ  

10.089.11a     prā́ktúbhya índraḥ prá vr̥dhó áhabhyaḥ  
10.089.11b     prā́ntárikṣāt prá samudrásya dhāséḥ  
10.089.11c     prá vā́tasya práthasaḥ prá jmó ántāt  
10.089.11d     prá síndhubhyo ririce prá kṣitíbhyaḥ  

10.089.12a     prá śóśucatyā uṣáso ná ketúr  
10.089.12b     asinvā́ te vartatām indra hetíḥ  
10.089.12c     áśmeva vidhya divá ā́ sr̥jānás  
10.089.12d     tápiṣṭhena héṣasā dróghamitrān  

10.089.13a     ánv áha mā́sā ánu íd vánāni  
10.089.13b     ánu óṣadhīr ánu párvatāsaḥ  
10.089.13c     ánu índraṃ ródasī vāvaśāné  
10.089.13d     ánv ā́po ajihata jā́yamānam  

10.089.14a     kárhi svit sā́ ta indra cetiyā́sad  
10.089.14b     aghásya yád bhinádo rákṣa éṣat  
10.089.14c     mitrakrúvo yác chásane ná gā́vaḥ  
10.089.14d     pr̥thivyā́ āpŕ̥g amuyā́ śáyante  

10.089.15a     śatrūyánto abhí yé nas tatasré  
10.089.15b     máhi vrā́dhanta ogaṇā́sa indra  
10.089.15c     andhénāmítrās támasā sacantāṃ  
10.089.15d     sujyotíṣo aktávas tā́m̐ abhí ṣyuḥ  

10.089.16a     purū́ṇi hí tvā sávanā jánānām  
10.089.16b     bráhmāṇi mándan gr̥ṇatā́m ŕ̥ṣīṇām  
10.089.16c     imā́m āghóṣann ávasā sáhūtiṃ  
10.089.16d     tiró víśvām̐ árcato yāhi arvā́ṅ  

10.089.17a     evā́ te vayám indra bhuñjatīnā́ṃ  
10.089.17b     vidyā́ma · sumatīnā́ṃ návānām  
10.089.17c     vidyā́ma vástor ávasā gr̥ṇánto  
10.089.17d     viśvā́mitrā utá ta indra nūnám  

10.089.18a     śunáṃ huvema maghávānam índram  
10.089.18b     asmín bháre nŕ̥tamaṃ vā́jasātau  
10.089.18c     śr̥ṇvántam ugrám ūtáye samátsu  
10.089.18d     ghnántaṃ vr̥trā́ṇi saṃjítaṃ dhánānām  

90  
10.090.01a     sahásraśīrṣā púruṣaḥ  
10.090.01b     sahasrākṣáḥ sahásrapāt  
10.090.01c     sá bhū́miṃ viśváto vr̥tvā́  
10.090.01d     áty atiṣṭhad daśāṅgulám  

10.090.02a     púruṣa evédáṃ sárvaṃ  
10.090.02b     yád bhūtáṃ yác ca bháviyam  
10.090.02c     utā́mr̥tatvásyéśāno  
10.090.02d     yád ánnenātiróhati  

10.090.03a     etā́vān asya mahimā́  
10.090.03b     áto jyā́yāṃś ca pū́ruṣaḥ  
10.090.03c     pā́do 'sya víśvā bhūtā́ni  
10.090.03d     tripā́d asyāmŕ̥taṃ diví  

10.090.04a     tripā́d ūrdhvá úd ait púruṣaḥ  
10.090.04b     pā́do 'syehā́bhavat púnaḥ  
10.090.04c     táto víṣvaṅ ví akrāmat  
10.090.04d     sāśanānaśané abhí  

10.090.05a     tásmād virā́ḷ ajāyata  
10.090.05b     virā́jo ádhi pū́ruṣaḥ  
10.090.05c     sá jātó áty aricyata  
10.090.05d     paścā́d bhū́mim átho puráḥ  

10.090.06a     yát púruṣeṇa havíṣā  
10.090.06b     devā́ yajñám átanvata  
10.090.06c     vasantó asyāsīd ā́jyaṃ  
10.090.06d     grīṣmá idhmáḥ śarád dhavíḥ  

10.090.07a     táṃ yajñám barhíṣi praúkṣan  
10.090.07b     púruṣaṃ jātám agratáḥ  
10.090.07c     téna devā́ ayajanta  
10.090.07d     sādhiyā́ ŕ̥ṣayaś ca yé  

10.090.08a     tásmād yajñā́t sarvahútaḥ  
10.090.08b     sámbhr̥tam pr̥ṣadājiyám  
10.090.08c     paśū́n tā́ṃś cakre vāyavyā̀n  
10.090.08d     āraṇyā́n grāmiyā́ś ca yé  

10.090.09a     tásmād yajñā́t sarvahúta  
10.090.09b     ŕ̥caḥ sā́māni jajñire  
10.090.09c     chándāṃsi jajñire tásmād  
10.090.09d     yájus tásmād ajāyata  

10.090.10a     tásmād áśvā ajāyanta  
10.090.10b     yé ké ca ubhayā́dataḥ  
10.090.10c     gā́vo ha jajñire tásmāt  
10.090.10d     tásmāj jātā́ ajāváyaḥ  

10.090.11a     yát púruṣaṃ ví ádadhuḥ  
10.090.11b     katidhā́ ví akalpayan  
10.090.11c     múkhaṃ kím asya kaú bāhū́  
10.090.11d     kā́ ūrū́ pā́dā ucyete  

10.090.12a     brāhmaṇò 'sya múkham āsīd  
10.090.12b     bāhū́ rājaníyaḥ kr̥táḥ  
10.090.12c     ūrū́ tád asya yád vaíśyaḥ  
10.090.12d     padbhyā́ṃ śūdró ajāyata  

10.090.13a     candrámā mánaso jātáś  
10.090.13b     cákṣoḥ sū́ryo ajāyata  
10.090.13c     múkhād índraś ca agníś ca  
10.090.13d     prāṇā́d vāyúr ajāyata  

10.090.14a     nā́bhyā āsīd antárikṣaṃ  
10.090.14b     śīrṣṇó dyaúḥ sám avartata  
10.090.14c     padbhyā́m bhū́mir díśaḥ śrótrāt  
10.090.14d     táthā lokā́m̐ akalpayan  

10.090.15a     saptā́syāsan paridháyas  
10.090.15b     tríḥ saptá samídhaḥ kr̥tā́ḥ  
10.090.15c     devā́ yád yajñáṃ tanvānā́  
10.090.15d     ábadhnan púruṣam paśúm  

10.090.16a     yajñéna yajñám ayajanta devā́s  
10.090.16b     tā́ni dhármāṇi prathamā́ni āsan  
10.090.16c     té ha nā́kam mahimā́naḥ sacanta  
10.090.16d     yátra pū́rve sādhiyā́ḥ sánti devā́ḥ  

91  
10.091.01a     sáṃ jāgr̥vádbhir járamāṇa idhyate  
10.091.01b     dáme dámūnā iṣáyann iḷás padé  
10.091.01c     víśvasya hótā havíṣo váreṇiyo  
10.091.01d     vibhúr vibhā́vā suṣákhā sakhīyaté  

10.091.02a     sá darśataśrī́r átithir gr̥hé-gr̥he  
10.091.02b     váne-vane śiśriye takvavī́r iva  
10.091.02c     jánaṃ-janaṃ jániyo nā́ti manyate  
10.091.02d     víśa ā́ kṣeti viśíyo víśaṃ-viśam  

10.091.03a     sudákṣo dákṣaiḥ krátunāsi sukrátur  
10.091.03b     ágne kavíḥ kā́viyenāsi viśvavít  
10.091.03c     vásur vásūnāṃ kṣayasi tvám éka íd  
10.091.03d     dyā́vā ca yā́ni pr̥thivī́ ca púṣyataḥ  

10.091.04a     prajānánn agne táva yónim r̥tvíyam  
10.091.04b     íḷāyās padé ghr̥távantam ā́sadaḥ  
10.091.04c     ā́ te cikitra uṣásām ivétayo  
10.091.04d     arepásaḥ sū́riyasyeva raśmáyaḥ  

10.091.05a     táva śríyo varṣíyasyeva vidyútaś  
10.091.05b     citrā́ś cikitra uṣásāṃ ná ketávaḥ  
10.091.05c     yád óṣadhīr abhísr̥ṣṭo vánāni ca  
10.091.05d     pári svayáṃ cinuṣé ánnam āsíye  

10.091.06a     tám óṣadhīr dadhire gárbham r̥tvíyaṃ  
10.091.06b     tám ā́po agníṃ janayanta mātáraḥ  
10.091.06c     tám ít samānáṃ vanínaś ca vīrúdho  
10.091.06d     antárvatīś ca súvate ca viśváhā  

10.091.07a     vā́topadhūta iṣitó váśām̐ ánu  
10.091.07b     tr̥ṣú yád ánnā véviṣad vitíṣṭhase  
10.091.07c     ā́ te yatante rathíyo yáthā pŕ̥thak  
10.091.07d     chárdhāṃsi agne ajárāṇi dhákṣataḥ  

10.091.08a     medhākāráṃ vidáthasya prasā́dhanam  
10.091.08b     agníṃ hótāram paribhū́tamam matím  
10.091.08c     tám íd árbhe havíṣi ā́ samānám ít  
10.091.08d     tám ín mahé vr̥ṇate nā́niyáṃ tuvát  

10.091.09a     tuvā́m íd átra vr̥ṇate tuvāyávo  
10.091.09b     hótāram agne vidátheṣu vedhásaḥ  
10.091.09c     yád devayánto dádhati práyāṃsi te  
10.091.09d     havíṣmanto mánavo vr̥ktábarhiṣaḥ  

10.091.10a     távāgne hotráṃ táva potrám r̥tvíyaṃ  
10.091.10b     táva neṣṭráṃ tuvám agníd r̥tāyatáḥ  
10.091.10c     táva praśāstráṃ tuvám adhvarīyasi  
10.091.10d     brahmā́ cā́si gr̥hápatiś ca no dáme  

10.091.11a     yás túbhyam agne amŕ̥tāya mártiyaḥ  
10.091.11b     samídhā dā́śad utá vā havíṣkr̥ti  
10.091.11c     tásya hótā bhavasi yā́si dūtíyam  
10.091.11d     úpa brūṣe yájasi adhvarīyási  

10.091.12a     imā́ asmai matáyo vā́co asmád ā́m̐  
10.091.12b     ŕ̥co gíraḥ suṣṭutáyaḥ sám agmata  
10.091.12c     vasūyávo vásave jātávedase  
10.091.12d     vr̥ddhā́su cid várdhano yā́su cākánat  

10.091.13a     imā́m pratnā́ya suṣṭutíṃ návīyasīṃ  
10.091.13b     vocéyam asmā uśaté śr̥ṇótu naḥ  
10.091.13c     bhūyā́ ántarā hr̥dí asya nispŕ̥śe  
10.091.13d     jāyéva pátya uśatī́ suvā́sāḥ  

10.091.14a     yásminn áśvāsa r̥ṣabhā́sa ukṣáṇo  
10.091.14b     vaśā́ meṣā́ avasr̥ṣṭā́sa ā́hutāḥ  
10.091.14c     kīlālapé sómapr̥ṣṭhāya vedháse  
10.091.14d     hr̥dā́ matíṃ janaye cā́rum agnáye  

10.091.15a     áhāvi agne havír āsíye te  
10.091.15b     srucī́va ghr̥táṃ camúvīva sómaḥ  
10.091.15c     vājasániṃ rayím asmé suvī́ram  
10.091.15d     praśastáṃ dhehi yaśásam br̥hántam  

92  
10.092.01a     yajñásya vo rathíyaṃ viśpátiṃ viśā́ṃ  
10.092.01b     hótāram aktór átithiṃ vibhā́vasum  
10.092.01c     śócañ chúṣkāsu háriṇīṣu járbhurad  
10.092.01d     vŕ̥ṣā ketúr yajató dyā́m aśāyata  

10.092.02a     imám añjaspā́m ubháye akr̥ṇvata  
10.092.02b     dharmā́ṇam agníṃ vidáthasya sā́dhanam  
10.092.02c     aktúṃ ná yahvám uṣásaḥ puróhitaṃ  
10.092.02d     tánūnápātam aruṣásya niṃsate  

10.092.03a     báḷ asya nīthā́ ví paṇéś ca manmahe  
10.092.03b     vayā́ asya práhutā āsur áttave  
10.092.03c     yadā́ ghorā́so amr̥tatvám ā́śata  
10.092.03d     ā́d íj jánasya daíviyasya carkiran  

10.092.04a     r̥tásya hí prásitir dyaúr urú vyáco  
10.092.04b     námo mahī́ arámatiḥ pánīyasī  
10.092.04c     índro mitró váruṇaḥ sáṃ cikitrire  
10.092.04d     átho bhágaḥ savitā́ pūtádakṣasaḥ  

10.092.05a     prá rudréṇa yayínā yanti síndhavas  
10.092.05b     tiró mahī́m arámatiṃ dadhanvire  
10.092.05c     yébhiḥ párijmā pariyánn urú jráyo  
10.092.05d     ví róruvaj jaṭháre víśvam ukṣáte  

10.092.06a     krāṇā́ rudrā́ marúto viśvákr̥ṣṭayo  
10.092.06b     diváḥ śyenā́so ásurasya nīḷáyaḥ  
10.092.06c     tébhiś caṣṭe váruṇo mitró aryamā́  
10.092.06d     índro devébhir arvaśébhir árvaśaḥ  

10.092.07a     índre bhújaṃ śaśamānā́sa āśata  
10.092.07b     sū́ro dŕ̥śīke vŕ̥ṣaṇaś ca paúṃsiye  
10.092.07c     prá yé nú asya arháṇā tatakṣiré  
10.092.07d     yújaṃ vájraṃ nr̥ṣádaneṣu kārávaḥ  

10.092.08a     sū́raś cid ā́ haríto asya rīramad  
10.092.08b     índrād ā́ káś cid bhayate távīyasaḥ  
10.092.08c     bhīmásya vŕ̥ṣṇo jaṭhárād abhiśváso  
10.092.08d     divé-dive sáhuri stann ábādhitaḥ  

10.092.09a     stómaṃ vo adyá rudarā́ya+ śíkvase  
10.092.09b     kṣayádvīrāya námasā didiṣṭana  
10.092.09c     yébhiḥ śiváḥ suávām̐ evayā́vabhir  
10.092.09d     diváḥ síṣakti sváyaśā níkāmabhiḥ  

10.092.10a     té hí prajā́yā ábharanta ví śrávo  
10.092.10b     bŕ̥haspátir vr̥ṣabháḥ sómajāmayaḥ  
10.092.10c     yajñaír átharvā prathamó ví dhārayad  
10.092.10d     devā́ dákṣair bhŕ̥gavaḥ sáṃ cikitrire  

10.092.11a     té hí dyā́vāpr̥thivī́ bhū́riretasā  
10.092.11b     nárāśáṃsaś cáturaṅgo yamó 'ditiḥ  
10.092.11c     devás tváṣṭā draviṇodā́ r̥bhukṣáṇaḥ  
10.092.11d     prá rodasī́ marúto víṣṇur arhire  

10.092.12a     utá syá na uśíjām urviyā́ kavír  
10.092.12b     áhiḥ śr̥ṇotu budhníyo hávīmani  
10.092.12c     sū́ryāmā́sā vicárantā divikṣítā  
10.092.12d     dhiyā́ śamīnahuṣī asyá bodhatam  

10.092.13a     prá naḥ pūṣā́ caráthaṃ viśvádeviyo  
10.092.13b     apā́ṃ nápād avatu vāyúr iṣṭáye  
10.092.13c     ātmā́naṃ vásyo abhí vā́tam arcata  
10.092.13d     tád aśvinā suhavā yā́mani śrutam  

10.092.14a     viśā́m āsā́m ábhayānām adhikṣítaṃ  
10.092.14b     gīrbhír u · sváyaśasaṃ gr̥ṇīmasi  
10.092.14c     gnā́bhir víśvābhir áditim anarváṇam  
10.092.14d     aktór yúvānaṃ nr̥máṇā ádhā pátim  

10.092.15a     rébhad átra janúṣā pū́rvo áṅgirā  
10.092.15b     grā́vāṇa ūrdhvā́ abhí cakṣur adhvarám  
10.092.15c     yébhir víhāyā ábhavad vicakṣaṇáḥ  
10.092.15d     pā́thaḥ sumékaṃ svádhitir vánanvati  

93  
10.093.01a     máhi dyāvāpr̥thivī bhūtam urvī́  
10.093.01b     nā́rī yahvī́ ná ródasī sádaṃ naḥ  
10.093.01c     tébhir naḥ pātaṃ sáhyasa  
10.093.01d     ebhír naḥ pātaṃ śūṣáṇi  

10.093.02a     yajñé-yajñe sá mártiyo  
10.093.02b     devā́n saparyati  
10.093.02c     yáḥ sumnaír dīrghaśrúttama  
10.093.02d     āvívāsati enān  

10.093.03a     víśveṣām irajyavo  
10.093.03b     devā́nāṃ vā́r maháḥ  
10.093.03c     víśve hí viśvámahaso  
10.093.03d     víśve yajñéṣu yajñíyāḥ  

10.093.04a     té ghā rā́jāno amŕ̥tasya mandrā́  
10.093.04b     aryamā́ mitró váruṇaḥ párijmā  
10.093.04c     kád rudró nr̥̄ṇã́ṃ+ stutó  
10.093.04d     marútaḥ pūṣáṇo bhágaḥ  

10.093.05a     utá no náktam apã́ṃ vr̥ṣaṇvasū  
10.093.05b     sū́ryāmā́sā sádanāya sadhaníyā  
10.093.05c     sácā yát sā́di eṣãm  
10.093.05d     áhir budhnéṣu budhníyaḥ  

10.093.06a     utá no devā́v aśvínā śubhás pátī  
10.093.06b     dhā́mabhir mitrā́váruṇā uruṣyatām  
10.093.06c     maháḥ sá rāyá éṣate  
10.093.06d     áti dhánveva duritā́  

10.093.07a     utá no rudrā́ cin mr̥̄ḷatām+ aśvínā  
10.093.07b     víśve devā́so ráthaspátir bhágaḥ  
10.093.07c     r̥bhúr vā́ja r̥bhukṣaṇaḥ  
10.093.07d     párijmā viśvavedasaḥ  

10.093.08a     r̥bhúr r̥bhukṣā́ r̥bhúr vidható máda  
10.093.08b     ā́ te hárī jūjuvānásya vājínā  
10.093.08c     duṣṭáraṃ yásya sā́ma cid  
10.093.08d     ŕ̥dhag yajñó ná mā́nuṣaḥ  

10.093.09a     kr̥dhī́ no · áhrayo deva savitaḥ  
10.093.09b     sá ca stuṣe maghónãm  
10.093.09c     sahó na índro váhnibhir ní eṣãṃ  
10.093.09d     carṣaṇīnā́ṃ cakráṃ raśmíṃ ná yoyuve  

10.093.10a     aíṣu dyāvāpr̥thivī dhãtam mahád  
10.093.10b     asmé vīréṣu viśvácarṣaṇi śrávaḥ  
10.093.10c     pr̥kṣáṃ vā́jasya sātáye  
10.093.10d     pr̥kṣáṃ rāyótá turváṇe  

10.093.11a     etáṃ śáṃsam indrāsmayúṣ  
10.093.11b     ṭváṃ kū́cit sántaṃ sahasāvann abhíṣṭaye  
10.093.11c     sádā pāhi abhíṣṭaye  
10.093.11d     medátāṃ vedátā vaso  

10.093.12a     etám me stómaṃ tanā́ ná sū́rye  
10.093.12b     dyutádyāmānaṃ vāvr̥dhanta nr̥̄ṇã́m+  
10.093.12c     saṃvánanaṃ ná áśviyaṃ  
10.093.12d     táṣṭeva ánapacyutam  

10.093.13a     vāvárta yéṣāṃ rãyā́  
10.093.13b     yuktā́ eṣāṃ hiraṇyáyī  
10.093.13c     nemádhitā ná paúṃsiyā  
10.093.13d     vŕ̥thā iva viṣṭáantā  

10.093.14a     prá tád duḥśī́me pŕ̥thavāne vené  
10.093.14b     prá rāmé vocam ásure maghávatsu  
10.093.14c     yé yuktvā́ya páñca śatā́ asmayú  
10.093.14d     pathā́ viśrā́vi eṣãm  

10.093.15a     ádhī́n nú átra saptatíṃ ca saptá ca  
10.093.15b     sadyó didiṣṭa tā́nuvaḥ  
10.093.15c     sadyó didiṣṭa pārthiyáḥ  
10.093.15d     sadyó didiṣṭa māyaváḥ  

94  
10.094.01a     praíté vadantu prá vayáṃ vadāma  
10.094.01b     grā́vabhyo vā́caṃ vadatā vádadbhyaḥ  
10.094.01c     yád adrayaḥ parvatāḥ sākám āśávaḥ  
10.094.01d     ślókaṃ ghóṣam bhárathéndrāya somínaḥ  

10.094.02a     eté vadanti śatávat sahásravad  
10.094.02b     abhí krandanti háritebhir āsábhiḥ  
10.094.02c     viṣṭvī́ grā́vāṇaḥ sukŕ̥taḥ sukr̥tyáyā  
10.094.02d     hótuś cit pū́rve havirádyam āśata  

10.094.03a     eté vadanti ávidann anā́ mádhu  
10.094.03b     ní ūṅkhayante ádhi pakvá ā́miṣi  
10.094.03c     vr̥kṣásya śā́khām aruṇásya bápsatas  
10.094.03d     té sū́bharvā vr̥ṣabhā́ḥ prém arāviṣuḥ  

10.094.04a     br̥hád vadanti madiréṇa mandínā  
10.094.04b     índraṃ króśanto avidann anā́ mádhu  
10.094.04c     saṃrábhyā dhī́rāḥ svásr̥bhir anartiṣur  
10.094.04d     āghoṣáyantaḥ pr̥thivī́m upabdíbhiḥ  

10.094.05a     suparṇā́ vā́cam akrata úpa dyávi  
10.094.05b     ākharé kŕ̥ṣṇā iṣirā́ anartiṣuḥ  
10.094.05c     níaṅ ní yanti úparasya niṣkr̥tám  
10.094.05d     purū́ réto dadhire sūriyaśvítaḥ  

10.094.06a     ugrā́ iva praváhantaḥ samā́yamuḥ  
10.094.06b     sākáṃ yuktā́ vŕ̥ṣaṇo bíbhrato dhúraḥ  
10.094.06c     yác chvasánto jagrasānā́ árāviṣuḥ  
10.094.06d     śr̥ṇvá eṣām prothátho árvatām iva  

10.094.07a     dáśāvanibhyo dáśakakṣiyebhiyo  
10.094.07b     dáśayoktrebhyo dáśayojanebhiyaḥ  
10.094.07c     dáśābhīśubhyo arcatājárebhiyo  
10.094.07d     dáśa dhúro dáśa yuktā́ váhadbhiyaḥ  

10.094.08a     té ádrayo dáśayantrāsa āśávas  
10.094.08b     téṣām ādhā́nam pári eti haryatám  
10.094.08c     tá ū sutásya somiyásya ándhaso  
10.094.08d     aṃśóḥ pīyū́ṣam prathamásya bhejire  

10.094.09a     té somā́do hárī índrasya niṃsate  
10.094.09b     aṃśúṃ duhánto ádhi āsate gávi  
10.094.09c     tébhir dugdhám papivā́n somiyám mádhu  
10.094.09d     índro vardhate práthate vr̥ṣāyáte  

10.094.10a     vŕ̥ṣā vo aṃśúr ná kílā riṣāthana  
10.094.10b     íḷāvantaḥ sádam ít sthana ā́śitāḥ  
10.094.10c     raivatyéva máhasā cā́rava sthana  
10.094.10d     yásya grāvāṇo ájuṣadhvam adhvarám  

10.094.11a     tr̥dilā́ · átr̥dilāso ádrayo  
10.094.11b     aśramaṇā́ áśr̥thitā ámr̥tyavaḥ  
10.094.11c     anāturā́ ajárā sthā́maviṣṇavaḥ  
10.094.11d     supīváso átr̥ṣitā átr̥ṣṇajaḥ  

10.094.12a     dhruvā́ evá vaḥ pitáro yugé-yuge  
10.094.12b     kṣémakāmāsaḥ sádaso ná yuñjate  
10.094.12c     ajuryā́so hariṣā́co harídrava  
10.094.12d     ā́ dyā́ṃ ráveṇa pr̥thivī́m aśuśravuḥ  

10.094.13a     tád íd vadanti ádrayo vimócane  
10.094.13b     yā́mann añjaspā́ iva ghéd upabdíbhiḥ  
10.094.13c     vápanto bī́jam iva dhāniyākŕ̥taḥ  
10.094.13d     pr̥ñcánti sómaṃ ná minanti bápsataḥ  

10.094.14a     suté adhvaré ádhi vā́cam akrata  
10.094.14b     ā́ krīḷáyo ná mātáraṃ tudántaḥ  
10.094.14c     ví ṣū́ muñcā suṣuvúṣo manīṣā́ṃ  
10.094.14d     ví vartantām ádrayaś cā́yamānāḥ  

95  
10.095.01a     hayé jā́ye mánasā tíṣṭha ghore  
10.095.01b     vácāṃsi miśrā́ kr̥ṇavāvahai nú  
10.095.01c     ná nau mántrā ánuditāsa eté  
10.095.01d     máyas karan páratare canā́han  

10.095.02a     kím etā́ vācā́ kr̥ṇavā távāhám  
10.095.02b     prā́kramiṣam uṣásām agriyéva  
10.095.02c     púrūravaḥ púnar ástam párehi  
10.095.02d     durāpanā́ vā́ta ivāhám asmi  

10.095.03a     íṣur ná śriyá iṣudhér  
10.095.03b     asanā́ goṣā́ḥ śatasā́ ná ráṃhiḥ  
10.095.03c     avī́re krátau ví davidyutan ná  
10.095.03d     úrā ná māyúṃ citayanta dhúnayaḥ  

10.095.04a     sā́ vásu dádhatī śváśurāya  
10.095.04b     váya úṣo yádi váṣṭy ántigr̥hāt  
10.095.04c     ástaṃ nanakṣe yásmiñ cākán  
10.095.04d     dívā náktaṃ śnathitā́ vaitaséna  

10.095.05a     tríḥ sma mā́hnaḥ śnathayo vaitaséna  
10.095.05b     utá sma me áviyatyai pr̥ṇāsi  
10.095.05c     púrūravo ánu te kétam āyaṃ  
10.095.05d     rā́jā me vīra tanúvas tád āsīḥ  

10.095.06a     yā́ sujūrṇíḥ śráyaṇiḥ+ sumnáāpir  
10.095.06b     hradécakṣur ná granthínī caraṇyúḥ  
10.095.06c     tā́ añjáyo aruṇáyo ná sasruḥ  
10.095.06d     śriyé gā́vo ná dhenávo 'navanta  

10.095.07a     sám asmiñ jā́yamāna āsata gnā́  
10.095.07b     utém avardhan nadíyaḥ svágūrtāḥ  
10.095.07c     mahé yát tvā purūravo ráṇāya  
10.095.07d     ávardhayan dasyuhátyāya devā́ḥ  

10.095.08a     sácā yád āsu jáhatīṣu átkam  
10.095.08b     ámānuṣīṣu mā́nuṣo niṣéve  
10.095.08c     ápa sma mát tarásantī ná bhujyús  
10.095.08d     tā́ atrasan rathaspŕ̥śo ná áśvāḥ  

10.095.09a     yád āsu márto amŕ̥tāsu nispŕ̥k  
10.095.09b     sáṃ kṣoṇī́bhiḥ · krátubhir ná pr̥ṅkté  
10.095.09c     tā́ ātáyo ná tanvàḥ śumbhata svā́  
10.095.09d     áśvāso ná krīḷáyo dándaśānāḥ  

10.095.10a     vidyún ná · yā́ pátantī dávidyod  
10.095.10b     bhárantī me ápiyā kā́miyāni  
10.095.10c     jániṣṭo apó náriyaḥ sújātaḥ  
10.095.10d     prá úrváśī tirata dīrghám ā́yuḥ  

10.095.11a     jajñiṣá itthā́ gõpī́thiyāya hí  
10.095.11b     dadhā́tha tát purūravo ma ójaḥ  
10.095.11c     áśāsaṃ tvā vidúṣī sásmin áhan  
10.095.11d     ná ma ā́śr̥ṇoḥ kím abhúg vadāsi  

10.095.12a     kadā́ sūnúḥ pitáraṃ jātá ichāc  
10.095.12b     cakrán ná áśru vartayad vijānán  
10.095.12c     kó dámpatī sámanasā ví yūyod  
10.095.12d     ádha yád agníḥ śváśureṣu dī́dayat  

10.095.13a     práti bravāṇi vartáyate áśru  
10.095.13b     cakrán ná krandad ādhíye śivā́yai  
10.095.13c     prá tát te · hinavā yát te asmé  
10.095.13d     párehi ástaṃ nahí mūra mā́paḥ  

10.095.14a     sudevó adyá prapáted ánāvr̥t  
10.095.14b     parāvátam paramā́ṃ gántavā́ u  
10.095.14c     ádhā śáyīta nírr̥ter upásthe  
10.095.14d     ádhainaṃ vŕ̥kā rabhasā́so adyúḥ  

10.095.15a     púrūravo mā́ mr̥thā mā́ prá papto  
10.095.15b     mā́ tvā vŕ̥kāso áśivāsa u kṣan  
10.095.15c     ná vaí straíṇāni sakhiyā́ni santi  
10.095.15d     sālāvr̥kā́ṇāṃ hŕ̥dayāni etā́  

10.095.16a     yád vírūpā ácaram mártiyeṣu  
10.095.16b     ávasaṃ rā́trīḥ śarádaś cátasraḥ  
10.095.16c     ghr̥tásya stokáṃ sakŕ̥d áhna āśnāṃ  
10.095.16d     tā́d evédáṃ tātr̥pāṇā́ carāmi  

10.095.17a     antarikṣaprā́ṃ rájaso vimā́nīm  
10.095.17b     úpa śikṣāmi urváśīṃ vásiṣṭhaḥ  
10.095.17c     úpa tvā rātíḥ sukr̥tásya tíṣṭhān  
10.095.17d     ní vartasva hŕ̥dayaṃ tapyate me  

10.095.18a     íti tvā devā́ imá āhur aiḷa  
10.095.18b     yáthem etád bhávasi mr̥tyúbandhuḥ  
10.095.18c     prajā́ te devā́n havíṣā yajāti  
10.095.18d     suvargá u tvám ápi mādayāse  

96  
10.096.01a     prá te mahé vidáthe śaṃsiṣaṃ hárī  
10.096.01b     prá te vanve vanúṣo haryatám mádam  
10.096.01c     ghr̥táṃ ná yó háribhiś cā́ru sécata  
10.096.01d     ā́ tvā viśantu hárivarpasaṃ gíraḥ  

10.096.02a     háriṃ hí yónim abhí yé samásvaran  
10.096.02b     hinvánto hárī diviyáṃ yáthā sádaḥ  
10.096.02c     ā́ yám pr̥ṇánti háribhir ná dhenáva  
10.096.02d     índrāya śūṣáṃ hárivantam arcata  

10.096.03a     só asya vájro hárito yá āyasó  
10.096.03b     hárir níkāmo hárir ā́ gábhastiyoḥ  
10.096.03c     dyumnī́ suśipró hárimanyusāyaka  
10.096.03d     índre ní rūpā́ háritā mimikṣire  

10.096.04a     diví ná ketúr ádhi dhāyi haryató  
10.096.04b     vivyácad vájro hárito ná ráṃhiyā  
10.096.04c     tudád áhiṃ háriśipro yá āyasáḥ  
10.096.04d     sahásraśokā abhavad dharimbharáḥ  

10.096.05a     tuváṃ-tuvam aharyathā úpastutaḥ  
10.096.05b     pū́rvebhir indra harikeśa yájvabhiḥ  
10.096.05c     tuváṃ haryasi táva víśvam ukthíyam  
10.096.05d     ásāmi rā́dho harijāta haryatám  

10.096.06a     tā́ vajríṇam mandínaṃ stómiyam máda  
10.096.06b     índraṃ ráthe vahato haryatā́ hárī  
10.096.06c     purū́ṇi asmai sávanāni háryata  
10.096.06d     índrāya sómā hárayo dadhanvire  

10.096.07a     áraṃ kā́māya hárayo dadhanvire  
10.096.07b     sthirā́ya hinvan hárayo hárī turā́  
10.096.07c     árvadbhir yó háribhir jóṣam ī́yate  
10.096.07d     só asya kā́maṃ hárivantam ānaśe  

10.096.08a     háriśmaśārur hárikeśa āyasás  
10.096.08b     turaspéye yó haripā́ ávardhata  
10.096.08c     árvadbhir yó háribhir vājínīvasur  
10.096.08d     áti víśvā duritā́ pā́riṣad dhárī  

10.096.09a     srúveva yásya háriṇī vipetátuḥ  
10.096.09b     śípre vā́jāya háriṇī dávidhvataḥ  
10.096.09c     prá yát kr̥té camasé mármr̥jad dhárī  
10.096.09d     pītvā́ mádasya haryatásya ándhasaḥ  

10.096.10a     utá sma sádma haryatásya pastíyor  
10.096.10b     átyo ná vā́jaṃ hárivām̐ acikradat  
10.096.10c     mahī́ cid dhí dhiṣáṇā́haryad ójasā  
10.096.10d     br̥hád váyo dadhiṣe haryatáś cid ā́  

10.096.11a     ā́ ródasī háryamāṇo mahitvā́  
10.096.11b     návyaṃ-navyaṃ haryasi mánma nú priyám  
10.096.11c     prá pastíyam asura haryatáṃ gór  
10.096.11d     āvíṣ kr̥dhi háraye sū́riyāya  

10.096.12a     ā́ tvā haryántam prayújo jánānāṃ  
10.096.12b     ráthe vahantu háriśipram indra  
10.096.12c     píbā yáthā prátibhr̥tasya mádhvo  
10.096.12d     háryan yajñáṃ sadhamā́de dáśoṇim  

10.096.13a     ápāḥ pū́rveṣāṃ harivaḥ sutā́nām  
10.096.13b     átho idáṃ sávanaṃ kévalaṃ te  
10.096.13c     mamaddhí sómam mádhumantam indra  
10.096.13d     satrā́ vr̥ṣañ jaṭhára ā́ vr̥ṣasva  

97  
10.097.01a     yā́ óṣadhīḥ pū́rvā jātā́  
10.097.01b     devébhyas triyugám purā́  
10.097.01c     mánai nú babhrū́ṇām aháṃ  
10.097.01d     śatáṃ dhā́māni saptá ca  

10.097.02a     śatáṃ vo amba dhā́māni  
10.097.02b     sahásram utá vo rúhaḥ  
10.097.02c     ádhā śatakratvo yūyám  
10.097.02d     imám me agadáṃ kr̥ta  

10.097.03a     óṣadhīḥ práti modadhvam  
10.097.03b     púṣpavatīḥ prasū́varīḥ  
10.097.03c     áśvā iva sajítvarīr  
10.097.03d     vīrúdhaḥ pārayiṣṇúvaḥ  

10.097.04a     óṣadhīr íti mātaras  
10.097.04b     tád vo devīr úpa bruve  
10.097.04c     sanéyam áśvaṃ gā́ṃ vā́sa  
10.097.04d     ātmā́naṃ táva pūruṣa  

10.097.05a     aśvatthé vo niṣádanam  
10.097.05b     parṇé vo vasatíṣ kr̥tā́  
10.097.05c     gobhā́ja ít kílāsatha  
10.097.05d     yát sanávatha pū́ruṣam  

10.097.06a     yátraúṣadhīḥ samágmata  
10.097.06b     rā́jānaḥ sámitāv iva  
10.097.06c     vípraḥ sá ucyate bhiṣág  
10.097.06d     rakṣohā́mīvacā́tanaḥ  

10.097.07a     aśvāvatī́ṃ somāvatī́m  
10.097.07b     ūrjáyantīm údojasam  
10.097.07c     ā́vitsi sárvā óṣadhīr  
10.097.07d     asmā́ ariṣṭátātaye  

10.097.08a     úc chúṣmā óṣadhīnãṃ  
10.097.08b     gā́vo goṣṭhā́d iverat   
10.097.08c     dhánaṃ saniṣyántīnãm  
10.097.08d     ātmā́naṃ táva pūruṣa  

10.097.09a     íṣkr̥tir nā́ma vo mātā́  
10.097.09b     átho yūyáṃ stha níṣkr̥tīḥ  
10.097.09c     sīrā́ḥ patatríṇī sthana  
10.097.09d     yád āmáyati níṣ kr̥tha  

10.097.10a     áti víśvāḥ pariṣṭhã́  
10.097.10b     stená 'va° vrajám akramuḥ  
10.097.10c     óṣadhīḥ prá acucyavur  
10.097.10d     yát kíṃ ca tanúvo rápaḥ  

10.097.11a     yád imā́ vājáyann ahám  
10.097.11b     óṣadhīr hásta ādadhé  
10.097.11c     ātmā́ yákṣmasya naśyati  
10.097.11d     purā́ jīvagŕ̥bho yathā  

10.097.12a     yásyauṣadhīḥ prasárpatha  
10.097.12b     áṅgam-aṅgam páruṣ-paruḥ  
10.097.12c     táto yákṣmaṃ ví bādhadhva  
10.097.12d     ugró madhyamaśī́r iva  

10.097.13a     sākáṃ yakṣma prá pata  
10.097.13b     cā́ṣeṇa kikidīvínā  
10.097.13c     sākáṃ vā́tasya dhrā́jiyā  
10.097.13d     sākáṃ naśya nihā́kayā  

10.097.14a     anyā́ vo anyā́m avatu  
10.097.14b     anyā́nyásyā úpāvata  
10.097.14c     tā́ḥ sárvāḥ saṃvidānā́  
10.097.14d     idám me prā́vatā vácaḥ  

10.097.15a     yā́ḥ phalínīr yā́ aphalā́  
10.097.15b     apuṣpā́ yā́ś ca puṣpíṇīḥ  
10.097.15c     bŕ̥haspátiprasūtās  
10.097.15d     tā́ no muñcantu áṃhasaḥ  

10.097.16a     muñcántu mā śapathíyād  
10.097.16b     átho varuṇíyād utá  
10.097.16c     átho yamásya páḍbīśāt  
10.097.16d     sárvasmād devakilbiṣā́t  

10.097.17a     avapátantīr avadan  
10.097.17b     divá óṣadhayas pári  
10.097.17c     yáṃ jīvám aśnávāmahai  
10.097.17d     ná sá riṣyāti pū́ruṣaḥ  

10.097.18a     yā́ óṣadhīḥ sómarājñīr  
10.097.18b     bahvī́ḥ śatávicakṣaṇāḥ  
10.097.18c     tā́sāṃ tvám asi uttamā́  
10.097.18d     áraṃ kā́māya śáṃ hr̥dé  

10.097.19a     yā́ óṣadhīḥ sómarājñīr  
10.097.19b     víṣṭhitāḥ pr̥thivī́m ánu  
10.097.19c     bŕ̥haspátiprasūtā  
10.097.19d     asyaí sáṃ datta vīríyam  

10.097.20a     mā́ vo riṣat khanitā́  
10.097.20b     yásmai cāháṃ khánāmi vaḥ  
10.097.20c     dvipác cátuṣpad asmā́kaṃ  
10.097.20d     sárvam astu anāturám  

10.097.21a     yā́ś cedám upaśr̥ṇvánti  
10.097.21b     yā́ś ca dūrám párāgatāḥ  
10.097.21c     sárvāḥ saṃgátya vīrudho  
10.097.21d     asyaí sáṃ datta vīríyam  

10.097.22a     óṣadhayaḥ sáṃ vadante  
10.097.22b     sómena sahá rā́jañā  
10.097.22c     yásmai kr̥ṇóti brāhmaṇás  
10.097.22d     táṃ rājan pārayāmasi  

10.097.23a     tvám uttamā́si oṣadhe  
10.097.23b     táva vr̥kṣā́ úpastayaḥ  
10.097.23c     úpastir astu sò 'smā́kaṃ  
10.097.23d     yó asmā́m̐ abhidā́sati  

98  
10.098.01a     bŕ̥haspate práti me devátām ihi  
10.098.01b     mitró vā yád váruṇo vā́si pūṣā́  
10.098.01c     ādityaír vā yád vásubhir marútvān  
10.098.01d     sá parjányaṃ śáṃtanave vr̥ṣāya  

10.098.02a     ā́ devó dūtó ajiráś cikitvā́n  
10.098.02b     tuvád devāpe abhí mā́m agachat  
10.098.02c     pratīcīnáḥ práti mā́m ā́ vavr̥tsva  
10.098.02d     dádhāmi te dyumátīṃ vā́cam āsán  

10.098.03a     asmé dhehi dyumátīṃ vā́cam āsán  
10.098.03b     bŕ̥haspate anamīvā́m iṣirā́m  
10.098.03c     yáyā vr̥ṣṭíṃ śáṃtanave vánāva  
10.098.03d     divó drapsó mádhumām̐ ā́ viveśa  

10.098.04a     ā́ no drapsā́ mádhumanto viśantu  
10.098.04b     índra dehi ádhirathaṃ sahásram  
10.098.04c     ní ṣīda hotrám r̥tuthā́ yajasva  
10.098.04d     devā́n devāpe havíṣā saparya  

10.098.05a     ārṣṭiṣeṇó hotrám ŕ̥ṣir niṣī́dan  
10.098.05b     devā́pir devasumatíṃ cikitvā́n  
10.098.05c     sá úttarasmād ádharaṃ samudrám  
10.098.05d     apó divyā́ asr̥jad varṣíyā abhí  

10.098.06a     asmín samudré ádhi úttarasminn  
10.098.06b     ā́po devébhir nívr̥tā atiṣṭhan  
10.098.06c     tā́ adravann ārṣṭiṣeṇéna sr̥ṣṭā́  
10.098.06d     devā́pinā préṣitā mr̥kṣíṇīṣu  

10.098.07a     yád devā́piḥ śáṃtanave puróhito  
10.098.07b     hotrā́ya vr̥táḥ kr̥páyann ádīdhet  
10.098.07c     devaśrútaṃ vr̥ṣṭivániṃ rárāṇo  
10.098.07d     bŕ̥haspátir vā́cam asmā ayachat  

10.098.08a     yáṃ tvā devā́piḥ śuśucānó agna  
10.098.08b     ārṣṭiṣeṇó manuṣíyaḥ samīdhé  
10.098.08c     víśvebhir devaír anumadyámānaḥ  
10.098.08d     prá parjányam īrayā vr̥ṣṭimántam  

10.098.09a     tuvā́m pū́rva ŕ̥ṣayo gīrbhír āyan  
10.098.09b     tvā́m adhvaréṣu puruhūta víśve  
10.098.09c     sahásrāṇi ádhirathāni asmé  
10.098.09d     ā́ no yajñáṃ rohidaśvópa yāhi  

10.098.10a     etā́ni agne navatír náva tvé  
10.098.10b     ā́hutāni ádhirathā sahásrā  
10.098.10c     tébhir vardhasva tanvàḥ śūra pūrvī́r  
10.098.10d     divó no vr̥ṣṭím iṣitó rirīhi  

10.098.11a     etā́ni agne navatíṃ sahásrā  
10.098.11b     sám prá yacha vŕ̥ṣṇa índrāya bhāgám  
10.098.11c     vidvā́n pathá r̥tuśó devayā́nān  
10.098.11d     ápy aulānáṃ diví devéṣu dhehi  

10.098.12a     ágne bā́dhasva ví mŕ̥dho ví durgáhā  
10.098.12b     ápā́mīvām ápa rákṣāṃsi sedha  
10.098.12c     asmā́t samudrā́d br̥ható divó no  
10.098.12d     apā́m bhūmā́nam úpa naḥ sr̥jehá  

99  
10.099.01a     káṃ naś citrám iṣaṇyasi cikitvā́n  
10.099.01b     pr̥thugmā́naṃ · vāśráṃ vāvr̥dhádhyai  
10.099.01c     kát tásya dā́tu śávaso víuṣṭau  
10.099.01d     tákṣad vájraṃ vr̥tratúram ápinvat  

10.099.02a     sá hí dyutā́ vidyútā véti sā́ma  
10.099.02b     pr̥thúṃ yónim asuratvā́ sasāda  
10.099.02c     sá sánīḷebhiḥ prasahānó asya  
10.099.02d     bhrā́tur ná r̥té saptáthasya māyā́ḥ  

10.099.03a     sá vā́jaṃ yā́tā ápaduṣpadā yán  
10.099.03b     súvarṣātā pári ṣadat saniṣyán  
10.099.03c     anarvā́ yác chatádurasya védo  
10.099.03d     ghnáñ chiśnádevām̐ abhí várpasā bhū́t  

10.099.04a     sá yahvíyo avánīr góṣu árvā  
10.099.04b     ā́ juhoti pradhaníyāsu sásriḥ  
10.099.04c     apā́do yátra yújyāso arathā́  
10.099.04d     droṇíaśvāsa ī́rate ghr̥táṃ vā́ḥ  

10.099.05a     sá rudrébhir áśastavāra ŕ̥bhvā  
10.099.05b     hitvī́ gáyam āréavadya ā́gāt  
10.099.05c     vamrásya manye mithunā́ vívavrī  
10.099.05d     ánnam abhī́tyārodayan muṣāyán  

10.099.06a     sá íd dā́saṃ tuvīrávam pátir dán  
10.099.06b     ṣaḷakṣáṃ · triśīrṣā́ṇaṃ damanyat  
10.099.06c     asyá tritó nú ójasā vr̥dhānó  
10.099.06d     vipā́ varāhám áyoagrayā han  

10.099.07a     sá drúhvaṇe mánuṣa ūrdhvasāná  
10.099.07b     ā́ sāviṣad arśasānā́ya śárum  
10.099.07c     sá nŕ̥tamo náhuṣo 'smát sújātaḥ  
10.099.07d     púro abhinad árhan dasyuhátye  

10.099.08a     só abhríyo ná yávasa udanyán  
10.099.08b     kṣáyāya gātúṃ vidán no asmé  
10.099.08c     úpa yát sī́dad índuṃ śárīraiḥ  
10.099.08d     śyenó áyoapāṣṭir hanti dásyūn  

10.099.09a     sá vrā́dhataḥ śavasānébhir asya  
10.099.09b     kútsāya śúṣṇaṃ kr̥páṇe párādāt  
10.099.09c     ayáṃ kavím anayac chasyámānam  
10.099.09d     átkaṃ yó asya sánitotá nr̥̄ṇā́m+  

10.099.10a     ayáṃ daśasyán náriyebhir asya  
10.099.10b     dasmó devébhir váruṇo ná māyī́  
10.099.10c     ayáṃ kanī́na r̥tupā́ avedi  
10.099.10d     ámimīta aráruṃ yáś cátuṣpāt  

10.099.11a     asyá stómebhir auśijá r̥jíśvā  
10.099.11b     vrajáṃ darayad vr̥ṣabhéṇa píproḥ  
10.099.11c     sútvā yád · yajató dīdáyad gī́ḥ  
10.099.11d     púra iyānó abhí várpasā bhū́t  

10.099.12a     evā́ mahó asura vakṣáthāya  
10.099.12b     vamrakáḥ paḍbhír úpa sarpad índram  
10.099.12c     sá iyānáḥ karati svastím asmā  
10.099.12d     íṣam ū́rjaṃ sukṣitíṃ víśvam ā́bhāḥ  

100  
10.100.01a     índra dŕ̥hya maghavan tvā́vad íd bhujá  
10.100.01b     ihá stutáḥ sutapā́ bodhi no vr̥dhé  
10.100.01c     devébhir naḥ savitā́ prā́vatu śrutám  
10.100.01d     ā́ sarvátātim áditiṃ vr̥ṇīmahe  

10.100.02a     bhárāya sú bharata bhāgám r̥tvíyam  
10.100.02b     prá vāyáve śucipé krandádiṣṭaye  
10.100.02c     gaurásya yáḥ páyasaḥ pītím ānaśá  
10.100.02d     ā́ sarvátātim áditiṃ vr̥ṇīmahe  

10.100.03a     ā́ no deváḥ savitā́ sāviṣad váya  
10.100.03b     r̥jūyaté yájamānāya sunvaté  
10.100.03c     yáthā devā́n pratibhū́ṣema pākavád  
10.100.03d     ā́ sarvátātim áditiṃ vr̥ṇīmahe  

10.100.04a     índro asmé sumánā astu viśváhā  
10.100.04b     rā́jā sómaḥ suvitásyā́dhi etu naḥ  
10.100.04c     yáthā-yathā mitrádhitāni saṃdadhúr  
10.100.04d     ā́ sarvátātim áditiṃ vr̥ṇīmahe  

10.100.05a     índra ukthéna śávasā párur dadhe  
10.100.05b     bŕ̥haspate pratarītā́si ā́yuṣaḥ  
10.100.05c     yajñó mánuḥ prámatir naḥ pitā́ hí kam  
10.100.05d     ā́ sarvátātim áditiṃ vr̥ṇīmahe  

10.100.06a     índrasya nú súkr̥taṃ daíviyaṃ sáho  
10.100.06b     agnír gr̥hé jaritā́ médhiraḥ kavíḥ  
10.100.06c     yajñáś ca bhūd vidáthe cā́rur ántama  
10.100.06d     ā́ sarvátātim áditiṃ vr̥ṇīmahe  

10.100.07a     ná vo gúhā cakr̥ma bhū́ri duṣkr̥táṃ  
10.100.07b     nā́víṣṭiyaṃ vasavo devahéḷanam  
10.100.07c     mā́kir no devā ánr̥tasya várpasa  
10.100.07d     ā́ sarvátātim áditiṃ vr̥ṇīmahe  

10.100.08a     ápā́mīvāṃ savitā́ sāviṣan níag  
10.100.08b     várīya íd ápa sedhantu ádrayaḥ  
10.100.08c     grā́vā yátra madhuṣúd ucyáte br̥hád  
10.100.08d     ā́ sarvátātim áditiṃ vr̥ṇīmahe  

10.100.09a     ūrdhvó grā́vā vasavo astu sotári  
10.100.09b     víśvā dvéṣāṃsi sanutár yuyota  
10.100.09c     sá no deváḥ savitā́ pāyúr ī́ḍiya  
10.100.09d     ā́ sarvátātim áditiṃ vr̥ṇīmahe  

10.100.10a     ū́rjaṃ gāvo yávase pī́vo attana  
10.100.10b     r̥tásya yā́ḥ sádane kóśe aṅgdhuvé  
10.100.10c     tanū́r evá tanúvo astu bheṣajám  
10.100.10d     ā́ sarvátātim áditiṃ vr̥ṇīmahe  

10.100.11a     kratuprā́vā jaritā́ śáśvatām áva  
10.100.11b     índra íd bhadrā́ prámatiḥ sutā́vatām  
10.100.11c     pūrṇám ū́dhar diviyáṃ yásya siktáya  
10.100.11d     ā́ sarvátātim áditiṃ vr̥ṇīmahe  

10.100.12a     citrás te bhānúḥ kratuprā́ abhiṣṭíḥ  
10.100.12b     sánti spŕ̥dho jaraṇiprā́ ádhr̥ṣṭāḥ  
10.100.12c     rájiṣṭhayā rájiyā paśvá ā́ gós  
10.100.12d     tū́tūrṣati pári ágraṃ duvasyúḥ  

101  
10.101.01a     úd budhyadhvaṃ sámanasaḥ sakhāyaḥ  
10.101.01b     sám agním indhvam bahávaḥ sánīḷāḥ  
10.101.01c     dadhikrā́m agním uṣásaṃ ca devī́m  
10.101.01d     índrāvato ávase ní hvaye vaḥ  

10.101.02a     mandrā́ kr̥ṇudhvaṃ dhíya ā́ tanudhvaṃ  
10.101.02b     nā́vam aritrapáraṇīṃ kr̥ṇudhvam  
10.101.02c     íṣkr̥ṇudhvam ā́yudhā́raṃ kr̥ṇudhvam  
10.101.02d     prā́ñcaṃ yajñám prá ṇayatā sakhāyaḥ  

10.101.03a     yunákta sī́rā ví yugā́ tanudhvaṃ  
10.101.03b     kr̥té yónau · vapatehá bī́jam  
10.101.03c     girā́ ca śruṣṭíḥ sábharā ásan no  
10.101.03d     nédīya ít sr̥ṇíyaḥ pakvám éyāt  

10.101.04a     sī́rā yuñjanti kaváyo  
10.101.04b     yugā́ ví tanvate pŕ̥thak  
10.101.04c     dhī́rā devéṣu sumnayā́  

10.101.05a     nír āhāvā́n kr̥ṇotana  
10.101.05b     sáṃ varatrā́ dadhātana  
10.101.05c     siñcā́mahā avatám udríṇaṃ vayáṃ  
10.101.05d     suṣékam ánupakṣitam  

10.101.06a     íṣkr̥tāhāvam avatáṃ  
10.101.06b     suvaratráṃ suṣecanám  
10.101.06c     udríṇaṃ siñce ákṣitam  

10.101.07a     priṇītá° áśvān hitáṃ jayātha  
10.101.07b     suastivā́haṃ rátham ít kr̥ṇudhvam  
10.101.07c     dróṇāhāvam avatám áśmacakram  
10.101.07d     áṃsatrakośaṃ siñcatā nr̥pā́ṇam  

10.101.08a     vrajáṃ kr̥ṇudhvaṃ sá hí vo nr̥pā́ṇo  
10.101.08b     várma sīvyadhvam bahulā́ pr̥thū́ni  
10.101.08c     púraḥ kr̥ṇudhvam ā́yasīr ádhr̥ṣṭā  
10.101.08d     mā́ vaḥ susroc camasó dŕ̥ṃhatā tám  

10.101.09a     ā́ vo dhíyaṃ yajñíyāṃ varta ūtáye  
10.101.09b     dévā devī́ṃ yajatā́ṃ yajñíyām ihá  
10.101.09c     sā́ no duhīyad yávaseva gatvī́  
10.101.09d     sahásradhārā páyasā mahī́ gaúḥ  

10.101.10a     ā́ tū́ ṣiñca hárim īṃ drór upásthe  
10.101.10b     vā́śībhis takṣata aśmanmáyībhiḥ  
10.101.10c     pári ṣvajadhvaṃ dáśa kakṣíyābhir  
10.101.10d     ubhé dhúrau práti váhniṃ yunakta  

10.101.11a     ubhé dhúrau váhnir āpíbdamāno  
10.101.11b     antár yóneva carati dvijā́niḥ  
10.101.11c     vánaspátiṃ vána ā́sthāpayadhvaṃ  
10.101.11d     ní ṣū́ dadhidhvam ákhananta útsam  

10.101.12a     kápr̥n naraḥ kapr̥thám úd dadhātana  
10.101.12b     codáyata khudáta vā́jasātaye  
10.101.12c     niṣṭigríyaḥ putrám ā́ cyāvayotáya  
10.101.12d     índraṃ sabā́dha ihá sómapītaye  

102  
10.102.01a     prá te rátham mithūkŕ̥tam  
10.102.01b     índro avatu dhr̥ṣṇuyā́  
10.102.01c     asmínn ājaú puruhūta śravā́yiye  
10.102.01d     dhanabhakṣéṣu no ava  

10.102.02a     út sma vā́to vahati vā́so asyā  
10.102.02b     ádhirathaṃ yád ájayat sahásram  
10.102.02c     rathī́r abhūn mudgalā́nī gáviṣṭau  
10.102.02d     bháre kr̥táṃ ví aced indrasenā́  

10.102.03a     antár yacha jíghāṃsato  
10.102.03b     vájram indrābhidā́sataḥ  
10.102.03c     dā́sasya vā maghavann ā́riyasya vā  
10.102.03d     sanutár yavayā vadhám  

10.102.04a     udnó hradám apibaj járhr̥ṣāṇaḥ  
10.102.04b     kū́ṭaṃ sma tr̥ṃhád abhímātim eti  
10.102.04c     prá muṣkábhāraḥ śráva ichámāno  
10.102.04d     ajirám bāhū́ abharat síṣāsan  

10.102.05a     ní akrandayann upayánta enam  
10.102.05b     ámehayan vr̥ṣabhám mádhya ājéḥ  
10.102.05c     téna sū́bharvaṃ śatávat sahásraṃ  
10.102.05d     gávām múdgalaḥ pradháne jigāya  

10.102.06a     kakárdave vr̥ṣabhó yuktá āsīd  
10.102.06b     ávāvacīt sā́rathir asya keśī́  
10.102.06c     dúdher yuktásya drávataḥ sahā́nasa  
10.102.06d     r̥chánti ṣmā niṣpádo mudgalā́nīm  

10.102.07a     utá pradhím úd ahann asya vidvā́n  
10.102.07b     úpāyunag váṃsagam átra śíkṣan  
10.102.07c     índra úd āvat pátim ághniyānām  
10.102.07d     áraṃhata pádiyābhiḥ kakúdmān  

10.102.08a     śunám aṣṭrāví acarat kapardī́  
10.102.08b     varatrā́yāṃ dā́ru ānáhyamānaḥ  
10.102.08c     nr̥mṇā́ni kr̥ṇván baháve jánāya  
10.102.08d     gā́ḥ paspaśānás táviṣīr adhatta  

10.102.09a     imáṃ tám paśya vr̥ṣabhásya yúñjaṃ  
10.102.09b     kā́ṣṭhāyā mádhye drughaṇáṃ śáyānam  
10.102.09c     yéna jigā́ya śatávat sahásraṃ  
10.102.09d     gávām múdgalaḥ pr̥tanā́jiyeṣu  

10.102.10a     āré aghā́ kó nú itthā́ dadarśa  
10.102.10b     yáṃ yuñjánti tám u ā́ sthāpayanti  
10.102.10c     nā́smai tŕ̥ṇaṃ nódakám ā́ bharanti  
10.102.10d     úttaro dhuró vahati pradédiśat  

10.102.11a     parivr̥ktéva pativídyam ānaṭ  
10.102.11b     pī́piyānā kū́cakreṇeva siñcán  
10.102.11c     eṣaiṣíyā cid rathíyā jayema  
10.102.11d     sumaṅgálaṃ sínavad astu sātám  

10.102.12a     tuváṃ víśvasya jágataś  
10.102.12b     cákṣur indrāsi cákṣuṣaḥ  
10.102.12c     vŕ̥ṣā yád ājíṃ vŕ̥ṣaṇā síṣāsasi  
10.102.12d     codáyan vádhriṇā yujā́  

103  
10.103.01a     āśúḥ śíśāno vr̥ṣabhó ná bhīmó  
10.103.01b     ghanāghanáḥ kṣóbhaṇaś carṣaṇīnā́m  
10.103.01c     saṃkrándano 'nimiṣá ekavīráḥ  
10.103.01d     śatáṃ sénā ajayat sākám índraḥ  

10.103.02a     saṃkrándanenānimiṣéṇa jiṣṇúnā  
10.103.02b     yutkāréṇa duścyavanéna dhr̥ṣṇúnā  
10.103.02c     tád índreṇa jayata tát sahadhvaṃ  
10.103.02d     yúdho nara íṣuhastena vŕ̥ṣṇā  

10.103.03a     sá íṣuhastaiḥ sá niṣaṅgíbhir vaśī́  
10.103.03b     sáṃsraṣṭā sá yúdha índro gaṇéna  
10.103.03c     saṃsr̥ṣṭajít somapā́ bāhuśardhī́  
10.103.03d     ugrádhanvā prátihitābhir ástā  

10.103.04a     bŕ̥haspate pári dīyā ráthena  
10.103.04b     rakṣohā́mítrām̐ apabā́dhamānaḥ  
10.103.04c     prabhañján sénāḥ pramr̥ṇó yudhā́ jáyann  
10.103.04d     asmā́kam edhi avitā́ ráthānām  

10.103.05a     balavijñāyá stháviraḥ právīraḥ  
10.103.05b     sáhasvān vājī́ sáhamāna ugráḥ  
10.103.05c     abhívīro abhísatvā sahojā́  
10.103.05d     jaítram indra rátham ā́ tiṣṭha govít  

10.103.06a     gotrabhídaṃ govídaṃ vájrabāhuṃ  
10.103.06b     jáyantam ájma pramr̥ṇántam ójasā  
10.103.06c     imáṃ sajātā ánu vīrayadhvam  
10.103.06d     índraṃ sakhāyo ánu sáṃ rabhadhvam  

10.103.07a     abhí gotrā́ṇi sáhasā gā́hamāno  
10.103.07b     adayó vīráḥ śatámanyur índraḥ  
10.103.07c     duścyavanáḥ pr̥tanāṣā́ḷ ayudhyó  
10.103.07d     asmā́kaṃ sénā avatu prá yutsú  

10.103.08a     índra āsāṃ nayitā́+ bŕ̥haspátir  
10.103.08b     dákṣiṇā yajñáḥ purá etu sómaḥ  
10.103.08c     devasenā́nām abhibhañjatīnā́ṃ  
10.103.08d     jáyantīnām marúto yantu ágram  

10.103.09a     índrasya vŕ̥ṣṇo váruṇasya rā́jña  
10.103.09b     ādityā́nām marútāṃ śárdha ugrám  
10.103.09c     mahā́manasām bhuvanacyavā́nāṃ  
10.103.09d     ghóṣo devā́nāṃ jáyatām úd asthāt  

10.103.10a     úd dharṣaya maghavann ā́yudhāni  
10.103.10b     út sátvanām māmakā́nām mánāṃsi  
10.103.10c     úd vr̥trahan vājínāṃ vā́jināni  
10.103.10d     úd ráthānāṃ jáyatāṃ yantu ghóṣāḥ  

10.103.11a     asmā́kam índraḥ sámr̥teṣu dhvajéṣu  
10.103.11b     asmā́kaṃ yā́ íṣavas tā́ jayantu  
10.103.11c     asmā́kaṃ vīrā́ úttare bhavantu  
10.103.11d     asmā́m̐ u devā avatā háveṣu  

10.103.12a     amī́ṣāṃ cittám pratilobháyantī  
10.103.12b     gr̥hāṇā́ṅgānu apuve párehi  
10.103.12c     abhí préhi nír daha hr̥tsú śókair  
10.103.12d     andhénāmítrās támasā sacantām  

10.103.13a     prá itā jáyatā nara  
10.103.13b     índro vaḥ śárma yachatu  
10.103.13c     ugrā́ vaḥ santu bāhávo  
10.103.13d     anādhr̥ṣyā́ yáthā́satha  

104  
10.104.01a     ásāvi sómaḥ puruhūta túbhyaṃ  
10.104.01b     háribhyāṃ yajñám úpa yāhi tū́yam  
10.104.01c     túbhyaṃ gíro vípravīrā iyānā́  
10.104.01d     dadhanvirá indra píbā sutásya  

10.104.02a     apsú dhūtásya harivaḥ píbehá  
10.104.02b     nŕ̥bhiḥ sutásya jaṭháram pr̥ṇasva  
10.104.02c     mimikṣúr yám ádraya indra túbhyaṃ  
10.104.02d     tébhir vardhasva mádam ukthavāhaḥ  

10.104.03a     prógrā́m pītíṃ vŕ̥ṣṇa iyarmi satyā́m  
10.104.03b     prayaí sutásya hariaśva túbhyam  
10.104.03c     índra dhénābhir ihá mādayasva  
10.104.03d     dhībhír víśvābhiḥ śáciyā gr̥ṇānáḥ  

10.104.04a     ūtī́ śacīvas táva vīríyeṇa  
10.104.04b     váyo dádhānā uśíja r̥tajñā́ḥ  
10.104.04c     prajā́vad indra mánuṣo duroṇé  
10.104.04d     tasthúr gr̥ṇántaḥ sadhamā́diyāsaḥ  

10.104.05a     práṇītibhiṣ ṭe hariaśva suṣṭóḥ  
10.104.05b     suṣumnásya pururúco jánāsaḥ  
10.104.05c     máṃhiṣṭhām ūtíṃ vitíre dádhānā  
10.104.05d     stotā́ra indra táva sūnŕ̥tābhiḥ  

10.104.06a     úpa bráhmāṇi harivo háribhyāṃ  
10.104.06b     sómasya yāhi pītáye sutásya  
10.104.06c     índra tvā yajñáḥ kṣámamāṇam ānaḍ  
10.104.06d     dāśvā́m̐ asi adhvarásya praketáḥ  

10.104.07a     sahásravājam abhimātiṣā́haṃ  
10.104.07b     sutéraṇam maghávānaṃ suvr̥ktím  
10.104.07c     úpa bhūṣanti gíro ápratītam  
10.104.07d     índraṃ namasyā́ jaritúḥ pananta  

10.104.08a     saptā́po devī́ḥ suráṇā ámr̥ktā  
10.104.08b     yā́bhiḥ síndhum átara indra pūrbhít  
10.104.08c     navatíṃ srotyā́ náva ca srávantīr  
10.104.08d     devébhyo gātúm mánuṣe ca vindaḥ  

10.104.09a     apó mahī́r abhíśaster amuñco  
10.104.09b     ájāgar āsu ádhi devá ékaḥ  
10.104.09c     índra yā́s tváṃ vr̥tratū́rye cakártha  
10.104.09d     tā́bhir viśvā́yus tanúvam pupuṣyāḥ  

10.104.10a     vīréṇiyaḥ krátur índraḥ suśastír  
10.104.10b     utā́pi dhénā puruhūtám īṭṭe  
10.104.10c     ā́rdayad vr̥trám ákr̥ṇod ulokáṃ†  
10.104.10d     sasāhé śakráḥ pŕ̥tanā abhiṣṭíḥ  

10.104.11a     śunáṃ huvema maghávānam índram  
10.104.11b     asmín bháre nŕ̥tamaṃ vā́jasātau  
10.104.11c     śr̥ṇvántam ugrám ūtáye samátsu  
10.104.11d     ghnántaṃ vr̥trā́ṇi saṃjítaṃ dhánānām  

105  
10.105.01a     kadā́ vaso · stotráṃ háryate ā́  
10.105.01b     áva śmaśā́ rudhad† vā́ḥ  
10.105.01c     dīrgháṃ sutáṃ vātā́pyāya  

10.105.02a     hárī yásya suyújā vívratā vér  
10.105.02b     árvantā ánu śépā  
10.105.02c     ubhā́ rajī́ ná keśínā pátir dán  

10.105.03a     ápa yór índraḥ pā́paja  
10.105.03b     ā́ márto ná śaśramāṇó bibhīvā́n  
10.105.03c     śubhé yád yuyujé táviṣīvān  

10.105.04a     sácāyór índraś cárkr̥ṣa  
10.105.04b     ā́m̐ upānasáḥ saparyán  
10.105.04c     nadáyor vívratayoḥ śū́ra índraḥ  

10.105.05a     ádhi yás tasthaú kéśavantā  
10.105.05b     vyácasvantā ná puṣṭiyaí  
10.105.05c     vanóti śíprābhyāṃ śipríṇīvān  

10.105.06a     prā́staud r̥ṣvaújā r̥ṣvébhis  
10.105.06b     tatákṣa śū́raḥ śávasā  
10.105.06c     r̥bhúr ná krátubhir mātaríśvā  

10.105.07a     vájraṃ yáś cakré suhánāya dásyave  
10.105.07b     hirīmaśó hírīmān  
10.105.07c     árutahanur ádbhutaṃ ná rájaḥ  

10.105.08a     áva no vr̥jinā́ śiśīhy  
10.105.08b     r̥cā́ vanema anŕ̥caḥ  
10.105.08c     nā́brahmā yajñá ŕ̥dhag jóṣati tvé  

10.105.09a     ūrdhvā́ yát te tretínī bhū́d  
10.105.09b     yajñásya dhūrṣú sádman  
10.105.09c     sajū́r nā́vaṃ sváyaśasaṃ sácāyóḥ  

10.105.10a     śriyé te pŕ̥śnir upasécanī bhūc  
10.105.10b     chriyé dárvir arepā́ḥ  
10.105.10c     yáyā suvé pā́tare siñcáse út  

10.105.11a     śatáṃ vā yád asuriya práti tvā  
10.105.11b     sumitrá itthā́ astaud  
10.105.11c     durmitrá itthā́ astaut  
10.105.11d     ā́vo yád dasyuhátye kutsaputrám  
10.105.11e     prā́vo yád dasyuhátye kutsavatsám  

106  
10.106.01a     ubhā́ u nūnáṃ tád íd arthayethe  
10.106.01b     ví tanvāthe dhíyo vástrāpáseva  
10.106.01c     sadhrīcīnā́ yā́tave prém ajīgaḥ  
10.106.01d     sudíneva pŕ̥kṣa ā́ taṃsayethe  

10.106.02a     uṣṭā́reva phárvareṣu śrayethe  
10.106.02b     prāyogéva śvā́triyā śā́sur éthaḥ  
10.106.02c     dūtéva hí ṣṭhó yaśásā jáneṣu  
10.106.02d     mā́pa sthātam mahiṣévāvapā́nāt  

10.106.03a     sākaṃyújā śakunásyeva pakṣā́  
10.106.03b     paśvéva citrā́ yájur ā́ gamiṣṭam  
10.106.03c     agnír iva devayór dīdivā́ṃsā  
10.106.03d     párijmāneva yajathaḥ purutrā́  

10.106.04a     āpī́ vo asmé pitáreva putrā́  
10.106.04b     ugréva rucā́ nr̥pátīva turyaí  
10.106.04c     íryeva puṣṭyaí kiráṇeva bhujyaí  
10.106.04d     śruṣṭīvā́neva hávam ā́ gamiṣṭam  

10.106.05a     váṃsageva pūṣaríyā śimbā́tā  
10.106.05b     mitréva rtā́ śatárā śā́tapantā  
10.106.05c     vā́jevoccā́ váyasā gharmiyeṣṭhā́  
10.106.05d     méṣeveṣā́ saparíyā púrīṣā  

10.106.06a     sr̥ṇíyeva jarbhárī turphárītū  
10.106.06b     naitośéva turphárī parpharī́kā  
10.106.06c     udanyajéva jémanā maderū́  
10.106.06d     tā́ me jarā́yu ajáram marā́yu  

10.106.07a     pajréva cárcaraṃ jā́ram marā́yu  
10.106.07b     kṣádmevā́rtheṣu tartarītha ugrā  
10.106.07c     r̥bhū́ nā́pat kharamajrā́ kharájrur  
10.106.07d     vāyúr ná parpharat kṣayad rayīṇā́m  

10.106.08a     gharméva mádhu jaṭháre sanérū  
10.106.08b     bhágevitā turphárī phā́rivā́ram  
10.106.08c     pataréva cacarā́ candránirṇiṅ  
10.106.08d     mánar̥ṅgā mananíyā ná jágmī  

10.106.09a     br̥hánteva gambháreṣu pratiṣṭhā́m  
10.106.09b     pā́deva gādháṃ tárate vidāthaḥ  
10.106.09c     kárṇeva śā́sur ánu hí smárātho  
10.106.09d     áṃśeva no bhajataṃ citrám ápnaḥ  

10.106.10a     āraṅgaréva mádhu érayethe  
10.106.10b     sāraghéva gávi nīcī́nabāre  
10.106.10c     kīnā́reva svédam āsiṣvidānā́  
10.106.10d     kṣā́mevorjā́ sūyavasā́t sacethe  

10.106.11a     r̥dhyā́ma stómaṃ sanuyā́ma vā́jam  
10.106.11b     ā́ no mántraṃ saráthehópa yātam  
10.106.11c     yáśo ná pakvám mádhu góṣu antár  
10.106.11d     ā́ bhūtā́ṃśo aśvínoḥ kā́mam aprāḥ  

107  
10.107.01a     āvír abhūn máhi mā́ghonam eṣāṃ  
10.107.01b     víśvaṃ jīváṃ támaso nír amoci  
10.107.01c     máhi jyótiḥ pitŕ̥bhir dattám ā́gād  
10.107.01d     urúḥ pánthā dákṣiṇāyā adarśi  

10.107.02a     uccā́ diví dákṣiṇāvanto asthur  
10.107.02b     yé aśvadā́ḥ sahá té sū́riyeṇa  
10.107.02c     hiraṇyadā́ amr̥tatvám bhajante  
10.107.02d     vāsodā́ḥ soma prá tiranta ā́yuḥ  

10.107.03a     daívī pūrtír dákṣiṇā devayajyā́  
10.107.03b     ná kavāríbhyo nahí té pr̥ṇánti  
10.107.03c     áthā náraḥ práyatadakṣiṇāso  
10.107.03d     avadyabhiyā́ bahávaḥ pr̥ṇanti  

10.107.04a     śatádhāraṃ vāyúm arkáṃ suvarvídaṃ  
10.107.04b     nr̥cákṣasas té abhí cakṣate havíḥ  
10.107.04c     yé pr̥ṇánti prá ca yáchanti saṃgamé  
10.107.04d     té dákṣiṇāṃ duhate saptámātaram  

10.107.05a     dákṣiṇāvān prathamó hūtá eti  
10.107.05b     dákṣiṇāvān grāmaṇī́r ágram eti  
10.107.05c     tám evá manye nr̥pátiṃ jánānāṃ  
10.107.05d     yáḥ prathamó dákṣiṇām āvivā́ya  

10.107.06a     tám evá ŕ̥ṣiṃ tám u brahmā́ṇam āhur  
10.107.06b     yajñaníyaṃ sāmagā́m ukthaśā́sam  
10.107.06c     sá śukrásya tanúvo veda tisró  
10.107.06d     yáḥ prathamó dákṣiṇayā rarā́dha  

10.107.07a     dákṣiṇā́śvaṃ dákṣiṇā gā́ṃ dadāti  
10.107.07b     dákṣiṇā candrám utá yád dhíraṇyam  
10.107.07c     dákṣiṇā́nnaṃ vanute yó na ātmā́  
10.107.07d     dákṣiṇāṃ várma kr̥ṇute vijānán  

10.107.08a     ná bhojā́ mamrur ná niarthám īyur  
10.107.08b     ná riṣyanti ná vyathante ha bhojā́ḥ  
10.107.08c     idáṃ yád víśvam bhúvanaṃ súvaś ca  
10.107.08d     etát sárvaṃ dákṣiṇaibhyo dadāti  

10.107.09a     bhojā́ jigyuḥ surabhíṃ yónim ágre  
10.107.09b     bhojā́ jigyur vadhúvaṃ yā́ suvā́sāḥ  
10.107.09c     bhojā́ jigyur antaḥpéyaṃ súrāyā  
10.107.09d     bhojā́ jigyur yé áhūtāḥ prayánti  

10.107.10a     bhojā́ya áśvaṃ sám mr̥janti āśúm  
10.107.10b     bhojā́yāste kaníyā śúmbhamānā  
10.107.10c     bhojásyedám puṣkaríṇīva véśma  
10.107.10d     páriṣkr̥taṃ devamānéva citrám  

10.107.11a     bhojám áśvāḥ suṣṭhuvā́ho vahanti  
10.107.11b     suvŕ̥d rátho vartate dákṣiṇāyāḥ  
10.107.11c     bhojáṃ devāso avatā bháreṣu  
10.107.11d     bhojáḥ śátrūn samanīkéṣu jétā  

108  
10.108.01a     kím ichántī sarámā prédám ānaḍ  
10.108.01b     dūré hí ádhvā jáguriḥ parācaíḥ  
10.108.01c     kā́sméhitiḥ kā́ páritakmiyāsīt  
10.108.01d     katháṃ rasā́yā ataraḥ páyāṃsi  

10.108.02a     índrasya dūtī́r iṣitā́ carāmi  
10.108.02b     mahá ichántī paṇayo nidhī́n vaḥ  
10.108.02c     atiṣkádo bhiyásā tán na āvat  
10.108.02d     táthā rasā́yā ataram páyāṃsi  

10.108.03a     kīdŕ̥ṅṅ índraḥ sarame kā́ dr̥śīkā́  
10.108.03b     yásyedáṃ dūtī́r ásaraḥ parākā́t  
10.108.03c     ā́ ca gáchān mitrám enā dadhāma  
10.108.03d     áthā gávāṃ gópatir no bhavāti  

10.108.04a     nā́háṃ táṃ veda dábhiyaṃ dábhat sá  
10.108.04b     yásyedáṃ dūtī́r ásaram parākā́t  
10.108.04c     ná táṃ gūhanti sraváto gabhīrā́  
10.108.04d     hatā́ índreṇa paṇayaḥ śayadhve  

10.108.05a     imā́ gā́vaḥ sarame yā́ aĩ́chaḥ  
10.108.05b     pári divó 'ntān° subhage pátantī  
10.108.05c     kás ta enā áva sr̥jād áyudhvī  
10.108.05d     utā́smā́kam ā́yudhā santi tigmā́  

10.108.06a     aseniyā́ vaḥ paṇayo vácāṃsi  
10.108.06b     aniṣavyā́s tanúvaḥ santu pāpī́ḥ  
10.108.06c     ádhr̥ṣṭo va étavā́ astu pánthā  
10.108.06d     bŕ̥haspátir va ubhayā́ ná mr̥̄ḷāt+  

10.108.07a     ayáṃ nidhíḥ sarame ádribudhno  
10.108.07b     góbhir áśvebhir vásubhir nír̥ṣṭaḥ  
10.108.07c     rákṣanti tám paṇáyo yé sugopā́  
10.108.07d     réku padám álakam ā́ jagantha  

10.108.08a     éhá gamann ŕ̥ṣayaḥ sómaśitā  
10.108.08b     ayā́siyo áṅgiraso návagvāḥ  
10.108.08c     tá etám ūrváṃ ví bhajanta gónām  
10.108.08d     áthaitád vácaḥ paṇáyo vámann ít  

10.108.09a     evā́ ca tváṃ sarama ājagántha  
10.108.09b     prábādhitā sáhasā daíviyena  
10.108.09c     svásāraṃ tvā kr̥ṇavai mā́ púnar gā  
10.108.09d     ápa te gávāṃ subhage bhajāma  

10.108.10a     nā́háṃ veda bhrātr̥tváṃ nó svasr̥tvám  
10.108.10b     índro vidur áṅgirasaś ca ghorā́ḥ  
10.108.10c     gókāmā me achadayan yád ā́yam  
10.108.10d     ápā́ta ita paṇayo várīyaḥ  

10.108.11a     dũrám ita paṇayo várīya  
10.108.11b     úd gā́vo yantu minatī́r r̥téna  
10.108.11c     bŕ̥haspátir yā́ ávindan nígūḷhāḥ  
10.108.11d     sómo grā́vāṇa ŕ̥ṣayaś ca víprāḥ  

109  
10.109.01a     té avadan prathamā́ brahmakilbiṣé  
10.109.01b     ákūpāraḥ saliló mātaríśvā  
10.109.01c     vīḷúharās tápa ugró mayobhū́r  
10.109.01d     ā́po devī́ḥ prathamajā́ r̥téna  

10.109.02a     sómo rā́jā prathamó brahmajāyā́m  
10.109.02b     púnaḥ prā́yachad áhr̥ṇīyamānaḥ  
10.109.02c     anvartitā́ váruṇo mitrá āsīd  
10.109.02d     agnír hótā hastagŕ̥hyā́ nināya  

10.109.03a     hástenaivá grāhíya ādhír asyā  
10.109.03b     brahmajāyéyám íti céd ávocan  
10.109.03c     ná dūtā́ya prahíye tastha eṣā́  
10.109.03d     táthā rāṣṭráṃ gupitáṃ kṣatríyasya  

10.109.04a     devā́ etásyām avadanta pū́rve  
10.109.04b     saptarṣáyas tápase yé niṣedúḥ  
10.109.04c     bhīmā́ jāyā́ brāhmaṇásyópanītā  
10.109.04d     durdhā́ṃ dadhāti paramé víoman  

10.109.05a     brahmacārī́ carati véviṣad víṣaḥ  
10.109.05b     sá devā́nām bhavati ékam áṅgam  
10.109.05c     téna jāyā́m ánv avindad bŕ̥haspátiḥ  
10.109.05d     sómena nītā́ṃ juhúvaṃ ná devāḥ  

10.109.06a     púnar vaí devā́ adaduḥ  
10.109.06b     púnar manuṣíyā utá  
10.109.06c     rā́jānaḥ satyáṃ kr̥ṇvānā́  
10.109.06d     brahmajāyā́m púnar daduḥ  

10.109.07a     punardā́ya brahmajāyā́ṃ  
10.109.07b     kr̥tvī́ devaír nikilbiṣám  
10.109.07c     ū́rjam pr̥thivyā́ bhaktvā́ya  
10.109.07d     urugāyám úpāsate  

110  
10.110.01a     sámiddho adyá mánuṣo duroṇé  
10.110.01b     devó devā́n yajasi jātavedaḥ  
10.110.01c     ā́ ca váha mitramahaś cikitvā́n  
10.110.01d     tuváṃ dūtáḥ kavír asi prácetāḥ  

10.110.02a     tánūnapāt pathá r̥tásya yā́nān  
10.110.02b     mádhvā samañján svadayā sujihva  
10.110.02c     mánmāni dhībhír utá yajñám r̥ndhán  
10.110.02d     devatrā́ ca kr̥ṇuhi adhvaráṃ naḥ  

10.110.03a     ājúhvāna ī́ḍiyo vándiyaś ca  
10.110.03b     ā́ yāhi agne vásubhiḥ sajóṣāḥ  
10.110.03c     tuváṃ devā́nām asi yahva hótā  
10.110.03d     sá enān yakṣi iṣitó yájīyān  

10.110.04a     prācī́nam barhíḥ pradíśā pr̥thivyā́  
10.110.04b     vástor asyā́ vr̥jyate ágre áhnām  
10.110.04c     ví u prathate vitaráṃ várīyo  
10.110.04d     devébhiyo áditaye siyonám  

10.110.05a     vyácasvatīr urviyā́ ví śrayantām  
10.110.05b     pátibhyo ná jánayaḥ śúmbhamānāḥ  
10.110.05c     dévīr dvāro br̥hatīr viśvaminvā  
10.110.05d     devébhiyo bhavata suprāyaṇā́ḥ  

10.110.06a     ā́ suṣváyantī yajaté úpāke  
10.110.06b     uṣā́sānáktā sadatāṃ ní yónau  
10.110.06c     divyé yóṣaṇe br̥hatī́ surukmé  
10.110.06d     ádhi śríyaṃ śukrapíśaṃ dádhāne  

10.110.07a     daívyā hótārā prathamā́ suvā́cā  
10.110.07b     mímānā yajñám mánuṣo yájadhyai  
10.110.07c     pracodáyantā vidátheṣu kārū́  
10.110.07d     prācī́naṃ jyótiḥ pradíśā diśántā  

10.110.08a     ā́ no yajñám bhā́ratī tū́yam etu  
10.110.08b     íḷā manuṣvád ihá cetáyantī  
10.110.08c     tisró devī́r barhír édáṃ siyonáṃ  
10.110.08d     sárasvatī suápasaḥ sadantu  

10.110.09a     yá imé dyā́vāpr̥thivī́ jánitrī  
10.110.09b     rūpaír ápiṃśad bhúvanāni víśvā  
10.110.09c     tám adyá hotar iṣitó yájīyān  
10.110.09d     deváṃ tváṣṭāram ihá yakṣi vidvā́n  

10.110.10a     upā́vasr̥ja tmániyā samañján  
10.110.10b     devā́nām pā́tha r̥tuthā́ havī́ṃṣi  
10.110.10c     vánaspátiḥ śamitā́ devó agníḥ  
10.110.10d     svádantu havyám mádhunā ghr̥téna  

10.110.11a     sadyó jātó ví amimīta yajñám  
10.110.11b     agnír devā́nām abhavat purogā́ḥ  
10.110.11c     asyá hótuḥ pradíśy r̥tásya vācí  
10.110.11d     svā́hākr̥taṃ havír adantu devā́ḥ  

111  
10.111.01a     mánīṣiṇaḥ prá bharadhvam manīṣā́ṃ  
10.111.01b     yáthā-yathā matáyaḥ sánti nr̥̄ṇā́m+  
10.111.01c     índraṃ satyaír érayāmā kr̥tébhiḥ  
10.111.01d     sá hí vīró girvaṇasyúr vídānaḥ  

10.111.02a     r̥tásya hí sádaso dhītír ádyaut  
10.111.02b     sáṃ gārṣṭeyó vr̥ṣabhó góbhir ānaṭ  
10.111.02c     úd atiṣṭhat taviṣéṇā ráveṇa  
10.111.02d     mahā́nti cit sáṃ vivyācā rájāṃsi  

10.111.03a     índraḥ kíla śrútiyā asyá veda  
10.111.03b     sá hí jiṣṇúḥ pathikŕ̥t sū́riyāya  
10.111.03c     ā́n ménāṃ kr̥ṇván ácyuto bhúvad góḥ  
10.111.03d     pátir diváḥ sanajā́ ápratītaḥ  

10.111.04a     índro mahnā́ maható arṇavásya  
10.111.04b     vratā́minād áṅgirobhir gr̥ṇānáḥ  
10.111.04c     purū́ṇi cin ní tatānā rájāṃsi  
10.111.04d     dādhā́ra yó dharúṇaṃ satyátātā  

10.111.05a     índro diváḥ pratimā́nam pr̥thivyā́  
10.111.05b     víśvā veda sávanā hánti śúṣṇam  
10.111.05c     mahī́ṃ cid dyā́m ā́tanot sū́riyeṇa  
10.111.05d     cāskámbha cit kámbhanena skábhīyān  

10.111.06a     vájreṇa hí vr̥trahā́ vr̥trám ástar  
10.111.06b     ádevasya śū́śuvānasya māyā́ḥ  
10.111.06c     ví dhr̥ṣṇo átra dhr̥ṣatā́ jaghantha  
10.111.06d     áthābhavo maghavan bāhúojāḥ  

10.111.07a     sácanta yád uṣásaḥ sū́riyeṇa  
10.111.07b     citrā́m asya ketávo rā́m avindan  
10.111.07c     ā́ yán nákṣatraṃ dádr̥śe divó ná  
10.111.07d     púnar yató nákir addhā́ nú veda  

10.111.08a     dūráṃ kíla prathamā́ jagmur āsām  
10.111.08b     índrasya yā́ḥ prasavé sasrúr ā́paḥ  
10.111.08c     kúva svid ágraṃ kúva budhná āsām  
10.111.08d     ā́po mádhyaṃ kúva vo nūnám ántaḥ  

10.111.09a     sr̥jáḥ síndhūm̐r áhinā jagrasānā́m̐  
10.111.09b     ā́d íd etā́ḥ prá vivijre javéna  
10.111.09c     múmukṣamāṇā utá yā́ mumucré  
10.111.09d     ádhéd etā́ ná ramante nítiktāḥ  

10.111.10a     sadhrī́cīḥ síndhum uśatī́r ivāyan  
10.111.10b     sanā́j jārá āritáḥ pūrbhíd āsām  
10.111.10c     ástam ā́ te · pā́rthivā vásūni  
10.111.10d     asmé jagmuḥ sūnŕ̥tā indra pūrvī́ḥ  

112  
10.112.01a     índra píba pratikāmáṃ sutásya  
10.112.01b     prātaḥsāvás táva hí pūrvápītiḥ  
10.112.01c     hárṣasva · hántave śūra śátrūn  
10.112.01d     ukthébhiṣ ṭe vīríyā prá bravāma  

10.112.02a     yás te rátho · mánaso jávīyān  
10.112.02b     éndra téna somapéyāya yāhi  
10.112.02c     tū́yam ā́ te hárayaḥ prá dravantu  
10.112.02d     yébhir yā́si vŕ̥ṣabhir mándamānaḥ  

10.112.03a     háritvatā várcasā sū́riyasya  
10.112.03b     śréṣṭhai rūpaís tanúvaṃ sparśayasva  
10.112.03c     asmā́bhir indra sákhibhir huvānáḥ  
10.112.03d     sadhrīcīnó mādayasvā niṣádya  

10.112.04a     yásya tyát te mahimā́nam mádeṣu  
10.112.04b     imé mahī́ ródasī nā́viviktām  
10.112.04c     tád óka ā́ háribhir indra yuktaíḥ  
10.112.04d     priyébhir yāhi priyám ánnam ácha  

10.112.05a     yásya śáśvat papivā́m̐ indra śátrūn  
10.112.05b     anānukr̥tyā́ ráṇiyā cakártha  
10.112.05c     sá te púraṃdhiṃ táviṣīm iyarti  
10.112.05d     sá te mádāya sutá indra sómaḥ  

10.112.06a     idáṃ te pā́traṃ sánavittam indra  
10.112.06b     píbā sómam enā́ śatakrato  
10.112.06c     pūrṇá āhāvó madirásya mádhvo  
10.112.06d     yáṃ víśva íd abhiháryanti devā́ḥ  

10.112.07a     ví hí tvā́m indra purudhā́ jánāso  
10.112.07b     hitáprayaso vr̥ṣabha hváyante  
10.112.07c     asmā́kaṃ te · mádhumattamāni  
10.112.07d     imā́ bhuvan sávanā téṣu harya  

10.112.08a     prá ta indra pūrviyā́ṇi prá nūnáṃ  
10.112.08b     vīríyā vocam prathamā́ kr̥tā́ni  
10.112.08c     satīnámanyur aśrathāyo ádriṃ  
10.112.08d     suvedanā́m akr̥ṇor bráhmaṇe gā́m  

10.112.09a     ní ṣú sīda gaṇapate gaṇéṣu  
10.112.09b     tuvā́m āhur vípratamaṃ kavīnā́m  
10.112.09c     ná r̥té tvát kriyate kíṃ canā́ré  
10.112.09d     mahā́m arkám maghavañ citrám arca  

10.112.10a     abhikhyā́ no maghavan nā́dhamānān  
10.112.10b     sákhe bodhí vasupate sákhīnām  
10.112.10c     ráṇaṃ kr̥dhi raṇakr̥t satyaśuṣma  
10.112.10d     ábhakte cid ā́ bhajā rāyé asmā́n  

113  
10.113.01a     tám asya dyā́vāpr̥thivī́ sácetasā  
10.113.01b     víśvebhir devaír ánu śúṣmam āvatām  
10.113.01c     yád aít kr̥ṇvānó mahimā́nam indriyám  
10.113.01d     pītvī́ sómasya krátumām̐ avardhata  

10.113.02a     tám asya víṣṇur mahimā́nam ójasā  
10.113.02b     aṃśúṃ dadhanvā́n mádhuno ví rapśate  
10.113.02c     devébhir índro maghávā sayā́vabhir  
10.113.02d     vr̥tráṃ jaghanvā́m̐ abhavad váreṇiyaḥ  

10.113.03a     vr̥tréṇa yád áhinā bíbhrad ā́yudhā  
10.113.03b     samásthithā yudháye śáṃsam āvíde  
10.113.03c     víśve te átra marútaḥ sahá tmánā  
10.113.03d     ávardhann ugra mahimā́nam indriyám  

10.113.04a     jajñāná evá ví abādhata spŕ̥dhaḥ  
10.113.04b     prā́paśyad vīró abhí paúṃsiyaṃ ráṇam  
10.113.04c     ávr̥ścad ádrim áva sasyádaḥ sr̥jad  
10.113.04d     ástabhnān nā́kaṃ suapasyáyā pr̥thúm  

10.113.05a     ā́d índraḥ satrā́ táviṣīr apatyata  
10.113.05b     várīyo dyā́vāpr̥thivī́ abādhata  
10.113.05c     ávābharad dhr̥ṣitó vájram āyasáṃ  
10.113.05d     śévam mitrā́ya váruṇāya dāśúṣe  

10.113.06a     índrasyā́tra táviṣībhyo virapśína  
10.113.06b     r̥ghāyató araṃhayanta manyáve  
10.113.06c     vr̥tráṃ yád ugró ví ávr̥ścad ójasā  
10.113.06d     apó bíbhrataṃ támasā párīvr̥tam  

10.113.07a     yā́ vīríyāṇi prathamā́ni kártuvā  
10.113.07b     mahitvébhir yátamānau samīyátuḥ  
10.113.07c     dhvāntáṃ támo · áva dadhvase hatá  
10.113.07d     índro mahnā́ pūrváhūtāv apatyata  

10.113.08a     víśve devā́so ádha vŕ̥ṣṇiyāni te  
10.113.08b     ávardhayan sómavatyā vacasyáyā  
10.113.08c     raddháṃ vr̥trám áhim índrasya hánmanā  
10.113.08d     agnír ná jámbhais tr̥ṣú ánnam āvayat  

10.113.09a     bhū́ri dákṣebhir vacanébhir ŕ̥kvabhiḥ  
10.113.09b     sakhiyébhiḥ sakhiyā́ni prá vocata  
10.113.09c     índro dhúniṃ ca cúmuriṃ ca dambháyañ  
10.113.09d     chraddhāmanasyā́ śr̥ṇute dabhī́taye  

10.113.10a     tuvám purū́ṇi ā́ bharā suáśvyā  
10.113.10b     yébhir máṃsai nivácanāni śáṃsan  
10.113.10c     sugébhir víśvā duritā́ tarema  
10.113.10d     vidó ṣú ṇa urviyā́ gādhám adyá  

114  
10.114.01a     gharmā́ sámantā trivŕ̥taṃ ví āpatus  
10.114.01b     táyor júṣṭim mātaríśvā jagāma  
10.114.01c     divás páyo dídhiṣāṇā aveṣan  
10.114.01d     vidúr devā́ḥ sahásāmānam arkám  

10.114.02a     tisró deṣṭrā́ya nírr̥tīr úpāsate  
10.114.02b     dīrghaśrúto ví hí jānánti váhnayaḥ  
10.114.02c     tā́sāṃ ní cikyuḥ kaváyo nidā́nam  
10.114.02d     páreṣu yā́ gúhiyeṣu vratéṣu  

10.114.03a     cátuṣkapardā yuvatíḥ supéśā  
10.114.03b     ghr̥tápratīkā vayúnāni vaste  
10.114.03c     tásyāṃ suparṇā́ vŕ̥ṣaṇā ní ṣedatur  
10.114.03d     yátra devā́ dadhiré bhāgadhéyam  

10.114.04a     ékaḥ suparṇáḥ sá samudrám ā́ viveśa  
10.114.04b     sá idáṃ víśvam bhúvanaṃ ví caṣṭe  
10.114.04c     tám pā́kena mánasāpaśyam ántitas  
10.114.04d     tám mātā́ reḷhi sá u reḷhi mātáram  

10.114.05a     suparṇáṃ víprāḥ kaváyo vácobhir  
10.114.05b     ékaṃ sántam bahudhā́ kalpayanti  
10.114.05c     chándāṃsi ca dádhato adhvaréṣu  
10.114.05d     gráhān sómasya mimate duvā́daśa  

10.114.06a     ṣaṭtriṃśā́ṃś ca catúraḥ kalpáyantaś  
10.114.06b     chándāṃsi ca dádhata āduvādaśám  
10.114.06c     yajñáṃ vimā́ya kaváyo manīṣá  
10.114.06d     r̥ksāmā́bhyām prá ráthaṃ vartayanti  

10.114.07a     cáturdaśānyé mahimā́no asya  
10.114.07b     táṃ dhī́rā vācā́ prá ṇayanti saptá  
10.114.07c     ā́pnānaṃ tīrtháṃ ká ihá prá vocad  
10.114.07d     yéna pathā́ prapíbante sutásya  

10.114.08a     sahasradhā́ pañcadaśā́ni ukthā́  
10.114.08b     yā́vad dyā́vāpr̥thivī́ tā́vad ít tát  
10.114.08c     sahasradhā́ mahimā́naḥ sahásraṃ  
10.114.08d     yā́vad bráhma víṣṭhitaṃ tā́vatī vā́k  

10.114.09a     káś chándasāṃ yógam ā́ veda dhī́raḥ  
10.114.09b     kó dhíṣṇiyām práti vā́cam papāda  
10.114.09c     kám r̥tvíjām aṣṭamáṃ śū́ram āhur  
10.114.09d     hárī índrasya ní cikāya káḥ svit  

10.114.10a     bhū́myā ántam pári éke caranti  
10.114.10b     ráthasya dhūrṣú yuktā́so asthuḥ  
10.114.10c     śrámasya dāyáṃ ví bhajanti ebhiyo  
10.114.10d     yadā́ yamó bhávati harmiyé hitáḥ  

115  
10.115.01a     citrá íc chíśos táruṇasya vakṣátho  
10.115.01b     ná yó mātárāv apiéti dhā́tave  
10.115.01c     anūdhā́ yádi jī́janad ádhā ca nú  
10.115.01d     vavákṣa sadyó máhi dūtíyaṃ cáran  

10.115.02a     agnír ha nā́ma dhāyi dánn apástamaḥ  
10.115.02b     sáṃ yó vánā yuváte bhásmanā datā́  
10.115.02c     abhipramúrā juhúvā suadhvará  
10.115.02d     inó ná próthamāno yávase vŕ̥ṣā  

10.115.03a     táṃ vo víṃ ná druṣádaṃ devám ándhasa  
10.115.03b     índum próthantam pravápantam arṇavám  
10.115.03c     āsā́ váhniṃ ná śocíṣā virapśínam  
10.115.03d     máhivrataṃ ná sarájantam ádhvanaḥ  

10.115.04a     ví yásya te jrayasānásya ajara  
10.115.04b     dhákṣor ná vā́tāḥ pári sánti ácyutāḥ  
10.115.04c     ā́ raṇvā́so yúyudhayo ná satvanáṃ  
10.115.04d     tritáṃ naśanta prá śiṣánta iṣṭáye  

10.115.05a     sá íd agníḥ káṇvatamaḥ káṇvasakhā  
10.115.05b     aryáḥ párasya ántarasya táruṣaḥ  
10.115.05c     agníḥ pātu gr̥ṇató agníḥ sūrī́n  
10.115.05d     agnír dadātu téṣãm ávo naḥ  

10.115.06a     vājíntamāya sáhyase supitriya  
10.115.06b     tr̥ṣú cyávāno ánu jātávedase  
10.115.06c     anudré cid yó dhr̥ṣatā́ váraṃ saté  
10.115.06d     mahíntamāya dhánvanéd aviṣyaté  

10.115.07a     evá agnír mártiaiḥ° sahá sūríbhir  
10.115.07b     vásu ṣṭave sáhasaḥ sūnáro nŕ̥bhiḥ  
10.115.07c     mitrā́so ná yé súdhitā r̥tāyávo  
10.115.07d     dyā́vo ná dyumnaír abhí sánti mā́nuṣān  

10.115.08a     ū́rjo napāt sahasāvann íti tvā  
10.115.08b     upastutásya vandate vŕ̥ṣā vā́k  
10.115.08c     tuvā́ṃ stoṣāma tuváyā suvī́rā  
10.115.08d     drā́ghīya ā́yuḥ prataráṃ dádhānāḥ  

10.115.09a     íti tvāgne vr̥ṣṭihávyasya putrā́  
10.115.09b     upastutā́sa ŕ̥ṣayo avocan  
10.115.09c     tā́ṃś ca pāhí · gr̥ṇatáś ca sūrī́n  
10.115.09d     váṣaḍ váṣaḷ íty ūrdhvā́so anakṣan  
10.115.09e     námo náma íty ūrdhvā́so anakṣan  

116  
10.116.01a     píbā sómam mahatá indriyā́ya  
10.116.01b     píbā vr̥trā́ya hántave śaviṣṭha  
10.116.01c     píba rāyé śávase hūyámānaḥ  
10.116.01d     píba mádhvas tr̥pád indrā́ vr̥ṣasva  

10.116.02a     asyá piba kṣumátaḥ prásthitasya  
10.116.02b     índra sómasya váram ā́ sutásya  
10.116.02c     suastidā́ mánasā mādayasva  
10.116.02d     arvācīnó reváte saúbhagāya  

10.116.03a     mamáttu tvā diviyáḥ sóma indra  
10.116.03b     mamáttu yáḥ sūyáte pā́rthiveṣu  
10.116.03c     mamáttu yéna várivaś cakártha  
10.116.03d     mamáttu yéna niriṇā́si śátrūn  

10.116.04a     ā́ dvibárhā aminó yātu índro  
10.116.04b     vŕ̥ṣā háribhyām páriṣiktam ándhaḥ  
10.116.04c     gávy ā́ sutásya prábhr̥tasya mádhvaḥ  
10.116.04d     satrā́ khédām aruśahā́ vr̥ṣasva  

10.116.05a     ní tigmā́ni bhrāśáyan bhrā́śiyāni  
10.116.05b     áva sthirā́ tanuhi yātujū́nām  
10.116.05c     ugrā́ya te sáho bálaṃ dadāmi  
10.116.05d     pratī́tyā śátrūn vigadéṣu vr̥śca  

10.116.06a     ví aryá indra tanuhi śrávāṃsi  
10.116.06b     ója sthiréva dhánvano 'bhímātīḥ  
10.116.06c     asmadríag vāvr̥dhānáḥ sáhobhir  
10.116.06d     ánibhr̥ṣṭas tanúvaṃ vāvr̥dhasva  

10.116.07a     idáṃ havír maghavan túbhya° rātám  
10.116.07b     práti samrāḷ áhr̥ṇāno gr̥bhāya  
10.116.07c     túbhyaṃ sutó maghavan túbhya° pakvó  
10.116.07d     addhí indra píba ca prásthitasya  

10.116.08a     addhī́d indra prásthitemā́ havī́ṃṣi  
10.116.08b     cáno dadhiṣva pacatótá sómam  
10.116.08c     práyasvantaḥ práti haryāmasi tvā  
10.116.08d     satyā́ḥ santu yájamānasya kā́māḥ  

10.116.09a     préndrāgníbhyāṃ suvacasyā́m iyarmi  
10.116.09b     síndhāv iva prérayaṃ nā́vam arkaíḥ  
10.116.09c     áyā iva pári caranti devā́  
10.116.09d     yé asmábhyaṃ dhanadā́ udbhídaś ca  

117  
10.117.01a     ná vā́ u devā́ḥ kṣúdham íd vadháṃ dadur  
10.117.01b     utā́śitam úpa gachanti mr̥tyávaḥ  
10.117.01c     utó rayíḥ pr̥ṇató nópa dasyati  
10.117.01d     utā́pr̥ṇan marḍitā́raṃ ná vindate  

10.117.02a     yá ādhrā́ya cakamānā́ya pitvó  
10.117.02b     ánnavān sán raphitā́yopajagmúṣe  
10.117.02c     sthirám mánaḥ kr̥ṇuté sévate purā́  
10.117.02d     utó cit sá marḍitā́raṃ ná vindate  

10.117.03a     sá íd bhojó yó gr̥háve dádāti  
10.117.03b     ánnakāmāya cárate kr̥śā́ya  
10.117.03c     áram asmai bhavati yā́mahūtā  
10.117.03d     utā́parī́ṣu kr̥ṇute sákhāyam  

10.117.04a     ná sá sákhā yó ná dádāti sákhye  
10.117.04b     sacābhúve sácamānāya pitváḥ  
10.117.04c     ápāsmāt préyān ná tád óko asti  
10.117.04d     pr̥ṇántam anyám áraṇaṃ cid ichet  

10.117.05a     pr̥ṇīyā́d ín nā́dhamānāya távyān  
10.117.05b     drā́ghīyāṃsam ánu paśyeta pánthām  
10.117.05c     ó hí vártante ráthiyeva cakrā́  
10.117.05d     anyám-anyam úpa tiṣṭhanta rā́yaḥ  

10.117.06a     mógham ánnaṃ vindate ápracetāḥ  
10.117.06b     satyám bravīmi vadhá ít sá tásya  
10.117.06c     nā́ryamáṇam púṣyati nó sákhāyaṃ  
10.117.06d     kévalāgho bhavati kevalādī́  

10.117.07a     kr̥ṣánn ít phā́la ā́śitaṃ kr̥ṇoti  
10.117.07b     yánn ádhvānam ápa vr̥ṅkte carítraiḥ  
10.117.07c     vádan brahmā́ ávadato vánīyān  
10.117.07d     pr̥ṇánn āpír ápr̥ṇantam abhí ṣyāt  

10.117.08a     ékapād bhū́yo dvipádo ví cakrame  
10.117.08b     dvipā́t tripā́dam abhí eti paścā́t  
10.117.08c     cátuṣpād eti dvipádām abhisvaré  
10.117.08d     sampáśyan paṅktī́r upatíṣṭhamānaḥ  

10.117.09a     samaú cid dhástau ná samáṃ viviṣṭaḥ  
10.117.09b     sammātárā cin ná samáṃ duhāte  
10.117.09c     yamáyoś cin ná samā́ vīríyāṇi  
10.117.09d     jñātī́ cit sántau ná samám pr̥ṇītaḥ  

118  
10.118.01a     ágne háṃsi ní atríṇaṃ  
10.118.01b     dī́diyan mártiyeṣu ā́  
10.118.01c     suvé kṣáye śucivrata  

10.118.02a     út tiṣṭhasi súāhuto  
10.118.02b     ghr̥tā́ni práti modase  
10.118.02c     yát tvā srúcaḥ samásthiran  

10.118.03a     sá ā́huto ví rocate  
10.118.03b     agnír īḷéniyo girā́  
10.118.03c     srucā́ prátīkam ajyate  

10.118.04a     ghr̥ténāgníḥ sám ajyate  
10.118.04b     mádhupratīka ā́hutaḥ  
10.118.04c     rócamāno vibhā́vasuḥ  

10.118.05a     járamāṇaḥ sám idhyase  
10.118.05b     devébhyo havyavāhana  
10.118.05c     táṃ tvā havanta mártiyāḥ  

10.118.06a     tám martiā° ámartiyaṃ  
10.118.06b     ghr̥ténāgníṃ saparyata  
10.118.06c     ádābhiyaṃ gr̥hápatim  

10.118.07a     ádābhiyena śocíṣā  
10.118.07b     ágne rákṣas tuváṃ daha  
10.118.07c     gopā́ r̥tásya dīdihi  

10.118.08a     sá tvám agne prátīkena  
10.118.08b     práty oṣa yātudhāníyaḥ  
10.118.08c     urukṣáyeṣu dī́diyat  

10.118.09a     táṃ tvā gīrbhír urukṣáyā  
10.118.09b     havyavā́haṃ sám īdhire  
10.118.09c     yájiṣṭham mā́nuṣe jáne  

119  
10.119.01a     íti vā́ íti me máno  
10.119.01b     gā́m áśvaṃ sanuyām íti  
10.119.01c     kuvít sómasyā́pām íti  

10.119.02a     prá vā́tā iva dódhata  
10.119.02b     ún mā pītā́ ayaṃsata  
10.119.02c     kuvít sómasyā́pām íti  

10.119.03a     ún mā pītā́ ayaṃsata  
10.119.03b     rátham áśvā ivāśávaḥ  
10.119.03c     kuvít sómasyā́pām íti  

10.119.04a     úpa mā matír asthita  
10.119.04b     vāśrā́ putrám iva priyám  
10.119.04c     kuvít sómasyā́pām íti  

10.119.05a     aháṃ táṣṭeva vandhúram  
10.119.05b     páry acāmi hr̥dā́ matím  
10.119.05c     kuvít sómasyā́pām íti  

10.119.06a     nahí me akṣipác caná  
10.119.06b     áchāntsuḥ páñca kr̥ṣṭáyaḥ  
10.119.06c     kuvít sómasyā́pām íti  

10.119.07a     nahí me ródasī ubhé  
10.119.07b     anyám pakṣáṃ caná práti  
10.119.07c     kuvít sómasyā́pām íti  

10.119.08a     abhí dyā́m mahinā́ bhuvam  
10.119.08b     abhī́mā́m pr̥thivī́m mahī́m  
10.119.08c     kuvít sómasyā́pām íti  

10.119.09a     hántāhám pr̥thivī́m imā́ṃ  
10.119.09b     ní dadhānīhá vehá vā  
10.119.09c     kuvít sómasyā́pām íti  

10.119.10a     oṣám ít pr̥thivī́m aháṃ  
10.119.10b     jaṅghánānīhá vehá vā  
10.119.10c     kuvít sómasyā́pām íti  

10.119.11a     diví me anyáḥ pakṣó  
10.119.11b     adhó anyám acīkr̥ṣam  
10.119.11c     kuvít sómasyā́pām íti  

10.119.12a     ahám asmi mahāmahó  
10.119.12b     abhinabhyám údīṣitaḥ  
10.119.12c     kuvít sómasyā́pām íti  

10.119.13a     gr̥hó yāmi áraṃkr̥to  
10.119.13b     devébhyo havyavā́hanaḥ  
10.119.13c     kuvít sómasyā́pām íti  

120  
10.120.01a     tád íd āsa bhúvaneṣu jyáyiṣṭhaṃ+  
10.120.01b     yáto jajñá · ugrás tveṣánr̥mṇaḥ  
10.120.01c     sadyó jajñānó ní riṇāti śátrūn  
10.120.01d     ánu yáṃ víśve mádanti ū́māḥ  

10.120.02a     vāvr̥dhānáḥ śávasā bhū́riojāḥ  
10.120.02b     śátrur dāsā́ya bhiyásaṃ dadhāti  
10.120.02c     ávianac ca vianác ca sásni  
10.120.02d     sáṃ te navanta prábhr̥tā mádeṣu  

10.120.03a     tuvé krátum ápi vr̥ñjanti víśve  
10.120.03b     duvír yád eté trír bhávanti ū́māḥ  
10.120.03c     svādóḥ svā́dīyaḥ svādúnā sr̥jā sám  
10.120.03d     adáḥ sú mádhu mádhunābhí yodhīḥ  

10.120.04a     íti cid dhí tvā dhánā jáyantam  
10.120.04b     máde-made anumádanti víprāḥ  
10.120.04c     ójīyo dhr̥ṣṇo sthirám ā́ tanuṣva  
10.120.04d     mā́ tvā dabhan yātudhā́nā durévāḥ  

10.120.05a     tváyā vayáṃ śāśadmahe ráṇeṣu  
10.120.05b     prapáśyanto yudhéniyāni bhū́ri  
10.120.05c     codáyāmi ta ā́yudhā vácobhiḥ  
10.120.05d     sáṃ te śiśāmi bráhmaṇā váyāṃsi  

10.120.06a     stuṣéyiyam puruvárpasam ŕ̥bhvam  
10.120.06b     inátamam āptiyám āptiyā́nām  
10.120.06c     ā́ darṣate śávasā saptá dā́nūn  
10.120.06d     prá sākṣate pratimā́nāni bhū́ri  

10.120.07a     ní tád dadhiṣe ávaram páraṃ ca  
10.120.07b     yásminn ā́vitha ávasā duroṇé  
10.120.07c     ā́ mātárā sthāpayase jigatnū́  
10.120.07d     áta inoṣi kárvarā purū́ṇi  

10.120.08a     imā́ bráhma br̥háddivo vivakti  
10.120.08b     índrāya śūṣám agriyáḥ suarṣā́ḥ  
10.120.08c     mahó gotrásya kṣayati svarā́jo  
10.120.08d     dúraś ca víśvā avr̥ṇod ápa svā́ḥ  

10.120.09a     evā́ mahā́n br̥háddivo átharvā  
10.120.09b     ávocat svā́ṃ tanúvam índram evá  
10.120.09c     svásāro mātaríbhvarīr ariprā́  
10.120.09d     hinvánti ca śávasā vardháyanti ca  

121  
10.121.01a     hiraṇyagarbháḥ sám avartatā́gre  
10.121.01b     bhūtásya jātáḥ pátir éka āsīt  
10.121.01c     sá dādhāra pr̥thivī́ṃ dyā́m utémā́ṃ  
10.121.01d     kásmai devā́ya havíṣā vidhema  

10.121.02a     yá ātmadā́ baladā́ yásya víśva  
10.121.02b     upā́sate praśíṣaṃ yásya devā́ḥ  
10.121.02c     yásya chāyā́ ámŕ̥taṃ yásya mr̥tyúḥ  
10.121.02d     kásmai devā́ya havíṣā vidhema  

10.121.03a     yáḥ prāṇató nimiṣató mahitvā́  
10.121.03b     éka íd rā́jā jágato babhū́va  
10.121.03c     yá ī́śe asyá dvipádaś cátuṣpadaḥ  
10.121.03d     kásmai devā́ya havíṣā vidhema  

10.121.04a     yásya imé himávanto mahitvā́  
10.121.04b     yásya samudráṃ rasáyā sahā́húḥ  
10.121.04c     yásya imā́ḥ pradíśo yásya bāhū́  
10.121.04d     kásmai devā́ya havíṣā vidhema  

10.121.05a     yéna dyaúr ugrā́ pr̥thivī́ ca dr̥̄ḷhā́+  
10.121.05b     yéna súva stabhitáṃ yéna nā́kaḥ  
10.121.05c     yó antárikṣe rájaso vimā́naḥ  
10.121.05d     kásmai devā́ya havíṣā vidhema  

10.121.06a     yáṃ krándasī ávasā tastabhāné  
10.121.06b     abhy aíkṣetām mánasā réjamāne  
10.121.06c     yátrā́dhi sū́ra údito vibhā́ti  
10.121.06d     kásmai devā́ya havíṣā vidhema  

10.121.07a     ā́po ha yád br̥hatī́r víśvam ā́yan  
10.121.07b     gárbhaṃ dádhānā janáyantīr agním  
10.121.07c     táto devā́nāṃ sám avartatā́sur ékaḥ  
10.121.07d     kásmai devā́ya havíṣā vidhema  

10.121.08a     yáś cid ā́po mahinā́ paryápaśyad  
10.121.08b     dákṣaṃ dádhānā janáyantīr yajñám  
10.121.08c     yó devéṣv ádhi devá éka ā́sīt  
10.121.08d     kásmai devā́ya havíṣā vidhema  

10.121.09a     mā́ no hiṃsīj janitā́ yáḥ pr̥thivyā́  
10.121.09b     yó vā dívaṃ satyádharmā jajā́na  
10.121.09c     yáś cāpáś candrā́ br̥hatī́r jajā́na  
10.121.09d     kásmai devā́ya havíṣā vidhema  

10.121.10a     prájāpate ná tvád etā́ni anyó  
10.121.10b     víśvā jātā́ni pári tā́ babhūva  
10.121.10c     yátkāmās te juhumás tán no astu  
10.121.10d     vayáṃ siyāma pátayo rayīṇā́m  

122  
10.122.01a     vásuṃ ná citrámahasaṃ gr̥ṇīṣe  
10.122.01b     vāmáṃ śévam átithim adviṣeṇyám  
10.122.01c     sá rāsate śurúdho viśvádhāyaso  
10.122.01d     agnír hótā gr̥hápatiḥ suvī́ryam  

10.122.02a     juṣāṇó agne práti harya me váco  
10.122.02b     víśvāni vidvā́n vayúnāni sukrato  
10.122.02c     ghŕ̥tanirṇig bráhmaṇe gātúm éraya  
10.122.02d     táva devā́ ajanayann ánu vratám  

10.122.03a     saptá dhā́māni pariyánn ámartiyo  
10.122.03b     dā́śad dāśúṣe sukŕ̥te māmahasva  
10.122.03c     suvī́reṇa rayíṇāgne suābhúvā  
10.122.03d     yás ta ā́naṭ samídhā táṃ juṣasva  

10.122.04a     yajñásya ketúm prathamám puróhitaṃ  
10.122.04b     havíṣmanta īḷate saptá vājínam  
10.122.04c     śr̥ṇvántam agníṃ ghr̥tápr̥ṣṭham ukṣáṇam  
10.122.04d     pr̥ṇántaṃ devám pr̥ṇaté suvī́riyam  

10.122.05a     tuváṃ dūtáḥ · prathamó váreṇyaḥ  
10.122.05b     sá hūyámāno amŕ̥tāya matsva  
10.122.05c     tvā́m marjayan marúto dāśúṣo gr̥hé  
10.122.05d     tuvā́ṃ stómebhir bhŕ̥gavo ví rurucuḥ  

10.122.06a     íṣaṃ duhán sudúghāṃ viśvádhāyasaṃ  
10.122.06b     yajñapríye yájamānāya sukrato  
10.122.06c     ágne ghr̥tásnus trír r̥tā́ni dī́diyad  
10.122.06d     vartír yajñám pariyán sukratūyase  

10.122.07a     tuvā́m íd asyā́ uṣáso víuṣṭiṣu  
10.122.07b     dūtáṃ kr̥ṇvānā́ ayajanta mā́nuṣāḥ  
10.122.07c     tvā́ṃ devā́ mahayā́yiyāya vāvr̥dhur  
10.122.07d     ā́jiyam agne nimr̥jánto adhvaré  

10.122.08a     ní tvā vásiṣṭhā ahuvanta vājínaṃ  
10.122.08b     gr̥ṇánto agne vidátheṣu vedhásaḥ  
10.122.08c     rāyás póṣaṃ yájamāneṣu dhāraya  
10.122.08d     yūyám pāta suastíbhiḥ sádā naḥ  

123  
10.123.01a     ayáṃ venáś codayat pŕ̥śnigarbhā  
10.123.01b     jyótirjarāyū rájaso vimā́ne  
10.123.01c     imám apā́ṃ saṃgamé sū́riyasya  
10.123.01d     śíśuṃ ná víprā matíbhī rihanti  

10.123.02a     samudrā́d ūrmím úd iyarti venó  
10.123.02b     nabhojā́ḥ pr̥ṣṭháṃ haryatásya darśi  
10.123.02c     r̥tásya sā́nāv ádhi viṣṭápi bhrā́ṭ  
10.123.02d     samānáṃ yónim abhy ànūṣata vrā́ḥ  

10.123.03a     samānám pūrvī́r abhí vāvaśānā́s  
10.123.03b     tíṣṭhan vatsásya mātáraḥ sánīḷāḥ  
10.123.03c     r̥tásya sā́nāv ádhi cakramāṇā́  
10.123.03d     rihánti mádhvo amŕ̥tasya vā́ṇīḥ  

10.123.04a     jānánto rūpám akr̥panta víprā  
10.123.04b     mr̥gásya ghóṣam mahiṣásya hí gmán  
10.123.04c     r̥téna yánto ádhi síndhum asthur  
10.123.04d     vidád gandharvó amŕ̥tāni nā́ma  

10.123.05a     apsarā́ jārám upasiṣmiyāṇā́  
10.123.05b     yóṣā bibharti paramé víoman  
10.123.05c     cárat priyásya yóniṣu priyáḥ sán  
10.123.05d     sī́dat pakṣé hiraṇyáye sá venáḥ  

10.123.06a     nā́ke suparṇám úpa yát pátantaṃ  
10.123.06b     hr̥dā́ vénanto abhy ácakṣata tvā  
10.123.06c     híraṇyapakṣaṃ váruṇasya dūtáṃ  
10.123.06d     yamásya yónau śakunám bhuraṇyúm  

10.123.07a     ūrdhvó gandharvó ádhi nā́ke asthāt  
10.123.07b     pratyáṅ citrā́ bíbhrad asyā́yudhāni  
10.123.07c     vásāno átkaṃ surabhíṃ dr̥śé káṃ  
10.123.07d     súvar ṇá nā́ma janata priyā́ṇi  

10.123.08a     drapsáḥ samudrám abhí yáj jígāti  
10.123.08b     páśyan gŕ̥dhrasya cákṣasā vídharman  
10.123.08c     bhānúḥ śukréṇa śocíṣā cakānás  
10.123.08d     tr̥tī́ye cakre rájasi priyā́ṇi  

124  
10.124.01a     imáṃ no agna úpa yajñám éhi  
10.124.01b     páñcayāmaṃ trivŕ̥taṃ saptátantum  
10.124.01c     áso havyavā́ḷ utá naḥ purogā́  
10.124.01d     jyóg evá dīrgháṃ táma ā́śayiṣṭhāḥ  

10.124.02a     ádevād deváḥ pracátā gúhā yán  
10.124.02b     prapáśyamāno amr̥tatvám emi  
10.124.02c     śiváṃ yát sántam áśivo jáhāmi  
10.124.02d     suvā́t sakhyā́d áraṇīṃ nā́bhim emi  

10.124.03a     páśyann anyásyā átithiṃ vayā́yā  
10.124.03b     r̥tásya dhā́ma ví mime purū́ṇi  
10.124.03c     śáṃsāmi pitré ásurāya śévam  
10.124.03d     ayajñiyā́d yajñíyam bhāgám emi  

10.124.04a     bahvī́ḥ sámā akaram antár asminn  
10.124.04b     índraṃ vr̥ṇānáḥ pitáraṃ jahāmi  
10.124.04c     agníḥ sómo váruṇas té cyavante  
10.124.04d     paryā́vard rāṣṭráṃ tád avāmi āyán  

10.124.05a     nírmāyā u tyé ásurā abhūvan  
10.124.05b     tuváṃ ca mā varuṇa kāmáyāse  
10.124.05c     r̥téna rājann ánr̥taṃ viviñcán  
10.124.05d     máma rāṣṭrásya ádhipatyam éhi  

10.124.06a     idáṃ súvar idám íd āsa vāmám  
10.124.06b     ayám prakāśá urú antárikṣam  
10.124.06c     hánāva vr̥tráṃ niréhi soma  
10.124.06d     havíṣ ṭvā sántaṃ havíṣā yajāma  

10.124.07a     kavíḥ kavitvā́ diví rūpám ā́sajad  
10.124.07b     áprabhūtī váruṇo nír apáḥ sr̥jat  
10.124.07c     kṣémaṃ kr̥ṇvānā́ jánayo ná síndhavas  
10.124.07d     tā́ asya várṇaṃ śúcayo bharibhrati  

10.124.08a     tā́ asya jyéṣṭham indriyáṃ sacante  
10.124.08b     tā́ īm ā́ kṣeti svadháyā mádantīḥ  
10.124.08c     tā́ īṃ víśo ná rā́jānaṃ vr̥ṇānā́  
10.124.08d     bībhatsúvo ápa vr̥trā́d atiṣṭhan  

10.124.09a     bībhatsū́nāṃ sayújaṃ haṃsám āhur  
10.124.09b     apā́ṃ divyā́nāṃ sakhiyé cárantam  
10.124.09c     anuṣṭúbham ánu carcūryámāṇam  
10.124.09d     índraṃ ní cikyuḥ kaváyo manīṣā́  

125  
10.125.01a     aháṃ rudrébhir vásubhiś carāmi  
10.125.01b     ahám ādityaír utá viśvádevaiḥ  
10.125.01c     ahám mitrā́váruṇobhā́ bibharmi  
10.125.01d     ahám indrāgnī́ ahám aśvínobhā́  

10.125.02a     aháṃ sómam āhanásam bibharmi  
10.125.02b     aháṃ tváṣṭāram utá pūṣáṇam bhágam  
10.125.02c     aháṃ dadhāmi dráviṇaṃ havíṣmate  
10.125.02d     suprāvíye yájamānāya sunvaté  

10.125.03a     aháṃ rā́ṣṭrī saṃgámanī vásūnāṃ  
10.125.03b     cikitúṣī prathamā́ yajñíyānām  
10.125.03c     tā́m mā devā́ ví adadhuḥ purutrā́  
10.125.03d     bhū́riṣṭhātrām bhū́ri āveśáyantīm  

10.125.04a     máyā só ánnam atti yó vipáśyati  
10.125.04b     yáḥ prā́ṇiti yá īṃ śr̥ṇóti uktám  
10.125.04c     amantávo mā́ṃ tá úpa kṣiyanti  
10.125.04d     śrudhí śruta śraddhiváṃ te vadāmi  

10.125.05a     ahám evá svayám idáṃ vadāmi  
10.125.05b     júṣṭaṃ devébhir utá mā́nuṣebhiḥ  
10.125.05c     yáṃ kāmáye táṃ-tam ugráṃ kr̥ṇomi  
10.125.05d     tám brahmā́ṇaṃ tám ŕ̥ṣiṃ táṃ sumedhā́m  

10.125.06a     aháṃ rudrā́ya dhánur ā́ tanomi  
10.125.06b     brahmadvíṣe śárave hántavā́ u  
10.125.06c     aháṃ jánāya samádaṃ kr̥ṇomi  
10.125.06d     aháṃ dyā́vāpr̥thivī́ ā́ viveśa  

10.125.07a     aháṃ suve pitáram asya mūrdhán  
10.125.07b     máma yónir apsú antáḥ samudré  
10.125.07c     táto ví tiṣṭhe bhúvanā́nu víśvā  
10.125.07d     utā́mū́ṃ dyā́ṃ varṣmáṇópa spr̥śāmi  

10.125.08a     ahám evá vā́ta iva prá vāmi  
10.125.08b     ārábhamāṇā bhúvanāni víśvā  
10.125.08c     paró divā́ pará enā́ pr̥thivyā́  
10.125.08d     etā́vatī mahinā́ sám babhūva  

126  
10.126.01a     ná tám áṃho ná duritáṃ  
10.126.01b     dévāso aṣṭa mártiyam  
10.126.01c     sajóṣaso yám aryamā́  
10.126.01d     mitró náyanti váruṇo áti dvíṣaḥ  

10.126.02a     tád dhí vayáṃ vr̥ṇīmáhe  
10.126.02b     váruṇa mítra áryaman  
10.126.02c     yénā nír áṃhaso yūyám  
10.126.02d     pāthá nethā́ ca mártiyam áti dvíṣaḥ  

10.126.03a     té nūnáṃ no 'yám ūtáye  
10.126.03b     váruṇo mitró aryamā́  
10.126.03c     náyiṣṭhā u no neṣáṇi  
10.126.03d     párṣiṣṭhā u naḥ parṣáṇi áti dvíṣaḥ  

10.126.04a     yūyáṃ víśvam pári pātha  
10.126.04b     váruṇo mitró aryamā́  
10.126.04c     yuṣmā́kaṃ śármaṇi priyé  
10.126.04d     siyā́ma supraṇītayo áti dvíṣaḥ  

10.126.05a     ādityā́so áti srídho  
10.126.05b     váruṇo mitró aryamā́  
10.126.05c     ugrám marúdbhī rudráṃ huvema  
10.126.05d     índram agníṃ suastáye áti dvíṣaḥ  

10.126.06a     nétāra ū ṣú ṇas tiró  
10.126.06b     váruṇo mitró aryamā́  
10.126.06c     áti víśvāni duritā́  
10.126.06d     rā́jānaś carṣaṇīnã́m áti dvíṣaḥ  

10.126.07a     śunám asmábhyam ūtáye  
10.126.07b     váruṇo mitró aryamā́  
10.126.07c     śárma yachantu saprátha  
10.126.07d     ādityā́so yád ī́mahe áti dvíṣaḥ  

10.126.08a     yáthā ha tyád vasavo gauríyaṃ cit  
10.126.08b     padí ṣitā́m ámuñcatā yajatrāḥ  
10.126.08c     evó ṣú asmán muñcatā ví áṃhaḥ  
10.126.08d     prá tāri agne prataráṃ na ā́yuḥ  

127  
10.127.01a     rā́trī ví akhyad āyatī́  
10.127.01b     purutrā́ devī́ akṣábhiḥ  
10.127.01c     víśvā ádhi śríyo 'dhita  

10.127.02a     órú aprā ámartiyā  
10.127.02b     niváto devī́ udvátaḥ  
10.127.02c     jyótiṣā bādhate támaḥ  

10.127.03a     nír u svásāram askr̥ta  
10.127.03b     uṣásaṃ devī́ āyatī́  
10.127.03c     ápéd u hāsate támaḥ  

10.127.04a     sā́ no adyá yásyā vayáṃ  
10.127.04b     ní te yā́mann ávikṣmahi  
10.127.04c     vr̥kṣé ná vasatíṃ váyaḥ  

10.127.05a     ní grā́māso avikṣata  
10.127.05b     ní padvánto ní pakṣíṇaḥ  
10.127.05c     ní śyenā́saś cid arthínaḥ  

10.127.06a     yāváyā vr̥kíyaṃ vŕ̥kaṃ  
10.127.06b     yaváya stenám ūrmiye  
10.127.06c     áthā naḥ sutárā bhava  

10.127.07a     úpa mā pépiśat támaḥ  
10.127.07b     kr̥ṣṇáṃ víaktam asthita  
10.127.07c     úṣa r̥ṇéva yātaya  

10.127.08a     úpa te gā́ ivā́karaṃ  
10.127.08b     vr̥ṇīṣvá duhitar divaḥ  
10.127.08c     rā́tri stómaṃ ná jigyúṣe  

128  
10.128.01a     mámāgne várco vihavéṣu astu  
10.128.01b     vayáṃ tvéndhānās tanúvam puṣema  
10.128.01c     máhyaṃ namantām pradíśaś cátasras  
10.128.01d     tváyā́dhyakṣeṇa pŕ̥tanā jayema  

10.128.02a     máma devā́ vihavé santu sárva  
10.128.02b     índravanto marúto víṣṇur agníḥ  
10.128.02c     mámāntárikṣam urúlokam astu  
10.128.02d     máhyaṃ vā́taḥ pavatāṃ kā́me asmín  

10.128.03a     máyi devā́ dráviṇam ā́ yajantām  
10.128.03b     máyy āśī́r astu máyi deváhūtiḥ  
10.128.03c     daívyā hótāro vanuṣanta pū́rve  
10.128.03d     áriṣṭāḥ syāma tanúvā suvī́rāḥ  

10.128.04a     máhyaṃ yajantu máma yā́ni havyā́  
10.128.04b     ā́kūtiḥ satyā́ mánaso me astu  
10.128.04c     éno mā́ ní gāṃ katamác canā́háṃ  
10.128.04d     víśve devāso ádhi vocatā naḥ  

10.128.05a     dévīḥ ṣaḷ urvīr urú naḥ kr̥ṇota  
10.128.05b     víśve devāsa ihá vīrayadhvam  
10.128.05c     mā́ hāsmahi prajáyā mā́ tanū́bhir  
10.128.05d     mā́ radhāma dviṣaté soma rājan  

10.128.06a     ágne manyúm pratinudán páreṣām  
10.128.06b     ádabdho gopā́ḥ pári pāhi nas tvám  
10.128.06c     pratyáñco yantu nigútaḥ púnas té  
10.128.06d     amaíṣāṃ cittám prabúdhāṃ ví neśat  

10.128.07a     dhātā́ dhātr̥̄ṇā́m bhúvanasya yás pátir  
10.128.07b     deváṃ trātā́ram abhimātiṣāhám  
10.128.07c     imáṃ yajñám aśvínobhā́ bŕ̥haspátir  
10.128.07d     devā́ḥ pāntu yájamānaṃ niarthā́t  

10.128.08a     uruvyácā no mahiṣáḥ śárma yaṃsad  
10.128.08b     asmín háve puruhūtáḥ purukṣúḥ  
10.128.08c     sá naḥ prajā́yai hariaśva mr̥̄ḷaya+  
10.128.08d     índra mā́ no rīriṣo mā́ párā dāḥ  

10.128.09a     yé naḥ sapátnā ápa té bhavantu  
10.128.09b     indrāgníbhyām áva bādhāmahe tā́n  
10.128.09c     vásavo rudrā́ ādityā́ uparispŕ̥śam mā  
10.128.09d     ugráṃ céttāram adhirājám akran  

129  
10.129.01a     nā́sad āsīn nó sád āsīt tadā́nīṃ  
10.129.01b     nā́sīd rájo nó víomā paró yát  
10.129.01c     kím ā́varīvaḥ kúha kásya śármann  
10.129.01d     ámbhaḥ kím āsīd gáhanaṃ gabhīrám  

10.129.02a     ná mr̥tyúr āsīd amŕ̥taṃ ná tárhi  
10.129.02b     ná rā́triyā áhna āsīt praketáḥ  
10.129.02c     ā́nīd avātáṃ svadháyā tád ékaṃ  
10.129.02d     tásmād dhānyán ná paráḥ kíṃ canā́sa  

10.129.03a     táma āsīt támasā gūḷhám ágre  
10.129.03b     apraketáṃ saliláṃ sárvam ā idám  
10.129.03c     tuchyénābhú ápihitaṃ yád ā́sīt  
10.129.03d     tápasas tán mahinā́jāyataíkam  

10.129.04a     kā́mas tád ágre sám avartatā́dhi  
10.129.04b     mánaso rétaḥ prathamáṃ yád ā́sīt  
10.129.04c     sató bándhum ásati nír avindan  
10.129.04d     hr̥dí pratī́ṣyā kaváyo manīṣā́  

10.129.05a     tiraścī́no vítato raśmír eṣām  
10.129.05b     adháḥ svid āsī́3d upári svid āsī3t  
10.129.05c     retodhā́ āsan mahimā́na āsan  
10.129.05d     svadhā́ avástāt práyatiḥ parástāt  

10.129.06a     kó addhā́ veda ká ihá prá vocat  
10.129.06b     kúta ā́jātā kúta iyáṃ vísr̥ṣṭiḥ  
10.129.06c     arvā́g devā́ asyá visárjanena  
10.129.06d     áthā kó veda yáta ābabhū́va  

10.129.07a     iyáṃ vísr̥ṣṭir yáta ābabhū́va  
10.129.07b     yádi vā dadhé yádi vā ná  
10.129.07c     yó asyā́dhyakṣaḥ paramé víoman  
10.129.07d     só aṅgá veda yádi vā ná véda  

130  
10.130.01a     yó yajñó · viśvátas tántubhis tatá  
10.130.01b     ékaśataṃ devakarmébhir ā́yataḥ  
10.130.01c     imé vayanti pitáro yá āyayúḥ  
10.130.01d     prá vayā́pa vayéti āsate taté  

10.130.02a     púmām̐ enaṃ tanuta út kr̥ṇatti  
10.130.02b     púmān ví tatne ádhi nā́ke asmín  
10.130.02c     imé mayū́khā úpa sedur ū sádaḥ  
10.130.02d     sā́māni cakrus tásarāṇi ótave  

10.130.03a     kā́sīt pramā́ pratimā́ kíṃ nidā́nam  
10.130.03b     ā́jyaṃ kím āsīt paridhíḥ ká āsīt  
10.130.03c     chándaḥ kím āsīt práügaṃ kím uktháṃ  
10.130.03d     yád devā́ devám áyajanta víśve  

10.130.04a     agnér gāyatrī́ abhavat sayúgvā  
10.130.04b     uṣṇíhayā savitā́ sám babhūva  
10.130.04c     anuṣṭúbhā sóma ukthaír máhasvān  
10.130.04d     bŕ̥haspáter br̥hatī́ vā́cam āvat  

10.130.05a     virā́ṇ mitrā́váruṇayor abhiśrī́r  
10.130.05b     índrasya triṣṭúb ihá bhāgó áhnaḥ  
10.130.05c     víśvān devā́ñ jágatī ā́ viveśa  
10.130.05d     téna cākl̥pra ŕ̥ṣayo manuṣyā̀ḥ  

10.130.06a     cākl̥pré téna ŕ̥ṣayo manuṣyā̀  
10.130.06b     yajñé jāté pitáro naḥ purāṇé  
10.130.06c     páśyan manye mánasā cákṣasā tā́n  
10.130.06d     yá imáṃ yajñám áyajanta pū́rve  

10.130.07a     sahástomāḥ saháchandasa āvŕ̥taḥ  
10.130.07b     sahápramā ŕ̥ṣayaḥ saptá daíviyāḥ  
10.130.07c     pū́rveṣām pánthām anudŕ̥śya dhī́rā  
10.130.07d     anvā́lebhire rathíyo ná raśmī́n  

131  
10.131.01a     ápa prā́ca indra víśvām̐ amítrān  
10.131.01b     ápā́pāco abhibhūte nudasva  
10.131.01c     ápódīco ápa śūrādharā́ca  
10.131.01d     uraú yáthā táva śárman mádema  

10.131.02a     kuvíd aṅgá yávamanto yávaṃ cid  
10.131.02b     yáthā dā́nti anupūrváṃ viyū́ya  
10.131.02c     ihéhaiṣāṃ kr̥ṇuhi bhójanāni  
10.131.02d     yé barhíṣo námovr̥ktiṃ ná jagmúḥ  

10.131.03a     nahí sthū́ri r̥tuthā́ yātám ásti  
10.131.03b     nótá śrávo vivide saṃgaméṣu  
10.131.03c     gavyánta índraṃ sakhiyā́ya víprā  
10.131.03d     aśvāyánto vŕ̥ṣaṇaṃ vājáyantaḥ  

10.131.04a     yuváṃ surā́mam aśvinā  
10.131.04b     námucāv āsuré sácā  
10.131.04c     vipipānā́ śubhas patī  
10.131.04d     índraṃ kármasu āvatam  

10.131.05a     putrám iva pitárāv aśvínobhā  
10.131.05b     índrāváthuḥ kā́viyair daṃsánābhiḥ  
10.131.05c     yát surā́maṃ ví ápibaḥ śácībhiḥ  
10.131.05d     sárasvatī tvā maghavann abhiṣṇak  

10.131.06a     índraḥ sutrā́mā suávām̐ ávobhiḥ  
10.131.06b     sumr̥̄ḷīkó+ bhavatu viśvávedāḥ  
10.131.06c     bā́dhatāṃ dvéṣo ábhayaṃ kr̥ṇotu  
10.131.06d     suvī́riyasya pátayaḥ siyāma  

10.131.07a     tásya vayáṃ sumataú yajñíyasya  
10.131.07b     ápi bhadré saumanasé siyāma  
10.131.07c     sá sutrā́mā suávām̐ índro asmé  
10.131.07d     ārā́c cid dvéṣaḥ sanutár yuyotu  

132  
10.132.01a     ījānám íd diyaúr gūrtā́vasur  
10.132.01b     ījānám bhū́mir abhí prabhūṣáṇi  
10.132.01c     ījānáṃ devā́v aśvínāv  
10.132.01d     abhí sumnaír avardhatām  

10.132.02a     tā́ vām mitrāvaruṇā dhārayátkṣitī  
10.132.02b     suṣumnā́ iṣitatvátā yajāmasi  
10.132.02c     yuvóḥ krāṇā́ya sakhiyaír  
10.132.02d     abhí ṣiyāma rakṣásaḥ  

10.132.03a     ádhā cin nú yád dídhiṣāmahe vām  
10.132.03b     abhí priyáṃ rékaṇaḥ pátyamānāḥ  
10.132.03c     dadvā́m̐ vā yát púṣyati rékṇaḥ  
10.132.03d     sám ū āran nákir asya maghā́ni  

10.132.04a     asā́v anyó asura sūyata dyaús  
10.132.04b     tuváṃ víśveṣāṃ varuṇāsi rā́jā  
10.132.04c     mūrdhā́ ráthasya cākan  
10.132.04d     naítā́vatā énasā antakadhrúk  

10.132.05a     asmín sú etác chákapūta éno  
10.132.05b     hité mitré nígatān hanti vīrā́n  
10.132.05c     avór vā yád dhā́t tanū́ṣu  
10.132.05d     ávaḥ priyā́su yajñíyāsu árvā  

10.132.06a     yuvór hí mātā́ áditir vicetasā  
10.132.06b     diyaúr ná bhū́miḥ páyasā pupūtáni  
10.132.06c     áva priyā́ didiṣṭana  
10.132.06d     sū́ro ninikta raśmíbhiḥ  

10.132.07a     yuváṃ hí · apnarā́jāv ásīdataṃ  
10.132.07b     tíṣṭhad ráthaṃ ná dhūrṣádaṃ vanarṣádam  
10.132.07c     tā́ naḥ kaṇūkayántīr  
10.132.07d     nr̥médhas tatre áṃhasaḥ  
10.132.07e     sumédhas tatre áṃhasaḥ  

133  
10.133.01a     pró ṣú asmai purorathám  
10.133.01b     índrāya śūṣám arcata  
10.133.01c     abhī́ke cid ulokakŕ̥t†  
10.133.01d     saṃgé samátsu vr̥trahā́  
10.133.01e     asmā́kam bodhi coditā́  
10.133.01f     nábhantām anyakéṣãṃ  
10.133.01g     jiyākā́ ádhi dhánvasu  

10.133.02a     tuváṃ síndhūm̐r ávāsr̥jo  
10.133.02b     adharā́co áhann áhim  
10.133.02c     aśatrúr indra jajñiṣe  
10.133.02d     víśvam puṣyasi vā́riyaṃ  
10.133.02e     táṃ tvā pári ṣvajāmahe  
10.133.02f     nábhantām anyakéṣãṃ  
10.133.02g     jiyākā́ ádhi dhánvasu  

10.133.03a     ví ṣú víśvā árātayo  
10.133.03b     aryó naśanta no dhíyaḥ  
10.133.03c     ástāsi śátrave vadháṃ  
10.133.03d     yó na indra jíghāṃsati  
10.133.03e     yā́ te rātír dadír vásu  
10.133.03f     nábhantām anyakéṣãṃ  
10.133.03g     jiyākā́ ádhi dhánvasu  

10.133.04a     yó na indrābhíto jáno  
10.133.04b     vr̥kāyúr ādídeśati  
10.133.04c     adhaspadáṃ tám īṃ kr̥dhi  
10.133.04d     vibādhó asi sāsahír  
10.133.04e     nábhantām anyakéṣãṃ  
10.133.04f     jiyākā́ ádhi dhánvasu  

10.133.05a     yó na indrābhidā́sati  
10.133.05b     sánābhir yáś ca níṣṭiyaḥ  
10.133.05c     áva tásya bálaṃ tira  
10.133.05d     mahī́va dyaúr ádha tmánā  
10.133.05e     nábhantām anyakéṣãṃ  
10.133.05f     jiyākā́ ádhi dhánvasu  

10.133.06a     vayám indra tuvāyávaḥ  
10.133.06b     sakhitvám ā́ rabhāmahe  
10.133.06c     r̥tásya naḥ pathā́ naya  
10.133.06d     áti víśvāni duritā́  
10.133.06e     nábhantām anyakéṣãṃ  
10.133.06f     jiyākā́ ádhi dhánvasu  

10.133.07a     asmábhyaṃ sú tuvám indra tā́ṃ śikṣa  
10.133.07b     yā́ dóhate práti váraṃ jaritré  
10.133.07c     áchidraüdhnī pīpáyad yáthā naḥ  
10.133.07d     sahásradhārā páyasā mahī́ gaúḥ  

134  
10.134.01a     ubhé yád indra ródasī  
10.134.01b     āpaprā́tha uṣā́ iva  
10.134.01c     mahā́ntaṃ tvā mahī́nãṃ  
10.134.01d     samrā́jaṃ carṣaṇīnã́ṃ  
10.134.01e     devī́ jánitry ajījanad  
10.134.01f     bhadrā́ jánitry ajījanat  

10.134.02a     áva sma durhaṇāyató  
10.134.02b     mártasya tanuhi sthirám  
10.134.02c     adhaspadáṃ tám īṃ kr̥dhi  
10.134.02d     yó asmā́m̐ ādídeśati  
10.134.02e     devī́ jánitry ajījanad  
10.134.02f     bhadrā́ jánitry ajījanat  

10.134.03a     áva tyā́ br̥hatī́r íṣo  
10.134.03b     viśváścandrā amitrahan  
10.134.03c     śácībhiḥ śakra dhūnuhi  
10.134.03d     índra víśvābhir ūtíbhir  
10.134.03e     devī́ jánitry ajījanad  
10.134.03f     bhadrā́ jánitry ajījanat  

10.134.04a     áva yát tváṃ śatakratav  
10.134.04b     índra víśvāni dhūnuṣé  
10.134.04c     rayíṃ ná sunvaté sácā  
10.134.04d     sahasríṇībhir ūtíbhir  
10.134.04e     devī́ jánitry ajījanad  
10.134.04f     bhadrā́ jánitry ajījanat  

10.134.05a     áva svédā ivābhíto  
10.134.05b     víṣvak patantu didyávaḥ  
10.134.05c     dū́rvāyā iva tántavo  
10.134.05d     ví asmád etu durmatír  
10.134.05e     devī́ jánitry ajījanad  
10.134.05f     bhadrā́ jánitry ajījanat  

10.134.06a     dīrgháṃ hí aṅkuśáṃ yathā  
10.134.06b     śáktim bíbharṣi mantumaḥ  
10.134.06c     pū́rveṇa maghavan padā́  
10.134.06d     ajó vayā́ṃ yáthā yamo  
10.134.06e     devī́ jánitry ajījanad  
10.134.06f     bhadrā́ jánitry ajījanat  

10.134.07a     nákir devā minīmasi  
10.134.07b     nákir ā́ yopayāmasi  
10.134.07c     mantraśrútyaṃ carāmasi  
10.134.07d     pakṣébhir apikakṣébhir  
10.134.07e     átrābhí sáṃ rabhāmahe  

135  
10.135.01a     yásmin vr̥kṣé supalāśé  
10.135.01b     devaíḥ sampíbate yamáḥ  
10.135.01c     átrā no viśpátiḥ pitā́  
10.135.01d     purāṇā́m̐ ánu venati  

10.135.02a     purāṇā́m̐ anuvénantaṃ  
10.135.02b     cárantam pāpáyāmuyā́  
10.135.02c     asūyánn abhy àcākaśaṃ  
10.135.02d     tásmā aspr̥hayam púnaḥ  

10.135.03a     yáṃ kumāra návaṃ rátham  
10.135.03b     acakrám mánasā́kr̥ṇoḥ  
10.135.03c     ékeṣaṃ viśvátaḥ prā́ñcam  
10.135.03d     ápaśyann ádhi tiṣṭhasi  

10.135.04a     yáṃ kumāra prā́vartayo  
10.135.04b     ráthaṃ víprebhiyas pári  
10.135.04c     táṃ sā́mā́nu prā́vartata  
10.135.04d     sám itó nāví ā́hitam  

10.135.05a     káḥ kumārám ajanayad  
10.135.05b     ráthaṃ kó nír avartayat  
10.135.05c     káḥ svit tád adyá no brūyād  
10.135.05d     anudéyī yáthā́bhavat  

10.135.06a     yáthā́bhavad anudéyī  
10.135.06b     táto ágram ajāyata  
10.135.06c     purástād budhná ā́tataḥ  
10.135.06d     paścā́n niráyaṇaṃ kr̥tám  

10.135.07a     idáṃ yamásya sā́danaṃ  
10.135.07b     devamānáṃ yád ucyáte  
10.135.07c     iyám asya dhamyate nāḷī́r  
10.135.07d     ayáṃ gīrbhíḥ páriṣkr̥taḥ  

136  
10.136.01a     keśī́ agníṃ keśī́ viṣáṃ  
10.136.01b     keśī́ bibharti ródasī  
10.136.01c     keśī́ víśvaṃ súvar dr̥śé  
10.136.01d     keśī́dáṃ jyótir ucyate  

10.136.02a     múnayo vā́taraśanāḥ  
10.136.02b     piśáṅgā vasate málā  
10.136.02c     vā́tasyā́nu dhrā́jiṃ yanti  
10.136.02d     yád devā́so ávikṣata  

10.136.03a     únmaditā maúneyena  
10.136.03b     vā́tām̐ ā́ tasthimā vayám  
10.136.03c     śárīréd asmā́kaṃ yūyám  
10.136.03d     mártāso abhí paśyatha  

10.136.04a     antárikṣeṇa patati  
10.136.04b     víśvā rūpā́vacā́kaśat  
10.136.04c     múnir devásya-devasya  
10.136.04d     saúkr̥tyāya sákhā hitáḥ  

10.136.05a     vā́tasyā́śvo vāyóḥ sákhā  
10.136.05b     átho devéṣito múniḥ  
10.136.05c     ubhaú samudrā́v ā́ kṣeti  
10.136.05d     yáś ca pū́rva utā́paraḥ  

10.136.06a     apsarásāṃ gandharvā́ṇām  
10.136.06b     mr̥gā́ṇāṃ cáraṇe cáran  
10.136.06c     keśī́ kétasya vidvā́n  
10.136.06d     sákhā svādúr madíntamaḥ  

10.136.07a     vāyúr asmā úpāmanthat  
10.136.07b     pináṣṭi smā kunannamā́  
10.136.07c     keśī́ viṣásya pā́treṇa  
10.136.07d     yád rudréṇā́pibat sahá  

137  
10.137.01a     utá devā ávahitaṃ  
10.137.01b     dévā ún nayathā púnaḥ  
10.137.01c     utā́gaś cakrúṣaṃ devā  
10.137.01d     dévā jīváyathā púnaḥ  

10.137.02a     duvā́v imaú vā́tau vāta  
10.137.02b     ā́ síndhor ā́ parāvátaḥ  
10.137.02c     dákṣaṃ te anyá ā́ vātu  
10.137.02d     párānyó vātu yád rápaḥ  

10.137.03a     ā́ vāta vāhi bheṣajáṃ  
10.137.03b     ví vāta vāhi yád rápaḥ  
10.137.03c     tuváṃ hí viśvábheṣajo  
10.137.03d     devā́nāṃ dūtá ī́yase  

10.137.04a     ā́ tvāgamaṃ śáṃtātibhir  
10.137.04b     átho ariṣṭátātibhiḥ  
10.137.04c     dákṣaṃ te bhadrám ā́bhārṣam  
10.137.04d     párā yákṣmaṃ suvāmi te  

10.137.05a     trā́yantām ihá devā́s  
10.137.05b     trā́yatām marútāṃ gaṇáḥ  
10.137.05c     trā́yantāṃ víśvā bhūtā́ni  
10.137.05d     yáthāyám arapā́ ásat  

10.137.06a     ā́pa íd vā́ u bheṣajī́r  
10.137.06b     ā́po amīvacā́tanīḥ  
10.137.06c     ā́paḥ sárvasya bheṣajī́s  
10.137.06d     tā́s te kr̥ṇvantu bheṣajám  

10.137.07a     hástābhyāṃ dáśaśākhābhyāṃ  
10.137.07b     jihvā́ vācáḥ purogavī́  
10.137.07c     anāmayitnúbhyāṃ tuvā  
10.137.07d     tā́bhyāṃ tvópa spr̥śāmasi  

138  
10.138.01a     táva tyá indra sakhiyéṣu váhnaya  
10.138.01b     r̥tám manvānā́ ví adardirur valám  
10.138.01c     yátrā daśasyánn uṣáso riṇánn apáḥ  
10.138.01d     kútsāya mánmann ahíyaś ca daṃsáyaḥ  

10.138.02a     ávāsr̥jaḥ prasúvaḥ śvañcáyo girī́n  
10.138.02b     úd āja usrā́ ápibo mádhu priyám  
10.138.02c     ávardhayo vaníno asya dáṃsasā  
10.138.02d     śuśóca sū́rya r̥tájātayā girā́  

10.138.03a     ví sū́ryo mádhye amucad ráthaṃ divó  
10.138.03b     vidád dāsā́ya pratimā́nam ā́riyaḥ  
10.138.03c     dr̥̄ḷhā́ni+ pípror ásurasya māyína  
10.138.03d     índro ví āsyac cakr̥vā́m̐ r̥jíśvanā  

10.138.04a     ánādhr̥ṣṭāni dhr̥ṣitó ví āsiyan  
10.138.04b     nidhī́m̐r ádevām̐ amr̥ṇad ayā́siyaḥ  
10.138.04c     māséva sū́ryo vásu púryam ā́ dade  
10.138.04d     gr̥ṇānáḥ śátrūm̐r aśr̥ṇād virúkmatā  

10.138.05a     áyuddhaseno vibhúvā vibhindatā́  
10.138.05b     dā́śad vr̥trahā́ tújiyāni tejate  
10.138.05c     índrasya vájrād abibhed abhiśnáthaḥ  
10.138.05d     prā́krāmac chundhyū́r ájahād uṣā́ ánaḥ  

10.138.06a     etā́ tiyā́ te śrútiyāni kévalā  
10.138.06b     yád éka ékam ákr̥ṇor ayajñám  
10.138.06c     māsā́ṃ vidhā́nam adadhā ádhi dyávi  
10.138.06d     tváyā víbhinnam bharati pradhím pitā́  

139  
10.139.01a     sū́ryaraśmir hárikeśaḥ purástāt  
10.139.01b     savitā́ jyótir úd ayām̐ ájasram  
10.139.01c     tásya pūṣā́ prasavé yāti vidvā́n  
10.139.01d     sampáśyan víśvā bhúvanāni gopā́ḥ  

10.139.02a     nr̥cákṣā eṣá divó mádhya āsta  
10.139.02b     āpaprivā́n ródasī antárikṣam  
10.139.02c     sá viśvā́cīr abhí caṣṭe ghr̥tā́cīr  
10.139.02d     antarā́ pū́rvam áparaṃ ca ketúm  

10.139.03a     rāyó budhnáḥ saṃgámano vásūnāṃ  
10.139.03b     víśvā rūpā́ abhí caṣṭe śácībhiḥ  
10.139.03c     devá iva savitā́ satyádharmā  
10.139.03d     índro ná tasthau samaré dhánānām  

10.139.04a     viśvā́vasuṃ soma gandharvám ā́po  
10.139.04b     dadr̥śúṣīs tád r̥ténā ví āyan  
10.139.04c     tád anvávaid índro rārahāṇá āsām  
10.139.04d     pári sū́ryasya paridhī́m̐r apaśyat  

10.139.05a     viśvā́vasur abhí tán no gr̥ṇātu  
10.139.05b     divyó gandharvó rájaso vimā́naḥ  
10.139.05c     yád vā ghā satyám utá yán ná vidmá  
10.139.05d     dhíyo hinvānó dhíya ín no avyāḥ  

10.139.06a     sásnim avindac cáraṇe nadī́nām  
10.139.06b     ápāvr̥ṇod dúro áśmavrajānām  
10.139.06c     prā́sāṃ gandharvó amŕ̥tāni vocad  
10.139.06d     índro dákṣam pári jānād ahī́nām  

140  
10.140.01a     ágne táva śrávo váyo  
10.140.01b     máhi bhrājante arcáyo vibhāvaso  
10.140.01c     bŕ̥hadbhāno śávasā vā́jam ukthíyaṃ  
10.140.01d     dádhāsi dāśúṣe kave  

10.140.02a     pavākávarcāḥ+ śukrávarcā ánūnavarcā  
10.140.02b     úd iyarṣi bhānúnā  
10.140.02c     putró mātárā vicárann úpāvasi  
10.140.02d     pr̥ṇákṣi ródasī ubhé  

10.140.03a     ū́rjo napāj jātavedaḥ suśastíbhir  
10.140.03b     mándasva dhītíbhir hitáḥ  
10.140.03c     tuvé íṣaḥ sáṃ dadhur bhū́rivarpasaś  
10.140.03d     citrótayo vāmájātāḥ  

10.140.04a     irajyánn agne prathayasva jantúbhir  
10.140.04b     asmé rā́yo amartiya  
10.140.04c     sá darśatásya vápuṣo ví rājasi  
10.140.04d     pr̥ṇákṣi sānasíṃ krátum  

10.140.05a     iṣkartā́ram adhvarásya prácetasaṃ  
10.140.05b     kṣáyantaṃ rā́dhaso maháḥ  
10.140.05c     rātíṃ vāmásya subhágām mahī́m íṣaṃ  
10.140.05d     dádhāsi sānasíṃ rayím  

10.140.06a     r̥tā́vānam mahiṣáṃ viśvádarśatam  
10.140.06b     agníṃ sumnā́ya dadhire puró jánāḥ  
10.140.06c     śrútkarṇaṃ sapráthastamaṃ tuvā girā́  
10.140.06d     daíviyam mā́nuṣā yugā́  

141  
10.141.01a     ágne áchā vadehá naḥ  
10.141.01b     pratyáṅ naḥ sumánā bhava  
10.141.01c     prá no yacha viśas pate  
10.141.01d     dhanadā́ asi nas tuvám  

10.141.02a     prá no yachatu aryamā́  
10.141.02b     prá bhágaḥ prá bŕ̥haspátiḥ  
10.141.02c     prá devā́ḥ prótá sūnŕ̥tā  
10.141.02d     rāyó devī́ dadātu naḥ  

10.141.03a     sómaṃ rā́jānam ávase  
10.141.03b     agníṃ gīrbhír havāmahe  
10.141.03c     ādityā́n víṣṇuṃ sū́riyam  
10.141.03d     brahmā́ṇaṃ ca bŕ̥haspátim  

10.141.04a     indravāyū́ bŕ̥haspátiṃ  
10.141.04b     suhávehá havāmahe  
10.141.04c     yáthā naḥ sárva íj jánaḥ  
10.141.04d     sáṃgatyāṃ sumánā ásat  

10.141.05a     aryamáṇam bŕ̥haspátim  
10.141.05b     índraṃ dā́nāya codaya  
10.141.05c     vā́taṃ víṣṇuṃ sárasvatīṃ  
10.141.05d     savitā́raṃ ca vājínam  

10.141.06a     tuváṃ no agne agníbhir  
10.141.06b     bráhma yajñáṃ ca vardhaya  
10.141.06c     tuváṃ no devátātaye  
10.141.06d     rāyó dā́nāya codaya  

142  
10.142.01a     ayám agne jaritā́ tvé abhūd ápi  
10.142.01b     sáhasaḥ sūno nahí anyád ásti ā́piyam  
10.142.01c     bhadráṃ hí śárma trivárūtham ásti ta  
10.142.01d     āré híṃsānām ápa didyúm ā́ kr̥dhi  

10.142.02a     pravát te agne jánimā pitūyatáḥ  
10.142.02b     sācī́va víśvā bhúvanā ní r̥ñjase  
10.142.02c     prá sáptayaḥ prá saniṣanta no dhíyaḥ  
10.142.02d     puráś caranti paśupā́ iva tmánā  

10.142.03a     utá vā́ u pári vr̥ṇakṣi bápsad  
10.142.03b     bahór agna úlapasya svadhāvaḥ  
10.142.03c     utá khilyā́ urvárāṇām bhavanti  
10.142.03d     mā́ te hetíṃ táviṣīṃ cukrudhāma  

10.142.04a     yád udváto niváto yā́si bápsat  
10.142.04b     pŕ̥thag eṣi pragardhínīva sénā  
10.142.04c     yadā́ te vā́to anuvā́ti śocír  
10.142.04d     vápteva śmáśru vapasi prá bhū́ma  

10.142.05a     práti asya śráyaṇayo+ dadr̥śra  
10.142.05b     ékaṃ niyā́nam bahávo ráthāsaḥ  
10.142.05c     bāhū́ yád agne anumármr̥jāno  
10.142.05d     níaṅṅ uttānā́m anuéṣi bhū́mim  

10.142.06a     út te śúṣmā jihatām út te arcír  
10.142.06b     út te agne śaśamānásya vā́jāḥ  
10.142.06c     úc chvañcasva ní nama várdhamāna  
10.142.06d     ā́ tvādyá víśve vásavaḥ sadantu  

10.142.07a     apā́m idáṃ niáyanaṃ  
10.142.07b     samudrásya nivéśanam  
10.142.07c     anyáṃ kr̥ṇuṣvetáḥ pánthāṃ  
10.142.07d     téna yāhi váśām̐ ánu  

10.142.08a     ā́yane te parā́yaṇe  
10.142.08b     dū́rvā rohantu puṣpíṇīḥ  
10.142.08c     hradā́ś ca puṇḍárīkāṇi  
10.142.08d     samudrásya gr̥hā́ imé  

143  
10.143.01a     tyáṃ cid átrim r̥tajúram  
10.143.01b     ártham áśvaṃ ná yā́tave  
10.143.01c     kakṣī́vantaṃ yádī púnā  
10.143.01d     ráthaṃ ná kr̥ṇuthó návam  

10.143.02a     tyáṃ cid áśvaṃ ná vājínam  
10.143.02b     areṇávo yám átnata  
10.143.02c     dr̥̄ḷháṃ+ granthíṃ ná ví ṣyatam  
10.143.02d     átriṃ yáviṣṭham ā́ rájaḥ  

10.143.03a     nárā dáṃsiṣṭhāv átraye  
10.143.03b     śúbhrā síṣāsataṃ dhíyaḥ  
10.143.03c     áthā hí vāṃ divó narā  
10.143.03d     púna stómo ná viśáse  

10.143.04a     cité tád vāṃ surādhasā  
10.143.04b     rātíḥ sumatír aśvinā  
10.143.04c     ā́ yán naḥ sádane pr̥thaú  
10.143.04d     sámane párṣatho narā  

10.143.05a     yuvám bhujyúṃ samudrá ā́  
10.143.05b     rájasaḥ pārá īṅkhitám  
10.143.05c     yātám áchā patatríbhir  
10.143.05d     nā́satyā sātáye kr̥tam  

10.143.06a     ā́ vāṃ sumnaíḥ śaṃyū́ iva  
10.143.06b     máṃhiṣṭhā víśvavedasā  
10.143.06c     sám asmé bhūṣataṃ narā  
10.143.06d     útsaṃ ná pipyúṣīr íṣaḥ  

144  
10.144.01a     ayáṃ hí te ámartiya  
10.144.01b     índur átyo ná pátyate  
10.144.01c     dákṣo viśvā́yur vedháse  

10.144.02a     ayám asmā́su kā́viya  
10.144.02b     r̥bhúr vájro dã́svate  
10.144.02c     ayám bibharti ūrdhvákr̥śanam mádam  
10.144.02d     r̥bhúr ná kŕ̥tviyam mádam  

10.144.03a     ghŕ̥ṣuḥ śyenā́ya kŕ̥tvana  
10.144.03b     āsú suā́su váṃsagaḥ  
10.144.03c     áva dīdhed ahīśúvaḥ  

10.144.04a     yáṃ suparṇáḥ parāvátaḥ  
10.144.04b     śyenásya putrá ā́bharat  
10.144.04c     śatácakraṃ yò 'hyò vartaníḥ  

10.144.05a     yáṃ te śyenáś cā́rum avr̥kám padā́bharad  
10.144.05b     aruṇám mānám ándhasaḥ  
10.144.05c     enā́ váyo ví tāri ā́yu° jīvása  
10.144.05d     enā́ jāgāra bandhútā  

10.144.06a     evā́ tád índra índunā  
10.144.06b     devéṣu cid dhārayāte máhi tyájaḥ  
10.144.06c     krátvā váyo ví tāri ā́yu° sukrato  
10.144.06d     krátvāyám asmád ā́ sutáḥ  

145  
10.145.01a     imā́ṃ khanāmi óṣadhiṃ  
10.145.01b     vīrúdham bálavattamām  
10.145.01c     yáyā sapátnīm bā́dhate  
10.145.01d     yáyā saṃvindáte pátim  

10.145.02a     úttānaparṇe súbhage  
10.145.02b     dévajūte sáhasvati  
10.145.02c     sapátnīm me párā dhama  
10.145.02d     pátim me kévalaṃ kuru  

10.145.03a     úttarā ahám uttara  
10.145.03b     úttarā íd úttarābhyaḥ  
10.145.03c     áthā sapátnī yā́ máma  
10.145.03d     ádharā sā́dharābhiyaḥ  

10.145.04a     nahy àsyā nā́ma gr̥bhṇā́mi  
10.145.04b     nó asmín ramate jáne  
10.145.04c     párām evá parāvátaṃ  
10.145.04d     sapátnīṃ gamayāmasi  

10.145.05a     ahám asmi sáhamānā  
10.145.05b     átha tvám asi sāsahíḥ  
10.145.05c     ubhé sáhasvatī bhūtvī́  
10.145.05d     sapátnīm me sahāvahai  

10.145.06a     úpa te 'dhāṃ sáhamānām  
10.145.06b     abhí tvādhāṃ sáhīyasā  
10.145.06c     mã́m ánu prá te máno  
10.145.06d     vatsáṃ gaúr iva dhāvatu  
10.145.06e     pathā́ vā́r iva dhāvatu  

146  
10.146.01a     áraṇyāni áraṇyāni  
10.146.01b     asaú yā́ préva náśyasi  
10.146.01c     kathā́ grā́maṃ ná pr̥chasi  
10.146.01d     ná tvā bhī́r 'va° vindatī3m̐  

10.146.02a     vr̥ṣāravā́ya vádate  
10.146.02b     yád upā́vati ciccikáḥ  
10.146.02c     āghāṭíbhir 'va° dhāváyann  
10.146.02d     araṇyānír mahīyate  

10.146.03a     utá gā́va ivādanti  
10.146.03b     utá véśmeva dr̥śyate  
10.146.03c     utó araṇyāníḥ sāyáṃ  
10.146.03d     śakaṭī́r iva sarjati  

10.146.04a     gā́m aṅgaíṣá ā́ hvayati  
10.146.04b     dā́rv aṅgaíṣó ápāvadhīt  
10.146.04c     vásann araṇyānyā́ṃ sāyám  
10.146.04d     ákrukṣad íti manyate  

10.146.05a     ná vā́ araṇyānír hanti  
10.146.05b     anyáś cén nā́bhigáchati  
10.146.05c     svādóḥ phálasya jagdhvā́ya  
10.146.05d     yathākā́maṃ ní padyate  

10.146.06a     ā́ñjanagandhiṃ surabhím  
10.146.06b     bahvannā́m ákr̥ṣīvalām  
10.146.06c     prā́hám mr̥gā́ṇām mātáram  
10.146.06d     araṇyāním aśaṃsiṣam  

147  
10.147.01a     śrát te dadhāmi prathamā́ya manyáve  
10.147.01b     áhan yád vr̥tráṃ náriyaṃ vivér apáḥ  
10.147.01c     ubhé yát tvā bhávato ródasī ánu  
10.147.01d     réjate śúṣmāt pr̥thivī́ cid adrivaḥ  

10.147.02a     tuvám māyā́bhir anavadya māyínaṃ  
10.147.02b     śravasyatā́ mánasā vr̥trám ardayaḥ  
10.147.02c     tuvā́m ín náro vr̥ṇate gáviṣṭiṣu  
10.147.02d     tuvā́ṃ víśvāsu háviyāsu íṣṭiṣu  

10.147.03a     aíṣu cākandhi puruhūta sūríṣu  
10.147.03b     vr̥dhā́so yé maghavann ānaśúr maghám  
10.147.03c     árcanti toké tánaye páriṣṭiṣu  
10.147.03d     medhásātā vājínam áhraye dháne  

10.147.04a     sá ín nú rāyáḥ súbhr̥tasya cākanan  
10.147.04b     mádaṃ yó asya ráṃhiyaṃ cíketati  
10.147.04c     tuvā́vr̥dho maghavan dāśúadhvaro  
10.147.04d     makṣū́ sá vā́jam bharate dhánā nŕ̥bhiḥ  

10.147.05a     tuváṃ śárdhāya mahinā́ gr̥ṇāná  
10.147.05b     urú kr̥dhi maghavañ chagdhí rāyáḥ  
10.147.05c     tuváṃ no mitró váruṇo ná māyī́  
10.147.05d     pitvó ná dasma dayase vibhaktā́  

148  
10.148.01a     suṣvāṇā́sa indara+ stumási tvā  
10.148.01b     sasavā́ṃsaś ca tuvinr̥mṇa vā́jam  
10.148.01c     ā́ no bhara suvitáṃ yásya cākán  
10.148.01d     tmánā tánā sanuyāma tuvótāḥ  

10.148.02a     r̥ṣvás tuvám indara+ śūra jātó  
10.148.02b     dā́sīr víśaḥ · sū́riyeṇa sahyāḥ  
10.148.02c     gúhā hitáṃ gúhiyaṃ gūḷhám apsú  
10.148.02d     bibhr̥mási prasrávaṇe ná sómam  

10.148.03a     aryó vā gíro abhí arca vidvā́n  
10.148.03b     ŕ̥ṣīṇāṃ vípraḥ sumatíṃ cakānáḥ  
10.148.03c     té siyāma yé raṇáyanta sómair  
10.148.03d     enā́ utá túbhya° rathoḷha bhakṣaíḥ  

10.148.04a     imā́ bráhma indara+ túbhya° śaṃsi  
10.148.04b     dã́ nŕ̥bhyo nr̥̄ṇã́ṃ+ śūra śávaḥ  
10.148.04c     tébhir bhava sákratur yéṣu cākánn  
10.148.04d     utá trāyasva gr̥ṇatá utá stī́n  

10.148.05a     śrudhī́ hávam indara+ śūra pŕ̥thyā  
10.148.05b     utá stavase veniyásya arkaíḥ  
10.148.05c     ā́ yás te yóniṃ ghr̥távantam ásvār  
10.148.05d     ūrmír ná nímnaír dravayanta vákvāḥ  

149  
10.149.01a     savitā́ yantraíḥ pr̥thivī́m aramṇād  
10.149.01b     askambhané savitā́ dyā́m adr̥ṃhat  
10.149.01c     áśvam 'vādhukṣad° dhúnim antárikṣam  
10.149.01d     atū́rte baddháṃ savitā́ samudrám  

10.149.02a     yátrā samudrá skabhitó ví aúnad  
10.149.02b     ápāṃ napāt savitā́ tásya veda  
10.149.02c     áto bhū́r áta ā útthitaṃ rájo  
10.149.02d     áto dyā́vāpr̥thivī́ aprathetām  

10.149.03a     paścédám anyád abhavad yájatram  
10.149.03b     ámartiyasya bhúvanasya bhūnā́  
10.149.03c     suparṇó aṅgá savitúr garútmān  
10.149.03d     pū́rvo jātáḥ sá u asyā́nu dhárma  

10.149.04a     gā́va 'va° grā́maṃ yū́yudhir 'va° áśvān  
10.149.04b     vāśréva vatsáṃ sumánā dúhānā  
10.149.04c     pátir 'va° jāyā́m abhí no ní etu  
10.149.04d     dhartā́ diváḥ savitā́ viśvávāraḥ  

10.149.05a     híraṇyastūpaḥ savitar yáthā tvā  
10.149.05b     āṅgirasó juhuvé vā́je asmín  
10.149.05c     evā́ tvā́rcann ávase vándamānaḥ  
10.149.05d     sómasyevāṃśúm práti jāgarāhám  

150  
10.150.01a     sámiddhaś cit sám idhyase  
10.150.01b     devébhyo havyavāhana  
10.150.01c     ādityaí rudraír vásubhir na ā́ gahi  
10.150.01d     mr̥̄ḷīkā́ya+ na ā́ gahi  

10.150.02a     imáṃ yajñám idáṃ váco  
10.150.02b     jujuṣāṇá upā́gahi  
10.150.02c     mártāsas tvā samidhāna havāmahe  
10.150.02d     mr̥̄ḷīkā́ya+ havāmahe  

10.150.03a     tuvā́m u jātávedasaṃ  
10.150.03b     viśvávāraṃ gr̥ṇe dhiyā́  
10.150.03c     ágne devā́m̐ ā́ vaha naḥ priyávratān  
10.150.03d     mr̥̄ḷīkā́ya+ priyávratān  

10.150.04a     agnír devó devā́nām abhavat puróhito  
10.150.04b     agním manuṣyā̀ ŕ̥ṣayaḥ sám īdhire  
10.150.04c     agním mahó dhánasātāv aháṃ huve  
10.150.04d     mr̥̄ḷīkáṃ+ dhánasātaye  

10.150.05a     agnír átrim bharádvājaṃ gáviṣṭhiram  
10.150.05b     prā́van naḥ káṇvaṃ trasádasyum āhavé  
10.150.05c     agníṃ vásiṣṭho havate puróhito  
10.150.05d     mr̥̄ḷīkā́ya+ puróhitaḥ  

151  
10.151.01a     śraddháyāgníḥ sám idhyate  
10.151.01b     śraddháyā hūyate havíḥ  
10.151.01c     śraddhā́m bhágasya mūrdháni  
10.151.01d     vácasā́ vedayāmasi  

10.151.02a     priyáṃ śraddhe dádataḥ  
10.151.02b     priyáṃ śraddhe dídāsataḥ  
10.151.02c     priyám bhojéṣu yájvasu  
10.151.02d     idám ma uditáṃ kr̥dhi  

10.151.03a     yáthā devā́ ásureṣu  
10.151.03b     śraddhā́m ugréṣu cakriré  
10.151.03c     evám bhojéṣu yájvasu  
10.151.03d     asmā́kam uditáṃ kr̥dhi  

10.151.04a     śraddhā́ṃ devā́ yájamānā  
10.151.04b     vāyúgopā úpāsate  
10.151.04c     śraddhā́ṃ hr̥dayyàyā́kūtyā  
10.151.04d     śraddháyā vindate vásu  

10.151.05a     śraddhā́m prātár havāmahe  
10.151.05b     śraddhā́m madhyáṃdinam pári  
10.151.05c     śraddhā́ṃ sū́ryasya nimrúci  
10.151.05d     śráddhe śrád dhāpayehá naḥ  

152  
10.152.01a     śāsá itthā́ mahā́m̐ asi  
10.152.01b     amitrakhādó ádbhutaḥ  
10.152.01c     ná yásya hanyáte sákhā  
10.152.01d     ná jī́yate kádā caná  

10.152.02a     suastidā́ viśás pátir  
10.152.02b     vr̥trahā́ vimr̥dhó vaśī́  
10.152.02c     vŕ̥ṣéndraḥ purá etu naḥ  
10.152.02d     somapā́ abhayaṃkaráḥ  

10.152.03a     ví rákṣo ví mŕ̥dho jahi  
10.152.03b     ví vr̥trásya hánū ruja  
10.152.03c     ví manyúm indra vr̥trahann  
10.152.03d     amítrasyābhidā́sataḥ  

10.152.04a     ví na indra mŕ̥dho jahi  
10.152.04b     nīcā́ yacha pr̥tanyatáḥ  
10.152.04c     yó asmā́m̐ abhidā́sati  
10.152.04d     ádharaṃ gamayā támaḥ  

10.152.05a     ápendra dviṣató máno  
10.152.05b     ápa jíjyāsato vadhám  
10.152.05c     ví manyóḥ śárma yacha  
10.152.05d     várīyo yavayā vadhám  

153  
10.153.01a     īṅkháyantīr apasyúva  
10.153.01b     índraṃ jātám úpāsate  
10.153.01c     bhejānā́saḥ suvī́riyam  

10.153.02a     tuvám indra bálād ádhi  
10.153.02b     sáhaso jātá ójasaḥ  
10.153.02c     tuváṃ vr̥ṣan vŕ̥ṣéd asi  

10.153.03a     tuvám indrāsi vr̥trahā́  
10.153.03b     ví antárikṣam atiraḥ  
10.153.03c     úd dyā́m astabhnā ójasā  

10.153.04a     tuvám indra sajóṣasam  
10.153.04b     arkám bibharṣi bāhuvóḥ  
10.153.04c     vájraṃ śíśāna ójasā  

10.153.05a     tuvám indrābhibhū́r asi  
10.153.05b     víśvā jātā́ni ójasā  
10.153.05c     sá víśvā bhúva ā́bhavaḥ  

154  
10.154.01a     sóma ékebhyaḥ pavate  
10.154.01b     ghr̥tám éka úpāsate  
10.154.01c     yébhyo mádhu pradhā́vati  
10.154.01d     tā́ṃś cid evā́pi gachatāt  

10.154.02a     tápasā yé anādhr̥ṣyā́s  
10.154.02b     tápasā yé súvar yayúḥ  
10.154.02c     tápo yé cakriré máhas  
10.154.02d     tā́ṃś cid evā́pi gachatāt  

10.154.03a     yé yúdhyante pradháneṣu  
10.154.03b     śū́rāso yé tanūtyájaḥ  
10.154.03c     yé vā sahásradakṣiṇās  
10.154.03d     tā́ṃś cid evā́pi gachatāt  

10.154.04a     yé cit pū́rva r̥tasā́pa  
10.154.04b     r̥tā́vāna r̥tāvŕ̥dhaḥ  
10.154.04c     pitr̥̄́n tápasvato yama  
10.154.04d     tā́ṃś cid evā́pi gachatāt  

10.154.05a     sahásraṇīthāḥ kaváyo  
10.154.05b     yé gopāyánti sū́riyam  
10.154.05c     ŕ̥ṣīn tápasvato yama  
10.154.05d     tapojā́m̐ ápi gachatāt  

155  
10.155.01a     árāyi kā́ṇe víkaṭe  
10.155.01b     giríṃ gacha sadānuve  
10.155.01c     śirímbiṭhasya sátvabhis  
10.155.01d     tébhiṣ ṭvā cātayāmasi  

10.155.02a     cattó itáś cattā́mútaḥ  
10.155.02b     sárvā bhrūṇā́ni ārúṣī  
10.155.02c     arāyyàm brahmaṇas pate  
10.155.02d     tī́kṣṇaśr̥ṇgodr̥ṣánn ihi  

10.155.03a     adó yád dā́ru plávate  
10.155.03b     síndhoḥ pāré apūruṣám  
10.155.03c     tád ā́ rabhasva durhaṇo  
10.155.03d     téna gacha parastarám  

10.155.04a     yád dha prā́cīr ájaganta  
10.155.04b     úro maṇḍūradhāṇikīḥ  
10.155.04c     hatā́ índrasya śátravaḥ  
10.155.04d     sárve budbudáyāśavaḥ  

10.155.05a     párīmé gā́m aneṣata  
10.155.05b     pári agním ahr̥ṣata  
10.155.05c     devéṣu akrata śrávaḥ  
10.155.05d     ká imā́m̐ ā́ dadharṣati  

156  
10.156.01a     agníṃ hinvantu no dhíyaḥ  
10.156.01b     sáptim āśúm ivājíṣu  
10.156.01c     téna jeṣma dhánaṃ-dhanam  

10.156.02a     yáyā gā́ ākárāmahe  
10.156.02b     sénayāgne távotiyā́  
10.156.02c     tā́ṃ no hinva magháttaye  

10.156.03a     ā́gne sthūráṃ rayím bhara  
10.156.03b     pr̥thúṃ gómantam aśvínam  
10.156.03c     aṅdhí kháṃ vartáyā paṇím  

10.156.04a     ágne nákṣatram ajáram  
10.156.04b     ā́ sū́ryaṃ rohayo diví  
10.156.04c     dádhaj jyótir jánebhiyaḥ  

10.156.05a     ágne ketúr viśā́m asi  
10.156.05b     préṣṭhaḥ śréṣṭha upasthasát  
10.156.05c     bódhā stotré váyo dádhat  

157  
10.157.01a     imā́ nú kam bhúvanā sīṣadhāma  
10.157.01b     índraś ca víśve ca devā́ḥ  

10.157.02a     yajñáṃ ca nas tanúvaṃ ca prajā́ṃ ca  
10.157.02b     ādityaír índraḥ sahá cīkl̥pāti  

10.157.03a     ādityaír índraḥ ságaṇo marúdbhir  
10.157.03b     asmā́kam bhūtu avitā́ tanū́nām  

10.157.04a     hatvā́ya devā́ ásurān yád ā́yan  
10.157.04b     devā́ devatvám abhirákṣamāṇāḥ  

10.157.05a     pratyáñcam arkám anayañ chácībhir  
10.157.05b     ā́d ít svadhā́m iṣirā́m páry apaśyan  

158  
10.158.01a     sū́riyo no divás pātu  
10.158.01b     vã́to antárikṣã́t  
10.158.01c     agnír naḥ pā́rthivebhiyaḥ  

10.158.02a     jóṣā savitar yásya te  
10.158.02b     háraḥ śatáṃ savā́m̐ árhati  
10.158.02c     pāhí no didyútaḥ pátantyāḥ  

10.158.03a     cákṣur no deváḥ savitā́  
10.158.03b     cákṣur na utá párvataḥ  
10.158.03c     cákṣur dhātā́ dadhātu naḥ  

10.158.04a     cákṣur no dhehi cákṣuṣe  
10.158.04b     cákṣur vikhyaí tanū́bhiyaḥ  
10.158.04c     sáṃ cedáṃ ví ca paśyema  

10.158.05a     susaṃdŕ̥śaṃ tuvā vayám  
10.158.05b     práti paśyema sūriya  
10.158.05c     ví paśyema nr̥cákṣasaḥ  

159  
10.159.01a     úd asaú sū́riyo agād  
10.159.01b     úd ayám māmakó bhágaḥ  
10.159.01c     aháṃ tád vidvalā́ pátim  
10.159.01d     abhy àsākṣi viṣāsahíḥ  

10.159.02a     aháṃ ketúr ahám mūrdhā́  
10.159.02b     ahám ugrā́ vivā́canī  
10.159.02c     máméd ánu krátum pátiḥ  
10.159.02d     sehānā́yā upā́caret  

10.159.03a     máma putrā́ḥ śatruháṇo  
10.159.03b     átho me duhitā́ virā́ṭ  
10.159.03c     utā́hám asmi saṃjayā́  
10.159.03d     pátyau me ślóka uttamáḥ  

10.159.04a     yénéndro havíṣā kr̥tvī́  
10.159.04b     ábhavad dyumnī́ uttamáḥ  
10.159.04c     idáṃ tád akri devā  
10.159.04d     asapatnā́ kílābhuvam  

10.159.05a     asapatnā́ sapatnaghnī́  
10.159.05b     jáyanti abhibhū́varī  
10.159.05c     ā́vr̥kṣam anyā́sāṃ várco  
10.159.05d     rā́dho ástheyasām iva  

10.159.06a     sám ajaiṣam imā́ aháṃ  
10.159.06b     sapátnīr abhibhū́varī  
10.159.06c     yáthāhám asyá vīrásya  
10.159.06d     virā́jāni jánasya ca  

160  
10.160.01a     tīvrásyābhívayaso asyá pāhi  
10.160.01b     sarvarathā́ ví hárī ihá muñca  
10.160.01c     índra mā́ tvā yájamānāso anyé  
10.160.01d     ní rīraman túbhyam imé sutā́saḥ  

10.160.02a     túbhyaṃ sutā́s túbhyam u sótuvāsas  
10.160.02b     tuvā́ṃ gíraḥ śvā́triyā ā́ hvayanti  
10.160.02c     índredám adyá sávanaṃ juṣāṇó  
10.160.02d     víśvasya vidvā́m̐ ihá pāhi sómam  

10.160.03a     yá uśatā́ mánasā sómam asmai  
10.160.03b     sarvahr̥dā́ devákāmaḥ sunóti  
10.160.03c     ná gā́ índras tásya párā dadāti  
10.160.03d     praśastám íc cā́rum asmai kr̥ṇoti  

10.160.04a     ánuspaṣṭo bhavati eṣó asya  
10.160.04b     yó asmai revā́n ná sunóti sómam  
10.160.04c     nír aratnaú maghávā táṃ dadhāti  
10.160.04d     brahmadvíṣo hanti ánānudiṣṭaḥ  

10.160.05a     aśvāyánto gavyánto vājáyanto  
10.160.05b     hávāmahe tvā úpagantavā́ u  
10.160.05c     ābhū́ṣantas te sumataú návāyāṃ  
10.160.05d     vayám indra tvā śunáṃ huvema  

161  
10.161.01a     muñcā́mi tvā havíṣā jī́vanāya kám  
10.161.01b     ajñātayakṣmā́d utá rājayakṣmā́t  
10.161.01c     grā́hir jagrā́ha yádi vaitád enaṃ  
10.161.01d     tásyā indrāgnī prá mumuktam enam  

10.161.02a     yádi kṣitā́yur yádi vā páreto  
10.161.02b     yádi mr̥tyór antikáṃ nī́ta evá  
10.161.02c     tám ā́ harāmi nírr̥ter upásthād  
10.161.02d     áspārṣam enaṃ śatáśāradāya  

10.161.03a     sahasrākṣéṇa śatáśāradena  
10.161.03b     śatā́yuṣā havíṣā́hārṣam enam  
10.161.03c     śatáṃ yáthemáṃ śarádo náyāti  
10.161.03d     índro víśvasya duritásya pārám  

10.161.04a     śatáṃ jīva śarádo várdhamānaḥ  
10.161.04b     śatáṃ hemantā́ñ chatám ū vasantā́n  
10.161.04c     śatám indrāgnī́ savitā́ bŕ̥haspátiḥ  
10.161.04d     śatā́yuṣā havíṣemám púnar duḥ  

10.161.05a     ā́hārṣaṃ tvā́vidaṃ tuvā  
10.161.05b     púnar ā́gāḥ punarnava  
10.161.05c     sárvāṅga sárvaṃ te cákṣuḥ  
10.161.05d     sárvam ā́yuś ca te 'vidam  

162  
10.162.01a     bráhmaṇāgníḥ saṃvidānó  
10.162.01b     rakṣohā́ bādhatām itáḥ  
10.162.01c     ámīvā yás te gárbhaṃ  
10.162.01d     durṇā́mā yónim āśáye  

10.162.02a     yás te gárbham ámīvā  
10.162.02b     durṇā́mā yónim āśáye  
10.162.02c     agníṣ ṭám bráhmaṇā sahá  
10.162.02d     níṣ kravyā́dam anīnaśat  

10.162.03a     yás te hánti patáyantaṃ  
10.162.03b     niṣatsnúṃ yáḥ sarīsr̥pám  
10.162.03c     jātáṃ yás te jíghāṃsati  
10.162.03d     tám itó nāśayāmasi  

10.162.04a     yás ta ūrū́ vihárati  
10.162.04b     antarā́ dámpatī śáye  
10.162.04c     yóniṃ yó antár āréḷhi  
10.162.04d     tám itó nāśayāmasi  

10.162.05a     yás tvā bhrā́tā pátir bhūtvā́  
10.162.05b     jāró bhūtvā́ nipádyate  
10.162.05c     prajā́ṃ yás te jíghāṃsati  
10.162.05d     tám itó nāśayāmasi  

10.162.06a     yás tvā svápnena támasā  
10.162.06b     mohayitvā́ nipádyate  
10.162.06c     prajā́ṃ yás te jíghāṃsati  
10.162.06d     tám itó nāśayāmasi  

163  
10.163.01a     akṣī́bhyāṃ te nā́sikābhyāṃ  
10.163.01b     kárṇābhyāṃ chúbukād ádhi  
10.163.01c     yákṣmaṃ śīrṣaṇyàm mastíṣkāj  
10.163.01d     jihvā́yā ví vr̥hāmi te  

10.163.02a     grīvā́bhyas ta uṣṇíhābhyaḥ  
10.163.02b     kī́kasābhyo anūkíyāt  
10.163.02c     yákṣmaṃ doṣaṇyàm áṃsābhyām  
10.163.02d     bāhúbhyāṃ ví vr̥hāmi te  

10.163.03a     āntrébhyas te gúdābhiyo  
10.163.03b     vaniṣṭhór hŕ̥dayād ádhi  
10.163.03c     yákṣmam mátasnābhyāṃ yaknáḥ  
10.163.03d     plāśíbhyo ví vr̥hāmi te  

10.163.04a     ūrúbhyāṃ te aṣṭhīvádbhyām  
10.163.04b     pā́rṣṇibhyām prápadābhiyām  
10.163.04c     yákṣmaṃ śróṇibhyām bhā́sadād  
10.163.04d     bháṃsaso ví vr̥hāmi te  

10.163.05a     méhanād vanaṃkáraṇāl  
10.163.05b     lómabhyas te nakhébhiyaḥ  
10.163.05c     yákṣmaṃ sárvasmād ātmánas  
10.163.05d     tám idáṃ ví vr̥hāmi te  

10.163.06a     áṅgād-aṅgāl lómno-lomno  
10.163.06b     jātám párvaṇi-parvaṇi  
10.163.06c     yákṣmaṃ sárvasmād ātmánas  
10.163.06d     tám idáṃ ví vr̥hāmi te  

164  
10.164.01a     ápehi manasas pate  
10.164.01b     ápa krāma paráś cara  
10.164.01c     paró nírr̥tyā ā́ cakṣva  
10.164.01d     bahudhā́ jī́vato mánaḥ  

10.164.02a     bhadráṃ vaí váraṃ vr̥ṇate  
10.164.02b     bhadráṃ yuñjanti dákṣiṇam  
10.164.02c     bhadráṃ vaivasvaté cákṣur  
10.164.02d     bahutrā́ jī́vato mánaḥ  

10.164.03a     yád āśásā niḥśásā abhiśásā  
10.164.03b     upārimá jā́grato yát svapántaḥ  
10.164.03c     agnír víśvāni ápa duṣkr̥tā́ni  
10.164.03d     ájuṣṭāni āré asmád dadhātu  

10.164.04a     yád indra brahmaṇas pate  
10.164.04b     abhidroháṃ cárāmasi  
10.164.04c     prácetā na āṅgirasó  
10.164.04d     dviṣatā́m pātu áṃhasaḥ  

10.164.05a     ájaiṣmādyā́sanāma ca  
10.164.05b     ábhūmā́nāgaso vayám  
10.164.05c     jāgratsvapnáḥ saṃkalpáḥ pāpó  
10.164.05d     yáṃ dviṣmás táṃ sá r̥chatu  
10.164.05e     yó no dvéṣṭi tám r̥chatu  

165  
10.165.01a     dévāḥ kapóta iṣitó yád ichán  
10.165.01b     dūtó nírr̥tyā idám ājagā́ma  
10.165.01c     tásmā arcāma kr̥ṇávāma níṣkr̥tiṃ  
10.165.01d     śáṃ no astu dvipáde śáṃ cátuṣpade  

10.165.02a     śiváḥ kapóta iṣitó no astu  
10.165.02b     anāgā́ devāḥ śakunó gr̥héṣu  
10.165.02c     agnír hí vípro juṣátāṃ havír naḥ  
10.165.02d     pári hetíḥ pakṣíṇī no vr̥ṇaktu  

10.165.03a     hetíḥ pakṣíṇī ná dabhāti asmā́n  
10.165.03b     āṣṭryā́m padáṃ kr̥ṇute agnidhā́ne  
10.165.03c     śáṃ no góbhyaś ca púruṣebhyaś cāstu  
10.165.03d     mā́ no hiṃsīd ihá devāḥ kapótaḥ  

10.165.04a     yád úlūko vádati moghám etád  
10.165.04b     yát kapótaḥ padám agnaú kr̥ṇóti  
10.165.04c     yásya dūtáḥ práhita eṣá etát  
10.165.04d     tásmai yamā́ya námo astu mr̥tyáve  

10.165.05a     r̥cā́ kapótaṃ nudata praṇódam  
10.165.05b     íṣam mádantaḥ pári gā́ṃ nayadhvam  
10.165.05c     saṃyopáyanto duritā́ni víśvā  
10.165.05d     hitvā́ na ū́rjam prá patāt pátiṣṭhaḥ  

166  
10.166.01a     r̥ṣabhám mā samānā́nāṃ  
10.166.01b     sapátnānāṃ viṣāsahím  
10.166.01c     hantā́raṃ śátrūṇāṃ kr̥dhi  
10.166.01d     virā́jaṃ gópatiṃ gávām  

10.166.02a     ahám asmi sapatnahā́  
10.166.02b     índra 'vā́riṣṭo° ákṣataḥ  
10.166.02c     adháḥ sapátnā me padór  
10.166.02d     imé sárve abhíṣṭhitāḥ  

10.166.03a     átraivá vó 'pi nahyāmi  
10.166.03b     ubhé ā́rtnī iva jyáyā  
10.166.03c     vā́cas pate ní ṣedhemā́n  
10.166.03d     yáthā mád ádharaṃ vádān  

10.166.04a     abhibhū́r ahám ā́gamaṃ  
10.166.04b     viśvákarmeṇa dhā́manā  
10.166.04c     ā́ vaś cittám ā́ vo vratám  
10.166.04d     ā́ vo 'háṃ sámitiṃ dade  

10.166.05a     yogakṣemáṃ va ādā́ya  
10.166.05b     ahám bhūyāsam uttamá  
10.166.05c     ā́ vo mūrdhā́nam akramīm  
10.166.05d     adhaspadā́n ma úd vadata  
10.166.05e     maṇḍū́kā iva udakā́n  
10.166.05f     maṇḍū́kā udakā́d iva  

167  
10.167.01a     túbhyedám indra pári ṣicyate mádhu  
10.167.01b     tuváṃ sutásya kaláśasya rājasi  
10.167.01c     tuváṃ rayím puruvī́rām u nas kr̥dhi  
10.167.01d     tuváṃ tápaḥ paritápyājayaḥ súvaḥ  

10.167.02a     suarjítam máhi mandānám ándhaso  
10.167.02b     hávāmahe pári śakráṃ sutā́m̐ úpa  
10.167.02c     imáṃ no yajñám ihá bodhi ā́ gahi  
10.167.02d     spŕ̥dho jáyantam maghávānam īmahe  

10.167.03a     sómasya rā́jño váruṇasya dhármaṇi  
10.167.03b     bŕ̥haspáter ánumatyā u śármaṇi  
10.167.03c     távāhám adyá maghavann úpastutau  
10.167.03d     dhā́tar vídhātaḥ kaláśām̐ abhakṣayam  

10.167.04a     prásūto bhakṣám akaraṃ carā́v ápi  
10.167.04b     stómaṃ cemám prathamáḥ sūrír ún mr̥je  
10.167.04c     suté sāténa yádi ā́gamaṃ vãm  
10.167.04d     práti viśvāmitrajamadagnī dáme  

168  
10.168.01a     vā́tasya nú mahimā́naṃ ráthasya  
10.168.01b     rujánn eti stanáyann asya ghóṣaḥ  
10.168.01c     divispŕ̥g yāti aruṇā́ni kr̥ṇvánn  
10.168.01d     utó eti pr̥thivyā́ reṇúm ásyan  

10.168.02a     sám prérate ánu vā́tasya viṣṭhā́  
10.168.02b     aínaṃ gachanti sámanaṃ ná yóṣāḥ  
10.168.02c     tā́bhiḥ sayúk saráthaṃ devá īyate  
10.168.02d     asyá víśvasya bhúvanasya rā́jā  

10.168.03a     antárikṣe pathíbhir ī́yamāno  
10.168.03b     ná ní viśate katamác canā́haḥ  
10.168.03c     apā́ṃ sákhā prathamajā́ r̥tā́vā  
10.168.03d     kúva svij jātáḥ kúta ā́ babhūva  

10.168.04a     ātmā́ devā́nām bhúvanasya gárbho  
10.168.04b     yathāvaśáṃ carati devá eṣáḥ  
10.168.04c     ghóṣā íd asya śr̥ṇvire ná rūpáṃ  
10.168.04d     tásmai vā́tāya havíṣā vidhema  

169  
10.169.01a     mayobhū́r vā́to abhí vātu usrā́  
10.169.01b     ū́rjasvatīr óṣadhīr ā́ riśantām  
10.169.01c     pī́vasvatīr jīvádhanyāḥ pibantu  
10.169.01d     avasā́ya padváte rudra mr̥̄ḷa+  

10.169.02a     yā́ḥ sárūpā vírūpā ékarūpā  
10.169.02b     yā́sām agnír íṣṭyā nā́māni véda  
10.169.02c     yā́ áṅgirasas tápasehá cakrús  
10.169.02d     tā́bhyaḥ parjanya máhi śárma yacha  

10.169.03a     yā́ devéṣu tanúvam aírayanta  
10.169.03b     yā́sāṃ sómo víśvā rūpā́ṇi véda  
10.169.03c     tā́ asmábhyam páyasā pínvamānāḥ  
10.169.03d     prajā́vatīr indra goṣṭhé rirīhi  

10.169.04a     prajā́patir máhyam etā́ rárāṇo  
10.169.04b     víśvair devaíḥ pitŕ̥bhiḥ saṃvidānáḥ  
10.169.04c     śivā́ḥ satī́r úpa no goṣṭhám ā́kas  
10.169.04d     tā́sāṃ vayám prajáyā sáṃ sadema  

170  
10.170.01a     vibhrā́ḍ br̥hát pibatu somiyám mádhu  
10.170.01b     ā́yur dádhad yajñápatāv ávihrutam  
10.170.01c     vā́tajūto yó abhirákṣati tmánā  
10.170.01d     prajā́ḥ pupoṣa purudhā́ ví rājati  

10.170.02a     vibhrā́ḍ br̥hát súbhr̥taṃ vājasā́tamaṃ  
10.170.02b     dhárman divó dharúṇe satyám árpitam  
10.170.02c     amitrahā́ vr̥trahā́ dasyuhántamaṃ  
10.170.02d     jyótir jajñe asurahā́ sapatnahā́  

10.170.03a     idáṃ śréṣṭhaṃ jyótiṣāṃ jyótir uttamáṃ  
10.170.03b     viśvajíd · dhanajíd ucyate br̥hát  
10.170.03c     viśvabhrā́ḍ bhrājó máhi sū́riyo dr̥śá  
10.170.03d     urú paprathe sáha ójo ácyutam  

10.170.04a     vibhrā́jañ jyótiṣā súvar  
10.170.04b     ágacho rocanáṃ diváḥ  
10.170.04c     yénemā́ víśvā bhúvanāni ā́bhr̥tā  
10.170.04d     viśvákarmaṇā viśvádeviyāvatā  

171  
10.171.01a     tuváṃ tyám iṭáto rátham  
10.171.01b     índra prā́vaḥ sutā́vataḥ  
10.171.01c     áśr̥ṇoḥ somíno hávam  

10.171.02a     tuvám makhásya dódhataḥ  
10.171.02b     śíro áva tvacó bharaḥ  
10.171.02c     ágachaḥ somíno gr̥hám  

10.171.03a     tuváṃ tyám indra mártiyam  
10.171.03b     āstrabudhnā́ya veniyám  
10.171.03c     múhuḥ śrathnā manasyáve  

10.171.04a     tuváṃ tyám indra sū́riyam  
10.171.04b     paścā́ sántam purás kr̥dhi  
10.171.04c     devā́nāṃ cit tiró váśam  

172  
10.172.01a     ā́ yāhi vánasā sahá  
10.172.01b     gā́vaḥ sacanta vartaníṃ yád ū́dhabhiḥ  

10.172.02a     ā́ yāhi vásviyā dhiyā́  
10.172.02b     máṃhiṣṭho jārayánmakhaḥ sudā́nubhiḥ  

10.172.03a     pitubhŕ̥to ná tántum ít  
10.172.03b     sudā́navaḥ práti dadhmo yájāmasi  

10.172.04a     uṣā́ ápa svásus támaḥ  
10.172.04b     sáṃ vartayati vartaníṃ sujātátā  

173  
10.173.01a     ā́ tvāhārṣam antár edhi  
10.173.01b     dhruvás tiṣṭhā́vicācaliḥ  
10.173.01c     víśas tvā sárvā vāñchantu  
10.173.01d     mā́ tvád rāṣṭrám ádhi bhraśat  

10.173.02a     ihaívaídhi mā́pa cyoṣṭhāḥ  
10.173.02b     párvata 'vā́vicācaliḥ°  
10.173.02c     índra 'vehá° dhruvás tiṣṭha  
10.173.02d     ihá rāṣṭrám u dhāraya  

10.173.03a     imám índro adīdharad  
10.173.03b     dhruváṃ dhruvéṇa havíṣā  
10.173.03c     tásmai sómo ádhi bravat  
10.173.03d     tásmā u bráhmaṇas pátiḥ  

10.173.04a     dhruvā́ dyaúr dhruvā́ pr̥thivī́  
10.173.04b     dhruvā́saḥ párvatā imé  
10.173.04c     dhruváṃ víśvam idáṃ jágad  
10.173.04d     dhruvó rā́jā viśā́m ayám  

10.173.05a     dhruváṃ te rā́jā váruṇo  
10.173.05b     dhruváṃ devó bŕ̥haspátiḥ  
10.173.05c     dhruváṃ ta índraś cāgníś ca  
10.173.05d     rāṣṭráṃ dhārayatāṃ dhruvám  

10.173.06a     dhruváṃ dhruvéṇa havíṣā  
10.173.06b     abhí sómam mr̥śāmasi  
10.173.06c     átho ta índraḥ kévalīr  
10.173.06d     víśo balihŕ̥tas karat  

174  
10.174.01a     abhīvarténa havíṣā  
10.174.01b     yénéndro abhivāvr̥té  
10.174.01c     ténāsmā́n brahmaṇas pate  
10.174.01d     abhí rāṣṭrā́ya vartaya  

10.174.02a     abhivŕ̥tya sapátnān  
10.174.02b     abhí yā́ no árātayaḥ  
10.174.02c     abhí pr̥tanyántaṃ tiṣṭha  
10.174.02d     abhí yó na irasyáti  

10.174.03a     abhí tvā deváḥ savitā́  
10.174.03b     abhí sómo avīvr̥tat  
10.174.03c     abhí tvā víśvā bhūtā́ni  
10.174.03d     abhīvartó yáthā́sasi  

10.174.04a     yénéndro havíṣā kr̥tvī́  
10.174.04b     ábhavad dyumnī́ uttamáḥ  
10.174.04c     idáṃ tád akri devā  
10.174.04d     asapatnáḥ kílābhuvam  

10.174.05a     asapatnáḥ sapatnahā́  
10.174.05b     abhírāṣṭro viṣāsahíḥ  
10.174.05c     yáthāhám eṣām bhūtā́nāṃ  
10.174.05d     virā́jāni jánasya ca  

175  
10.175.01a     prá vo grāvāṇaḥ savitā́  
10.175.01b     deváḥ suvatu dhármaṇā  
10.175.01c     dhūrṣú yujyadhvaṃ sunutá  

10.175.02a     grā́vāṇo ápa duchúnām  
10.175.02b     ápa sedhata durmatím  
10.175.02c     usrā́ḥ kartana bheṣajám  

10.175.03a     grā́vāṇa úpareṣu ā́  
10.175.03b     mahīyánte sajóṣasaḥ  
10.175.03c     vŕ̥ṣṇe dádhato vŕ̥ṣṇiyam  

10.175.04a     grā́vāṇaḥ savitā́ nú vo  
10.175.04b     deváḥ suvatu dhármaṇā  
10.175.04c     yájamānāya sunvaté  

176  
10.176.01a     prá sūnáva r̥bhūṇã́m  
10.176.01b     br̥hán navanta vr̥jánā  
10.176.01c     kṣā́mā yé viśvádhāyaso  
10.176.01d     áśnan dhenúṃ ná mātáram  

10.176.02a     prá deváṃ deviyā́ dhiyā́  
10.176.02b     bháratā jātávedasam  
10.176.02c     havyā́ no vakṣad ānuṣák  

10.176.03a     ayám u ṣyá prá devayúr  
10.176.03b     hótā yajñā́ya nīyate  
10.176.03c     rátho ná yór abhī́vr̥to  
10.176.03d     ghŕ̥ṇīvāñ cetati tmánā  

10.176.04a     ayám agnír uruṣyati  
10.176.04b     amŕ̥tād iva jánmanaḥ  
10.176.04c     sáhasaś cid sáhīyān  
10.176.04d     devó jīvā́tave kr̥táḥ  

177  
10.177.01a     pataṃgám aktám ásurasya māyáyā  
10.177.01b     hr̥dā́ paśyanti mánasā vipaścítaḥ  
10.177.01c     samudré antáḥ kaváyo ví cakṣate  
10.177.01d     márīcīnām padám ichanti vedhásaḥ  

10.177.02a     pataṃgó vā́cam mánasā bibharti  
10.177.02b     tā́ṃ gandharvó avadad gárbhe antáḥ  
10.177.02c     tā́ṃ dyótamānāṃ svaríyam manīṣā́m  
10.177.02d     r̥tásya padé kaváyo ní pānti  

10.177.03a     ápaśyaṃ gopā́m ánipadyamānam  
10.177.03b     ā́ ca párā ca pathíbhiś cárantam  
10.177.03c     sá sadhrī́cīḥ sá víṣūcīr vásāna  
10.177.03d     ā́ varīvarti bhúvaneṣu antáḥ  

178  
10.178.01a     tiyám ū ṣú vājínaṃ devájūtaṃ  
10.178.01b     sahā́vānaṃ tarutā́raṃ ráthānām  
10.178.01c     áriṣṭanemim pr̥tanā́jam āśúṃ  
10.178.01d     suastáye tā́rkṣyam ihā́ huvema  

10.178.02a     índrasyeva rātím ājóhuvānāḥ  
10.178.02b     suastáye nā́vam ivā́ ruhema  
10.178.02c     úrvī ná pŕ̥thvī báhule gábhīre  
10.178.02d     mā́ vām étau mā́ páretau riṣāma  

10.178.03a     sadyáś cid yáḥ śávasā páñca kr̥ṣṭī́ḥ  
10.178.03b     sū́rya iva jyótiṣāpás tatā́na  
10.178.03c     sahasrasā́ḥ śatasā́ asya ráṃhir  
10.178.03d     ná smā varante yuvatíṃ ná śáryām  

179  
10.179.01a     út tiṣṭhatā́va paśyata  
10.179.01b     índrasya bhāgám r̥tvíyam  
10.179.01c     yádi śrātó juhótana  
10.179.01d     yády áśrāto mamattána  

10.179.02a     śrātáṃ havír ó ṣú indra prá yāhi  
10.179.02b     jagā́ma sū́ro ádhvano vímadhyam  
10.179.02c     pári tvāsate nidhíbhiḥ sákhāyaḥ  
10.179.02d     kulapā́ ná vrājápatiṃ cárantam  

10.179.03a     śrātám manya ū́dhani śrātám agnaú  
10.179.03b     súśrātam manye tád r̥táṃ návīyaḥ  
10.179.03c     mā́dhyaṃdinasya sávanasya dadhnáḥ  
10.179.03d     píbendra vajrin purukr̥j juṣāṇáḥ  

180  
10.180.01a     prá sasāhiṣe puruhūta śátrūñ  
10.180.01b     jyéṣṭhas te śúṣma ihá rātír astu  
10.180.01c     índrā́ bhara dákṣiṇenā vásūni  
10.180.01d     pátiḥ síndhūnām asi revátīnām  

10.180.02a     mr̥gó ná bhīmáḥ kucaró giriṣṭhā́ḥ  
10.180.02b     parāváta ā́ jaganthā párasyāḥ  
10.180.02c     sr̥káṃ saṃśā́ya pavím indra tigmáṃ  
10.180.02d     ví śátrūn tāḷhi ví mŕ̥dho nudasva  

10.180.03a     índra kṣatrám · abhí vāmám ójo  
10.180.03b     ájāyathā vr̥ṣabha carṣaṇīnā́m  
10.180.03c     ápānudo jánam amitrayántam  
10.180.03d     urúṃ devébhyo akr̥ṇor ulokám†  

181  
10.181.01a     práthaś ca yásya sapráthaś ca nā́ma  
10.181.01b     ā́nuṣṭubhasya havíṣo havír yát  
10.181.01c     dhātúr dyútānāt savitúś ca víṣṇo  
10.181.01d     rathaṃtarám ā́ jabhārā vásiṣṭhaḥ  

10.181.02a     ávindan té átihitaṃ yád ā́sīd  
10.181.02b     yajñásya dhā́ma paramáṃ gúhā yát  
10.181.02c     dhātúr dyútānāt savitúś ca víṣṇor  
10.181.02d     bharádvājo br̥hád ā́ cakre agnéḥ  

10.181.03a     té avindan mánasā dī́dhiyānā  
10.181.03b     yáju ṣkannám prathamáṃ devayā́nam  
10.181.03c     dhātúr dyútānāt savitúś ca víṣṇor  
10.181.03d     ā́ sū́riyād abharan gharmám eté  

182  
10.182.01a     bŕ̥haspátir nayatu durgáhā tiráḥ  
10.182.01b     púnar neṣad agháśaṃsāya mánma  
10.182.01c     kṣipád áśastim ápa durmatíṃ hann  
10.182.01d     áthā karad yájamānāya śáṃ yóḥ  

10.182.02a     nárāśáṃso no avatu prayājé  
10.182.02b     śáṃ no astu anuyājó háveṣu  
10.182.02c     kṣipád áśastim ápa durmatíṃ hann  
10.182.02d     áthā karad yájamānāya śáṃ yóḥ  

10.182.03a     tápurmūrdhā tapatu rakṣáso yé  
10.182.03b     brahmadvíṣaḥ śárave hántavā́ u  
10.182.03c     kṣipád áśastim ápa durmatíṃ hann  
10.182.03d     áthā karad yájamānāya śáṃ yóḥ  

183  
10.183.01a     ápaśyaṃ tvā mánasā cékitānaṃ  
10.183.01b     tápaso jātáṃ tápaso víbhūtam  
10.183.01c     ihá prajā́m ihá rayíṃ rárāṇaḥ  
10.183.01d     prá jāyasva prajáyā putrakāma  

10.183.02a     ápaśyaṃ tvā mánasā dī́dhiyānāṃ  
10.183.02b     svā́yāṃ tanū́ ŕ̥tviye nā́dhamānām  
10.183.02c     úpa mā́m uccā́ yuvatír babhūyāḥ  
10.183.02d     prá jāyasva prajáyā putrakāme  

10.183.03a     aháṃ gárbham adadhām óṣadhīṣu  
10.183.03b     aháṃ víśveṣu bhúvaneṣu antáḥ  
10.183.03c     ahám prajā́ ajanayam pr̥thivyā́m  
10.183.03d     aháṃ jánibhyo aparī́ṣu putrā́n  

184  
10.184.01a     víṣṇur yóniṃ kalpayatu  
10.184.01b     tváṣṭā rūpā́ṇi piṃśatu  
10.184.01c     ā́ siñcatu prajā́patir  
10.184.01d     dhātā́ gárbhaṃ dadhātu te  

10.184.02a     gárbhaṃ dhehi sinīvāli  
10.184.02b     gárbhaṃ dhehi sarasvati  
10.184.02c     gárbhaṃ te aśvínau devā́v  
10.184.02d     ā́ dhattām púṣkarasrajā  

10.184.03a     hiraṇyáyī aráṇī  
10.184.03b     yáṃ nirmánthato aśvínā  
10.184.03c     táṃ te gárbhaṃ havāmahe  
10.184.03d     daśamé māsí sū́tave  

185  
10.185.01a     máhi trīṇā́m ávo astu  
10.185.01b     dyukṣám mitrásya aryamṇáḥ  
10.185.01c     durādhárṣaṃ váruṇasya  

10.185.02a     nahí téṣām amā́ caná  
10.185.02b     ná ádhvasu vāraṇéṣu  
10.185.02c     ī́śe ripúr agháśaṃsaḥ  

10.185.03a     yásmai putrā́so áditeḥ  
10.185.03b     prá jīváse mártiyāya  
10.185.03c     jyótir yáchanti ájasram  

186  
10.186.01a     vā́ta ā́ vātu bheṣajáṃ  
10.186.01b     śambhú mayobhú no hr̥dé  
10.186.01c     prá ṇa ā́yūṃṣi tāriṣat  

10.186.02a     utá vāta pitā́si na  
10.186.02b     utá bhrā́totá naḥ sákhā  
10.186.02c     sá no jīvā́tave kr̥dhi  

10.186.03a     yád adó vāta te gr̥hé  
10.186.03b     amŕ̥tasya nidhír hitáḥ  
10.186.03c     táto no dehi jīváse  

187  
10.187.01a     prā́gnáye vā́cam īraya  
10.187.01b     vr̥ṣabhā́ya kṣitīnã́m  
10.187.01c     sá naḥ parṣad áti dvíṣaḥ  

10.187.02a     yáḥ párasyāḥ parāvátas  
10.187.02b     tiró dhánvātirócate  
10.187.02c     sá naḥ parṣad áti dvíṣaḥ  

10.187.03a     yó rákṣāṃsi nijū́rvati  
10.187.03b     vŕ̥ṣā śukréṇa śocíṣā  
10.187.03c     sá naḥ parṣad áti dvíṣaḥ  

10.187.04a     yó víśvābhí vipáśyati  
10.187.04b     bhúvanā sáṃ ca páśyati  
10.187.04c     sá naḥ parṣad áti dvíṣaḥ  

10.187.05a     yó asyá pāré rájasaḥ  
10.187.05b     śukró agnír ájāyata  
10.187.05c     sá naḥ parṣad áti dvíṣaḥ  

188  
10.188.01a     prá nūnáṃ jātávedasam  
10.188.01b     áśvaṃ hinota vājínam  
10.188.01c     idáṃ no barhír āsáde  

10.188.02a     asyá prá jātávedaso  
10.188.02b     vípravīrasya mīḷhúṣaḥ  
10.188.02c     mahī́m iyarmi suṣṭutím  

10.188.03a     yā́ rúco jātávedaso  
10.188.03b     devatrā́ havyavā́hanīḥ  
10.188.03c     tā́bhir no yajñám invatu  

189  
10.189.01a     ā́yáṃ gaúḥ pŕ̥śnir akramīd  
10.189.01b     ásadan mātáram puráḥ  
10.189.01c     pitáraṃ ca prayán súvaḥ  

10.189.02a     antáś carati rocanā́  
10.189.02b     asyá prāṇā́d apānatī́  
10.189.02c     ví akhyan mahiṣó dívam  

10.189.03a     triṃśád dhā́ma ví rājati  
10.189.03b     vā́k pataṃgā́ya dhīyate  
10.189.03c     práti vástor áha dyúbhiḥ  

190  
10.190.01a     r̥táṃ ca satyáṃ cābhī́ddhāt  
10.190.01b     tápasó 'dhi ajāyata  
10.190.01c     táto rā́trī ajāyata  
10.190.01d     tátaḥ samudró arṇaváḥ  

10.190.02a     samudrā́d arṇavā́d ádhi  
10.190.02b     saṃvatsaró ajāyata  
10.190.02c     ahorātrā́ṇi vidádhad  
10.190.02d     víśvasya miṣató vaśī́  

10.190.03a     sūryācandramásau dhātā́  
10.190.03b     yathāpūrvám akalpayat  
10.190.03c     dívaṃ ca pr̥thivī́ṃ ca  
10.190.03d     antárikṣam átho súvaḥ  

191  
10.191.01a     sáṃ-sam íd yuvase vr̥ṣann  
10.191.01b     ágne víśvāni aryá ā́  
10.191.01c     iḷás padé sám idhyase  
10.191.01d     sá no vásūni ā́ bhara  

10.191.02a     sáṃ gachadhvaṃ sáṃ vadadhvaṃ  
10.191.02b     sáṃ vo mánāṃsi jānatām  
10.191.02c     devā́ bhāgáṃ yáthā pū́rve  
10.191.02d     saṃjānānā́ upā́sate  

10.191.03a     samānó mántraḥ sámitiḥ samānī́  
10.191.03b     samānám mánaḥ sahá cittám eṣām  
10.191.03c     samānám mántram abhí mantraye vaḥ  
10.191.03d     samānéna vo havíṣā juhomi  

10.191.04a     samānī́ va ā́kūtiḥ  
10.191.04b     samānā́ hŕ̥dayāni vaḥ  
10.191.04c     samānám astu vo máno  
10.191.04d     yáthā vaḥ súsahā́sati  
