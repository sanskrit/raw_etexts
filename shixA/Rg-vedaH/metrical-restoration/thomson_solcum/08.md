1  
8.001.01a     mā́ cid anyád ví śaṃsata  
8.001.01b     sákhāyo mā́ riṣaṇyata  
8.001.01c     índram ít stotā vŕ̥ṣaṇaṃ sácā suté  
8.001.01d     múhur ukthā́ ca śaṃsata  

8.001.02a     avakrakṣíṇaṃ vr̥ṣabháṃ yathājúraṃ  
8.001.02b     gã́ṃ ná carṣaṇīsáham  
8.001.02c     vidvéṣaṇaṃ saṃvánanobhayaṃkarám  
8.001.02d     máṃhiṣṭham ubhayāvínam  

8.001.03a     yác cid dhí tvā jánā imé  
8.001.03b     nā́nā hávanta ūtáye  
8.001.03c     asmā́kam bráhma idám indra bhūtu te  
8.001.03d     áhā víśvā ca várdhanam  

8.001.04a     ví tartūryante maghavan vipaścíto  
8.001.04b     aryó vípo jánānãm  
8.001.04c     úpa kramasva pururū́pam ā́ bhara  
8.001.04d     vā́jaṃ nédiṣṭham ūtáye  

8.001.05a     mahé caná tvā́m adrivaḥ  
8.001.05b     párā śulkā́ya dẽyām  
8.001.05c     ná sahásrāya nā́yútāya vajrivo  
8.001.05d     ná śatā́ya śatāmagha  

8.001.06a     vásyām̐ indrāsi me pitúr  
8.001.06b     utá bhrā́tur ábhuñjataḥ  
8.001.06c     mātā́ ca me chadayathaḥ samā́ vaso  
8.001.06d     vasutvanā́ya rā́dhase  

8.001.07a     kúveyatha kuvéd asi  
8.001.07b     purutrā́ cid dhí te mánaḥ  
8.001.07c     álarṣi yudhma khajakr̥t puraṃdara  
8.001.07d     prá gāyatrā́ agāsiṣuḥ  

8.001.08a     prā́smai gāyatrám arcata  
8.001.08b     vāvā́tur yáḥ puraṃdaráḥ  
8.001.08c     yā́bhiḥ kāṇvásya úpa barhír āsádaṃ  
8.001.08d     yā́sad vajrī́ bhinát púraḥ  

8.001.09a     yé te sánti daśagvínaḥ  
8.001.09b     śatíno yé sahasríṇaḥ  
8.001.09c     áśvāso yé te vŕ̥ṣaṇo raghudrúvas  
8.001.09d     tébhir nas tū́yam ā́ gahi  

8.001.10a     ā́ tú adyá sabardúghāṃ  
8.001.10b     huvé gāyatrávepasam  
8.001.10c     índraṃ dhenúṃ sudúghām ániyām íṣam  
8.001.10d     urúdhārām araṃkŕ̥tam  

8.001.11a     yát tudát sū́ra étaśaṃ  
8.001.11b     vaṅkū́ vā́tasya parṇínā  
8.001.11c     váhat kútsam ārjuneyáṃ śatákratuḥ  
8.001.11d     tsárad gandharvám ástr̥tam  

8.001.12a     yá r̥té cid abhiśríṣaḥ  
8.001.12b     purā́ jatrúbhya ātŕ̥daḥ  
8.001.12c     sáṃdhātā saṃdhím maghávā purūvásur  
8.001.12d     íṣkartā víhrutam púnaḥ  

8.001.13a     mā́ bhūma níṣṭiyā iva  
8.001.13b     índra tvád áraṇā iva  
8.001.13c     vánāni ná prajahitā́ni adrivo  
8.001.13d     duróṣāso amanmahi  

8.001.14a     ámanmahī́d anāśávo  
8.001.14b     anugrā́saś ca vr̥trahan  
8.001.14c     sakŕ̥t sú te mahatā́ śūra rā́dhasā  
8.001.14d     ánu stómam mudīmahi  

8.001.15a     yádi stómam máma śrávad  
8.001.15b     asmā́kam índram índavaḥ  
8.001.15c     tiráḥ pavítraṃ sasr̥vā́ṃsa āśávo  
8.001.15d     mándantu tugriyāvŕ̥dhaḥ  

8.001.16a     ā́ tú adyá sadhástutiṃ  
8.001.16b     vāvā́tuḥ sákhyur ā́ gahi  
8.001.16c     úpastutir maghónām prá tvā avatu  
8.001.16d     ádhā te vaśmi suṣṭutím  

8.001.17a     sótā hí sómam ádribhir  
8.001.17b     ém enam apsú dhāvata  
8.001.17c     gavyā́ vástreva vāsáyanta ín náro  
8.001.17d     nír dhukṣan vakṣáṇābhiyaḥ  

8.001.18a     ádha jmó ádha vā divó  
8.001.18b     br̥ható rocanā́d ádhi  
8.001.18c     ayā́ vardhasva tanúvā girā́ máma  
8.001.18d     ā́ jātā́ sukrato pr̥ṇa  

8.001.19a     índrāya sú madíntamaṃ  
8.001.19b     sómaṃ sotā váreṇiyam  
8.001.19c     śakrá eṇam pīpayad víśvayā dhiyā́  
8.001.19d     hinuvānáṃ ná vājayúm  

8.001.20a     mā́ tvā sómasya gáldayā  
8.001.20b     sádā yā́cann aháṃ girā́  
8.001.20c     bhū́rṇim mr̥gáṃ ná sávaneṣu cukrudhaṃ  
8.001.20d     ká ī́śānaṃ ná yāciṣat  

8.001.21a     mádena iṣitám mádam  
8.001.21b     ugrám ugréṇa śávasā  
8.001.21c     víśveṣãṃ tarutā́ram madacyútam  
8.001.21d     máde hí ṣmā dádāti naḥ  

8.001.22a     śévāre vā́riyā purú  
8.001.22b     devó mártāya dāśúṣe  
8.001.22c     sá sunvaté ca stuvaté ca rāsate  
8.001.22d     viśvágūrto ariṣṭutáḥ  

8.001.23a     ā́ indra yāhi mátsuva  
8.001.23b     citréṇa deva rā́dhasā  
8.001.23c     sáro ná prāsi udáraṃ sápītibhir  
8.001.23d     ā́ sómebhir urú sphirám  

8.001.24a     ā́ tvā sahásram ā́ śatáṃ  
8.001.24b     yuktā́ ráthe hiraṇyáye  
8.001.24c     brahmayújo háraya indra keśíno  
8.001.24d     váhantu sómapītaye  

8.001.25a     ā́ tvā ráthe hiraṇyáye  
8.001.25b     hárī mayū́raśepiyā  
8.001.25c     śitipr̥ṣṭhā́ vahatām mádhvo ándhaso  
8.001.25d     vivákṣaṇasya pītáye  

8.001.26a     píbā tú asyá girvaṇaḥ  
8.001.26b     sutásya pūrvapā́ iva  
8.001.26c     páriṣkr̥tasya rasína iyám āsutíś  
8.001.26d     cā́rur mádāya patyate  

8.001.27a     yá éko ásti daṃsánā  
8.001.27b     mahā́m̐ ugró abhí vrataíḥ  
8.001.27c     gámat sá śiprī́ ná sá yoṣad ā́ gamad  
8.001.27d     dhávaṃ ná pári varjati  

8.001.28a     tuvám púraṃ cariṣṇúvaṃ  
8.001.28b     vadhaíḥ śúṣṇasya sám piṇak  
8.001.28c     tuvám bhã́ ánu caro ádha dvitā́  
8.001.28d     yád indra háviyo bhúvaḥ  

8.001.29a     máma tvā sū́ra údite  
8.001.29b     máma madhyáṃdine diváḥ  
8.001.29c     máma prapitvé apiśarvaré vasav  
8.001.29d     ā́ stómāso avr̥tsata  

8.001.30a     stuhí stuhī́d eté ghā te  
8.001.30b     máṃhiṣṭhāso maghónãm  
8.001.30c     ninditā́śvaḥ prapathī́ paramajiyā́  
8.001.30d     maghásya medhiyātithe  

8.001.31a     ā́ yád áśvān vánanvataḥ  
8.001.31b     śraddháyāháṃ ráthe ruhám  
8.001.31c     utá vāmásya vásunaś ciketati  
8.001.31d     yó ásti yā́duvaḥ paśúḥ  

8.001.32a     yá r̥jrā́ máhya° māmahé  
8.001.32b     sahá tvacā́ hiraṇyáyā  
8.001.32c     eṣá víśvāni abhí astu saúbhagā  
8.001.32d     āsaṅgásya svanádrathaḥ  

8.001.33a     ádha plā́yogir áti dāsad anyā́n  
8.001.33b     āsaṅgó agne daśábhiḥ sahásraiḥ  
8.001.33c     ádhokṣáṇo dáśa máhyaṃ rúśanto  
8.001.33d     naḷā́ iva sáraso nír atiṣṭhan  

8.001.34a     ánv asya sthūráṃ dadr̥śe purástād  
8.001.34b     anasthá ūrúr avarámbamāṇaḥ  
8.001.34c     śáśvatī nā́rī abhicákṣiyāha  
8.001.34d     súbhadram arya bhójanam bibharṣi  

2  
8.002.01a     idáṃ vaso sutám ándhaḥ  
8.002.01b     píbā súpūrṇam udáram  
8.002.01c     ánābhayin rarimā́ te  

8.002.02a     nŕ̥bhir dhūtáḥ sutó áśnair  
8.002.02b     ávyo vā́raiḥ páripūtaḥ  
8.002.02c     áśvo ná niktó nadī́ṣu  

8.002.03a     táṃ te yávaṃ yáthā góbhiḥ  
8.002.03b     svādúm akarma śrīṇántaḥ  
8.002.03c     índra tvāsmín sadhamā́de  

8.002.04a     índra ít somapā́ éka  
8.002.04b     índraḥ sutapā́ viśvā́yuḥ  
8.002.04c     antár devā́n mártiyāṃś ca  

8.002.05a     ná yáṃ śukró ná dúrāśīr  
8.002.05b     ná tr̥prā́ uruvyácasam  
8.002.05c     apaspr̥ṇvaté suhā́rdam  

8.002.06a     góbhir yád īm anyé asmán  
8.002.06b     mr̥gáṃ ná vrā́ mr̥gáyante  
8.002.06c     abhitsáranti dhenúbhiḥ  

8.002.07a     tráya índarasya+ sómāḥ  
8.002.07b     sutā́saḥ santu devásya  
8.002.07c     suvé kṣáye sutapā́vnaḥ  

8.002.08a     tráyaḥ kóśāsa ścotanti  
8.002.08b     tisráś camúvaḥ súpūrṇāḥ  
8.002.08c     samāné ádhi bhā́rman  

8.002.09a     śúcir asi puruniṣṭhā́ḥ  
8.002.09b     kṣīraír madhyatá ā́śīrtaḥ  
8.002.09c     dadhnā́ mándiṣṭhaḥ śū́rasya  

8.002.10a     imé ta indra sómās  
8.002.10b     tīvrā́ asmé sutā́saḥ  
8.002.10c     śukrā́ āśíraṃ yācante  

8.002.11a     tā́m̐ āśíram puroḷā́śam  
8.002.11b     índremáṃ sómaṃ śrīṇīhi  
8.002.11c     revántaṃ hí tvā śr̥ṇómi  

8.002.12a     hr̥tsú pītā́so yudhyante  
8.002.12b     durmádāso ná súrāyām  
8.002.12c     ū́dhar ná nagnā́ jarante  

8.002.13a     revā́m̐ íd reváta stotā́  
8.002.13b     syā́t tuvā́vato maghónaḥ  
8.002.13c     préd u harivaḥ śrutásya  

8.002.14a     uktháṃ caná śasyámānam  
8.002.14b     ágor arír ā́ ciketa  
8.002.14c     ná gāyatráṃ gīyámānam  

8.002.15a     mā́ na indra pīyatnáve  
8.002.15b     mā́ śárdhate párā dāḥ  
8.002.15c     śíkṣā śacīvaḥ śácībhiḥ  

8.002.16a     vayám u tvā tadídarthā  
8.002.16b     índra tvāyántaḥ sákhāyaḥ  
8.002.16c     káṇvā ukthébhir jarante  

8.002.17a     ná ghem anyád ā́ papana  
8.002.17b     vájrinn apáso náviṣṭau  
8.002.17c     távéd u stómaṃ ciketa  

8.002.18a     ichánti devā́ḥ sunvántaṃ  
8.002.18b     ná svápnāya spr̥hayanti  
8.002.18c     yánti pramā́dam átandrāḥ  

8.002.19a     ó ṣú prá yāhi vā́jebhir  
8.002.19b     mā́ hr̥ṇīthā abhí asmā́n  
8.002.19c     mahā́m̐ iva yúvajāniḥ  

8.002.20a     mó ṣú adyá durháṇāvān  
8.002.20b     sāyáṃ karad āré asmát  
8.002.20c     aśrīrá iva jā́mātā  

8.002.21a     vidmā́ hí asya vīrásya  
8.002.21b     bhūridā́varīṃ sumatím  
8.002.21c     triṣú jātásya mánāṃsi  

8.002.22a     ā́ tū́ ṣiñca káṇvamantaṃ  
8.002.22b     ná ghā vidma śavasānā́t  
8.002.22c     yaśástaraṃ śatámūteḥ  

8.002.23a     jyéṣṭhena sotar índrāya  
8.002.23b     sómaṃ vīrā́ya śakrā́ya  
8.002.23c     bhárā píban náriyāya  

8.002.24a     yó védiṣṭho avyathíṣu  
8.002.24b     áśvāvantaṃ jaritŕ̥bhyaḥ  
8.002.24c     vā́jaṃ stotŕ̥bhyo gómantam  

8.002.25a     pányam-panyam ít sotāra  
8.002.25b     ā́ dhāvata mádiyāya  
8.002.25c     sómaṃ vīrā́ya śū́rāya  

8.002.26a     pã́tā vr̥trahā́ sutám  
8.002.26b     ā́ ghā gaman nā́ré asmát  
8.002.26c     ní yamate śatámūtiḥ  

8.002.27a     éhá hárī brahmayújā  
8.002.27b     śagmā́ vakṣataḥ sákhāyam  
8.002.27c     gīrbhíḥ śrutáṃ gírvaṇasam  

8.002.28a     svādávaḥ sómā ā́ yāhi  
8.002.28b     śrītā́ḥ sómā ā́ yāhi  
8.002.28c     śíprinn ŕ̥ṣīvaḥ śácīvo  
8.002.28d     nā́yám áchā sadhamā́dam  

8.002.29a     stútaś ca yā́s tvā várdhanti  
8.002.29b     mahé rā́dhase nr̥mṇā́ya  
8.002.29c     índra kāríṇaṃ vr̥dhántaḥ  

8.002.30a     gíraś ca yā́s te girvāha  
8.002.30b     ukthā́ ca túbhyaṃ tā́ni  
8.002.30c     satrā́ dadhiré śávāṃsi  

8.002.31a     evéd eṣá tuvikūrmír  
8.002.31b     vā́jām̐ éko vájrahastaḥ  
8.002.31c     sanā́d ámr̥kto dayate  

8.002.32a     hántā vr̥tráṃ dákṣiṇena  
8.002.32b     índraḥ purū́ puruhūtáḥ  
8.002.32c     mahā́n mahī́bhiḥ śácībhiḥ  

8.002.33a     yásmin víśvāś carṣaṇáya  
8.002.33b     utá cyautnā́ jráyāṃsi ca  
8.002.33c     ánu ghén mandī́ maghónaḥ  

8.002.34a     eṣá etā́ni cakāra  
8.002.34b     índro víśvā yó 'ti śr̥ṇvé  
8.002.34c     vājadā́vā maghónãm  

8.002.35a     prábhartā ráthaṃ gavyántam  
8.002.35b     apākā́c cid yám ávati  
8.002.35c     inó vásu sá hí vóḷhā  

8.002.36a     sánitā vípro árvadbhir  
8.002.36b     hántā vr̥tráṃ nŕ̥bhiḥ śū́raḥ  
8.002.36c     satyó avitā́ vidhántam  

8.002.37a     yájadhvainam priyamedhā  
8.002.37b     índraṃ satrā́cā mánasā  
8.002.37c     yó bhū́t sómaiḥ satyámadvā  

8.002.38a     gātháśravasaṃ sátpatiṃ  
8.002.38b     śrávaskāmam purutmā́nam  
8.002.38c     káṇvāso gātá vājínam  

8.002.39a     yá r̥té cid gā́s padébhyo  
8.002.39b     dā́t sákhā nŕ̥bhyaḥ śácīvān  
8.002.39c     yé asmin kā́mam áśriyan  

8.002.40a     itthā́ dhī́vantam adrivaḥ  
8.002.40b     kāṇuvám médhiyātithim  
8.002.40c     meṣó bhūtó 'bhí yánn áyaḥ  

8.002.41a     śíkṣā vibhindo asmai  
8.002.41b     catvā́ri ayútā dádat  
8.002.41c     aṣṭā́ paráḥ sahásrā  

8.002.42a     utá sú tyé payovŕ̥dhā  
8.002.42b     mākī́ ráṇasya naptíyā  
8.002.42c     janitvanā́ya māmahe  

3  
8.003.01a     píbā sutásya rasíno  
8.003.01b     mátsvā na indra gómataḥ  
8.003.01c     āpír no bodhi sadhamā́diyo vr̥dhé  
8.003.01d     asmā́m̐ avantu te dhíyaḥ  

8.003.02a     bhūyā́ma te sumataú vājíno vayám  
8.003.02b     mā́ na star abhímātaye  
8.003.02c     asmā́ñ citrā́bhir avatād abhíṣṭibhir  
8.003.02d     ā́ naḥ sumnéṣu yāmaya  

8.003.03a     imā́ u tvā purūvaso  
8.003.03b     gíro vardhantu yā́ máma  
8.003.03c     pavākávarṇāḥ+ śúcayo vipaścíto  
8.003.03d     abhí stómair anūṣata  

8.003.04a     ayáṃ sahásram ŕ̥ṣibhiḥ sáhaskr̥taḥ  
8.003.04b     samudrá iva paprathe  
8.003.04c     satyáḥ só asya mahimā́ gr̥ṇe śávo  
8.003.04d     yajñéṣu viprarā́jiye  

8.003.05a     índram íd devátātaya  
8.003.05b     índram prayatí adhvaré  
8.003.05c     índraṃ samīké vaníno havāmaha  
8.003.05d     índraṃ dhánasya sātáye  

8.003.06a     índro mahnā́ ródasī paprathac cháva  
8.003.06b     índraḥ sū́ryam arocayat  
8.003.06c     índre ha víśvā bhúvanāni yemira  
8.003.06d     índre svānā́sa° índavaḥ  

8.003.07a     abhí tvā pūrvápītaya  
8.003.07b     índra stómebhir āyávaḥ  
8.003.07c     samīcīnā́sa r̥bhávaḥ sám asvaran  
8.003.07d     rudrā́ gr̥ṇanta pū́rviyam  

8.003.08a     asyéd índro vāvr̥dhe vŕ̥ṣṇiyaṃ śávo  
8.003.08b     máde sutásya víṣṇavi  
8.003.08c     adyā́ tám asya mahimā́nam āyávo  
8.003.08d     ánu ṣṭuvanti pūrváthā  

8.003.09a     tát tvā yāmi suvī́riyaṃ  
8.003.09b     tád bráhma pūrvácittaye  
8.003.09c     yénā yátibhyo bhŕ̥gave dháne hité  
8.003.09d     yéna práskaṇvam ā́vitha  

8.003.10a     yénā samudrám ásr̥jo mahī́r apás  
8.003.10b     tád indra vŕ̥ṣṇi te śávaḥ  
8.003.10c     sadyáḥ só asya mahimā́ ná saṃnáśe  
8.003.10d     yáṃ kṣoṇī́r anucakradé  

8.003.11a     śagdhī́ na indra yát tuvā  
8.003.11b     rayíṃ yā́mi suvī́riyam  
8.003.11c     śagdhí vā́jāya prathamáṃ síṣāsate  
8.003.11d     śagdhí stómāya pūrviya  

8.003.12a     śagdhī́ no asyá yád dha paurám ā́vitha  
8.003.12b     dhíya indra síṣāsataḥ  
8.003.12c     śagdhí yáthā rúśamaṃ śyā́vakaṃ kŕ̥pam  
8.003.12d     índra prā́vaḥ súvarṇaram  

8.003.13a     kán návyo atasī́nãṃ  
8.003.13b     turó gr̥ṇīta mártiyaḥ  
8.003.13c     nahī́ nú asya mahimā́nam indriyáṃ  
8.003.13d     súvar gr̥ṇánta ānaśúḥ  

8.003.14a     kád u stuvánta r̥tayanta deváta  
8.003.14b     ŕ̥ṣiḥ kó vípra ohate  
8.003.14c     kadā́ hávam maghavann indra sunvatáḥ  
8.003.14d     kád u stuvatá ā́ gamaḥ  

8.003.15a     úd u tyé mádhumattamā  
8.003.15b     gíra stómāsa īrate  
8.003.15c     satrājíto dhanasā́ ákṣitotayo  
8.003.15d     vājayánto ráthā iva  

8.003.16a     káṇvā iva bhŕ̥gavaḥ sū́riyā iva  
8.003.16b     víśvam íd dhītám ānaśuḥ  
8.003.16c     índraṃ stómebhir maháyanta āyávaḥ  
8.003.16d     priyámedhāso asvaran  

8.003.17a     yukṣvā́ hí vr̥trahantama  
8.003.17b     hárī indra parāvátaḥ  
8.003.17c     arvācīnó maghavan sómapītaya  
8.003.17d     ugrá r̥ṣvébhir ā́ gahi  

8.003.18a     imé hí te kārávo vāvaśúr dhiyā́  
8.003.18b     víprāso medhásātaye  
8.003.18c     sá tuváṃ no maghavann indra girvaṇo  
8.003.18d     venó ná śr̥ṇudhī hávam  

8.003.19a     nír indra br̥hatī́bhiyo  
8.003.19b     vr̥tráṃ dhánubhyo asphuraḥ  
8.003.19c     nír árbudasya mŕ̥gayasya māyíno  
8.003.19d     níḥ párvatasya gā́ ājaḥ  

8.003.20a     nír agnáyo rurucur nír u sū́riyo  
8.003.20b     níḥ sóma indriyó rásaḥ  
8.003.20c     nír antárikṣād adhamo mahā́m áhiṃ  
8.003.20d     kr̥ṣé tád indra paúṃsiyam  

8.003.21a     yám me dúr índro marútaḥ  
8.003.21b     pā́kasthāmā kaúrayāṇaḥ  
8.003.21c     víśveṣāṃ tmánā śóbhiṣṭham  
8.003.21d     úpeva diví dhā́vamānam  

8.003.22a     róhitam me pā́kasthāmā  
8.003.22b     sudhúraṃ kakṣiyaprã́m  
8.003.22c     ádād rāyó vibódhanam  

8.003.23a     yásmā anyé dáśa práti  
8.003.23b     dhúraṃ váhanti váhnayaḥ  
8.003.23c     ástaṃ váyo ná túgriyam  

8.003.24a     ātmā́ pitús tanū́r vā́sa  
8.003.24b     ojodā́ abhiáñjanam  
8.003.24c     turī́yam íd róhitasya pā́kasthāmānam  
8.003.24d     bhojáṃ dātā́ram abravam  

4  
8.004.01a     yád indra prā́g ápāg údaṅ  
8.004.01b     níag vā hūyáse nŕ̥bhiḥ  
8.004.01c     símā purū́ nŕ̥ṣūto asi ā́nave  
8.004.01d     ási praśardha turváśe  

8.004.02a     yád vā rúme rúśame śyā́vake kŕ̥pa  
8.004.02b     índra mādáyase sácā  
8.004.02c     káṇvāsas tvā bráhmabhi stómavāhasa  
8.004.02d     índrā́ yachanti ā́ gahi  

8.004.03a     yáthā gauró apā́ kr̥táṃ  
8.004.03b     tŕ̥ṣyann éti ávériṇam  
8.004.03c     āpitvé naḥ prapitvé tū́yam ā́ gahi  
8.004.03d     káṇveṣu sú sácā píba  

8.004.04a     mándantu tvā maghavann indra índavo  
8.004.04b     rādhodéyāya sunvaté  
8.004.04c     āmúṣyā sómam apibaś camū́ sutáṃ  
8.004.04d     jyéṣṭhaṃ tád dadhiṣe sáhaḥ  

8.004.05a     prá cakre sáhasā sáho  
8.004.05b     babháñja manyúm ójasā  
8.004.05c     víśve ta indra pr̥tanāyávo yaho  
8.004.05d     ní vr̥kṣā́ iva yemire  

8.004.06a     sahásreṇeva sacate yavīyúdhā  
8.004.06b     yás ta ā́naḷ úpastutim  
8.004.06c     putrám prāvargáṃ kr̥ṇute suvī́riye  
8.004.06d     dāśnóti námaüktibhiḥ  

8.004.07a     mā́ bhema mā́ śramiṣma  
8.004.07b     ugrásya sakhiyé táva  
8.004.07c     mahát te vŕ̥ṣṇo abhicákṣiyaṃ kr̥tám  
8.004.07d     páśyema turváśaṃ yádum  

8.004.08a     savyā́m ánu sphigíyaṃ vāvase vŕ̥ṣā  
8.004.08b     ná dānó asya roṣati  
8.004.08c     mádhvā sámpr̥ktāḥ sāraghéṇa dhenávas  
8.004.08d     tū́yam éhi drávā píba  

8.004.09a     aśvī́ rathī́ surūpá íd  
8.004.09b     gómām̐ íd indra te sákhā  
8.004.09c     śvātrabhā́jā váyasā sacate sádā  
8.004.09d     candró yāti sabhā́m úpa  

8.004.10a     ŕ̥śyo ná tŕ̥ṣyann avapā́nam ā́ gahi  
8.004.10b     píbā sómaṃ váśām̐ ánu  
8.004.10c     niméghamāno maghavan divé-diva  
8.004.10d     ójiṣṭhaṃ dadhiṣe sáhaḥ  

8.004.11a     ádhvaryo drāváyā tuváṃ  
8.004.11b     sómam índraḥ pipāsati  
8.004.11c     úpa nūnáṃ yuyuje vŕ̥ṣaṇā hárī  
8.004.11d     ā́ ca jagāma vr̥trahā́  

8.004.12a     svayáṃ cit sá manyate dā́śurir jáno  
8.004.12b     yátrā sómasya tr̥mpási  
8.004.12c     idáṃ te ánnaṃ yújiyaṃ sámukṣitaṃ  
8.004.12d     tásyéhi prá dravā píba  

8.004.13a     ratheṣṭhā́ya adhvaryavaḥ  
8.004.13b     sómam índrāya sotana  
8.004.13c     ádhi bradhnásya ádrayo ví cakṣate  
8.004.13d     sunvánto dāśúadhvaram  

8.004.14a     úpa bradhnáṃ vāvā́tā vŕ̥ṣaṇā hárī  
8.004.14b     índram apásu vakṣataḥ  
8.004.14c     arvā́ñcaṃ tvā sáptayo adhvaraśríyo  
8.004.14d     váhantu sávanéd úpa  

8.004.15a     prá pūṣáṇaṃ vr̥ṇīmahe  
8.004.15b     yújiyāya purūvásum  
8.004.15c     sá śakra śikṣa puruhūta no dhiyā́  
8.004.15d     túje rāyé vimocana  

8.004.16a     sáṃ naḥ śiśīhi bhuríjor iva kṣuráṃ  
8.004.16b     rā́sva rāyó vimocana  
8.004.16c     tuvé tán naḥ suvédam usríyaṃ vásu  
8.004.16d     yáṃ tváṃ hinóṣi mártiyam  

8.004.17a     vémi tvā pūṣan r̥ñjáse  
8.004.17b     vémi stótava āghr̥ṇe  
8.004.17c     ná tásya vemi áraṇaṃ hí tád vaso  
8.004.17d     stuṣé pajrā́ya sā́mane  

8.004.18a     párā gā́vo yávasaṃ kác cid āghr̥ṇe  
8.004.18b     nítyaṃ rékṇo amartiya  
8.004.18c     asmā́kam pūṣann avitā́ śivó bhava  
8.004.18d     máṃhiṣṭho vā́jasātaye  

8.004.19a     sthūráṃ rā́dhaḥ śatā́śuvaṃ  
8.004.19b     kuruṅgásya díviṣṭiṣu  
8.004.19c     rā́jñas tveṣásya subhágasya rātíṣu  
8.004.19d     turváśeṣu amanmahi  

8.004.20a     dhībhíḥ sātā́ni kāṇuvásya vājínaḥ  
8.004.20b     priyámedhair abhídyubhiḥ  
8.004.20c     ṣaṣṭíṃ sahásrā ánu nírmajām aje  
8.004.20d     nír yūthā́ni gávām ŕ̥ṣiḥ  

8.004.21a     vr̥kṣā́ś cin me abhipitvé arāraṇuḥ  
8.004.21b     gã́m bhajanta mehánā  
8.004.21c     áśvam bhajanta mehánā  

5  
8.005.01a     dūrā́d ihéva yát satī́  
8.005.01b     aruṇápsur áśiśvitat  
8.005.01c     ví bhānúṃ viśvádhātanat  

8.005.02a     nr̥vád dasrā manoyújā  
8.005.02b     ráthena pr̥thupā́jasā  
8.005.02c     sácethe aśvinoṣásam  

8.005.03a     yuvā́bhyāṃ vājinīvasū  
8.005.03b     práti stómā adr̥kṣata  
8.005.03c     vā́caṃ dūtó yáthohiṣe  

8.005.04a     purupriyā́ ṇa ūtáye  
8.005.04b     purumandrā́ purūvásū  
8.005.04c     stuṣé káṇvāso aśvínā  

8.005.05a     máṃhiṣṭhā vājasā́tamā  
8.005.05b     iṣáyantā śubhás pátī  
8.005.05c     gántārā dāśúṣo gr̥hám  

8.005.06a     tā́ sudevā́ya dāśúṣe  
8.005.06b     sumedhā́m ávitāriṇīm  
8.005.06c     ghr̥taír gávyūtim ukṣatam  

8.005.07a     ā́ na stómam úpa dravát  
8.005.07b     tū́yaṃ śyenébhir āśúbhiḥ  
8.005.07c     yātám áśvebhir aśvinā  

8.005.08a     yébhis tisráḥ parāváto  
8.005.08b     divó víśvāni rocanā́  
8.005.08c     trī́m̐r aktū́n paridī́yathaḥ  

8.005.09a     utá no gómatīr íṣa  
8.005.09b     utá sātī́r aharvidā  
8.005.09c     ví patháḥ sātáye sitam  

8.005.10a     ā́ no gómantam aśvinā  
8.005.10b     suvī́raṃ suráthaṃ rayím  
8.005.10c     voḷhám áśvāvatīr íṣaḥ  

8.005.11a     vāvr̥dhānā́ śubhas patī  
8.005.11b     dasrā híraṇyavartanī  
8.005.11c     píbataṃ somiyám mádhu  

8.005.12a     asmábhyaṃ vājinīvasū  
8.005.12b     maghávadbhyaś ca sapráthaḥ  
8.005.12c     chardír yantam ádābhiyam  

8.005.13a     ní ṣú bráhma jánānãṃ  
8.005.13b     yā́viṣṭaṃ tū́yam ā́ gatam  
8.005.13c     mó ṣú anyā́m̐ úpāratam  

8.005.14a     asyá pibatam aśvinā  
8.005.14b     yuvám mádasya cā́ruṇaḥ  
8.005.14c     mádhvo rātásya dhiṣṇiyā  

8.005.15a     asmé ā́ vahataṃ rayíṃ  
8.005.15b     śatávantaṃ sahasríṇam  
8.005.15c     purukṣúṃ viśvádhāyasam  

8.005.16a     purutrā́ cid dhí vāṃ narā  
8.005.16b     vihváyante manīṣíṇaḥ  
8.005.16c     vāghádbhir aśvinā́ gatam  

8.005.17a     jánāso vr̥ktábarhiṣo  
8.005.17b     havíṣmanto araṃkŕ̥taḥ  
8.005.17c     yuvā́ṃ havante aśvinā  

8.005.18a     asmā́kam adyá vām ayáṃ  
8.005.18b     stómo vā́hiṣṭho ántamaḥ  
8.005.18c     yuvā́bhyām bhūtu aśvinā  

8.005.19a     yó ha vām mádhuno dŕ̥tir  
8.005.19b     ā́hito rathacárṣaṇe  
8.005.19c     tátaḥ pibatam aśvinā  

8.005.20a     téna no vājinīvasū  
8.005.20b     páśve tokā́ya śáṃ gáve  
8.005.20c     váhatam pī́varīr íṣaḥ  

8.005.21a     utá no diviyā́ íṣa  
8.005.21b     utá síndhūm̐r aharvidā  
8.005.21c     ápa dvā́reva varṣathaḥ  

8.005.22a     kadā́ vāṃ taugriyó vidhat  
8.005.22b     samudré jahitó narā  
8.005.22c     yád vāṃ rátho víbhiṣ pátāt  

8.005.23a     yuváṃ káṇvāya nāsatyā  
8.005.23b     ápiriptāya harmiyé  
8.005.23c     śáśvad ūtī́r daśasyathaḥ  

8.005.24a     tā́bhir ā́ yātam ūtíbhir  
8.005.24b     návyasībhiḥ suśastíbhiḥ  
8.005.24c     yád vāṃ vr̥ṣaṇvasū huvé  

8.005.25a     yáthā cit káṇvam ā́vatam  
8.005.25b     priyámedham upastutám  
8.005.25c     átriṃ śiñjā́ram aśvinā  

8.005.26a     yáthotá kŕ̥tviye dháne  
8.005.26b     aṃśúṃ góṣu agástiyam  
8.005.26c     yáthā vā́jeṣu sóbharim  

8.005.27a     etā́vad vāṃ vr̥ṣaṇvasū  
8.005.27b     áto vā bhū́yo aśvinā  
8.005.27c     gr̥ṇántaḥ sumnám īmahe  

8.005.28a     ráthaṃ híraṇyavandhuraṃ  
8.005.28b     híraṇyābhīśum aśvinā  
8.005.28c     ā́ hí sthā́tho divispŕ̥śam  

8.005.29a     hiraṇyáyī vãṃ rábhir  
8.005.29b     īṣā́ ákṣo hiraṇyáyaḥ  
8.005.29c     ubhā́ cakrā́ hiraṇyáyā  

8.005.30a     téna no vājinīvasū  
8.005.30b     parāvátaś cid ā́ gatam  
8.005.30c     úpemā́ṃ suṣṭutím máma  

8.005.31a     ā́ vahethe parākã́t  
8.005.31b     pūrvī́r aśnántāv aśvinā  
8.005.31c     íṣo dā́sīr amartiyā  

8.005.32a     ā́ no dyumnaír ā́ śrávobhir  
8.005.32b     ā́ rāyā́ yātam aśvinā  
8.005.32c     púruścandrā nā́satiyā  

8.005.33a     éhá vām pruṣitápsavo  
8.005.33b     váyo vahantu parṇínaḥ  
8.005.33c     áchā suadhvaráṃ jánam  

8.005.34a     ráthaṃ vām ánugāyasaṃ  
8.005.34b     yá iṣā́ vártate sahá  
8.005.34c     ná cakrám abhí bādhate  

8.005.35a     hiraṇyáyena ráthena  
8.005.35b     dravátpāṇibhir áśvaiḥ  
8.005.35c     dhī́javanā nā́satiyā  

8.005.36a     yuvám mr̥gáṃ jāgr̥vā́ṃsaṃ  
8.005.36b     svádatho vā vr̥ṣaṇvasū  
8.005.36c     tā́ naḥ pr̥ṅktam iṣā́ rayím  

8.005.37a     tā́ me aśvinā sanīnā́ṃ  
8.005.37b     vidiyā́taṃ návānãm  
8.005.37c     yáthā cic caidiyáḥ kaśúḥ  
8.005.37d     śatám úṣṭrānãṃ dádat  
8.005.37e     sahásrā dáśa gónãm  

8.005.38a     yó me híraṇyasaṃdr̥śo  
8.005.38b     dáśa rā́jño ámaṃhata  
8.005.38c     adhaspadā́ íc caidiyásya kr̥ṣṭáyaś  
8.005.38d     carmamnā́ abhíto jánāḥ  

8.005.39a     mā́kir enā́ pathā́ gãd  
8.005.39b     yénemé yánti cedáyaḥ  
8.005.39c     anyó nét sūrír óhate  
8.005.39d     bhūridā́vattaro jánaḥ  

6  
8.006.01a     mahā́m̐ índro yá ójasā  
8.006.01b     parjányo vr̥ṣṭimā́m̐ iva  
8.006.01c     stómair vatsásya vāvr̥dhe  

8.006.02a     prajā́m r̥tásya píprataḥ  
8.006.02b     prá yád bháranta váhnayaḥ  
8.006.02c     víprā r̥tásya vā́hasā  

8.006.03a     káṇvā índraṃ yád ákrata  
8.006.03b     stómair yajñásya sā́dhanam  
8.006.03c     jāmí bruvata ā́yudham  

8.006.04a     sám asya manyáve víśo  
8.006.04b     víśvā namanta kr̥ṣṭáyaḥ  
8.006.04c     samudrā́yeva síndhavaḥ  

8.006.05a     ójas tád asya titviṣa  
8.006.05b     ubhé yád samávartayat  
8.006.05c     índraś cármeva ródasī  

8.006.06a     ví cid vr̥trásya dódhato  
8.006.06b     vájreṇa śatáparvaṇā  
8.006.06c     śíro bibheda vr̥ṣṇínā  

8.006.07a     imā́ abhí prá ṇonumo  
8.006.07b     vipā́m ágreṣu dhītáyaḥ  
8.006.07c     agnéḥ śocír ná didyútaḥ  

8.006.08a     gúhā satī́r úpa tmánā  
8.006.08b     prá yác chócanta dhītáyaḥ  
8.006.08c     káṇvā r̥tásya dhā́rayā  

8.006.09a     prá tám indra naśīmahi  
8.006.09b     rayíṃ gómantam aśvínam  
8.006.09c     prá bráhma pūrvácittaye  

8.006.10a     ahám íd dhí pitúṣ pári  
8.006.10b     medhā́m r̥tásya jagrábha  
8.006.10c     aháṃ sū́rya ivājani  

8.006.11a     ahám pratnéna mánmanā  
8.006.11b     gíraḥ śumbhāmi kaṇvavát  
8.006.11c     yénéndraḥ śúṣmam íd dadhé  

8.006.12a     yé tvā́m indra ná tuṣṭuvúr  
8.006.12b     ŕ̥ṣayo yé ca tuṣṭuvúḥ  
8.006.12c     máméd vardhasva súṣṭutaḥ  

8.006.13a     yád asya manyúr ádhvanīd  
8.006.13b     ví vr̥trám parvaśó ruján  
8.006.13c     apáḥ samudrám aírayat  

8.006.14a     ní śúṣṇa indra dharṇasíṃ  
8.006.14b     vájraṃ jaghantha dásyavi  
8.006.14c     vŕ̥ṣā hí ugra śr̥ṇviṣé  

8.006.15a     ná dyā́va índram ójasā  
8.006.15b     nā́ntárikṣāṇi vajríṇam  
8.006.15c     ná vivyacanta bhū́mayaḥ  

8.006.16a     yás ta indra mahī́r apá  
8.006.16b     stabhūyámāna ā́śayat  
8.006.16c     ní tám pádyāsu śiśnathaḥ  

8.006.17a     yá imé ródasī mahī́  
8.006.17b     samīcī́ samájagrabhīt  
8.006.17c     támobhir indra táṃ guhaḥ  

8.006.18a     yá indra yátayas tuvā  
8.006.18b     bhŕ̥gavo yé ca tuṣṭuvúḥ  
8.006.18c     máméd ugra śrudhī hávam  

8.006.19a     imā́s ta indra pŕ̥śnayo  
8.006.19b     ghr̥táṃ duhata āśíram  
8.006.19c     enā́m r̥tásya pipyúṣīḥ  

8.006.20a     yā́ indra prasúvas tuvā  
8.006.20b     āsā́ gárbham ácakriran  
8.006.20c     pári dhármeva sū́riyam  

8.006.21a     tuvā́m íc chavasas pate  
8.006.21b     káṇvā ukthéna vāvr̥dhuḥ  
8.006.21c     tuvā́ṃ sutā́sa índavaḥ  

8.006.22a     távéd indra práṇītiṣu  
8.006.22b     utá práśastir adrivaḥ  
8.006.22c     yajñó vitantasā́yiyaḥ  

8.006.23a     ā́ na indra mahī́m íṣam  
8.006.23b     púraṃ ná darṣi gómatīm  
8.006.23c     utá prajā́ṃ suvī́riyam  

8.006.24a     utá tyád āśuáśviyaṃ  
8.006.24b     yád indra nā́huṣīṣu ā́  
8.006.24c     ágre vikṣú pradī́dayat  

8.006.25a     abhí vrajáṃ ná tatniṣe  
8.006.25b     sū́ra upākácakṣasam  
8.006.25c     yád indra mr̥̄ḷáyāsi+ naḥ  

8.006.26a     yád aṅgá taviṣīyása  
8.006.26b     índra prarā́jasi kṣitī́ḥ  
8.006.26c     mahā́m̐ apārá ójasā  

8.006.27a     táṃ tvā havíṣmatīr víśa  
8.006.27b     úpa bruvata ūtáye  
8.006.27c     urujráyasam índubhiḥ  

8.006.28a     upahvaré girīṇã́ṃ  
8.006.28b     saṃgathé ca nadī́nãm  
8.006.28c     dhiyā́ vípro ajāyata  

8.006.29a     átaḥ samudrám udvátaś  
8.006.29b     cikitvā́m̐ áva paśyati  
8.006.29c     yáto vipāná éjati  

8.006.30a     ā́d ít pratnásya rétaso  
8.006.30b     jyótiṣ paśyanti vāsarám  
8.006.30c     paró yád idhyáte divā́  

8.006.31a     káṇvāsa indra te matíṃ  
8.006.31b     víśve vardhanti paúṃsiyam  
8.006.31c     utó śaviṣṭha vŕ̥ṣṇiyam  

8.006.32a     imā́m ma indra suṣṭutíṃ  
8.006.32b     juṣásva prá sú mā́m ava  
8.006.32c     utá prá vardhayā matím  

8.006.33a     utá brahmaṇiyā́ vayáṃ  
8.006.33b     túbhyam pravr̥ddha vajrivaḥ  
8.006.33c     víprā atakṣma jīváse  

8.006.34a     abhí káṇvā anūṣata  
8.006.34b     ápo ná pravátā yatī́ḥ  
8.006.34c     índraṃ vánanvatī matíḥ  

8.006.35a     índram ukthā́ni vāvr̥dhuḥ  
8.006.35b     samudrám iva síndhavaḥ  
8.006.35c     ánuttamanyum ajáram  

8.006.36a     ā́ no yāhi parāváto  
8.006.36b     háribhyāṃ haryatā́bhiyām  
8.006.36c     imám indra sutám piba  

8.006.37a     tuvā́m íd vr̥trahantama  
8.006.37b     jánāso vr̥ktábarhiṣaḥ  
8.006.37c     hávante vā́jasātaye  

8.006.38a     ánu tvā ródasī ubhé  
8.006.38b     cakráṃ ná varti étaśam  
8.006.38c     ánu svānā́sa° índavaḥ  

8.006.39a     mándasvā sú súvarṇara  
8.006.39b     uténdra śaryaṇā́vati  
8.006.39c     mátsvā vívasvato matī́  

8.006.40a     vāvr̥dhāná úpa dyávi  
8.006.40b     vŕ̥ṣā vajrī́ aroravīt  
8.006.40c     vr̥trahā́ somapā́tamaḥ  

8.006.41a     ŕ̥ṣir hí pūrvajā́ ási  
8.006.41b     éka ī́śāna ójasā  
8.006.41c     índra coṣkūyáse vásu  

8.006.42a     asmā́kaṃ tvā sutā́m̐ úpa  
8.006.42b     vītápr̥ṣṭhā abhí práyaḥ  
8.006.42c     śatáṃ vahantu hárayaḥ  

8.006.43a     imā́ṃ sú pūrviyā́ṃ dhíyam  
8.006.43b     mádhor ghr̥tásya pipyúṣīm  
8.006.43c     káṇvā ukthéna vāvr̥dhuḥ  

8.006.44a     índram íd vímahīnãm  
8.006.44b     médhe vr̥ṇīta mártiyaḥ  
8.006.44c     índraṃ saniṣyúr ūtáye  

8.006.45a     arvā́ñcaṃ tvā puruṣṭuta  
8.006.45b     priyámedhastutā hárī  
8.006.45c     somapéyāya vakṣataḥ  

8.006.46a     śatám aháṃ tiríndire  
8.006.46b     sahásram párśāv ā́ dade  
8.006.46c     rā́dhāṃsi yā́duvānãm  

8.006.47a     trī́ṇi śatā́ni árvatāṃ  
8.006.47b     sahásrā dáśa gónãm  
8.006.47c     dadúṣ pajrā́ya sā́mane  

8.006.48a     úd ānaṭ kakuhó dívam  
8.006.48b     úṣṭrāñ caturyújo dádat  
8.006.48c     śrávasā yā́duvaṃ jánam  

7  
8.007.01a     prá yád vas triṣṭúbham íṣam  
8.007.01b     máruto vípro ákṣarat  
8.007.01c     ví párvateṣu rājatha  

8.007.02a     yád aṅgá taviṣīyavo  
8.007.02b     yā́maṃ śubhrā ácidhuvam  
8.007.02c     ní párvatā ahāsata  

8.007.03a     úd īrayanta vāyúbhir  
8.007.03b     vāśrā́saḥ pŕ̥śnimātaraḥ  
8.007.03c     dhukṣánta pipyúṣīm íṣam  

8.007.04a     vápanti marúto míham  
8.007.04b     prá vepayanti párvatān  
8.007.04c     yád yā́maṃ yā́nti vāyúbhiḥ  

8.007.05a     ní yád yā́māya vo girír  
8.007.05b     ní síndhavo vídharmaṇe  
8.007.05c     mahé śúṣmāya yemiré  

8.007.06a     yuṣmā́m̐ u náktam ūtáye  
8.007.06b     yuṣmā́n dívā havāmahe  
8.007.06c     yuṣmā́n prayatí adhvaré  

8.007.07a     úd u tyé aruṇápsavaś  
8.007.07b     citrā́ yā́mebhir īrate  
8.007.07c     vāśrā́ ádhi ṣṇúnā diváḥ  

8.007.08a     sr̥jánti raśmím ójasā  
8.007.08b     pánthāṃ sū́ryāya yā́tave  
8.007.08c     té bhānúbhir ví tasthire  

8.007.09a     imā́m me maruto gíram  
8.007.09b     imáṃ stómam r̥bhukṣaṇaḥ  
8.007.09c     imám me vanatā hávam  

8.007.10a     trī́ṇi sárāṃsi pŕ̥śnayo  
8.007.10b     duduhré vajríṇe mádhu  
8.007.10c     útsaṃ kávandham udríṇam  

8.007.11a     máruto yád dha vo diváḥ  
8.007.11b     sumnāyánto hávāmahe  
8.007.11c     ā́ tū́ na úpa gantana  

8.007.12a     yūyáṃ hí ṣṭhā́ sudānavo  
8.007.12b     rúdrā r̥bhukṣaṇo dáme  
8.007.12c     utá prácetaso máde  

8.007.13a     ā́ no rayím madacyútam  
8.007.13b     purukṣúṃ viśvádhāyasam  
8.007.13c     íyartā maruto diváḥ  

8.007.14a     ádhīva yád girīṇã́ṃ  
8.007.14b     yā́maṃ śubhrā ácidhuvam  
8.007.14c     svānaír° mandadhva índubhiḥ  

8.007.15a     etā́vataś cid eṣãṃ  
8.007.15b     sumnám bhikṣeta mártiyaḥ  
8.007.15c     ádābhiyasya mánmabhiḥ  

8.007.16a     yé drapsā́ iva ródasī  
8.007.16b     dhámanti ánu vr̥ṣṭíbhiḥ  
8.007.16c     útsaṃ duhánto ákṣitam  

8.007.17a     úd u svānébhir īrata  
8.007.17b     úd ráthair úd u vāyúbhiḥ  
8.007.17c     út stómaiḥ pŕ̥śnimātaraḥ  

8.007.18a     yénāvá turváśaṃ yáduṃ  
8.007.18b     yéna káṇvaṃ dhanaspŕ̥tam  
8.007.18c     rāyé sú tásya dhīmahi  

8.007.19a     imā́ u vaḥ sudānavo  
8.007.19b     ghr̥táṃ ná pipyúṣīr íṣaḥ  
8.007.19c     várdhān kāṇvásya mánmabhiḥ  

8.007.20a     kúva nūnáṃ sudānavo  
8.007.20b     mádathā vr̥ktabarhiṣaḥ  
8.007.20c     brahmā́ kó vaḥ saparyati  

8.007.21a     nahí ṣma yád dha vaḥ purā́  
8.007.21b     stómebhir vr̥ktabarhiṣaḥ  
8.007.21c     śárdhām̐ r̥tásya jínvatha  

8.007.22a     sám u tyé mahatī́r apáḥ  
8.007.22b     sáṃ kṣoṇī́ sám u sū́riyam  
8.007.22c     sáṃ vájram parvaśó dadhuḥ  

8.007.23a     ví vr̥trám parvaśó yayur  
8.007.23b     ví párvatām̐ arājínaḥ  
8.007.23c     cakrāṇā́ vŕ̥ṣṇi paúṃsiyam  

8.007.24a     ánu tritásya yúdhyataḥ  
8.007.24b     śúṣmam āvann utá krátum  
8.007.24c     ánv índraṃ vr̥tratū́riye  

8.007.25a     vidyúddhastā abhídyavaḥ  
8.007.25b     śíprāḥ śīrṣán hiraṇyáyīḥ  
8.007.25c     śubhrā́ ví añjata śriyé  

8.007.26a     uśánā yát parāváta  
8.007.26b     ukṣṇó rándhram áyātana  
8.007.26c     diyaúr ná cakradad bhiyā́  

8.007.27a     ā́ no makhásya dāváne  
8.007.27b     áśvair híraṇyapāṇibhiḥ  
8.007.27c     dévāsa úpa gantana  

8.007.28a     yád eṣām pŕ̥ṣatī ráthe  
8.007.28b     práṣṭir váhati róhitaḥ  
8.007.28c     yā́nti śubhrā́ riṇánn apáḥ  

8.007.29a     suṣóme śaryaṇā́vati  
8.007.29b     ārjīké pastíyāvati  
8.007.29c     yayúr nícakrayā náraḥ  

8.007.30a     kadā́ gachātha maruta  
8.007.30b     itthā́ vípraṃ hávamānam  
8.007.30c     mārḍīkébhir nā́dhamānam  

8.007.31a     kád dha nūnáṃ kadhapriyo  
8.007.31b     yád índram ájahātana  
8.007.31c     kó vaḥ sakhitvá ohate  

8.007.32a     sahó ṣú ṇo vájrahastaiḥ  
8.007.32b     káṇvāso agním marúdbhiḥ  
8.007.32c     stuṣé híraṇyavāśībhiḥ  

8.007.33a     ṍ ṣú vŕ̥ṣṇaḥ práyajyūn  
8.007.33b     ā́ návyase suvitā́ya  
8.007.33c     vavr̥tiyā́ṃ citrávājān  

8.007.34a     giráyaś cin ní jihate  
8.007.34b     párśānāso mányamānāḥ  
8.007.34c     párvatāś cin ní yemire  

8.007.35a     ā́kṣṇayā́vāno vahanti  
8.007.35b     antárikṣeṇa pátataḥ  
8.007.35c     dhā́tāra stuvaté váyaḥ  

8.007.36a     agnír hí jā́ni pūrviyáś  
8.007.36b     chándo ná sū́ro arcíṣā  
8.007.36c     té bhānúbhir ví tasthire  

8  
8.008.01a     ā́ no víśvābhir ūtíbhir  
8.008.01b     áśvinā gáchataṃ yuvám  
8.008.01c     dásrā híraṇyavartanī  
8.008.01d     píbataṃ somiyám mádhu  

8.008.02a     ā́ nūnáṃ yātam aśvinā  
8.008.02b     ráthena sū́riyatvacā  
8.008.02c     bhújī híraṇyapeśasā  
8.008.02d     kávī gámbhīracetasā  

8.008.03a     ā́ yātaṃ náhuṣas pári  
8.008.03b     ā́ntárikṣāt suvr̥ktíbhiḥ  
8.008.03c     píbātho aśvinā mádhu  
8.008.03d     káṇvānāṃ sávane sutám  

8.008.04a     ā́ no yātaṃ divás pári  
8.008.04b     ā́ntárikṣād adhapriyā  
8.008.04c     putráḥ káṇvasya vām ihá  
8.008.04d     suṣā́va somiyám mádhu  

8.008.05a     ā́ no yātam úpaśruti  
8.008.05b     áśvinā sómapītaye  
8.008.05c     svā́hā stómasya vardhanā  
8.008.05d     prá kavī dhītíbhir narā  

8.008.06a     yác cid dhí vām purá ŕ̥ṣayo  
8.008.06b     juhūré ávase narā  
8.008.06c     ā́ yātam aśvinā́ gatam  
8.008.06d     úpemā́ṃ suṣṭutím máma  

8.008.07a     diváś cid rocanā́d ádhi  
8.008.07b     ā́ no gantaṃ suvarvidā  
8.008.07c     dhībhír vatsapracetasā  
8.008.07d     stómebhir havanaśrutā  

8.008.08a     kím anyé pári āsate  
8.008.08b     asmát stómebhir aśvínā  
8.008.08c     putráḥ káṇvasya vām ŕ̥ṣir  
8.008.08d     gīrbhír vatsó avīvr̥dhat  

8.008.09a     ā́ vāṃ vípra ihā́vase  
8.008.09b     áhvat stómebhir aśvinā  
8.008.09c     áriprā vŕ̥trahantamā  
8.008.09d     tā́ no bhūtam mayobhúvā  

8.008.10a     ā́ yád vāṃ yóṣaṇā rátham  
8.008.10b     átiṣṭhad vājinīvasū  
8.008.10c     víśvāni aśvinā yuvám  
8.008.10d     prá dhītā́ni agachatam  

8.008.11a     átaḥ sahásranirṇijā  
8.008.11b     ráthenā́ yātam aśvinā  
8.008.11c     vatsó vām mádhumad váco  
8.008.11d     áśaṃsīt kāviyáḥ kavíḥ  

8.008.12a     purumandrā́ purūvásū  
8.008.12b     manotárā rayīṇã́m  
8.008.12c     stómam me aśvínāv imám  
8.008.12d     abhí váhnī anūṣātām  

8.008.13a     ā́ no víśvāni aśvinā  
8.008.13b     dhattáṃ rā́dhāṃsi áhrayā  
8.008.13c     kr̥táṃ na r̥tvíyāvato  
8.008.13d     mā́ no rīradhataṃ nidé  

8.008.14a     yán nāsatyā parāváti  
8.008.14b     yád vā sthó ádhi ámbare  
8.008.14c     átaḥ sahásranirṇijā  
8.008.14d     ráthenā́ yātam aśvinā  

8.008.15a     yó vāṃ nāsatiyāv ŕ̥ṣir  
8.008.15b     gīrbhír vatsó ávīvr̥dhat  
8.008.15c     tásmai sahásranirṇijam  
8.008.15d     íṣaṃ dhattaṃ ghr̥taścútam  

8.008.16a     prā́smā ū́rjaṃ ghr̥taścútam  
8.008.16b     áśvinā yáchataṃ yuvám  
8.008.16c     yó vāṃ sumnā́ya tuṣṭávad  
8.008.16d     vasūyā́d dānunas patī  

8.008.17a     ā́ no gantaṃ riśādasā  
8.008.17b     imáṃ stómam purubhujā  
8.008.17c     kr̥táṃ naḥ suśríyo narā  
8.008.17d     imā́ dātam abhíṣṭaye  

8.008.18a     ā́ vāṃ víśvābhir ūtíbhiḥ  
8.008.18b     priyámedhā ahūṣata  
8.008.18c     rā́jantāv adhvarā́ṇãm  
8.008.18d     áśvinā yā́mahūtiṣu  

8.008.19a     ā́ no gantam mayobhúvā  
8.008.19b     áśvinā śambhúvā yuvám  
8.008.19c     yó vāṃ vipanyū dhītíbhir  
8.008.19d     gīrbhír vatsó ávīvr̥dhat  

8.008.20a     yā́bhiḥ káṇvam médhātithiṃ  
8.008.20b     yā́bhir váśaṃ dáśavrajam  
8.008.20c     yā́bhir góśaryam ā́vataṃ  
8.008.20d     tā́bhir no avataṃ narā  

8.008.21a     yā́bhir narā trasádasyum  
8.008.21b     ā́vataṃ kŕ̥tviye dháne  
8.008.21c     tā́bhiḥ ṣú asmā́m̐ aśvinā  
8.008.21d     prā́vataṃ vā́jasātaye  

8.008.22a     prá vāṃ stómāḥ suvr̥ktáyo  
8.008.22b     gíro vardhantu aśvinā  
8.008.22c     púrutrā vŕ̥trahantamā  
8.008.22d     tā́ no bhūtam puruspŕ̥hā  

8.008.23a     trī́ṇi padā́ni aśvínor  
8.008.23b     āvíḥ sā́nti gúhā paráḥ  
8.008.23c     kavī́ r̥tásya pátmabhir  
8.008.23d     arvā́g jīvébhiyas pári  

9  
8.009.01a     ā́ nūnám aśvinā yuváṃ  
8.009.01b     vatsásya gantam ávase  
8.009.01c     prā́smai yachatam avr̥kám pr̥thú chardír  
8.009.01d     yuyutáṃ yā́ árātayaḥ  

8.009.02a     yád antárikṣe yád diví  
8.009.02b     yát páñca mā́nuṣām̐ ánu  
8.009.02c     nr̥mṇáṃ tád dhattam aśvinā  

8.009.03a     yé vāṃ dáṃsāṃsi aśvinā  
8.009.03b     víprāsaḥ parimāmr̥śúḥ  
8.009.03c     evét kāṇvásya bodhatam  

8.009.04a     ayáṃ vāṃ gharmó aśvinā  
8.009.04b     stómena pári ṣicyate  
8.009.04c     ayáṃ sómo mádhumān vājinīvasū  
8.009.04d     yéna vr̥tráṃ cíketathaḥ  

8.009.05a     yád apsú yád vánaspátau  
8.009.05b     yád óṣadhīṣu purudaṃsasā kr̥tám  
8.009.05c     téna māviṣṭam aśvinā  

8.009.06a     yán nāsatyā bhuraṇyátho  
8.009.06b     yád vā deva bhiṣajyáthaḥ  
8.009.06c     ayáṃ vāṃ vatsó matíbhir ná vindhate  
8.009.06d     havíṣmantaṃ hí gáchathaḥ  

8.009.07a     ā́ nūnám aśvínor ŕ̥ṣi  
8.009.07b     stómaṃ ciketa vāmáyā  
8.009.07c     ā́ sómam mádhumattamaṃ  
8.009.07d     gharmáṃ siñcād átharvaṇi  

8.009.08a     ā́ nūnáṃ raghúvartaniṃ  
8.009.08b     ráthaṃ tiṣṭhātho aśvinā  
8.009.08c     ā́ vāṃ stómā imé máma  
8.009.08d     nábho ná cucyavīrata  

8.009.09a     yád adyá vāṃ nāsatiyā  
8.009.09b     ukthaír ācucyuvīmáhi  
8.009.09c     yád vā vā́ṇībhir aśvinā  
8.009.09d     evét kāṇvásya bodhatam  

8.009.10a     yád vāṃ kakṣī́vām̐ utá yád víaśva  
8.009.10b     ŕ̥ṣir yád vāṃ dīrghátamā juhā́va  
8.009.10c     pŕ̥thī yád vāṃ vainiyáḥ sā́daneṣu  
8.009.10d     evéd áto aśvinā cetayethām  

8.009.11a     yātáṃ chardiṣpā́ utá naḥ paraspā́  
8.009.11b     bhūtáṃ jagatpā́ utá nas tanūpā́  
8.009.11c     vartís tokā́ya tánayāya yātam  

8.009.12a     yád índreṇa saráthaṃ yāthó aśvinā  
8.009.12b     yád vā vāyúnā bhávathaḥ sámokasā  
8.009.12c     yád ādityébhir r̥bhúbhiḥ sajóṣasā  
8.009.12d     yád vā víṣṇor vikrámaṇeṣu tíṣṭhathaḥ  

8.009.13a     yád adyá aśvínāv aháṃ  
8.009.13b     huvéya vā́jasātaye  
8.009.13c     yát pr̥tsú turváṇe sáhas  
8.009.13d     tác chréṣṭham aśvínor ávaḥ  

8.009.14a     ā́ nūnáṃ yātam aśvinā  
8.009.14b     imā́ havyā́ni vāṃ hitā́  
8.009.14c     imé sómāso ádhi turváśe yádāv  
8.009.14d     imé káṇveṣu vām átha  

8.009.15a     yán nāsatiyā parāké  
8.009.15b     arvāké ásti bheṣajám  
8.009.15c     téna nūnáṃ vimadā́ya pracetasā  
8.009.15d     chardír vatsā́ya yachatam  

8.009.16a     ábhutsi u prá deviyā́  
8.009.16b     sākáṃ vācā́hám aśvínoḥ  
8.009.16c     ví āvar devi ā́ matíṃ  
8.009.16d     ví rātím mártiyebhiyaḥ  

8.009.17a     prá bodhayoṣo aśvínā  
8.009.17b     prá devi sūnr̥te mahi  
8.009.17c     prá yajñahotar ānuṣák  
8.009.17d     prá mádāya śrávo br̥hát  

8.009.18a     yád uṣo yā́si bhānúnā  
8.009.18b     sáṃ sū́riyeṇa rocase  
8.009.18c     ā́ hāyám aśvíno rátho  
8.009.18d     vartír yāti nr̥pā́yiyam  

8.009.19a     yád ā́pītāso aṃśávo  
8.009.19b     gā́vo ná duhrá ū́dhabhiḥ  
8.009.19c     yád vā vā́ṇīr ánūṣata  
8.009.19d     prá devayánto aśvínā  

8.009.20a     prá dyumnā́ya prá śávase  
8.009.20b     prá nr̥ṣā́hyāya śármaṇe  
8.009.20c     prá dákṣāya pracetasā  

8.009.21a     yán nūnáṃ dhībhír aśvinā  
8.009.21b     pitúr yónā niṣī́dathaḥ  
8.009.21c     yád vā sumnébhir ukthiyā  

10  
8.010.01a     yát sthó dīrgháprasadmani  
8.010.01b     yád vādó rocané diváḥ  
8.010.01c     yád vā samudré ádhi ā́kr̥te gr̥hé  
8.010.01d     áta ā́ yātam aśvinā  

8.010.02a     yád vā yajñám mánave sammimikṣáthur  
8.010.02b     evét kāṇvásya bodhatam  
8.010.02c     bŕ̥haspátiṃ víśvān devā́m̐ aháṃ huva  
8.010.02d     índrāvíṣṇū aśvínāv āśuhéṣasā  

8.010.03a     tiyā́ nú aśvínā huve  
8.010.03b     sudáṃsasā gr̥bhé kr̥tā́  
8.010.03c     yáyor ásti prá ṇaḥ sakhyáṃ  
8.010.03d     devéṣu ádhi ā́piyam  

8.010.04a     yáyor ádhi prá yajñā́  
8.010.04b     asūré sánti sūráyaḥ  
8.010.04c     tā́ yajñásya adhvarásya prácetasā  
8.010.04d     svadhā́bhir yā́ píbataḥ somiyám mádhu  

8.010.05a     yád adyá aśvināv ápāg  
8.010.05b     yát prā́k sthó vājinīvasū  
8.010.05c     yád druhyávi ánavi turváśe yádau  
8.010.05d     huvé vām átha mā́ gatam  

8.010.06a     yád antárikṣe pátathaḥ purubhujā  
8.010.06b     yád vemé ródasī ánu  
8.010.06c     yád vā svadhā́bhir adhitíṣṭhatho rátham  
8.010.06d     áta ā́ yātam aśvinā  

11  
8.011.01a     tvám agne vratapā́ asi  
8.011.01b     devá ā́ mártiyeṣu ā́  
8.011.01c     tuváṃ yajñéṣu ī́ḍiyaḥ  

8.011.02a     tuvám asi praśásiyo  
8.011.02b     vidátheṣu sahantiya  
8.011.02c     ágne rathī́r adhvarā́ṇām  

8.011.03a     sá tvám asmád ápa dvíṣo  
8.011.03b     yuyodhí jātavedaḥ  
8.011.03c     ádevīr agne árātīḥ  

8.011.04a     ánti cit sántam áha  
8.011.04b     yajñám mártasya ripóḥ  
8.011.04c     nópa veṣi jātavedaḥ  

8.011.05a     mártā ámartiyasya te  
8.011.05b     bhū́ri nā́ma manāmahe  
8.011.05c     víprāso jātávedasaḥ  

8.011.06a     vípraṃ víprāso ávase  
8.011.06b     devám mártāsa ūtáye  
8.011.06c     agníṃ gīrbhír havāmahe  

8.011.07a     ā́ te vatsó máno yamat  
8.011.07b     paramā́c cit sadhásthãt  
8.011.07c     ágne tvā́ṃkāmayā girā́  

8.011.08a     purutrā́ hí sadŕ̥ṅṅ ási  
8.011.08b     víśo víśvā ánu prabhúḥ  
8.011.08c     samátsu tvā havāmahe  

8.011.09a     samátsu agním ávase  
8.011.09b     vājayánto havāmahe  
8.011.09c     vā́jeṣu citrárādhasam  

8.011.10a     pratnó hí kam ī́ḍiyo adhvaréṣu  
8.011.10b     sanā́c ca hótā náviyaś ca sátsi  
8.011.10c     suvā́ṃ cāgne tanúvam pipráyasva  
8.011.10d     asmábhyaṃ ca saúbhagam ā́ yajasva  

12  
8.012.01a     yá indra somapā́tamo  
8.012.01b     mádaḥ śaviṣṭha cétati  
8.012.01c     yénā háṃsi ní atríṇaṃ tám īmahe  

8.012.02a     yénā dáśagvam ádhriguṃ  
8.012.02b     vepáyantaṃ súvarṇaram  
8.012.02c     yénā samudrám ā́vithā tám īmahe  

8.012.03a     yéna síndhum mahī́r apó  
8.012.03b     ráthām̐ iva pracodáyaḥ  
8.012.03c     pánthām r̥tásya yā́tave tám īmahe  

8.012.04a     imáṃ stómam abhíṣṭaye  
8.012.04b     ghr̥táṃ ná pūtám adrivaḥ  
8.012.04c     yénā nú sadyá ójasā vavákṣitha  

8.012.05a     imáṃ juṣasva girvaṇaḥ  
8.012.05b     samudrá iva pinvate  
8.012.05c     índra víśvābhir ūtíbhir vavákṣitha  

8.012.06a     yó no deváḥ parāvátaḥ  
8.012.06b     sakhitvanā́ya māmahé  
8.012.06c     divó ná vr̥ṣṭím pratháyan vavákṣitha  

8.012.07a     vavakṣúr asya ketávo  
8.012.07b     utá vájro gábhastiyoḥ  
8.012.07c     yát sū́riyo ná ródasī ávardhayat  

8.012.08a     yádi pravr̥ddha satpate  
8.012.08b     sahásram mahiṣā́m̐ ághaḥ  
8.012.08c     ā́d ít ta indriyám máhi prá vāvr̥dhe  

8.012.09a     índraḥ sū́ryasya raśmíbhir  
8.012.09b     ní arśasānám oṣati  
8.012.09c     agnír váneva sāsahíḥ prá vāvr̥dhe  

8.012.10a     iyáṃ ta r̥tvíyāvatī  
8.012.10b     dhītír eti návīyasī  
8.012.10c     saparyántī purupriyā́ mímīta ít  

8.012.11a     gárbho yajñásya devayúḥ  
8.012.11b     krátum punīta ānuṣák  
8.012.11c     stómair índrasya vāvr̥dhe mímīta ít  

8.012.12a     sanír mitrásya papratha  
8.012.12b     índraḥ sómasya pītáye  
8.012.12c     prā́cī vā́śīva sunvaté mímīta ít  

8.012.13a     yáṃ víprā ukthávāhaso  
8.012.13b     abhipramandúr āyávaḥ  
8.012.13c     ghr̥táṃ ná pipya āsáni r̥tásya yát  

8.012.14a     utá svarā́je áditi  
8.012.14b     stómam índrāya jījanat  
8.012.14c     purupraśastám ūtáya r̥tásya yát  

8.012.15a     abhí váhnaya ūtáye  
8.012.15b     ánūṣata práśastaye  
8.012.15c     ná deva vívratā hárī r̥tásya yát  

8.012.16a     yát sómam indra víṣṇavi  
8.012.16b     yád vā gha tritá āptiyé  
8.012.16c     yád vā marútsu mándase sám índubhiḥ  

8.012.17a     yád vā śakra parāváti  
8.012.17b     samudré ádhi mándase  
8.012.17c     asmā́kam ít suté raṇā sám índubhiḥ  

8.012.18a     yád vā́si sunvató vr̥dhó  
8.012.18b     yájamānasya satpate  
8.012.18c     ukthé vā yásya ráṇyasi sám índubhiḥ  

8.012.19a     deváṃ-devaṃ vo ávasa  
8.012.19b     índram-indraṃ gr̥ṇīṣáṇi  
8.012.19c     ádhā yajñā́ya turváṇe ví ānaśuḥ  

8.012.20a     yajñébhir yajñávāhasaṃ  
8.012.20b     sómebhiḥ somapā́tamam  
8.012.20c     hótrābhir índraṃ vāvr̥dhur ví ānaśuḥ  

8.012.21a     mahī́r asya práṇītayaḥ  
8.012.21b     pūrvī́r utá práśastayaḥ  
8.012.21c     víśvā vásūni dāśúṣe ví ānaśuḥ  

8.012.22a     índraṃ vr̥trā́ya hántave  
8.012.22b     devā́so dadhire puráḥ  
8.012.22c     índraṃ vā́ṇīr anūṣatā sám ójase  

8.012.23a     mahā́ntam mahinā́ vayáṃ  
8.012.23b     stómebhir havanaśrútam  
8.012.23c     arkaír abhí prá ṇonumaḥ sám ójase  

8.012.24a     ná yáṃ viviktó ródasī  
8.012.24b     nā́ntárikṣāṇi vajríṇam  
8.012.24c     ámād íd asya titviṣe sám ójasaḥ  

8.012.25a     yád indra pr̥tanā́jiye  
8.012.25b     devā́s tvā dadhiré puráḥ  
8.012.25c     ā́d ít te haryatā́ hárī vavakṣatuḥ  

8.012.26a     yadā́ vr̥tráṃ nadīvŕ̥taṃ  
8.012.26b     śávasā vajrin ávadhīḥ  
8.012.26c     ā́d ít te haryatā́ hárī vavakṣatuḥ  

8.012.27a     yadā́ te víṣṇur ójasā  
8.012.27b     trī́ṇi padā́ vicakramé  
8.012.27c     ā́d ít te haryatā́ hárī vavakṣatuḥ  

8.012.28a     yadā́ te haryatā́ hárī  
8.012.28b     vāvr̥dhā́te divé-dive  
8.012.28c     ā́d ít te víśvā bhúvanāni yemire  

8.012.29a     yadā́ te mā́rutīr víśas  
8.012.29b     túbhyam indra niyemiré  
8.012.29c     ā́d ít te víśvā bhúvanāni yemire  

8.012.30a     yadā́ sū́ryam amúṃ diví  
8.012.30b     śukráṃ jyótir ádhārayaḥ  
8.012.30c     ā́d ít te víśvā bhúvanāni yemire  

8.012.31a     imā́ṃ ta indra suṣṭutíṃ  
8.012.31b     vípra iyarti dhītíbhiḥ  
8.012.31c     jāmím padéva pípratīm prá adhvaré  

8.012.32a     yád asya dhā́mani priyé  
8.012.32b     samīcīnā́so ásvaran  
8.012.32c     nā́bhā yajñásya dohánā prá adhvaré  

8.012.33a     suvī́riyaṃ suaśviyaṃ  
8.012.33b     sugávyam indra daddhi naḥ  
8.012.33c     hóteva pūrvácittaye prá adhvaré  

13  
8.013.01a     índraḥ sutéṣu sómeṣu  
8.013.01b     krátum punīta ukthíyam  
8.013.01c     vidé vr̥dhásya dákṣaso mahā́n hí ṣáḥ  

8.013.02a     sá prathamé víomani  
8.013.02b     devā́nāṃ sádane vr̥dháḥ  
8.013.02c     supāráḥ suśrávastamaḥ sám apsujít  

8.013.03a     tám ahve vā́jasātaya  
8.013.03b     índram bhárāya śuṣmíṇam  
8.013.03c     bhávā naḥ sumné ántamaḥ sákhā vr̥dhé  

8.013.04a     iyáṃ ta indra girvaṇo  
8.013.04b     rātíḥ kṣarati sunvatáḥ  
8.013.04c     mandānó asyá barhíṣo ví rājasi  

8.013.05a     nūnáṃ tád indra daddhi no  
8.013.05b     yát tvā sunvánta ī́mahe  
8.013.05c     rayíṃ naś citrám ā́ bharā suvarvídam  

8.013.06a     stotā́ yát te vícarṣaṇir  
8.013.06b     atipraśardháyad gíraḥ  
8.013.06c     vayā́ ivā́nu rohate juṣánta yát  

8.013.07a     pratnaváj janayā gíraḥ  
8.013.07b     śr̥ṇudhī́ jaritúr hávam  
8.013.07c     máde-made vavakṣithā sukŕ̥tvane  

8.013.08a     krī́ḷanti asya sūnŕ̥tā  
8.013.08b     ā́po ná pravátā yatī́ḥ  
8.013.08c     ayā́ dhiyā́ yá ucyáte pátir diváḥ  

8.013.09a     utó pátir yá ucyáte  
8.013.09b     kr̥ṣṭīnā́m éka íd vaśī́  
8.013.09c     namovr̥dhaír avasyúbhiḥ suté raṇa  

8.013.10a     stuhí śrutáṃ vipaścítaṃ  
8.013.10b     hárī yásya prasakṣíṇā  
8.013.10c     gántārā dāśúṣo gr̥háṃ namasvínaḥ  

8.013.11a     tūtujānó mahemate  
8.013.11b     áśvebhiḥ pruṣitápsubhiḥ  
8.013.11c     ā́ yāhi yajñám āśúbhiḥ śám íd dhí te  

8.013.12a     índra śaviṣṭha satpate  
8.013.12b     rayíṃ gr̥ṇátsu dhāraya  
8.013.12c     śrávaḥ sūríbhyo amŕ̥taṃ vasutvanám  

8.013.13a     háve tvā sū́ra údite  
8.013.13b     háve madhyáṃdine diváḥ  
8.013.13c     juṣāṇá indra sáptibhir na ā́ gahi  

8.013.14a     ā́ tū́ gahi prá tú drava  
8.013.14b     mátsvā sutásya gómataḥ  
8.013.14c     tántuṃ tanuṣva pūrviyáṃ yáthā vidé  

8.013.15a     yác chakrā́si parāváti  
8.013.15b     yád arvāváti vr̥trahan  
8.013.15c     yád vā samudré ándhaso 'vitéd asi  

8.013.16a     índraṃ vardhantu no gíra  
8.013.16b     índraṃ sutā́sa índavaḥ  
8.013.16c     índre havíṣmatīr víśo arāṇiṣuḥ  

8.013.17a     tám íd víprā avasyávaḥ  
8.013.17b     pravátvatībhir ūtíbhiḥ  
8.013.17c     índraṃ kṣoṇī́r avardhayan vayā́ iva  

8.013.18a     tríkadrukeṣu cétanaṃ  
8.013.18b     devā́so yajñám atnata  
8.013.18c     tám íd vardhantu no gíraḥ sadā́vr̥dham  

8.013.19a     stotā́ yát te ánuvrata  
8.013.19b     ukthā́ni r̥tuthā́ dadhé  
8.013.19c     śúciḥ pavāká+ ucyate só ádbhutaḥ  

8.013.20a     tád íd rudrásya cetati  
8.013.20b     yahvám pratnéṣu dhā́masu  
8.013.20c     máno yátrā ví tád dadhúr vícetasaḥ  

8.013.21a     yádi me sakhyám āvára  
8.013.21b     imásya pāhi ándhasaḥ  
8.013.21c     yéna víśvā áti dvíṣo átārima  

8.013.22a     kadā́ ta indra girvaṇa  
8.013.22b     stotā́ bhavāti śáṃtamaḥ  
8.013.22c     kadā́ no gávye áśviye vásau dadhaḥ  

8.013.23a     utá te súṣṭutā hárī  
8.013.23b     vŕ̥ṣaṇā vahato rátham  
8.013.23c     ajuryásya madíntamaṃ yám ī́mahe  

8.013.24a     tám īmahe puruṣṭutáṃ  
8.013.24b     yahvám pratnā́bhir ūtíbhiḥ  
8.013.24c     ní barhíṣi priyé sadad ádha dvitā́  

8.013.25a     várdhasvā sú puruṣṭuta  
8.013.25b     ŕ̥ṣiṣṭutābhir ūtíbhiḥ  
8.013.25c     dhukṣásva pipyúṣīm íṣam ávā ca naḥ  

8.013.26a     índra tvám avitéd asi  
8.013.26b     itthā́ stuvató adrivaḥ  
8.013.26c     r̥tā́d iyarmi te dhíyam manoyújam  

8.013.27a     ihá tyā́ sadhamā́diyā  
8.013.27b     yujānáḥ sómapītaye  
8.013.27c     hárī indra pratádvasū abhí svara  

8.013.28a     abhí svarantu yé táva  
8.013.28b     rudrā́saḥ sakṣata śríyam  
8.013.28c     utó marútvatīr víśo abhí práyaḥ  

8.013.29a     imā́ asya prátūrtayaḥ  
8.013.29b     padáṃ juṣanta yád diví  
8.013.29c     nā́bhā yajñásya sáṃ dadhur yáthā vidé  

8.013.30a     ayáṃ dīrghā́ya cákṣase  
8.013.30b     prā́ci prayatí adhvaré  
8.013.30c     mímīte yajñám ānuṣág vicákṣiya  

8.013.31a     vŕ̥ṣāyám indra te rátha  
8.013.31b     utó te vŕ̥ṣaṇā hárī  
8.013.31c     vŕ̥ṣā tuváṃ śatakrato vŕ̥ṣā hávaḥ  

8.013.32a     vŕ̥ṣā grā́vā vŕ̥ṣā mádo  
8.013.32b     vŕ̥ṣā sómo ayáṃ sutáḥ  
8.013.32c     vŕ̥ṣā yajñó yám ínvasi vŕ̥ṣā hávaḥ  

8.013.33a     vŕ̥ṣā tvā vŕ̥ṣaṇaṃ huve  
8.013.33b     vájriñ citrā́bhir ūtíbhiḥ  
8.013.33c     vāvántha hí prátiṣṭutiṃ vŕ̥ṣā hávaḥ  

14  
8.014.01a     yád indrāháṃ yáthā tuvám  
8.014.01b     ī́śīya vásva éka ít  
8.014.01c     stotā́ me góṣakhā siyāt  

8.014.02a     śíkṣeyam asmai dítseyaṃ  
8.014.02b     śácīpate manīṣíṇe  
8.014.02c     yád aháṃ gópatiḥ siyā́m  

8.014.03a     dhenúṣ ṭa indra sūnŕ̥tā  
8.014.03b     yájamānāya sunvaté  
8.014.03c     gā́m áśvam pipyúṣī duhe  

8.014.04a     ná te vartā́sti rā́dhasa  
8.014.04b     índra devó ná mártiyaḥ  
8.014.04c     yád dítsasi stutó maghám  

8.014.05a     yajñá índram avardhayad  
8.014.05b     yád bhū́miṃ ví ávartayat  
8.014.05c     cakrāṇá opaśáṃ diví  

8.014.06a     vāvr̥dhānásya te vayáṃ  
8.014.06b     víśvā dhánāni jigyúṣaḥ  
8.014.06c     ūtím indrā́ vr̥ṇīmahe  

8.014.07a     ví antárikṣam atiran  
8.014.07b     máde sómasya rocanā́  
8.014.07c     índro yád ábhinad valám  

8.014.08a     úd gā́ ājad áṅgirobhya  
8.014.08b     āvíṣ kr̥ṇván gúhā satī́ḥ  
8.014.08c     arvā́ñcaṃ nunude valám  

8.014.09a     índreṇa rocanā́ divó  
8.014.09b     dr̥̄ḷhā́ni+ dr̥ṃhitā́ni ca  
8.014.09c     sthirā́ṇi ná parāṇúde  

8.014.10a     apā́m ūrmír mádann iva  
8.014.10b     stóma indrājirāyate  
8.014.10c     ví te mádā arājiṣuḥ  

8.014.11a     tuváṃ hí stomavárdhana  
8.014.11b     índrā́si ukthavárdhanaḥ  
8.014.11c     stotr̥̄ṇā́m utá bhadrakŕ̥t  

8.014.12a     índram ít keśínā hárī  
8.014.12b     somapéyāya vakṣataḥ  
8.014.12c     úpa yajñáṃ surā́dhasam  

8.014.13a     apā́m phénena námuceḥ  
8.014.13b     śíra indród avartayaḥ  
8.014.13c     víśvā yád ájaya spŕ̥dhaḥ  

8.014.14a     māyā́bhir utsísr̥psata  
8.014.14b     índra dyā́m ārúrukṣataḥ  
8.014.14c     áva dásyūm̐r adhūnuthāḥ  

8.014.15a     asunvā́m indra saṃsádaṃ  
8.014.15b     víṣūcīṃ ví anāśayaḥ  
8.014.15c     somapā́ úttaro bhávan  

15  
8.015.01a     tám u abhí prá gāyata  
8.015.01b     puruhūtám puruṣṭutám  
8.015.01c     índraṃ gīrbhís taviṣám ā́ vivāsata  

8.015.02a     yásya dvibárhaso br̥hát  
8.015.02b     sáho dādhā́ra ródasī  
8.015.02c     girī́m̐r ájrām̐ apáḥ súvar vr̥ṣatvanā́  

8.015.03a     sá rājasi puruṣṭutam̐  
8.015.03b     éko vr̥trā́ṇi jighnase  
8.015.03c     índra jaítrā śravasíyā ca yántave  

8.015.04a     táṃ te mádaṃ gr̥ṇīmasi  
8.015.04b     vŕ̥ṣaṇam pr̥tsú sāsahím  
8.015.04c     ulokakr̥tnúm† adrivo hariśríyam  

8.015.05a     yéna jyótīṃṣi āyáve  
8.015.05b     mánave ca vivéditha  
8.015.05c     mandānó asyá barhíṣo ví rājasi  

8.015.06a     tád adyā́ cit ta ukthíno  
8.015.06b     ánu ṣṭuvanti pūrváthā  
8.015.06c     vŕ̥ṣapatnīr apó jayā divé-dive  

8.015.07a     táva tyád indriyám br̥hát  
8.015.07b     táva śúṣmam utá krátum  
8.015.07c     vájraṃ śiśāti dhiṣáṇā váreṇiyam  

8.015.08a     táva dyaúr indra paúṃsiyam  
8.015.08b     pr̥thivī́ vardhati śrávaḥ  
8.015.08c     tuvā́m ā́paḥ párvatāsaś ca hinvire  

8.015.09a     tuvā́ṃ víṣṇur br̥hán kṣáyo  
8.015.09b     mitró gr̥ṇāti váruṇaḥ  
8.015.09c     tuvā́ṃ śárdho madati ánu mā́rutam  

8.015.10a     tuváṃ vŕ̥ṣā jánānãm  
8.015.10b     máṃhiṣṭha indra jajñiṣe  
8.015.10c     satrā́ víśvā suapatyā́ni dadhiṣe  

8.015.11a     satrā́ tuvám puruṣṭutam̐  
8.015.11b     éko vr̥trā́ṇi tośase  
8.015.11c     nā́nyá índrāt káraṇam bhū́ya invati  

8.015.12a     yád indra manmaśás tuvā  
8.015.12b     nā́nā hávanta ūtáye  
8.015.12c     asmā́kebhir nŕ̥bhir átrā súvar jaya  

8.015.13a     áraṃ kṣáyāya no mahé  
8.015.13b     víśvā rūpā́ṇi āviśán  
8.015.13c     índraṃ jaítrāya harṣayā śácīpátim  

16  
8.016.01a     prá samrā́jaṃ carṣaṇīnā́m  
8.016.01b     índraṃ stotā návyaṃ gīrbhíḥ  
8.016.01c     náraṃ nr̥ṣā́ham máṃhiṣṭham  

8.016.02a     yásminn ukthā́ni ráṇyanti  
8.016.02b     víśvāni ca śravasíyā  
8.016.02c     apā́m ávo ná samudré  

8.016.03a     táṃ suṣṭutiyā́ vivāse  
8.016.03b     jyeṣṭharā́jam bháre kr̥tnúm  
8.016.03c     mahó vājínaṃ saníbhyaḥ  

8.016.04a     yásya ánūnā gabhīrā́  
8.016.04b     mádā urávas tárutrāḥ  
8.016.04c     harṣumántaḥ śū́rasātau  

8.016.05a     tám íd dháneṣu hitéṣu  
8.016.05b     adhivākā́ya havante  
8.016.05c     yéṣām índras té jayanti  

8.016.06a     tám íc cyautnaír ā́riyanti  
8.016.06b     táṃ kr̥tébhiś carṣaṇáyaḥ  
8.016.06c     eṣá índro varivaskŕ̥t  

8.016.07a     índro brahmā́ índra ŕ̥ṣir  
8.016.07b     índraḥ purū́ puruhūtáḥ  
8.016.07c     mahā́n mahī́bhiḥ śácībhiḥ  

8.016.08a     sá stómiyaḥ sá háviyaḥ  
8.016.08b     satyáḥ sátvā tuvikūrmíḥ  
8.016.08c     ékaś cit sánn abhíbhūtiḥ  

8.016.09a     tám arkébhis táṃ sā́mabhis  
8.016.09b     táṃ gāyatraíś carṣaṇáyaḥ  
8.016.09c     índraṃ vardhanti kṣitáyaḥ  

8.016.10a     praṇetā́raṃ vásyo áchā  
8.016.10b     kártāraṃ jyótiḥ samátsu  
8.016.10c     sāsahvā́ṃsaṃ yudhā́mítrān  

8.016.11a     sá naḥ pápriḥ pārayāti  
8.016.11b     svastí nāvā́ puruhūtáḥ  
8.016.11c     índro víśvā áti dvíṣaḥ  

8.016.12a     sá tváṃ na indra vā́jebhir  
8.016.12b     daśasyā́ ca gātuyā́ ca  
8.016.12c     áchā ca naḥ sumnáṃ neṣi  

17  
8.017.01a     ā́ yāhi suṣumā́ hí ta  
8.017.01b     índra sómam píbā imám  
8.017.01c     édám barhíḥ sado máma  

8.017.02a     ā́ tvā brahmayújā hárī  
8.017.02b     váhatām indra keśínā  
8.017.02c     úpa bráhmāṇi naḥ śr̥ṇu  

8.017.03a     brahmā́ṇas tvā vayáṃ yujā́  
8.017.03b     somapā́m indra somínaḥ  
8.017.03c     sutā́vanto havāmahe  

8.017.04a     ā́ no yāhi sutā́vato  
8.017.04b     asmā́kaṃ suṣṭutī́r úpa  
8.017.04c     píbā sú śiprin ándhasaḥ  

8.017.05a     ā́ te siñcāmi kukṣiyór  
8.017.05b     ánu gā́trā ví dhāvatu  
8.017.05c     gr̥bhāyá jihváyā mádhu  

8.017.06a     svādúṣ ṭe astu saṃsúde  
8.017.06b     mádhumān tanúve táva  
8.017.06c     sómaḥ śám astu te hr̥dé  

8.017.07a     ayám u tvā vicarṣaṇe  
8.017.07b     jánīr ivābhí sáṃvr̥taḥ  
8.017.07c     prá sóma indra sarpatu  

8.017.08a     tuvigrī́vo vapódaraḥ  
8.017.08b     subāhúr ándhaso máde  
8.017.08c     índro vr̥trā́ṇi jighnate  

8.017.09a     índra préhi purás tuváṃ  
8.017.09b     víśvasyéśāna ójasā  
8.017.09c     vr̥trā́ṇi vr̥trahañ jahi  

8.017.10a     dīrghás te astu aṅkuśó  
8.017.10b     yénā vásu prayáchasi  
8.017.10c     yájamānāya sunvaté  

8.017.11a     ayáṃ ta indra sómo  
8.017.11b     nípūto ádhi barhíṣi  
8.017.11c     éhīm asyá drávā píba  

8.017.12a     śā́cigo śā́cipūjana  
8.017.12b     ayáṃ ráṇāya te sutáḥ  
8.017.12c     ā́khaṇḍala prá hūyase  

8.017.13a     yás te śr̥ṅgavr̥ṣo napāt  
8.017.13b     práṇapāt kuṇḍapā́yiyaḥ  
8.017.13c     ní asmin dadhra ā́ mánaḥ  

8.017.14a     vā́stoṣ pate dhruvā́ sthū́ṇā  
8.017.14b     áṃsatraṃ somiyā́nãm  
8.017.14c     drapsó bhettā́ purã́ṃ śáśvatīnãm  
8.017.14d     índro múnīnãṃ sákhā  

8.017.15a     pŕ̥dākusānur yajató gavéṣaṇa  
8.017.15b     ékaḥ sánn abhí bhū́yasaḥ  
8.017.15c     bhū́rṇim áśvaṃ nayat tujā́ puró gr̥bhā  
8.017.15d     índraṃ sómasya pītáye  

18  
8.018.01a     idáṃ ha nūnám eṣãṃ  
8.018.01b     sumnám bhikṣeta mártiyaḥ  
8.018.01c     ādityā́nām ápūrviyaṃ sávīmani  

8.018.02a     anarvā́ṇo hí eṣãm  
8.018.02b     pánthā āditiyā́nãm  
8.018.02c     ádabdhāḥ sánti pāyávaḥ sugevŕ̥dhaḥ  

8.018.03a     tát sú naḥ savitā́ bhágo  
8.018.03b     váruṇo mitró aryamā́  
8.018.03c     śárma yachantu saprátho yád ī́mahe  

8.018.04a     devébhir devi adite  
8.018.04b     áriṣṭabharman ā́ gahi  
8.018.04c     smát sūríbhiḥ purupriye suśármabhiḥ  

8.018.05a     té hí putrā́so áditer  
8.018.05b     vidúr dvéṣāṃsi yótave  
8.018.05c     aṃhóś cid urucákrayo anehásaḥ  

8.018.06a     áditir no dívā paśúm  
8.018.06b     áditir náktam ádvayāḥ  
8.018.06c     áditiḥ pātu áṃhasaḥ sadā́vr̥dhā  

8.018.07a     utá syā́ no dívā matír  
8.018.07b     áditir ūtiyā́ gamat  
8.018.07c     sā́ śáṃtāti máyas karad ápa srídhaḥ  

8.018.08a     utá tyā́ daívyā bhiṣájā  
8.018.08b     śáṃ naḥ karato aśvínā  
8.018.08c     yuyuyā́tām itó rápo ápa srídhaḥ  

8.018.09a     śám agnír agníbhiḥ karac  
8.018.09b     cháṃ nas tapatu sū́riyaḥ  
8.018.09c     śáṃ vā́to vātu arapā́ ápa srídhaḥ  

8.018.10a     ápā́mīvām ápa srídham  
8.018.10b     ápa sedhata durmatím  
8.018.10c     ā́dityāso yuyótanā no áṃhasaḥ  

8.018.11a     yuyótā śárum asmád ā́m̐  
8.018.11b     ā́dityāsa utā́matim  
8.018.11c     ŕ̥dhag dvéṣaḥ kr̥ṇuta viśvavedasaḥ  

8.018.12a     tát sú naḥ śárma yachata  
8.018.12b     ā́dityā yán múmocati  
8.018.12c     énasvantaṃ cid énasaḥ sudānavaḥ  

8.018.13a     yó naḥ káś cid rírikṣati  
8.018.13b     rakṣastuvéna mártiyaḥ  
8.018.13c     suvaíḥ ṣá évai ririṣīṣṭa yúr jánaḥ  

8.018.14a     sám ít tám aghám aśnavad  
8.018.14b     duḥśáṃsam mártiyaṃ ripúm  
8.018.14c     yó asmatrā́ durháṇāvām̐ úpa dvayúḥ  

8.018.15a     pākatrā́ sthana devā  
8.018.15b     hr̥tsú jānītha mártiyam  
8.018.15c     úpa dvayúṃ ca ádvayuṃ ca vasavaḥ  

8.018.16a     ā́ śárma párvatānãm  
8.018.16b     ótā́pã́ṃ vr̥ṇīmahe  
8.018.16c     dyā́vākṣāmā āré asmád rápas kr̥tam  

8.018.17a     té no bhadréṇa śármaṇā  
8.018.17b     yuṣmā́kaṃ nāvā́ vasavaḥ  
8.018.17c     áti víśvāni duritā́ pipartana  

8.018.18a     tucé tánāya tát sú no  
8.018.18b     drā́ghīya ā́yu° jīváse  
8.018.18c     ā́dityāsaḥ sumahasaḥ kr̥ṇótana  

8.018.19a     yajñó hīḷó vo ántara  
8.018.19b     ā́dityā ásti mr̥̄ḷáta+  
8.018.19c     yuṣmé íd vo ápi ṣmasi sajātíye  

8.018.20a     br̥hád várūtham marútāṃ  
8.018.20b     deváṃ trātā́ram aśvínā  
8.018.20c     mitrám īmahe váruṇaṃ suastáye  

8.018.21a     anehó mitra aryaman  
8.018.21b     nr̥vád varuṇa śáṃsiyam  
8.018.21c     trivárūtham maruto yanta naś chardíḥ  

8.018.22a     yé cid dhí mr̥tyúbandhava  
8.018.22b     ā́dityā mánavaḥ smási  
8.018.22c     prá sū́ na ā́yu° jīváse tiretana  

19  
8.019.01a     táṃ gūrdhayā súvarṇaraṃ  
8.019.01b     devā́so devám aratíṃ dadhanvire  
8.019.01c     devatrā́ havyám óhire  

8.019.02a     víbhūtarātiṃ vipra citráśociṣam  
8.019.02b     agním īḷiṣva yantúram  
8.019.02c     asyá médhasya somiyásya sobhare  
8.019.02d     prém adhvarā́ya pū́rviyam  

8.019.03a     yájiṣṭhaṃ tvā vavr̥mahe  
8.019.03b     deváṃ devatrā́ hótāram ámartiyam  
8.019.03c     asyá yajñásya sukrátum  

8.019.04a     ūrjó nápātaṃ subhágaṃ sudī́ditim  
8.019.04b     agníṃ śráyiṣṭhaśociṣam+  
8.019.04c     sá no mitrásya váruṇasya só apā́m  
8.019.04d     ā́ sumnáṃ yakṣate diví  

8.019.05a     yáḥ samídhā yá ā́hutī  
8.019.05b     yó védena dadā́śa márto agnáye  
8.019.05c     yó námasā suadhvaráḥ  

8.019.06a     tásyéd árvanto raṃhayanta āśávas  
8.019.06b     tásya dyumnítamaṃ yáśaḥ  
8.019.06c     ná tám áṃho devákr̥taṃ kútaś caná  
8.019.06d     ná mártiyakr̥taṃ naśat  

8.019.07a     suagnáyo vo agníbhiḥ  
8.019.07b     siyā́ma sūno sahasa ūrjām pate  
8.019.07c     suvī́ras tuvám asmayúḥ  

8.019.08a     praśáṃsamāno átithir ná mitríyo  
8.019.08b     agnī́ rátho ná védiyaḥ  
8.019.08c     tuvé kṣémāso ápi santi sādhávas  
8.019.08d     tuváṃ rā́jā rayīṇã́m  

8.019.09a     só addhā́ dāśúadhvaro  
8.019.09b     ágne mártaḥ subhaga sá praśáṃsiyaḥ  
8.019.09c     sá dhībhír astu sánitā  

8.019.10a     yásya tvám ūrdhvó adhvarā́ya tíṣṭhasi  
8.019.10b     kṣayádvīraḥ sá sādhate  
8.019.10c     só árvadbhiḥ sánitā sá vipanyúbhiḥ  
8.019.10d     sá śū́raiḥ sánitā kr̥tám  

8.019.11a     yásya agnír vápur gr̥hé  
8.019.11b     stómaṃ cáno dádhīta viśvávāriyaḥ  
8.019.11c     havyā́ vā véviṣad víṣaḥ  

8.019.12a     víprasya vā stuvatáḥ sahaso yaho  
8.019.12b     makṣū́tamasya rātíṣu  
8.019.12c     avódevam upárimartiyaṃ kr̥dhi  
8.019.12d     váso vividúṣo vácaḥ  

8.019.13a     yó agníṃ havyádātibhir  
8.019.13b     námobhir vā sudákṣam āvívāsati  
8.019.13c     girā́ vājiráśociṣam  

8.019.14a     samídhā yó níśitī dā́śad áditiṃ  
8.019.14b     dhā́mabhir asya mártiyaḥ  
8.019.14c     víśvét sá dhībhíḥ subhágo jánām̐ áti  
8.019.14d     dyumnaír udná 'va° tāriṣat  

8.019.15a     tád agne dyumnám ā́ bhara  
8.019.15b     yát sāsáhat sádane káṃ cid atríṇam  
8.019.15c     manyúṃ jánasya dūḍhíyaḥ  

8.019.16a     yéna cáṣṭe váruṇo mitró aryamā́  
8.019.16b     yéna nā́satiyā bhágaḥ  
8.019.16c     vayáṃ tát te śávasā gātuvíttamā  
8.019.16d     índratvotā vidhemahi  

8.019.17a     té ghéd agne suādhíyo  
8.019.17b     yé tvā vipra nidadhiré nr̥cákṣasam  
8.019.17c     víprāso deva sukrátum  

8.019.18a     tá íd védiṃ · subhaga tá ā́hutiṃ  
8.019.18b     té sótuṃ cakrire diví  
8.019.18c     tá íd vā́jebhir jigiyur mahád dhánaṃ  
8.019.18d     yé tvé kā́maṃ nieriré  

8.019.19a     bhadró no agnír ā́huto  
8.019.19b     bhadrā́ rātíḥ subhaga bhadró adhvaráḥ  
8.019.19c     bhadrā́ utá práśastayaḥ  

8.019.20a     bhadrám mánaḥ kr̥ṇuṣva vr̥tratū́riye  
8.019.20b     yénā samátsu sāsáhaḥ  
8.019.20c     áva sthirā́ tanuhi bhū́ri śárdhatāṃ  
8.019.20d     vanémā te abhíṣṭibhiḥ  

8.019.21a     ī́ḷe girā́ mánurhitaṃ  
8.019.21b     yáṃ devā́ dūtám aratíṃ nieriré  
8.019.21c     yájiṣṭhaṃ havyavā́hanam  

8.019.22a     tigmájambhāya táruṇāya rā́jate  
8.019.22b     práyo gāyasi agnáye  
8.019.22c     yáḥ piṃśáte sūnŕ̥tābhiḥ suvī́riyam  
8.019.22d     agnír ghr̥tébhir ā́hutaḥ  

8.019.23a     yádī ghr̥tébhir ā́huto  
8.019.23b     vā́śīm agnír bhárata úc ca áva ca  
8.019.23c     ásura iva nirṇíjam  

8.019.24a     yó havyā́ni aírayatā mánurhito  
8.019.24b     devá āsā́ sugandhínā  
8.019.24c     vívāsate vā́riyāṇi suadhvaró  
8.019.24d     hótā devó ámartiyaḥ  

8.019.25a     yád agne mártiyas tuváṃ  
8.019.25b     siyā́m ahám mitramaho ámartiyaḥ  
8.019.25c     sáhasaḥ sūnav āhuta  

8.019.26a     ná tvā rāsīya abhíśastaye vaso  
8.019.26b     ná pāpatvā́ya santiya  
8.019.26c     ná me stotā́ amatīvā́ ná dúrhitaḥ  
8.019.26d     siyā́d agne ná pāpáyā  

8.019.27a     pitúr ná putráḥ súbhr̥to duroṇá ā́  
8.019.27b     devā́m̐ etu prá ṇo havíḥ  

8.019.28a     távāhám agna ūtíbhir  
8.019.28b     nédiṣṭhābhiḥ saceya jóṣam ā́ vaso  
8.019.28c     sádā devásya mártiyaḥ  

8.019.29a     táva krátvā saneyaṃ táva rātíbhir  
8.019.29b     ágne táva práśastibhiḥ  
8.019.29c     tuvā́m íd āhuḥ prámatiṃ vaso máma  
8.019.29d     ágne hárṣasva dā́tave  

8.019.30a     prá só agne távotíbhiḥ  
8.019.30b     suvī́rābhis tirate vā́jabharmabhiḥ  
8.019.30c     yásya tváṃ sakhyám āváraḥ  

8.019.31a     táva drapsó nī́lavān vāśá r̥tvíya  
8.019.31b     índhānaḥ siṣṇav ā́ dade  
8.019.31c     tuvám mahīnā́m uṣásām asi priyáḥ  
8.019.31d     kṣapó vástuṣu rājasi  

8.019.32a     tám ā́ganma sóbharayaḥ  
8.019.32b     sahásramuṣkaṃ suabhiṣṭím ávase  
8.019.32c     samrā́jaṃ trā́sadasyavam  

8.019.33a     yásya te agne anyé agnáya  
8.019.33b     upakṣíto vayā́ iva  
8.019.33c     vípo ná dyumnā́ ní yuve jánānãṃ  
8.019.33d     táva kṣatrā́ṇi vardháyan  

8.019.34a     yám ādityāso adruhaḥ  
8.019.34b     pāráṃ náyatha mártiyam  
8.019.34c     maghónãṃ víśveṣãṃ sudānavaḥ  

8.019.35a     yūyáṃ rājānaḥ káṃ cic carṣaṇīsahaḥ  
8.019.35b     kṣáyantam mā́nuṣām̐ ánu  
8.019.35c     vayáṃ té vo váruṇa mítra áryaman  
8.019.35d     syā́méd r̥tásya rathíyaḥ  

8.019.36a     ádān me paurukutsiyáḥ  
8.019.36b     pañcāśátaṃ trasádasyur vadhū́nām  
8.019.36c     máṃhiṣṭho aryáḥ sátpatiḥ  

8.019.37a     utá me prayíyor vayíyoḥ  
8.019.37b     suvā́stvā ádhi túgvani  
8.019.37c     tisr̥̄ṇā́ṃ saptatīnã́ṃ  
8.019.37d     śyāváḥ praṇayitā́+ bhuvad  
8.019.37e     vásur díyānãm pátiḥ  

20  
8.020.01a     ā́ gantā mā́ riṣaṇyata  
8.020.01b     prásthāvāno mā́pa sthātā samanyavaḥ  
8.020.01c     sthirā́ cin namayiṣṇavaḥ  

8.020.02a     vīḷupavíbhir maruta r̥bhukṣaṇa  
8.020.02b     ā́ rudrāsaḥ sudītíbhiḥ  
8.020.02c     iṣā́ no adyá ā́ gatā puruspr̥ho  
8.020.02d     yajñám ā́ sobharīyávaḥ  

8.020.03a     vidmā́ hí rudríyāṇãṃ  
8.020.03b     śúṣmam ugrám marútãṃ śímīvatām  
8.020.03c     víṣṇor eṣásya mīḷhúṣām  

8.020.04a     ví dvīpā́ni pā́patan tíṣṭhad duchúnā  
8.020.04b     ubhé yujanta ródasī  
8.020.04c     prá dhánvāni airata śubhrakhādayo  
8.020.04d     yád éjatha svabhānavaḥ  

8.020.05a     ácyutā cid vo ájman ā́  
8.020.05b     nā́nadati párvatāso vánaspátiḥ  
8.020.05c     bhū́mir yā́meṣu rejate  

8.020.06a     ámāya vo maruto yā́tave diyaúr  
8.020.06b     jíhīta úttarā br̥hát  
8.020.06c     yátrā náro dédiśate tanū́ṣu ā́  
8.020.06d     tvákṣāṃsi bāhúojasaḥ  

8.020.07a     svadhā́m ánu śríyaṃ náro  
8.020.07b     máhi tveṣā́ ámavanto vŕ̥ṣapsavaḥ  
8.020.07c     váhante áhrutapsavaḥ  

8.020.08a     góbhir vāṇó ajyate sóbharīṇãṃ  
8.020.08b     ráthe kóśe hiraṇyáye  
8.020.08c     góbandhavaḥ sujātā́sa iṣé bhujé  
8.020.08d     mahā́nto na spárase nú  

8.020.09a     práti vo vr̥ṣadañjayo  
8.020.09b     vŕ̥ṣṇe śárdhāya mā́rutāya bharadhvam  
8.020.09c     havyā́ vŕ̥ṣaprayāvaṇe  

8.020.10a     vr̥ṣaṇaśvéna maruto vŕ̥ṣapsunā  
8.020.10b     ráthena vŕ̥ṣanābhinā  
8.020.10c     ā́ śyenā́so ná pakṣíṇo vŕ̥thā naro  
8.020.10d     havyā́ no vītáye gata  

8.020.11a     samānám añjí eṣãṃ  
8.020.11b     ví bhrājante rukmā́so ádhi bāhúṣu  
8.020.11c     dávidyutati r̥ṣṭáyaḥ  

8.020.12a     tá ugrā́so vŕ̥ṣaṇa ugrábāhavo  
8.020.12b     nákiṣ ṭanū́ṣu yetire  
8.020.12c     sthirā́ dhánvāni ā́yudhā rátheṣu vo  
8.020.12d     ánīkeṣu ádhi śríyaḥ  

8.020.13a     yéṣām árṇo ná saprátho  
8.020.13b     nā́ma tveṣáṃ śáśvatām ékam íd bhujé  
8.020.13c     váyo ná pítriyaṃ sáhaḥ  

8.020.14a     tā́n vandasva marútas tā́m̐ úpa stuhi  
8.020.14b     téṣãṃ hí dhúnīnãm  
8.020.14c     arā́ṇãṃ ná caramás tád eṣãṃ  
8.020.14d     dānā́ mahnā́ tád eṣãm  

8.020.15a     subhágaḥ sá va ūtíṣu  
8.020.15b     ā́sa pū́rvāsu maruto víuṣṭiṣu  
8.020.15c     yó vā nūnám utā́sati  

8.020.16a     yásya vā yūyám práti vājíno nara  
8.020.16b     ā́ havyā́ vītáye gathá  
8.020.16c     abhí ṣá dyumnaír utá vā́jasātibhiḥ  
8.020.16d     sumnā́ vo dhūtayo naśat  

8.020.17a     yáthā rudrásya sūnávo  
8.020.17b     divó váśanti ásurasya vedhásaḥ  
8.020.17c     yúvānas táthā íd asat  

8.020.18a     yé ca árhanti marútaḥ sudā́navaḥ  
8.020.18b     smán mīḷhúṣaś cáranti yé  
8.020.18c     átaś cid ā́ na úpa vásyasā hr̥dā́  
8.020.18d     yúvāna ā́ vavr̥dhuvam  

8.020.19a     yū́na ū ṣú náviṣṭhayā  
8.020.19b     vŕ̥ṣṇaḥ pavākā́m̐+ abhí sobhare girā́  
8.020.19c     gā́ya gā́ iva cárkr̥ṣat  

8.020.20a     sāhā́ yé sánti muṣṭihéva háviyo  
8.020.20b     víśvāsu pr̥tsú hótr̥ṣu  
8.020.20c     vŕ̥ṣṇaś candrā́n ná suśrávastamān girā́  
8.020.20d     vándasva marúto áha  

8.020.21a     gā́vaś cid ghā samanyavaḥ  
8.020.21b     sajātíyena marutaḥ sábandhavaḥ  
8.020.21c     rihaté kakúbho mitháḥ  

8.020.22a     mártaś cid vo nr̥tavo rukmavakṣasa  
8.020.22b     úpa bhrātr̥tvám ā́yati  
8.020.22c     ádhi no gāta marutaḥ sádā hí va  
8.020.22d     āpitvám ásti nídhruvi  

8.020.23a     máruto mā́rutasya na  
8.020.23b     ā́ bheṣajásya vahatā sudānavaḥ  
8.020.23c     yūyáṃ sakhāyaḥ saptayaḥ  

8.020.24a     yā́bhiḥ síndhum ávatha yā́bhis tū́rvatha  
8.020.24b     yā́bhir daśasyáthā krívim  
8.020.24c     máyo no bhūta ūtíbhir mayobhuvaḥ  
8.020.24d     śivā́bhir asacadviṣaḥ  

8.020.25a     yát síndhau yád ásikniyāṃ  
8.020.25b     yát samudréṣu marutaḥ subarhiṣaḥ  
8.020.25c     yát párvateṣu bheṣajám  

8.020.26a     víśvam páśyanto bibhr̥thā tanū́ṣu ā́  
8.020.26b     ténā no ádhi vocata  
8.020.26c     kṣamā́ rápo maruta ā́turasya na  
8.020.26d     íṣkartā víhrutam púnaḥ  

21  
8.021.01a     vayám u tvā́m apūrviya  
8.021.01b     sthūráṃ ná kác cid bháranto avasyávaḥ  
8.021.01c     vā́je citráṃ havāmahe  

8.021.02a     úpa tvā kárman ūtáye sá no yúvā  
8.021.02b     ugráś cakrāma yó dhr̥ṣát  
8.021.02c     tuvā́m íd dhí avitā́raṃ vavr̥máhe  
8.021.02d     sákhāya indra sānasím  

8.021.03a     ā́ yāhi imá índavo  
8.021.03b     áśvapate gópata úrvarāpate  
8.021.03c     sómaṃ somapate piba  

8.021.04a     vayáṃ hí tvā bándhumantam abandhávo  
8.021.04b     víprāsa indra yemimá  
8.021.04c     yā́ te dhā́māni vr̥ṣabha tébhir ā́ gahi  
8.021.04d     víśvebhiḥ sómapītaye  

8.021.05a     sī́dantas te váyo yathā  
8.021.05b     góśrīte mádhau madiré vivákṣaṇe  
8.021.05c     abhí tvā́m indra nonumaḥ  

8.021.06a     áchā ca tvainā́ námasā vádāmasi  
8.021.06b     kím múhuś cid ví dīdhayaḥ  
8.021.06c     sánti kā́māso harivo dadíṣ ṭuváṃ  
8.021.06d     smó vayáṃ sánti no dhíyaḥ  

8.021.07a     nū́tnā íd indra te vayám  
8.021.07b     ūtī́ abhūma nahí nū́ te adrivaḥ  
8.021.07c     vidmā́ purā́ párīṇasaḥ  

8.021.08a     vidmā́ sakhitvám utá śūra bhojíyam  
8.021.08b     ā́ te tā́ vajrin īmahe  
8.021.08c     utó samasmin ā́ śiśīhi no vaso  
8.021.08d     vā́je suśipra gómati  

8.021.09a     yó na idám-idam purā́  
8.021.09b     prá vásya āninā́ya tám u va stuṣe  
8.021.09c     sákhāya índram ūtáye  

8.021.10a     háriaśvaṃ sátpatiṃ carṣaṇīsáhaṃ  
8.021.10b     sá hí ṣmā yó ámandata  
8.021.10c     ā́ tú naḥ sá vayati gávyam áśviyaṃ  
8.021.10d     stotŕ̥bhyo maghávā śatám  

8.021.11a     tváyā ha svid yujā́ vayám  
8.021.11b     práti śvasántaṃ vr̥ṣabha bruvīmahi  
8.021.11c     saṃsthé jánasya gómataḥ  

8.021.12a     jáyema kāré puruhūta kāríṇo  
8.021.12b     abhí tiṣṭhema dūḍhíyaḥ  
8.021.12c     nŕ̥bhir vr̥tráṃ hanyā́ma śūśuyā́ma ca  
8.021.12d     áver indra prá ṇo dhíyaḥ  

8.021.13a     abhrātr̥vyó anā́ tuvám  
8.021.13b     ánāpir indra janúṣā sanā́d asi  
8.021.13c     yudhéd āpitvám ichase  

8.021.14a     nákī revántaṃ sakhiyā́ya vindase  
8.021.14b     pī́yanti te surāśúvaḥ  
8.021.14c     yadā́ kr̥ṇóṣi nadanúṃ sám ūhasi  
8.021.14d     ā́d ít pitéva hūyase  

8.021.15a     mā́ te amājúro yathā  
8.021.15b     mūrā́sa indra sakhiyé tuvā́vataḥ  
8.021.15c     ní ṣadāma sácā suté  

8.021.16a     mā́ te godatra nír arāma rā́dhasa  
8.021.16b     índra mā́ te gr̥hāmahi  
8.021.16c     dr̥̄ḷhā́+ cid aryáḥ prá mr̥śābhi ā́ bhara  
8.021.16d     ná te dāmā́na ādábhe  

8.021.17a     índro vā ghéd íyan magháṃ  
8.021.17b     sárasvatī vā subhágā dadír vásu  
8.021.17c     tuváṃ vā citra dāśúṣe  

8.021.18a     cítra íd rā́jā rājakā́ íd anyaké  
8.021.18b     yaké sárasvatīm ánu  
8.021.18c     parjánya iva tatánad dhí vr̥ṣṭiyā́  
8.021.18d     sahásram ayútā dádat  

22  
8.022.01a     ṍ tyám ahva ā́ rátham  
8.022.01b     adyā́ dáṃsiṣṭham ūtáye  
8.022.01c     yám aśvinā suhavā rudravartanī  
8.022.01d     ā́ sūriyā́yai tastháthuḥ  

8.022.02a     pūrvaāyúṣaṃ suhávam puruspŕ̥ham  
8.022.02b     bhujyúṃ vā́jeṣu pū́rviyam  
8.022.02c     sacanā́vantaṃ sumatíbhiḥ sobhare  
8.022.02d     vídveṣasam anehásam  

8.022.03a     ihá tyā́ purubhū́tamā  
8.022.03b     devā́ námobhir aśvínā  
8.022.03c     arvācīnā́ sú ávase karāmahe  
8.022.03d     gántārā dāśúṣo gr̥hám  

8.022.04a     yuvó ráthasya pári cakrám īyata  
8.022.04b     īrmā́nyád vām iṣaṇyati  
8.022.04c     asmā́m̐ áchā sumatír vāṃ śubhas patī  
8.022.04d     ā́ dhenúr iva dhāvatu  

8.022.05a     rátho yó vāṃ trivandhuró  
8.022.05b     híraṇyābhīśur aśvinā  
8.022.05c     pári dyā́vāpr̥thivī́ bhū́ṣati śrutás  
8.022.05d     téna nāsatiyā́ gatam  

8.022.06a     daśasyántā mánave pūrviyáṃ diví  
8.022.06b     yávaṃ vŕ̥keṇa karṣathaḥ  
8.022.06c     tā́ vām adyá sumatíbhiḥ śubhas patī  
8.022.06d     áśvinā prá stuvīmahi  

8.022.07a     úpa no vājinīvasū  
8.022.07b     yātám r̥tásya pathíbhiḥ  
8.022.07c     yébhis tr̥kṣíṃ vr̥ṣaṇā trāsadasyavám  
8.022.07d     mahé kṣatrā́ya jínvathaḥ  

8.022.08a     ayáṃ vām ádribhiḥ sutáḥ  
8.022.08b     sómo narā vr̥ṣaṇvasū  
8.022.08c     ā́ yātaṃ sómapītaye  
8.022.08d     píbataṃ dāśúṣo gr̥hé  

8.022.09a     ā́ hí ruhátam aśvinā  
8.022.09b     ráthe kóśe hiraṇyáye vr̥ṣaṇvasū  
8.022.09c     yuñjā́thām pī́varīr íṣaḥ  

8.022.10a     yā́bhiḥ pakthám ávatho yā́bhir ádhriguṃ  
8.022.10b     yā́bhir babhrúṃ víjoṣasam  
8.022.10c     tā́bhir no makṣū́ tū́yam aśvinā́ gatam  
8.022.10d     bhiṣajyátaṃ yád ā́turam  

8.022.11a     yád ádhrigāvo ádhrigū  
8.022.11b     idā́ cid áhno aśvínā hávāmahe  
8.022.11c     vayáṃ gīrbhír vipanyávaḥ  

8.022.12a     tā́bhir ā́ yātaṃ vr̥ṣaṇópa me hávaṃ  
8.022.12b     viśvápsuṃ viśvávāriyam  
8.022.12c     iṣā́ máṃhiṣṭhā purubhū́tamā narā  
8.022.12d     yā́bhiḥ kríviṃ vāvr̥dhús tā́bhir ā́ gatam  

8.022.13a     tā́v idā́ cid áhānãṃ  
8.022.13b     tā́v aśvínā vándamāna úpa bruve  
8.022.13c     tā́ u námobhir īmahe  

8.022.14a     tā́v íd doṣā́ tā́ uṣási śubhás pátī  
8.022.14b     tā́ yā́man rudrávartanī  
8.022.14c     mā́ no mártāya ripáve vājinīvasū  
8.022.14d     paró rudrāv áti khyatam  

8.022.15a     ā́ súgmiyāya súgmiyam  
8.022.15b     prātā́ ráthena aśvínā vā sakṣáṇī  
8.022.15c     huvé pitéva sóbharī  

8.022.16a     mánojavasā vr̥ṣaṇā madacyutā  
8.022.16b     makṣuṃgamā́bhir ūtíbhiḥ  
8.022.16c     ārā́ttāc cid bhũtam asmé ávase  
8.022.16d     pūrvī́bhiḥ purubhojasā  

8.022.17a     ā́ no áśvāvad aśvinā  
8.022.17b     vartír yāsiṣṭam madhupātamā narā  
8.022.17c     gómad dasrā híraṇyavat  

8.022.18a     suprāvargáṃ suvī́ryaṃ suṣṭhú vā́riyam  
8.022.18b     ánādhr̥ṣṭaṃ rakṣasvínā  
8.022.18c     asmínn ā́ vām āyā́ne vājinīvasū  
8.022.18d     víśvā vāmā́ni dhīmahi  

23  
8.023.01a     ī́ḷiṣvā hí pratīvíyaṃ  
8.023.01b     yájasva jātávedasam  
8.023.01c     cariṣṇúdhūmam ágr̥bhītaśociṣam  

8.023.02a     dāmā́naṃ viśvacarṣaṇe  
8.023.02b     agníṃ viśvamano girā́  
8.023.02c     utá stuṣe víṣpardhaso ráthānãm  

8.023.03a     yéṣām ābādhá r̥gmíya  
8.023.03b     iṣáḥ pr̥kṣáś ca nigrábhe  
8.023.03c     upavídā · váhnir vindate vásu  

8.023.04a     úd asya śocír asthãd  
8.023.04b     dīdiyúṣo ví ajáram  
8.023.04c     tápurjambhasya sudyúto gaṇaśríyaḥ  

8.023.05a     úd u tiṣṭha suadhvara  
8.023.05b     stávāno deviyā́ kr̥pā́  
8.023.05c     abhikhyā́ bhāsā́ br̥hatā́ śuśukvániḥ  

8.023.06a     ágne yāhí suśastíbhir  
8.023.06b     havyā́ júhvāna ānuṣák  
8.023.06c     yáthā dūtó babhū́tha havyavā́hanaḥ  

8.023.07a     agníṃ vaḥ pūrviyáṃ huve  
8.023.07b     hótāraṃ carṣaṇīnã́m  
8.023.07c     tám ayā́ vācā́ gr̥ṇe tám u va stuṣe  

8.023.08a     yajñébhir ádbhutakratuṃ  
8.023.08b     yáṃ kr̥pā́ sūdáyanta ít  
8.023.08c     mitráṃ ná jáne súdhitam r̥tā́vani  

8.023.09a     r̥tā́vānam r̥tāyavo  
8.023.09b     yajñásya sā́dhanaṃ girā́  
8.023.09c     úpo enaṃ jujuṣur námasas padé  

8.023.10a     áchā no áṅgirastamaṃ  
8.023.10b     yajñā́so yantu saṃyátaḥ  
8.023.10c     hótā yó ásti vikṣú ā́ yaśástamaḥ  

8.023.11a     ágne táva tyé ajara  
8.023.11b     índhānāso br̥hád bhã́ḥ  
8.023.11c     áśvā iva vŕ̥ṣaṇas taviṣīyávaḥ  

8.023.12a     sá tváṃ na ūrjãm pate  
8.023.12b     rayíṃ rāsva suvī́riyam  
8.023.12c     prā́va nas toké tánaye samátsu ā́  

8.023.13a     yád vā́ u viśpátiḥ śitáḥ  
8.023.13b     súprīto mánuṣo viśí  
8.023.13c     víśvéd agníḥ práti rákṣāṃsi sedhati  

8.023.14a     śruṣṭī́ agne návasya me  
8.023.14b     stómasya vīra viśpate  
8.023.14c     ní māyínas tápuṣā rakṣáso daha  

8.023.15a     ná tásya māyáyā caná  
8.023.15b     ripúr īśīta mártiyaḥ  
8.023.15c     yó agnáye dadā́śa havyádātibhiḥ  

8.023.16a     víaśvas tvā vasuvídam  
8.023.16b     ukṣaṇyúr apriṇād° ŕ̥ṣiḥ  
8.023.16c     mahó rāyé tám u tvā sám idhīmahi  

8.023.17a     uśánā kāviyás tuvā  
8.023.17b     ní hótāram asādayat  
8.023.17c     āyajíṃ tvā mánave jātávedasam  

8.023.18a     víśve hí tvā sajóṣaso  
8.023.18b     devā́so dūtám ákrata  
8.023.18c     śruṣṭī́ deva prathamó yajñíyo bhuvaḥ  

8.023.19a     imáṃ ghā vīró amŕ̥taṃ  
8.023.19b     dūtáṃ kr̥ṇvīta mártiyaḥ  
8.023.19c     pavākáṃ+ kr̥ṣṇávartaniṃ víhāyasam  

8.023.20a     táṃ huvema yatásrucaḥ  
8.023.20b     subhā́saṃ śukráśociṣam  
8.023.20c     viśā́m agním ajáram pratnám ī́ḍiyam  

8.023.21a     yó asmai havyádātibhir  
8.023.21b     ā́hutim márto ávidhat  
8.023.21c     bhū́ri póṣaṃ sá dhatte vīrávad yáśaḥ  

8.023.22a     prathamáṃ jātávedasam  
8.023.22b     agníṃ yajñéṣu pūrviyám  
8.023.22c     práti srúg eti námasā havíṣmatī  

8.023.23a     ā́bhir vidhema agnáye  
8.023.23b     jyáyiṣṭhābhir+ viaśvavát  
8.023.23c     máṃhiṣṭhābhir matíbhiḥ śukráśociṣe  

8.023.24a     nūnám arca víhāyase  
8.023.24b     stómebhi sthūrayūpavát  
8.023.24c     ŕ̥ṣe vaiyaśva dámiyāya agnáye  

8.023.25a     átithim mā́nuṣāṇãṃ  
8.023.25b     sūnúṃ vánaspátīnãm  
8.023.25c     víprā agním ávase pratnám īḷate  

8.023.26a     mahó víśvām̐ abhí ṣató  
8.023.26b     abhí havyā́ni mā́nuṣā  
8.023.26c     ágne ní ṣatsi námasā́dhi barhíṣi  

8.023.27a     váṃsvā no vā́riyā purú  
8.023.27b     váṃsva rāyáḥ puruspŕ̥haḥ  
8.023.27c     suvī́ryasya prajā́vato yáśasvataḥ  

8.023.28a     tuváṃ varo suṣā́maṇe  
8.023.28b     ágne jánāya codaya  
8.023.28c     sádā vaso rātíṃ yaviṣṭha śáśvate  

8.023.29a     tuváṃ hí supratū́r ási  
8.023.29b     tuváṃ no gómatīr íṣaḥ  
8.023.29c     mahó rāyáḥ sātím agne ápā vr̥dhi  

8.023.30a     ágne tuváṃ yaśā́ asi  
8.023.30b     ā́ mitrā́váruṇā vaha  
8.023.30c     r̥tā́vānā samrā́jā pūtádakṣasā  

24  
8.024.01a     sákhāya ā́ śiṣāmahi  
8.024.01b     bráhma índrāya vajríṇe  
8.024.01c     stuṣá ū ṣú vo nŕ̥tamāya dhr̥ṣṇáve  

8.024.02a     śávasā hí ási śrutó  
8.024.02b     vr̥trahátyena vr̥trahā́  
8.024.02c     maghaír maghóno áti śūra dāśasi  

8.024.03a     sá na stávāna ā́ bhara  
8.024.03b     rayíṃ citráśravastamam  
8.024.03c     nireké cid yó harivo vásur dadíḥ  

8.024.04a     ā́ nirekám utá priyám  
8.024.04b     índra dárṣi jánānãm  
8.024.04c     dhr̥ṣatā́ dhr̥ṣṇo stávamāna ā́ bhara  

8.024.05a     ná te savyáṃ ná dákṣiṇaṃ  
8.024.05b     hástaṃ varanta āmúraḥ  
8.024.05c     ná paribā́dho harivo gáviṣṭiṣu  

8.024.06a     ā́ tvā góbhir iva vrajáṃ  
8.024.06b     gīrbhír r̥ṇomi adrivaḥ  
8.024.06c     ā́ smā kā́maṃ jaritúr ā́ mánaḥ pr̥ṇa  

8.024.07a     víśvāni viśvámanaso  
8.024.07b     dhiyā́ no vr̥trahantama  
8.024.07c     úgra praṇetar ádhi ṣū́ vaso gahi  

8.024.08a     vayáṃ te asyá vr̥trahan  
8.024.08b     vidyā́ma śūra návyasaḥ  
8.024.08c     váso spārhásya puruhūta rā́dhasaḥ  

8.024.09a     índra yáthā hí ásti te  
8.024.09b     áparītaṃ nr̥to śávaḥ  
8.024.09c     ámr̥ktā rātíḥ puruhūta dāśúṣe  

8.024.10a     ā́ vr̥ṣasva mahāmaha  
8.024.10b     mahé nr̥tama rā́dhase  
8.024.10c     dr̥̄ḷháś+ cid dr̥hya maghavan magháttaye  

8.024.11a     nū́ anyátrā cid adrivas  
8.024.11b     tuván no jagmur āśásaḥ  
8.024.11c     mághavañ chagdhí táva tán na ūtíbhiḥ  

8.024.12a     nahí aṅgá nr̥to tuvád  
8.024.12b     anyáṃ vindā́mi rā́dhase  
8.024.12c     rāyé dyumnā́ya śávase ca girvaṇaḥ  

8.024.13a     éndum índrāya siñcata  
8.024.13b     píbāti somiyám mádhu  
8.024.13c     prá rā́dhasā codayāte mahitvanā́  

8.024.14a     úpo hárīṇãm pátiṃ  
8.024.14b     dákṣam pr̥ñcántam abravam  
8.024.14c     nūnáṃ śrudhi stuvató aśviyásya  

8.024.15a     nahí aṅgá purā́ caná  
8.024.15b     jajñé vīrátaras tuvát  
8.024.15c     nákī rāyā́ ná eváthā ná bhandánā  

8.024.16a     éd u mádhvo madíntaraṃ  
8.024.16b     siñcá vādhvaryo ándhasaḥ  
8.024.16c     evā́ hí vīrá stávate sadā́vr̥dhaḥ  

8.024.17a     índra sthātar harīṇãṃ  
8.024.17b     nákiṣ ṭe pūrviyástutim  
8.024.17c     úd ānaṃśa · śávasā ná bhandánā  

8.024.18a     táṃ vo vā́jānãm pátim  
8.024.18b     áhūmahi śravasyávaḥ  
8.024.18c     áprāyubhir yajñébhir vāvr̥dhéniyam  

8.024.19a     éto nu índraṃ stávāma  
8.024.19b     sákhāya stómiyaṃ náram  
8.024.19c     kr̥ṣṭī́r yó víśvā abhí ásti éka ít  

8.024.20a     ágorudhāya gavíṣe  
8.024.20b     dyukṣā́ya dásmiyaṃ vácaḥ  
8.024.20c     ghr̥tā́t svā́dīyo mádhunaś ca vocata  

8.024.21a     yásyā́mitāni vīríyā  
8.024.21b     ná rā́dhaḥ párietave  
8.024.21c     jyótir ná víśvam abhí ásti dákṣiṇā  

8.024.22a     stuhí índraṃ viaśvavád  
8.024.22b     ánūrmiṃ vājínaṃ yámam  
8.024.22c     aryó gáyam máṃhamānaṃ ví dāśúṣe  

8.024.23a     evā́ nūnám úpa stuhi  
8.024.23b     vaíyaśva daśamáṃ návam  
8.024.23c     súvidvāṃsaṃ carkŕ̥tyaṃ caráṇīnãm  

8.024.24a     vétthā hí nírr̥tīnãṃ  
8.024.24b     vájrahasta parivŕ̥jam  
8.024.24c     áhar-ahaḥ śundhyúḥ paripádām iva  

8.024.25a     tád indra áva ā́ bhara  
8.024.25b     yénā daṃsiṣṭha kŕ̥tvane  
8.024.25c     dvitā́ kútsāya śiśnatho ní codaya  

8.024.26a     tám u tvā nūnám īmahe  
8.024.26b     návyaṃ daṃsiṣṭha sányase  
8.024.26c     sá tváṃ no víśvā abhímātīḥ sakṣáṇiḥ  

8.024.27a     yá ŕ̥kṣād áṃhaso mucád  
8.024.27b     yó vā́ryāt saptá síndhuṣu  
8.024.27c     vádhar dāsásya tuvinr̥mṇa nīnamaḥ  

8.024.28a     yáthā varo suṣā́maṇe  
8.024.28b     saníbhya ā́vaho rayím  
8.024.28c     víaśvebhyaḥ subhage vājinīvati  

8.024.29a     ā́ nāriyásya dákṣiṇā  
8.024.29b     víaśvām̐ etu somínaḥ  
8.024.29c     sthūráṃ ca rā́dhaḥ śatávat sahásravat  

8.024.30a     yát tvā pr̥chā́d ījānáḥ  
8.024.30b     kuhayā́ kuhayākr̥te  
8.024.30c     eṣó ápaśrito való  
8.024.30d     gomatī́m áva tiṣṭhati  

25  
8.025.01a     tā́ vāṃ víśvasya gopã́  
8.025.01b     devā́ devéṣu yajñíyā  
8.025.01c     r̥tā́vānā yajase pūtádakṣasā  

8.025.02a     mitrā́ tánā ná rathíyā  
8.025.02b     váruṇo yáś ca sukrátuḥ  
8.025.02c     sanā́t sujātā́ tánayā dhr̥távratā  

8.025.03a     tā́ mātā́ viśvávedasā  
8.025.03b     asuryā̀ya prámahasā  
8.025.03c     mahī́ jajāna áditir r̥tā́varī  

8.025.04a     mahā́ntā mitrā́váruṇā  
8.025.04b     samrā́jā devā́v ásurā  
8.025.04c     r̥tā́vānāv r̥tám ā́ ghoṣato br̥hát  

8.025.05a     nápātā śávaso maháḥ  
8.025.05b     sūnū́ dákṣasya sukrátū  
8.025.05c     sr̥prádānū iṣó vā́stu ádhi kṣitaḥ  

8.025.06a     sáṃ yā́ dā́nūni yemáthur  
8.025.06b     diviyā́ḥ pā́rthivīr íṣaḥ  
8.025.06c     nábhasvatīr ā́ vāṃ carantu vr̥ṣṭáyaḥ  

8.025.07a     ádhi yā́ br̥ható divó  
8.025.07b     abhí yūthéva páśyataḥ  
8.025.07c     r̥tā́vānā samrā́jā námase hitā́  

8.025.08a     r̥tā́vānā ní ṣedatuḥ  
8.025.08b     sā́mrājiyāya sukrátū  
8.025.08c     dhr̥távratā kṣatríyā kṣatrám āśatuḥ  

8.025.09a     akṣṇáś cid gātuvíttara  
8.025.09b     anulbaṇéna cákṣasā  
8.025.09c     ní cin miṣántā nicirā́ ní cikyatuḥ  

8.025.10a     utá no devī́ áditir  
8.025.10b     uruṣyátāṃ nā́satiyā  
8.025.10c     uruṣyántu marúto vr̥ddháśavasaḥ  

8.025.11a     té no nāvám uruṣyata  
8.025.11b     dívā náktaṃ sudānavaḥ  
8.025.11c     áriṣyanto ní pāyúbhiḥ sacemahi  

8.025.12a     ághnate víṣṇave vayám  
8.025.12b     áriṣyantaḥ sudā́nave  
8.025.12c     śrudhí svayāvan sindho pūrvácittaye  

8.025.13a     tád vā́riyaṃ vr̥ṇīmahe  
8.025.13b     váriṣṭhaṃ gopayátiyam  
8.025.13c     mitró yát pā́nti váruṇo yád aryamā́  

8.025.14a     utá naḥ síndhur apã́ṃ  
8.025.14b     tán marútas tád aśvínā  
8.025.14c     índro víṣṇur mīḍhuvā́ṃsaḥ sajóṣasaḥ  

8.025.15a     té hí ṣmā vanúṣo náro  
8.025.15b     abhímātiṃ káyasya cit  
8.025.15c     tigmáṃ ná kṣódaḥ pratighnánti bhū́rṇayaḥ  

8.025.16a     ayám éka itthā́ purú  
8.025.16b     urú caṣṭe ví viśpátiḥ  
8.025.16c     tásya vratā́ni ánu vaś carāmasi  

8.025.17a     ánu pū́rvāṇi okíyā  
8.025.17b     sāmrājiyásya saścima  
8.025.17c     mitrásya vratā́ váruṇasya dīrghaśrút  

8.025.18a     pári yó raśmínā divó  
8.025.18b     ántān mamé pr̥thiviyā́ḥ  
8.025.18c     ubhé ā́ paprau ródasī mahitvā́  

8.025.19a     úd u ṣyá śaraṇé divó  
8.025.19b     jyótir ayaṃsta sū́riyaḥ  
8.025.19c     agnír ná śukráḥ samidhāná ā́hutaḥ  

8.025.20a     váco dīrgháprasadmani  
8.025.20b     ī́śe vā́jasya gómataḥ  
8.025.20c     ī́śe hí pitvó aviṣásya dāváne  

8.025.21a     tát sū́ryaṃ ródasī ubhé  
8.025.21b     doṣā́ vástor úpa bruve  
8.025.21c     bhojéṣu asmā́m̐ abhí úc carā sádā  

8.025.22a     r̥jrám ukṣaṇiyā́yane  
8.025.22b     rajatáṃ hárayāṇe  
8.025.22c     ráthaṃ yuktám asanāma suṣā́maṇi  

8.025.23a     tā́ me áśviyānãṃ  
8.025.23b     hárīṇãṃ nitóśanā  
8.025.23c     utó nú kŕ̥tviyānãṃ nr̥vā́hasā  

8.025.24a     smádabhīśū káśāvantā  
8.025.24b     víprā náviṣṭhayā matī́  
8.025.24c     mahó vājínāv árvantā sácāsanam  

26  
8.026.01a     yuvór u ṣū́ ráthaṃ huve  
8.026.01b     sadhástutyāya sūríṣu  
8.026.01c     átūrtadakṣā vr̥ṣaṇā vr̥ṣaṇvasū  

8.026.02a     yuváṃ varo suṣā́maṇe  
8.026.02b     mahé táne nāsatiyā  
8.026.02c     ávobhir yātho vr̥ṣaṇā vr̥ṣaṇvasū  

8.026.03a     tā́ vām adyá havāmahe  
8.026.03b     havyébhir vājinīvasū  
8.026.03c     pūrvī́r iṣá iṣáyantāv áti kṣapáḥ  

8.026.04a     ā́ vāṃ vā́hiṣṭho aśvinā  
8.026.04b     rátho yātu śrutó narā  
8.026.04c     úpa stómān turásya darśathaḥ śriyé  

8.026.05a     juhurāṇā́ cid aśvinā  
8.026.05b     ā́ manyethāṃ vr̥ṣaṇvasū  
8.026.05c     yuváṃ hí rudrā párṣatho áti dvíṣaḥ  

8.026.06a     dasrā́ hí víśvam ānuṣáṅ  
8.026.06b     makṣū́bhiḥ paridī́yathaḥ  
8.026.06c     dhiyaṃjinvā́ mádhuvarṇā śubhás pátī  

8.026.07a     úpa no yātam aśvinā  
8.026.07b     rāyā́ viśvapúṣā sahá  
8.026.07c     maghávānā suvī́rāv ánapacyutā  

8.026.08a     ā́ me asyá pratīvíyam  
8.026.08b     índranāsatiyā gatam  
8.026.08c     devā́ devébhir adyá sacánastamā  

8.026.09a     vayáṃ hí vāṃ hávāmaha  
8.026.09b     ukṣaṇyánto viaśvavát  
8.026.09c     sumatíbhir úpa viprāv ihā́ gatam  

8.026.10a     aśvínā sú r̥ṣe stuhi  
8.026.10b     kuvít te śrávato hávam  
8.026.10c     nédīyasaḥ kūḷayātaḥ paṇī́m̐r utá  

8.026.11a     vaiyaśvásya śrutaṃ narā  
8.026.11b     utó me asyá vedathaḥ  
8.026.11c     sajóṣasā váruṇo mitró aryamā́  

8.026.12a     yuvā́dattasya dhiṣṇiyā  
8.026.12b     yuvā́nītasya sūríbhiḥ  
8.026.12c     áhar-ahar vr̥ṣaṇa máhya° śikṣatam  

8.026.13a     yó vāṃ yajñébhir ā́vr̥to  
8.026.13b     ádhivastrā vadhū́r iva  
8.026.13c     saparyántā śubhé cakrāte aśvínā  

8.026.14a     yó vām uruvyácastamaṃ  
8.026.14b     cíketati nr̥pā́yiyam  
8.026.14c     vartír aśvinā pári yātam asmayū́  

8.026.15a     asmábhyaṃ sú vr̥ṣaṇvasū  
8.026.15b     yātáṃ vartír nr̥pā́yiyam  
8.026.15c     viṣudrúheva yajñám ūhathur girā́  

8.026.16a     vā́hiṣṭho vāṃ hávānãṃ  
8.026.16b     stómo dūtó huvan narā  
8.026.16c     yuvā́bhyām bhūtu aśvinā  

8.026.17a     yád adó divó arṇavá  
8.026.17b     iṣó vā mádatho gr̥hé  
8.026.17c     śrutám ín me amartiyā  

8.026.18a     utá syā́ śvetayā́varī  
8.026.18b     vā́hiṣṭhā vāṃ nadī́nãm  
8.026.18c     síndhur híraṇyavartaniḥ  

8.026.19a     smád etáyā sukīrtiyā́  
8.026.19b     áśvinā śvetáyā dhiyā́  
8.026.19c     váhethe śubhrayāvānā  

8.026.20a     yukṣvā́ hí tváṃ rathāsáhā  
8.026.20b     yuvásva póṣiyā vaso  
8.026.20c     ā́n no vāyo mádhu piba  
8.026.20d     asmā́kaṃ sávanā́ gahi  

8.026.21a     táva vāyav r̥taspate  
8.026.21b     tváṣṭur jāmātar adbhuta  
8.026.21c     ávāṃsi ā́ vr̥ṇīmahe  

8.026.22a     tváṣṭur jā́mātaraṃ vayám  
8.026.22b     ī́śānaṃ rāyá īmahe  
8.026.22c     sutā́vanto vāyúṃ dyumnā́ jánāsaḥ  

8.026.23a     vā́yo yāhí śivā́ divó  
8.026.23b     váhasvā sú suáśviyam  
8.026.23c     váhasva maháḥ pr̥thupákṣasā ráthe  

8.026.24a     tuvā́ṃ hí supsárastamaṃ  
8.026.24b     nr̥ṣádaneṣu hūmáhe  
8.026.24c     grā́vāṇaṃ ná áśvapr̥ṣṭham maṃhánā  

8.026.25a     sá tváṃ no deva mánasā  
8.026.25b     vā́yo mandānó agriyáḥ  
8.026.25c     kr̥dhí vā́jām̐ apó dhíyaḥ  

27  
8.027.01a     agnír ukthé puróhito  
8.027.01b     grā́vāṇo barhír adhvaré  
8.027.01c     r̥cā́ yāmi marúto bráhmaṇas pátiṃ  
8.027.01d     devā́m̐ ávo váreṇiyam  

8.027.02a     ā́ paśúṃ gāsi pr̥thivī́ṃ vánaspátīn  
8.027.02b     uṣā́sā náktam óṣadhīḥ  
8.027.02c     víśve ca no vasavo viśvavedaso  
8.027.02d     dhīnā́m bhūta prāvitā́raḥ  

8.027.03a     prá sū́ na etu adhvaró  
8.027.03b     agnā́ devéṣu pūrviyáḥ  
8.027.03c     ādityéṣu prá váruṇe dhr̥távrate  
8.027.03d     marútsu viśvábhānuṣu  

8.027.04a     víśve hí ṣmā mánave viśvávedaso  
8.027.04b     bhúvan vr̥dhé riśā́dasaḥ  
8.027.04c     áriṣṭebhiḥ pāyúbhir viśvavedaso  
8.027.04d     yántā no avr̥káṃ chardíḥ  

8.027.05a     ā́ no adyá sámanaso  
8.027.05b     gántā víśve sajóṣasaḥ  
8.027.05c     r̥cā́ girā́ máruto dévi ádite  
8.027.05d     sádane pástiye mahi  

8.027.06a     abhí priyā́ maruto yā́ vo áśviyā  
8.027.06b     havyā́ mitra prayāthána  
8.027.06c     ā́ barhír índro váruṇas turā́ nára  
8.027.06d     ādityā́saḥ sadantu naḥ  

8.027.07a     vayáṃ vo vr̥ktábarhiṣo  
8.027.07b     hitáprayasa ānuṣák  
8.027.07c     sutásomāso varuṇa havāmahe  
8.027.07d     manuṣvád iddháagnayaḥ  

8.027.08a     ā́ prá yāta máruto víṣṇo áśvinā  
8.027.08b     pū́ṣan mā́kīnayā dhiyā́  
8.027.08c     índra ā́ yātu prathamáḥ saniṣyúbhir  
8.027.08d     vŕ̥ṣā yó vr̥trahā́ gr̥ṇé  

8.027.09a     ví no devāso adruho  
8.027.09b     áchidraṃ śárma yachata  
8.027.09c     ná yád dūrā́d vasavo nū́ cid ántito  
8.027.09d     várūtham ādadhárṣati  

8.027.10a     ásti hí vaḥ sajātíyaṃ riśādaso  
8.027.10b     dévāso ásti ā́piyam  
8.027.10c     prá ṇaḥ pū́rvasmai suvitā́ya vocata  
8.027.10d     makṣū́ sumnā́ya návyase  

8.027.11a     idā́ hí va úpastutim  
8.027.11b     idā́ vāmásya bhaktáye  
8.027.11c     úpa vo viśvavedaso namasyúr ā́m̐  
8.027.11d     ásr̥kṣi ániyām iva  

8.027.12a     úd u ṣyá vaḥ savitā́ supraṇītayo  
8.027.12b     ásthād ūrdhvó váreṇiyaḥ  
8.027.12c     ní dvipā́daś · cátuṣpādo arthíno  
8.027.12d     áviśran patayiṣṇávaḥ  

8.027.13a     deváṃ-devaṃ vo ávase  
8.027.13b     deváṃ-devam abhíṣṭaye  
8.027.13c     deváṃ-devaṃ huvema vā́jasātaye  
8.027.13d     gr̥ṇánto deviyā́ dhiyā́  

8.027.14a     devā́so hí ṣmā mánave sámanyavo  
8.027.14b     víśve sākáṃ sárātayaḥ  
8.027.14c     té no adyá té aparáṃ tucé tú no  
8.027.14d     bhávantu varivovídaḥ  

8.027.15a     prá vaḥ śaṃsāmi adruhaḥ  
8.027.15b     saṃsthá úpastutīnãm  
8.027.15c     ná táṃ dhūrtír varuṇa mitra mártiyaṃ  
8.027.15d     yó vo dhā́mabhyo ávidhat  

8.027.16a     prá sá kṣáyaṃ tirate ví mahī́r íṣo  
8.027.16b     yó vo várāya dā́śati  
8.027.16c     prá prajā́bhir jāyate dhármaṇas pári  
8.027.16d     áriṣṭaḥ sárva edhate  

8.027.17a     r̥té sá vindate yudháḥ  
8.027.17b     sugébhir yāti ádhvanaḥ  
8.027.17c     aryamā́ mitró váruṇaḥ sárātayo  
8.027.17d     yáṃ trā́yante sajóṣasaḥ  

8.027.18a     ájre cid asmai kr̥ṇuthā niáñcanaṃ  
8.027.18b     durgé cid ā́ susaraṇám  
8.027.18c     eṣā́ cid asmād aśániḥ paró nú sā́  
8.027.18d     ásredhantī ví naśyatu  

8.027.19a     yád adyá sū́rya udyatí  
8.027.19b     príyakṣatrā r̥táṃ dadhá  
8.027.19c     yán nimrúci prabúdhi viśvavedaso  
8.027.19d     yád vā madhyáṃdine diváḥ  

8.027.20a     yád vābhipitvé asurā r̥táṃ yaté  
8.027.20b     chardír yemá ví dāśúṣe  
8.027.20c     vayáṃ tád vo vasavo viśvavedasa  
8.027.20d     úpa stheyāma mádhya ā́  

8.027.21a     yád adyá sū́ra údite  
8.027.21b     yán madhyáṃdina ātúci  
8.027.21c     vāmáṃ dhatthá mánave viśvavedaso  
8.027.21d     júhvānāya prácetase  

8.027.22a     vayáṃ tád vaḥ samrāja ā́ vr̥ṇīmahe  
8.027.22b     putró ná bahupā́yiyam  
8.027.22c     aśyā́ma tád ādityā júhvato havír  
8.027.22d     yéna vásyo 'náśāmahai  

28  
8.028.01a     yé triṃśáti tráyas paró  
8.028.01b     devā́so barhír ā́sadan  
8.028.01c     vidánn áha dvitā́sanan  

8.028.02a     váruṇo mitró aryamā́  
8.028.02b     smádrātiṣāco agnáyaḥ  
8.028.02c     pátnīvanto váṣaṭkr̥tāḥ  

8.028.03a     té no gopā́ apāciyā́s  
8.028.03b     tá údak tá itthā́ níak  
8.028.03c     purástāt sárvayā viśā́  

8.028.04a     yáthā váśanti devã́s táthéd asat  
8.028.04b     tád eṣāṃ nákir ā́ minat  
8.028.04c     árāvā caná mártiyaḥ  

8.028.05a     saptānā́ṃ saptá r̥ṣṭáyaḥ  
8.028.05b     saptá dyumnā́ni eṣãm  
8.028.05c     saptó ádhi śríyo dhire  

29  
8.029.01a     babhrúr éko víṣuṇaḥ sūnáro yúvā  
8.029.01b     añjí aṅkte hiraṇyáyam  

8.029.02a     yónim éka ā́ sasāda diyótano  
8.029.02b     antár devéṣu médhiraḥ  

8.029.03a     vā́śīm éko bibharti hásta āyasī́m  
8.029.03b     antár devéṣu nídhruviḥ  

8.029.04a     vájram éko bibharti hásta ā́hitaṃ  
8.029.04b     téna vr̥trā́ṇi jighnate  

8.029.05a     tigmám éko bibharti hásta ā́yudhaṃ  
8.029.05b     śúcir ugró jálāṣabheṣajaḥ  

8.029.06a     pathá ékaḥ pipāya° táskaro yathām̐  
8.029.06b     eṣá veda nidhīnã́m  

8.029.07a     trī́ṇi éka urugāyó ví cakrame  
8.029.07b     yátra devā́so mádanti  

8.029.08a     víbhir duvā́ carata ékayā sahá  
8.029.08b     prá pravāséva vasataḥ  

8.029.09a     sádo duvā́ cakrate° upamā́ diví  
8.029.09b     samrā́jā sarpírāsutī  

8.029.10a     árcanta éke máhi sā́ma manvata  
8.029.10b     téna sū́ryam arocayan  

30  
8.030.01a     nahí vo ásti arbhakó  
8.030.01b     dévāso ná kumārakáḥ  
8.030.01c     víśve satómahānta ít  

8.030.02a     íti stutā́so asathā riśādaso  
8.030.02b     yé sthá tráyaś ca triṃśác ca  
8.030.02c     mánor devā yajñiyāsaḥ  

8.030.03a     té nas trādhvaṃ té avata  
8.030.03b     tá u no ádhi vocata  
8.030.03c     mā́ naḥ patháḥ pítriyān mānavā́d ádhi  
8.030.03d     dūráṃ naiṣṭa parāvátaḥ  

8.030.04a     yé devāsa ihá sthána  
8.030.04b     víśve vaiśvānarā́ utá  
8.030.04c     asmábhyaṃ śárma saprátho  
8.030.04d     gáve áśvāya yachata  

31  
8.031.01a     yó yájāti yájāta ít  
8.031.01b     sunávac ca pácāti ca  
8.031.01c     brahméd índrasya cākanat  

8.031.02a     puroḷā́śaṃ yó asmai  
8.031.02b     sómaṃ rárata āśíram  
8.031.02c     pā́d ít táṃ śakró áṃhasaḥ  

8.031.03a     tásya dyumā́m̐ asad rátho  
8.031.03b     devájūtaḥ sá śūśuvat  
8.031.03c     víśvā vanvánn amitríyā  

8.031.04a     ásya prajā́vatī gr̥hé  
8.031.04b     ásaścantī divé-dive  
8.031.04c     íḷā dhenumátī duhe  

8.031.05a     yā́ dámpatī sámanasā  
8.031.05b     sunutá ā́ ca dhā́vataḥ  
8.031.05c     dévāso nítyayāśírā  

8.031.06a     práti prāśavíyām̐ itaḥ  
8.031.06b     samyáñcā barhír āśate°  
8.031.06c     ná tā́ vā́jeṣu vāyataḥ  

8.031.07a     ná devā́nām ápi hnutaḥ  
8.031.07b     sumatíṃ ná jugukṣataḥ  
8.031.07c     śrávo br̥hád vivāsataḥ  

8.031.08a     putríṇā tā́ kumāríṇā  
8.031.08b     víśvam ā́yur ví aśnutaḥ  
8.031.08c     ubhā́ híraṇyapeśasā  

8.031.09a     vītíhotrā kr̥tádvasū  
8.031.09b     daśasyántāmŕ̥tāya kám  
8.031.09c     sám ū́dho romaśáṃ hato  
8.031.09d     devéṣu kr̥ṇuto dúvaḥ  

8.031.10a     ā́ śárma párvatānãṃ  
8.031.10b     vr̥ṇīmáhe nadī́nãm  
8.031.10c     ā́ víṣṇoḥ sacābhúvaḥ  

8.031.11a     aítu pūṣā́ rayír bhágaḥ  
8.031.11b     suastí sarvadhā́tamaḥ  
8.031.11c     urúr ádhvā suastáye  

8.031.12a     arámatir anarváṇo  
8.031.12b     víśvo devásya mánasā  
8.031.12c     ādityā́nām anehá ít  

8.031.13a     yáthā no mitró aryamā́  
8.031.13b     váruṇaḥ sánti gopã́ḥ  
8.031.13c     sugā́ r̥tásya pánthãḥ  

8.031.14a     agníṃ vaḥ pūrviyáṃ girā́  
8.031.14b     devám īḷe vásūnãm  
8.031.14c     saparyántaḥ purupriyám  
8.031.14d     mitráṃ ná kṣetrasā́dhasam  

8.031.15a     makṣū́ devávato ráthaḥ  
8.031.15b     śū́ro vā pr̥tsú kā́su cit  
8.031.15c     devā́nãṃ yá ín máno  
8.031.15d     yájamāna íyakṣati  
8.031.15e     abhī́d áyajvano bhuvat  

8.031.16a     ná yajamāna riṣyasi  
8.031.16b     ná sunvāna ná devayo  
8.031.16c     devā́nãṃ yá ín máno  
8.031.16d     yájamāna íyakṣati  
8.031.16e     abhī́d áyajvano bhuvat  

8.031.17a     nákiṣ ṭáṃ kármaṇā naśan  
8.031.17b     ná prá yoṣan ná yoṣati  
8.031.17c     devā́nãṃ yá ín máno  
8.031.17d     yájamāna íyakṣati  
8.031.17e     abhī́d áyajvano bhuvat  

8.031.18a     ásad átra suvī́riyam  
8.031.18b     utá tyád āśuáśviyam  
8.031.18c     devā́nãṃ yá ín máno  
8.031.18d     yájamāna íyakṣati  
8.031.18e     abhī́d áyajvano bhuvat  

32  
8.032.01a     prá kr̥tā́ni r̥jīṣíṇaḥ  
8.032.01b     káṇvā índrasya gā́thayā  
8.032.01c     máde sómasya vocata  

8.032.02a     yáḥ sŕ̥bindam ánarśanim  
8.032.02b     pípruṃ dāsám ahīśúvam  
8.032.02c     vádhīd ugró riṇánn apáḥ  

8.032.03a     ní árbudasya viṣṭápaṃ  
8.032.03b     varṣmā́ṇam br̥hatás tira  
8.032.03c     kr̥ṣé tád indra paúṃsiyam  

8.032.04a     práti śrutā́ya vo dhr̥ṣát  
8.032.04b     tū́rṇāśaṃ ná girér ádhi  
8.032.04c     huvé suśiprám ūtáye  

8.032.05a     sá gór áśvasya ví vrajám  
8.032.05b     mandānáḥ somiyébhiyaḥ  
8.032.05c     púraṃ ná śūra darṣasi  

8.032.06a     yádi me rāráṇaḥ sutá  
8.032.06b     ukthé vā dádhase cánaḥ  
8.032.06c     ārā́d úpa svadhā́ gahi  

8.032.07a     vayáṃ ghā te ápi ṣmasi  
8.032.07b     stotā́ra indra girvaṇaḥ  
8.032.07c     tuváṃ no jinva somapāḥ  

8.032.08a     utá naḥ pitúm ā́ bhara  
8.032.08b     saṃrarāṇó ávikṣitam  
8.032.08c     mághavan bhū́ri te vásu  

8.032.09a     utá no gómatas kr̥dhi  
8.032.09b     híraṇyavato aśvínaḥ  
8.032.09c     íḷābhiḥ sáṃ rabhemahi  

8.032.10a     br̥bádukthaṃ havāmahe  
8.032.10b     sr̥prákarasnam ūtáye  
8.032.10c     sā́dhu kr̥ṇvántam ávase  

8.032.11a     yáḥ saṃsthé cic chatákratur  
8.032.11b     ā́d īṃ kr̥ṇóti vr̥trahā́  
8.032.11c     jaritŕ̥bhyaḥ purūvásuḥ  

8.032.12a     sá naḥ śakráś cid ā́ śakad  
8.032.12b     dā́navām̐ antarābharáḥ  
8.032.12c     índro víśvābhir ūtíbhiḥ  

8.032.13a     yó rāyó avánir mahā́n  
8.032.13b     supāráḥ sunvatáḥ sákhā  
8.032.13c     tám índram abhí gāyata  

8.032.14a     āyantā́ram máhi sthirám  
8.032.14b     pŕ̥tanāsu śravojítam  
8.032.14c     bhū́rer ī́śānam ójasā  

8.032.15a     nákir asya śácīnãṃ  
8.032.15b     niyantā́ sūnŕ̥tānãm  
8.032.15c     nákir vaktā́ ná dād íti  

8.032.16a     ná nūnám brahmáṇām r̥ṇám  
8.032.16b     prāśūnā́m asti sunvatā́m  
8.032.16c     ná sómo apratā́ pape  

8.032.17a     pánya íd úpa gāyata  
8.032.17b     pánya ukthā́ni śaṃsata  
8.032.17c     bráhmā kr̥ṇota pánya ít  

8.032.18a     pánya ā́ dardirac chatā́  
8.032.18b     sahásrā vājī́ ávr̥taḥ  
8.032.18c     índro yó yájvano vr̥dháḥ  

8.032.19a     ví ṣū́ cara svadhā́ ánu  
8.032.19b     kr̥ṣṭīnā́m ánu āhúvaḥ  
8.032.19c     índra píba sutā́nãm  

8.032.20a     píba svádhainavānãm  
8.032.20b     utá yás túgriye sácā  
8.032.20c     utā́yám indra yás táva  

8.032.21a     átīhi manyuṣāvíṇaṃ  
8.032.21b     suṣuvā́ṃsam upā́raṇe  
8.032.21c     imáṃ rātáṃ sutám piba  

8.032.22a     ihí tisráḥ parāváta  
8.032.22b     ihí páñca jánām̐ áti  
8.032.22c     dhénā indrāvacā́kaśat  

8.032.23a     sū́ryo raśmíṃ yáthā sr̥ja  
8.032.23b     ā́ tvā yachantu me gíraḥ  
8.032.23c     nimnám ā́po ná sadhríak  

8.032.24a     ádhvaryav ā́ tú hí ṣiñcá  
8.032.24b     sómaṃ vīrā́ya śipríṇe  
8.032.24c     bhárā sutásya pītáye  

8.032.25a     yá udnáḥ phaligám bhinán  
8.032.25b     níak síndhūm̐r avā́sr̥jat  
8.032.25c     yó góṣu pakváṃ dhāráyat  

8.032.26a     áhan vr̥trám ŕ̥cīṣama  
8.032.26b     aurṇavābhám ahīśúvam  
8.032.26c     himénāvidhyad árbudam  

8.032.27a     prá va ugrā́ya niṣṭúre  
8.032.27b     áṣāḷhāya prasakṣíṇe  
8.032.27c     deváttam bráhma gāyata  

8.032.28a     yó víśvāni abhí vratā́  
8.032.28b     sómasya máde ándhasaḥ  
8.032.28c     índro devéṣu cétati  

8.032.29a     ihá tyā́ sadhamā́diyā  
8.032.29b     hárī híraṇyakeśiyā  
8.032.29c     voḷhā́m abhí práyo hitám  

8.032.30a     arvā́ñcaṃ tvā puruṣṭuta  
8.032.30b     priyámedhastutā hárī  
8.032.30c     somapéyāya vakṣataḥ  

33  
8.033.01a     vayáṃ gha tvā sutā́vanta  
8.033.01b     ā́po ná vr̥ktábarhiṣaḥ  
8.033.01c     pavítrasya prasrávaṇeṣu vr̥trahan  
8.033.01d     pári stotā́ra āsate  

8.033.02a     sváranti tvā suté náro  
8.033.02b     váso nireká ukthínaḥ  
8.033.02c     kadā́ sutáṃ tr̥ṣāṇá óka ā́ gama  
8.033.02d     índra svabdī́va váṃsagaḥ  

8.033.03a     káṇvebhir dhr̥ṣṇav ā́ dhr̥ṣád  
8.033.03b     vā́jaṃ darṣi sahasríṇam  
8.033.03c     piśáṅgarūpam maghavan vicarṣaṇe  
8.033.03d     makṣū́ gómantam īmahe  

8.033.04a     pāhí gā́yā́ndhaso máda  
8.033.04b     índrāya medhiyātithe  
8.033.04c     yáḥ sámmiślo háriyor yáḥ suté sácā  
8.033.04d     vajrī́ rátho hiraṇyáyaḥ  

8.033.05a     yáḥ suṣavyáḥ sudákṣiṇa  
8.033.05b     inó yáḥ sukrátur gr̥ṇé  
8.033.05c     yá ākaráḥ sahásrā yáḥ śatā́magha  
8.033.05d     índro yáḥ pūrbhíd āritáḥ  

8.033.06a     yó dhr̥ṣitó yó ávr̥to  
8.033.06b     yó ásti śmáśruṣu śritáḥ  
8.033.06c     víbhūtadyumnaś cyávanaḥ puruṣṭutáḥ  
8.033.06d     krátvā gaúr iva śākináḥ  

8.033.07a     ká īṃ veda suté sácā  
8.033.07b     píbantaṃ kád váyo dadhe  
8.033.07c     ayáṃ yáḥ púro vibhinátti ójasā  
8.033.07d     mandānáḥ śiprī́ ándhasaḥ  

8.033.08a     dānā́ mr̥gó ná vāraṇáḥ  
8.033.08b     purutrā́ caráthaṃ dadhe  
8.033.08c     nákiṣ ṭuvā ní yamad ā́ suté gamo  
8.033.08d     mahā́ṃś carasi ójasā  

8.033.09a     yá ugráḥ sánn ániṣṭr̥ta  
8.033.09b     sthiró ráṇāya sáṃskr̥taḥ  
8.033.09c     yádi stotúr maghávā śr̥ṇávad dhávaṃ  
8.033.09d     néndro yoṣati ā́ gamat  

8.033.10a     satyám itthā́ vŕ̥ṣéd asi  
8.033.10b     vŕ̥ṣajūtir no ávr̥taḥ  
8.033.10c     vŕ̥ṣā hí ugra śr̥ṇviṣé parāváti  
8.033.10d     vŕ̥ṣo arvāváti śrutáḥ  

8.033.11a     vŕ̥ṣaṇas te abhī́śavo  
8.033.11b     vŕ̥ṣā káśā hiraṇyáyī  
8.033.11c     vŕ̥ṣā rátho maghavan vŕ̥ṣaṇā hárī  
8.033.11d     vŕ̥ṣā tuváṃ śatakrato  

8.033.12a     vŕ̥ṣā sótā sunotu te  
8.033.12b     vŕ̥ṣann r̥jīpin ā́ bhara  
8.033.12c     vŕ̥ṣā dadhanve vŕ̥ṣaṇaṃ nadī́ṣu ā́  
8.033.12d     túbhyaṃ sthātar harīṇãm  

8.033.13a     ā́ indra yāhi pītáye  
8.033.13b     mádhu śaviṣṭha somiyám  
8.033.13c     nā́yám áchā maghávā śr̥ṇávad gíro  
8.033.13d     bráhma ukthā́ ca sukrátuḥ  

8.033.14a     váhantu tvā ratheṣṭhã́m  
8.033.14b     ā́ hárayo rathayújaḥ  
8.033.14c     tiráś cid aryáṃ sávanāni vr̥trahann  
8.033.14d     anyéṣāṃ yā́ śatakrato  

8.033.15a     asmā́kam adyá ántamaṃ  
8.033.15b     stómaṃ dhiṣva mahāmaha  
8.033.15c     asmā́kaṃ te sávanā santu śáṃtamā  
8.033.15d     mádāya dyukṣa somapāḥ  

8.033.16a     nahí ṣás táva nó máma  
8.033.16b     śāstré anyásya ráṇyati  
8.033.16c     yó asmā́n vīrá ā́nayat  

8.033.17a     índraś cid ghā tád abravīt  
8.033.17b     striyā́ aśāsiyám mánaḥ  
8.033.17c     utó áha krátuṃ raghúm  

8.033.18a     sáptī cid ghā madacyútā  
8.033.18b     mithunā́ vahato rátham  
8.033.18c     evéd dhū́r vŕ̥ṣṇa úttarā  

8.033.19a     adháḥ paśyasva mópári  
8.033.19b     saṃtarā́m pādakaú hara  
8.033.19c     mā́ te kaśaplakaú dr̥śan  
8.033.19d     strī́ hí brahmā́ babhū́vitha  

34  
8.034.01a     ā́ indra yāhi háribhir  
8.034.01b     úpa káṇvasya suṣṭutím  
8.034.01c     divó amúṣya śā́sato  
8.034.01d     dívaṃ yayá divāvaso  

8.034.02a     ā́ tvā grā́vā vádann ihá  
8.034.02b     somī́ ghóṣeṇa yachatu  
8.034.02c     divó amúṣya śā́sato  
8.034.02d     dívaṃ yayá divāvaso  

8.034.03a     átrā ví nemír eṣãm  
8.034.03b     úrāṃ ná dhūnute vŕ̥kaḥ  
8.034.03c     divó amúṣya śā́sato  
8.034.03d     dívaṃ yayá divāvaso  

8.034.04a     ā́ tvā káṇvā ihā́vase  
8.034.04b     hávante vā́jasātaye  
8.034.04c     divó amúṣya śā́sato  
8.034.04d     dívaṃ yayá divāvaso  

8.034.05a     dádhāmi te sutā́nãṃ  
8.034.05b     vŕ̥ṣṇe ná pūrvapā́yiyam  
8.034.05c     divó amúṣya śā́sato  
8.034.05d     dívaṃ yayá divāvaso  

8.034.06a     smátpuraṃdhir na ā́ gahi  
8.034.06b     viśvátodhīr na ūtáye  
8.034.06c     divó amúṣya śā́sato  
8.034.06d     dívaṃ yayá divāvaso  

8.034.07a     ā́ no yāhi mahemate  
8.034.07b     sáhasrote śátāmagha  
8.034.07c     divó amúṣya śā́sato  
8.034.07d     dívaṃ yayá divāvaso  

8.034.08a     ā́ tvā hótā mánurhito  
8.034.08b     devatrā́ vakṣad ī́ḍiyaḥ  
8.034.08c     divó amúṣya śā́sato  
8.034.08d     dívaṃ yayá divāvaso  

8.034.09a     ā́ tvā madacyútā hárī  
8.034.09b     śyenám pakṣéva vakṣataḥ  
8.034.09c     divó amúṣya śā́sato  
8.034.09d     dívaṃ yayá divāvaso  

8.034.10a     ā́ yāhi aryá ā́ pári  
8.034.10b     svā́hā sómasya pītáye  
8.034.10c     divó amúṣya śā́sato  
8.034.10d     dívaṃ yayá divāvaso  

8.034.11a     ā́ no yāhi úpaśruti  
8.034.11b     ukthéṣu raṇayā ihá  
8.034.11c     divó amúṣya śā́sato  
8.034.11d     dívaṃ yayá divāvaso  

8.034.12a     sárūpair ā́ sú no gahi  
8.034.12b     sámbhr̥taiḥ sámbhr̥tāśuvaḥ  
8.034.12c     divó amúṣya śā́sato  
8.034.12d     dívaṃ yayá divāvaso  

8.034.13a     ā́ yāhi párvatebhiyaḥ  
8.034.13b     samudrásyā́dhi viṣṭápaḥ  
8.034.13c     divó amúṣya śā́sato  
8.034.13d     dívaṃ yayá divāvaso  

8.034.14a     ā́ no gávyāni áśviyā  
8.034.14b     sahásrā śūra dardr̥hi  
8.034.14c     divó amúṣya śā́sato  
8.034.14d     dívaṃ yayá divāvaso  

8.034.15a     ā́ naḥ sahasraśó bhara  
8.034.15b     ayútāni śatā́ni ca  
8.034.15c     divó amúṣya śā́sato  
8.034.15d     dívaṃ yayá divāvaso  

8.034.16a     ā́ yád índraś ca dádvahe  
8.034.16b     sahásraṃ vásurociṣaḥ  
8.034.16c     ójiṣṭham áśviyam paśúm  

8.034.17a     yá r̥jrā́ vā́taraṃhaso  
8.034.17b     aruṣā́so raghuṣyádaḥ  
8.034.17c     bhrā́jante sū́riyā iva  

8.034.18a     pā́rāvatasya rātíṣu  
8.034.18b     draváccakreṣu āśúṣu  
8.034.18c     tíṣṭhaṃ vánasya mádhya ā́  

35  
8.035.01a     agnínéndreṇa váruṇena víṣṇunā  
8.035.01b     ādityaí rudraír vásubhiḥ sacābhúvā  
8.035.01c     sajóṣasā uṣásā sū́riyeṇa ca  
8.035.01d     sómam pibatam aśvinā  

8.035.02a     víśvābhir dhībhír bhúvanena vājinā  
8.035.02b     divā́ pr̥thivyā́ ádribhiḥ sacābhúvā  
8.035.02c     sajóṣasā uṣásā sū́riyeṇa ca  
8.035.02d     sómam pibatam aśvinā  

8.035.03a     víśvair devaís tribhír ekādaśaír ihá  
8.035.03b     adbhír marúdbhir bhŕ̥gubhiḥ sacābhúvā  
8.035.03c     sajóṣasā uṣásā sū́riyeṇa ca  
8.035.03d     sómam pibatam aśvinā  

8.035.04a     juṣéthāṃ yajñám bódhataṃ hávasya me  
8.035.04b     víśvehá devau sávanā́va gachatam  
8.035.04c     sajóṣasā uṣásā sū́riyeṇa ca  
8.035.04d     íṣaṃ no voḷham aśvinā  

8.035.05a     stómaṃ juṣethāṃ yuvaśéva kanyánāṃ  
8.035.05b     víśvehá devau sávanā́va gachatam  
8.035.05c     sajóṣasā uṣásā sū́riyeṇa ca  
8.035.05d     íṣaṃ no voḷham aśvinā  

8.035.06a     gíro juṣethām adhvaráṃ juṣethãṃ  
8.035.06b     víśvehá devau sávanā́va gachatam  
8.035.06c     sajóṣasā uṣásā sū́riyeṇa ca  
8.035.06d     íṣaṃ no voḷham aśvinā  

8.035.07a     hāridravéva patatho vánéd úpa  
8.035.07b     sómaṃ sutám mahiṣévā́va gachathaḥ  
8.035.07c     sajóṣasā uṣásā sū́riyeṇa ca  
8.035.07d     trír vartír yātam aśvinā  

8.035.08a     haṃsā́v iva patatho adhvagā́v iva  
8.035.08b     sómaṃ sutám mahiṣévā́va gachathaḥ  
8.035.08c     sajóṣasā uṣásā sū́riyeṇa ca  
8.035.08d     trír vartír yātam aśvinā  

8.035.09a     śyenā́v iva patatho havyádātaye  
8.035.09b     sómaṃ sutám mahiṣévā́va gachathaḥ  
8.035.09c     sajóṣasā uṣásā sū́riyeṇa ca  
8.035.09d     trír vartír yātam aśvinā  

8.035.10a     píbataṃ ca tr̥pṇutáṃ cā́ ca gachatam  
8.035.10b     prajā́ṃ ca dhattáṃ dráviṇaṃ ca dhattam  
8.035.10c     sajóṣasā uṣásā sū́riyeṇa ca  
8.035.10d     ū́rjaṃ no dhattam aśvinā  

8.035.11a     jáyataṃ ca prá stutaṃ ca prá cāvatam  
8.035.11b     prajā́ṃ ca dhattáṃ dráviṇaṃ ca dhattam  
8.035.11c     sajóṣasā uṣásā sū́riyeṇa ca  
8.035.11d     ū́rjaṃ no dhattam aśvinā  

8.035.12a     hatáṃ ca śátrūn yátataṃ ca mitríṇaḥ  
8.035.12b     prajā́ṃ ca dhattáṃ dráviṇaṃ ca dhattam  
8.035.12c     sajóṣasā uṣásā sū́riyeṇa ca  
8.035.12d     ū́rjaṃ no dhattam aśvinā  

8.035.13a     mitrā́váruṇavantā utá dhármavantā  
8.035.13b     marútvantā jaritúr gachatho hávam  
8.035.13c     sajóṣasā uṣásā sū́riyeṇa ca  
8.035.13d     ādityaír yātam aśvinā  

8.035.14a     áṅgirasvantā utá víṣṇuvantā  
8.035.14b     marútvantā jaritúr gachatho hávam  
8.035.14c     sajóṣasā uṣásā sū́riyeṇa ca  
8.035.14d     ādityaír yātam aśvinā  

8.035.15a     r̥bhumántā vr̥ṣaṇā vā́javantā  
8.035.15b     marútvantā jaritúr gachatho hávam  
8.035.15c     sajóṣasā uṣásā sū́riyeṇa ca  
8.035.15d     ādityaír yātam aśvinā  

8.035.16a     bráhma jinvatam utá jinvataṃ dhíyo  
8.035.16b     hatáṃ rákṣāṃsi sédhatam ámīvāḥ  
8.035.16c     sajóṣasā uṣásā sū́riyeṇa ca  
8.035.16d     sómaṃ sunvató aśvinā  

8.035.17a     kṣatráṃ jinvatam utá jinvataṃ nr̥̄́n  
8.035.17b     hatáṃ rákṣāṃsi sédhatam ámīvāḥ  
8.035.17c     sajóṣasā uṣásā sū́riyeṇa ca  
8.035.17d     sómaṃ sunvató aśvinā  

8.035.18a     dhenū́r jinvatam utá jinvataṃ víśo  
8.035.18b     hatáṃ rákṣāṃsi sédhatam ámīvāḥ  
8.035.18c     sajóṣasā uṣásā sū́riyeṇa ca  
8.035.18d     sómaṃ sunvató aśvinā  

8.035.19a     átrer iva śr̥ṇutam pūrviyástutiṃ  
8.035.19b     śyāvā́śuvasya sunvató madacyutā  
8.035.19c     sajóṣasā uṣásā sū́riyena ca  
8.035.19d     áśvinā tiróahniyam  

8.035.20a     sárgām̐ iva sr̥jataṃ suṣṭutī́r úpa  
8.035.20b     śyāvā́śuvasya sunvató madacyutā  
8.035.20c     sajóṣasā uṣásā sū́riyeṇa ca  
8.035.20d     áśvinā tiróahniyam  

8.035.21a     raśmī́m̐r iva yachatam adhvarā́m̐ úpa  
8.035.21b     śyāvā́śuvasya sunvató madacyutā  
8.035.21c     sajóṣasā uṣásā sū́riyeṇa ca  
8.035.21d     áśvinā tiróahniyam  

8.035.22a     arvā́g ráthaṃ ní yachatam  
8.035.22b     píbataṃ somiyám mádhu  
8.035.22c     ā́ yātam aśvinā́ gatam  
8.035.22d     avasyúr vām aháṃ huve  
8.035.22e     dhattáṃ rátnāni dāśúṣe  

8.035.23a     namovāké prásthite adhvaré narā  
8.035.23b     vivákṣaṇasya pītáye  
8.035.23c     ā́ yātam aśvinā́ gatam  
8.035.23d     avasyúr vām aháṃ huve  
8.035.23e     dhattáṃ rátnāni dāśúṣe  

8.035.24a     svā́hākr̥tasya tr̥mpataṃ  
8.035.24b     sutásya devāv ándhasaḥ  
8.035.24c     ā́ yātam aśvinā́ gatam  
8.035.24d     avasyúr vām aháṃ huve  
8.035.24e     dhattáṃ rátnāni dāśúṣe  

36  
8.036.01a     avitā́si sunvató vr̥ktábarhiṣaḥ  
8.036.01b     píbā sómam mádāya káṃ śatakrato  
8.036.01c     yáṃ te bhāgám ádhārayan  
8.036.01d     víśvāḥ sehānáḥ pŕ̥tanā  
8.036.01e     urú jráyaḥ sám apsujín  
8.036.01f     marútvām̐ indra satpate  

8.036.02a     prā́va stotā́ram maghavann áva tvā́m  
8.036.02b     píbā sómam mádāya káṃ śatakrato  
8.036.02c     yáṃ te bhāgám ádhārayan  
8.036.02d     víśvāḥ sehānáḥ pŕ̥tanā  
8.036.02e     urú jráyaḥ sám apsujín  
8.036.02f     marútvām̐ indra satpate  

8.036.03a     ūrjā́ devā́m̐ ávasi ójasā tuvā́m  
8.036.03b     píbā sómam mádāya káṃ śatakrato  
8.036.03c     yáṃ te bhāgám ádhārayan  
8.036.03d     víśvāḥ sehānáḥ pŕ̥tanā  
8.036.03e     urú jráyaḥ sám apsujín  
8.036.03f     marútvām̐ indra satpate  

8.036.04a     janitā́ divó janitā́ pr̥thivyā́ḥ  
8.036.04b     píbā sómam mádāya káṃ śatakrato  
8.036.04c     yáṃ te bhāgám ádhārayan  
8.036.04d     víśvāḥ sehānáḥ pŕ̥tanā  
8.036.04e     urú jráyaḥ sám apsujín  
8.036.04f     marútvām̐ indra satpate  

8.036.05a     janitā́śvānāṃ janitā́ gávām asi  
8.036.05b     píbā sómam mádāya káṃ śatakrato  
8.036.05c     yáṃ te bhāgám ádhārayan  
8.036.05d     víśvāḥ sehānáḥ pŕ̥tanā  
8.036.05e     urú jráyaḥ sám apsujín  
8.036.05f     marútvām̐ indra satpate  

8.036.06a     átrīṇāṃ stómam adrivo mahás kr̥dhi  
8.036.06b     píbā sómam mádāya káṃ śatakrato  
8.036.06c     yáṃ te bhāgám ádhārayan  
8.036.06d     víśvāḥ sehānáḥ pŕ̥tanā  
8.036.06e     urú jráyaḥ sám apsujín  
8.036.06f     marútvām̐ indra satpate  

8.036.07a     śyāvā́śuvasya sunvatás táthā śr̥ṇu  
8.036.07b     yáthā́śr̥ṇor átreḥ kármāṇi kr̥ṇvatáḥ  
8.036.07c     prá trasádasyum āvitha  
8.036.07d     tvám éka ín nr̥ṣā́hiya  
8.036.07e     índra bráhmāṇi vardháyan  

37  
8.037.01a     prédám bráhma vr̥tratū́ryeṣu āvitha  
8.037.01b     prá sunvatáḥ śacīpata  
8.037.01c     índra víśvābhir ūtíbhiḥ  
8.037.01d     mā́dhyaṃdinasya sávanasya vr̥trahann anediya  
8.037.01e     píbā sómasya vajrivaḥ  

8.037.02a     sehāná ugra pŕ̥tanā abhí drúhaḥ śacīpata  
8.037.02b     índra víśvābhir ūtíbhiḥ  
8.037.02c     mā́dhyaṃdinasya sávanasya vr̥trahann anediya  
8.037.02d     píbā sómasya vajrivaḥ  

8.037.03a     ekarā́ḷ asyá bhúvanasya rājasi śacīpata  
8.037.03b     índra víśvābhir ūtíbhiḥ  
8.037.03c     mā́dhyaṃdinasya sávanasya vr̥trahann anediya  
8.037.03d     píbā sómasya vajrivaḥ  

8.037.04a     sasthā́vānā yavayasi tvám éka íc chacīpata  
8.037.04b     índra víśvābhir ūtíbhiḥ  
8.037.04c     mā́dhyaṃdinasya sávanasya vr̥trahann anediya  
8.037.04d     píbā sómasya vajrivaḥ  

8.037.05a     kṣémasya ca prayújaś ca tvám īśiṣe śacīpata  
8.037.05b     índra víśvābhir ūtíbhiḥ  
8.037.05c     mā́dhyaṃdinasya sávanasya vr̥trahann anediya  
8.037.05d     píbā sómasya vajrivaḥ  

8.037.06a     kṣatrā́ya tvam ávasi ná tvam āvitha śacīpata  
8.037.06b     índra víśvābhir ūtíbhiḥ  
8.037.06c     mā́dhyaṃdinasya sávanasya vr̥trahann anediya  
8.037.06d     píbā sómasya vajrivaḥ  

8.037.07a     śyāvā́śuvasya rébhatas táthā śr̥ṇu  
8.037.07b     yáthā́śr̥ṇor átreḥ kármāṇi kr̥ṇvatáḥ  
8.037.07c     prá trasádasyum āvitha tvám éka ín nr̥ṣā́hiya  
8.037.07d     índra kṣatrā́ṇi vardháyan  

38  
8.038.01a     yajñásya hí sthá r̥tvíjā  
8.038.01b     sásnī vā́jeṣu kármasu  
8.038.01c     índrāgnī tásya bodhatam  

8.038.02a     tośā́sā rathayā́vānā  
8.038.02b     vr̥traháṇā́parājitā  
8.038.02c     índrāgnī tásya bodhatam  

8.038.03a     idáṃ vām madirám mádhu  
8.038.03b     ádhukṣann ádribhir náraḥ  
8.038.03c     índrāgnī tásya bodhatam  

8.038.04a     juṣéthāṃ yajñám iṣṭáye  
8.038.04b     sutáṃ sómaṃ sadhastutī  
8.038.04c     índrāgnī ā́ gataṃ narā  

8.038.05a     imā́ juṣethāṃ sávanā  
8.038.05b     yébhir havyā́ni ūháthuḥ  
8.038.05c     índrāgnī ā́ gataṃ narā  

8.038.06a     imā́ṃ gāyatrávartaniṃ  
8.038.06b     juṣéthāṃ suṣṭutím máma  
8.038.06c     índrāgnī ā́ gataṃ narā  

8.038.07a     prātaryā́vabhir ā́ gataṃ  
8.038.07b     devébhir jeniyāvasū  
8.038.07c     índrāgnī sómapītaye  

8.038.08a     śyāvā́śuvasya sunvató  
8.038.08b     átrīṇāṃ śr̥ṇutaṃ hávam  
8.038.08c     índrāgnī sómapītaye  

8.038.09a     evā́ vām ahva ūtáye  
8.038.09b     yáthā́huvanta médhirāḥ  
8.038.09c     índrāgnī sómapītaye  

8.038.10a     ā́háṃ sárasvatīvator  
8.038.10b     indrāgniyór ávo vr̥ṇe  
8.038.10c     yā́bhyāṃ gāyatrám r̥cyáte  

39  
8.039.01a     agním astoṣi r̥gmíyam  
8.039.01b     agním īḷā́ yajádhiyai  
8.039.01c     agnír devā́m̐ anaktu na  
8.039.01d     ubhé hí vidáthe kavír  
8.039.01e     antáś cárati dūtíyaṃ  
8.039.01f     nábhantām anyaké same  

8.039.02a     ní agne návyasā vácas  
8.039.02b     tanū́ṣu śáṃsam eṣãm  
8.039.02c     ní árātī rárāvaṇāṃ†  
8.039.02d     víśvā aryó árātĩr  
8.039.02e     itó yuchantu āmúro  
8.039.02f     nábhantām anyaké same  

8.039.03a     ágne mánmāni túbhya° káṃ  
8.039.03b     ghr̥táṃ ná juhva āsáni  
8.039.03c     sá devéṣu prá cikiddhi  
8.039.03d     tuváṃ hí ási pūrviyáḥ  
8.039.03e     śivó dūtó vivásvato  
8.039.03f     nábhantām anyaké same  

8.039.04a     tát-tad agnír váyo dadhe  
8.039.04b     yáthā-yathā kr̥paṇyáti  
8.039.04c     ūrjā́hutir vásūnãṃ  
8.039.04d     śáṃ ca yóś ca máyo dadhe  
8.039.04e     víśvasyai deváhūtiyai  
8.039.04f     nábhantām anyaké same  

8.039.05a     sá ciketa sáhīyasā  
8.039.05b     agníś citréṇa kármaṇā  
8.039.05c     sá hótā śáśvatīnãṃ  
8.039.05d     dákṣiṇābhir abhī́vr̥ta  
8.039.05e     inóti ca pratīvíyaṃ  
8.039.05f     nábhantām anyaké same  

8.039.06a     agnír jātā́ devā́nãm  
8.039.06b     agnír veda mártiānām° apīcíyam  
8.039.06c     agníḥ sá draviṇodã́  
8.039.06d     agnír dvā́rā ví ūrṇute  
8.039.06e     súāhuto návīyasā  
8.039.06f     nábhantām anyaké same  

8.039.07a     agnír devéṣu sáṃvasuḥ  
8.039.07b     sá vikṣú yajñíyāsu ā́  
8.039.07c     sá mudā́ kā́viyā purú  
8.039.07d     víśvam bhū́meva puṣyati  
8.039.07e     devó devéṣu yajñíyo  
8.039.07f     nábhantām anyaké same  

8.039.08a     yó agníḥ saptámānuṣaḥ  
8.039.08b     śritó víśveṣu síndhuṣu  
8.039.08c     tám ā́ganma tripastiyám  
8.039.08d     mandhātúr dasyuhántamam  
8.039.08e     agníṃ yajñéṣu pūrviyáṃ  
8.039.08f     nábhantām anyaké same  

8.039.09a     agnís trī́ṇi tridhā́tūni  
8.039.09b     ā́ kṣeti vidáthā kavíḥ  
8.039.09c     sá trī́m̐r ekādaśā́m̐ ihá  
8.039.09d     yákṣac ca pipráyac ca no  
8.039.09e     vípro dūtáḥ páriṣkr̥to  
8.039.09f     nábhantām anyaké same  

8.039.10a     tuáṃ no agna āyúṣu  
8.039.10b     tuáṃ devéṣu pūrvia  
8.039.10c     vásva éka irajyasi  
8.039.10d     tuā́m ā́paḥ parisrútaḥ  
8.039.10e     pári yanti svásetavo  
8.039.10f     nábhantām anyaké same  

40  
8.040.01a     índraagnī yuváṃ sú naḥ  
8.040.01b     sáhantā dā́satho rayím  
8.040.01c     yéna dr̥̄ḷhā́+ samátsu ā́  
8.040.01d     vīḷú cit sāhiṣīmáhi  
8.040.01e     agnír váneva vā́ta ín  
8.040.01f     nábhantām anyaké same  

8.040.02a     nahí vāṃ vavráyāmahé  
8.040.02b     athéndram íd yajāmahe  
8.040.02c     śáviṣṭhaṃ nr̥̄ṇã́ṃ+ náram  
8.040.02d     sá naḥ kadā́ cid árvatā  
8.040.02e     gámad ā́ vā́jasātaye  
8.040.02f     gámad ā́ medhásātaye  
8.040.02g     nábhantām anyaké same  

8.040.03a     tā́ hí mádhyam bhárāṇãm  
8.040.03b     indraagnī́ adhikṣitáḥ  
8.040.03c     tā́ u kavitvanā́ kavī́  
8.040.03d     pr̥chyámānā sakhīyaté  
8.040.03e     sáṃ dhītám aśnutaṃ narā  
8.040.03f     nábhantām anyaké same  

8.040.04a     abhí arca nabhākavád  
8.040.04b     indrāgnī́ yajásā girā́  
8.040.04c     yáyor víśvam idáṃ jágad  
8.040.04d     iyáṃ dyaúḥ pr̥thivī́ mahī́  
8.040.04e     upásthe bibhr̥tó vásu  
8.040.04f     nábhantām anyaké same  

8.040.05a     prá bráhmāṇi nabhākavád  
8.040.05b     indrāgníbhyām irajyata  
8.040.05c     yā́ saptábudhnam arṇaváṃ  
8.040.05d     jihmábāram aporṇutá  
8.040.05e     índra ī́śāna ójasā  
8.040.05f     nábhantām anyaké same  

8.040.06a     ápi vr̥śca purāṇavád  
8.040.06b     vratáter iva guṣpitám  
8.040.06c     ójo dāsásya dambhaya  
8.040.06d     vayáṃ tád asya sámbhr̥taṃ  
8.040.06e     vásu índreṇa ví bhajemahi  
8.040.06f     nábhantām anyaké same  

8.040.07a     yád indrāgnī́ jánā imé  
8.040.07b     vihváyante tánā girā́  
8.040.07c     asmā́kebhir nŕ̥bhir vayáṃ  
8.040.07d     sāsahyā́ma pr̥tanyató  
8.040.07e     vanuyā́ma vanuṣyató  
8.040.07f     nábhantām anyaké same  

8.040.08a     yā́ nú śvetā́v avó divá  
8.040.08b     uccárāta úpa dyúbhiḥ  
8.040.08c     indrāgniyór ánu vratám  
8.040.08d     úhānā yanti síndhavo  
8.040.08e     yā́n sīm bandhā́d ámuñcatāṃ  
8.040.08f     nábhantām anyaké same  

8.040.09a     pūrvī́ṣ ṭa indrópamātayaḥ  
8.040.09b     pūrvī́r utá práśastayaḥ  
8.040.09c     sū́no hinvásya harivaḥ  
8.040.09d     vásvo vīrásya apŕ̥co  
8.040.09e     yā́ nú sā́dhanta no dhíyo  
8.040.09f     nábhantām anyaké same  

8.040.10a     táṃ śiśītā suvr̥ktíbhis  
8.040.10b     tveṣáṃ sátvānam r̥gmíyam  
8.040.10c     utó nú cid yá ójasā  
8.040.10d     śúṣṇasyāṇḍā́ni bhédati  
8.040.10e     jéṣat súvarvatīr apó  
8.040.10f     nábhantām anyaké same  

8.040.11a     táṃ śiśītā suadhvaráṃ  
8.040.11b     satyáṃ sátvānam r̥tvíyam  
8.040.11c     utó nú cid yá óhata  
8.040.11d     āṇḍā́ śúṣṇasya bhédati  
8.040.11e     ájaiḥ súvarvatīr apó  
8.040.11f     nábhantām anyaké same  

8.040.12a     evéndrāgníbhyām pitr̥ván návīyo  
8.040.12b     mandhātr̥vád aṅgirasvád avāci  
8.040.12c     tridhā́tunā śármaṇā pātam asmā́n  
8.040.12d     vayáṃ siyāma pátayo rayīṇā́m  

41  
8.041.01a     asmā́ ū ṣú prábhūtaye  
8.041.01b     váruṇāya marúdbhiyo  
8.041.01c     árcā vidúṣṭarebhiyaḥ  
8.041.01d     yó dhītā́ mā́nuṣāṇãm  
8.041.01e     paśvó gā́ iva rákṣati  
8.041.01f     nábhantām anyaké same  

8.041.02a     tám ū ṣú samanā́ girā́  
8.041.02b     pitr̥̄ṇã́ṃ ca mánmabhiḥ  
8.041.02c     nābhākásya práśastibhir  
8.041.02d     yáḥ síndhūnām úpodayé  
8.041.02e     saptásvasā sá madhyamó  
8.041.02f     nábhantām anyaké same  

8.041.03a     sá kṣápaḥ pári ṣasvaje  
8.041.03b     ní usró māyáyā dadhe  
8.041.03c     sá víśvam pári darśatáḥ  
8.041.03d     tásya vénīr ánu vratám  
8.041.03e     uṣás tisró avardhayan  
8.041.03f     nábhantām anyaké same  

8.041.04a     yáḥ kakúbho nidhārayáḥ  
8.041.04b     pr̥thivyā́m ádhi darśatáḥ  
8.041.04c     sá mā́tā pūrviyám padáṃ  
8.041.04d     tád váruṇasya sáptiyaṃ  
8.041.04e     sá hí gopā́ ivériyo  
8.041.04f     nábhantām anyaké same  

8.041.05a     yó dhartā́ bhúvanānãṃ  
8.041.05b     yá usrā́ṇām apīcíyā  
8.041.05c     véda nā́māni gúhiyā  
8.041.05d     sá kavíḥ kā́viyā purú  
8.041.05e     rūpáṃ dyaúr iva puṣyati  
8.041.05f     nábhantām anyaké same  

8.041.06a     yásmin víśvāni kā́viyā  
8.041.06b     cakré nā́bhir iva śritā́  
8.041.06c     tritáṃ jūtī́ saparyata  
8.041.06d     vrajé gā́vo ná saṃyúje  
8.041.06e     yujé áśvām̐ ayukṣata  
8.041.06f     nábhantām anyaké same  

8.041.07a     yá āsu átka āśáye  
8.041.07b     víśvā jātā́ni eṣãm  
8.041.07c     pári dhā́māni mármr̥śad  
8.041.07d     váruṇasya puró gáye  
8.041.07e     víśve devā́ ánu vratáṃ  
8.041.07f     nábhantām anyaké same  

8.041.08a     sá samudró apīcíyas  
8.041.08b     turó dyā́m iva rohati  
8.041.08c     ní yád āsu yájur dadhé  
8.041.08d     sá māyā́ arcínā padā́  
8.041.08e     ástr̥ṇān nā́kam ā́ruhan  
8.041.08f     nábhantām anyaké same  

8.041.09a     yásya śvetā́ vicakṣaṇā́  
8.041.09b     tisró bhū́mīr adhikṣitáḥ  
8.041.09c     trír úttarāṇi paprátur  
8.041.09d     váruṇasya dhruváṃ sádaḥ  
8.041.09e     sá saptānā́m irajyati  
8.041.09f     nábhantām anyaké same  

8.041.10a     yáḥ śvetā́m̐ ádhinirṇijaś  
8.041.10b     cakré kr̥ṣṇā́m̐ ánu vratā́  
8.041.10c     sá dhā́ma pūrviyám mame  
8.041.10d     yá skambhéna ví ródasī  
8.041.10e     ajó ná dyā́m ádhārayan  
8.041.10f     nábhantām anyaké same  

42  
8.042.01a     ástabhnād dyā́m ásuro viśvávedā  
8.042.01b     ámimīta varimā́ṇam pr̥thivyā́ḥ  
8.042.01c     ā́sīdad víśvā bhúvanāni samrā́ḍ  
8.042.01d     víśvét tā́ni váruṇasya vratā́ni  

8.042.02a     evā́ vandasva váruṇam br̥hántaṃ  
8.042.02b     namasyā́ dhī́ram amŕ̥tasya gopā́m  
8.042.02c     sá naḥ śárma trivárūthaṃ ví yaṃsat  
8.042.02d     pātáṃ no dyāvāpr̥thivī upásthe  

8.042.03a     imā́ṃ dhíyaṃ śíkṣamāṇasya deva  
8.042.03b     krátuṃ dákṣaṃ varuṇa sáṃ śiśādhi  
8.042.03c     yáyā́ti víśvā duritā́ tárema  
8.042.03d     sutármāṇam ádhi nā́vaṃ ruhema  

8.042.04a     ā́ vāṃ grā́vāṇo aśvinā  
8.042.04b     dhībhír víprā acucyavuḥ  
8.042.04c     nā́satyā sómapītaye  
8.042.04d     nábhantām anyaké same  

8.042.05a     yáthā vām átrir aśvinā  
8.042.05b     gīrbhír vípro ájohavīt  
8.042.05c     nā́satyā sómapītaye  
8.042.05d     nábhantām anyaké same  

8.042.06a     evā́ vām ahva ūtáye  
8.042.06b     yáthā́huvanta médhirāḥ  
8.042.06c     nā́satyā sómapītaye  
8.042.06d     nábhantām anyaké same  

43  
8.043.01a     imé víprasya vedháso  
8.043.01b     agnér ástr̥tayajvanaḥ  
8.043.01c     gíra stómāsa īrate  

8.043.02a     ásmai te pratiháryate  
8.043.02b     jā́tavedo vícarṣaṇe  
8.043.02c     ágne jánāmi suṣṭutím  

8.043.03a     ārokā́ iva ghéd áha  
8.043.03b     tigmā́ agne táva tvíṣaḥ  
8.043.03c     dadbhír vánāni bapsati  

8.043.04a     hárayo dhūmáketavo  
8.043.04b     vā́tajūtā úpa dyávi  
8.043.04c     yátante vŕ̥thag agnáyaḥ  

8.043.05a     eté tyé vŕ̥thag agnáya  
8.043.05b     iddhā́saḥ sám adr̥kṣata  
8.043.05c     uṣásām iva ketávaḥ  

8.043.06a     kr̥ṣṇā́ rájāṃsi patsutáḥ  
8.043.06b     prayā́ṇe jātávedasaḥ  
8.043.06c     agnír yád ródhati kṣámi  

8.043.07a     dhāsíṃ kr̥ṇvāná óṣadhīr  
8.043.07b     bápsad agnír ná vāyati  
8.043.07c     púnar yán táruṇīr ápi  

8.043.08a     jihvā́bhir áha nánnamad  
8.043.08b     arcíṣā jañjaṇābhávan  
8.043.08c     agnír váneṣu rocate  

8.043.09a     apsú agne sádhiṣ ṭáva  
8.043.09b     saúṣadhīr ánu rudhyase  
8.043.09c     gárbhe sáñ jāyase púnaḥ  

8.043.10a     úd agne táva tád ghr̥tā́d  
8.043.10b     arcī́ rocata ā́hutam  
8.043.10c     níṃsānaṃ juhúvo múkhe  

8.043.11a     ukṣā́nnāya vaśā́nnāya  
8.043.11b     sómapr̥ṣṭhāya vedháse  
8.043.11c     stómair vidhema agnáye  

8.043.12a     utá tvā námasā vayáṃ  
8.043.12b     hótar váreṇiyakrato  
8.043.12c     ágne samídbhir īmahe  

8.043.13a     utá tvā bhr̥guvác chuce  
8.043.13b     manuṣvád agna āhuta  
8.043.13c     aṅgirasvád dhavāmahe  

8.043.14a     tuváṃ hí agne agnínā  
8.043.14b     vípro vípreṇa sán satā́  
8.043.14c     sákhā sákhyā samidhyáse  

8.043.15a     sá tváṃ víprāya dāśúṣe  
8.043.15b     rayíṃ dehi sahasríṇam  
8.043.15c     ágne vīrávatīm íṣam  

8.043.16a     ágne bhrā́taḥ sáhaskr̥ta  
8.043.16b     róhidaśva śúcivrata  
8.043.16c     imáṃ stómaṃ juṣasva me  

8.043.17a     utá tvāgne máma stúto  
8.043.17b     vāśrā́ya pratiháryate  
8.043.17c     goṣṭháṃ gā́va ivāśata  

8.043.18a     túbhyaṃ tā́ aṅgirastama  
8.043.18b     víśvāḥ sukṣitáyaḥ pŕ̥thak  
8.043.18c     ágne kā́māya yemire  

8.043.19a     agníṃ dhībhír manīṣíṇo  
8.043.19b     médhirāso vipaścítaḥ  
8.043.19c     admasádyāya hinvire  

8.043.20a     táṃ tvā́m ájmeṣu vājínaṃ  
8.043.20b     tanvānā́ agne adhvarám  
8.043.20c     váhniṃ hótāram īḷate  

8.043.21a     purutrā́ hí sadŕ̥ṅṅ ási  
8.043.21b     víśo víśvā ánu prabhúḥ  
8.043.21c     samátsu tvā havāmahe  

8.043.22a     tám īḷiṣva yá ā́huto  
8.043.22b     agnír vibhrā́jate ghr̥taíḥ  
8.043.22c     imáṃ naḥ śr̥ṇavad dhávam  

8.043.23a     táṃ tvā vayáṃ havāmahe  
8.043.23b     śr̥ṇvántaṃ jātávedasam  
8.043.23c     ágne ghnántam ápa dvíṣaḥ  

8.043.24a     viśā́ṃ rā́jānam ádbhutam  
8.043.24b     ádhyakṣaṃ dhármaṇām imám  
8.043.24c     agním īḷe sá u śravat  

8.043.25a     agníṃ viśvā́yuvepasam  
8.043.25b     máryaṃ ná vājínaṃ hitám  
8.043.25c     sáptiṃ ná vājayāmasi  

8.043.26a     ghnán mr̥dhrā́ṇi ápa dvíṣo  
8.043.26b     dáhan rákṣāṃsi viśváhā  
8.043.26c     ágne tigména dīdihi  

8.043.27a     yáṃ tvā jánāsa indhaté  
8.043.27b     manuṣvád aṅgirastama  
8.043.27c     ágne sá bodhi me vácaḥ  

8.043.28a     yád agne divijā́ ási  
8.043.28b     apsujā́ vā sahaskr̥ta  
8.043.28c     táṃ tvā gīrbhír havāmahe  

8.043.29a     túbhyaṃ ghét té jánā imé  
8.043.29b     víśvāḥ sukṣitáyaḥ pŕ̥thak  
8.043.29c     dhāsíṃ hinvanti áttave  

8.043.30a     té ghéd agne suādhiyó  
8.043.30b     áhā víśvā nr̥cákṣasaḥ  
8.043.30c     tárantaḥ syāma durgáhā  

8.043.31a     agním mandrám purupriyáṃ  
8.043.31b     śīrám pavākáśociṣam+  
8.043.31c     hr̥dbhír mandrébhir īmahe  

8.043.32a     sá tvám agne vibhā́vasuḥ  
8.043.32b     sr̥ján sū́ryo ná raśmíbhiḥ  
8.043.32c     śárdhan támāṃsi jighnase  

8.043.33a     tát te sahasva īmahe  
8.043.33b     dātráṃ yán nópadásyati  
8.043.33c     tvád agne vā́riyaṃ vásu  

44  
8.044.01a     samídhāgníṃ duvasyata  
8.044.01b     ghr̥taír bodhayatā́tithim  
8.044.01c     ā́smin havyā́ juhotana  

8.044.02a     ágne stómaṃ juṣasva me  
8.044.02b     várdhasvānéna mánmanā  
8.044.02c     práti sūktā́ni harya naḥ  

8.044.03a     agníṃ dūtám puró dadhe  
8.044.03b     havyavā́ham úpa bruve  
8.044.03c     devā́m̐ ā́ sādayād ihá  

8.044.04a     út te br̥hánto arcáyaḥ  
8.044.04b     samidhānásya dīdivaḥ  
8.044.04c     ágne śukrā́sa īrate  

8.044.05a     úpa tvā juhúvo máma  
8.044.05b     ghr̥tā́cīr yantu haryata  
8.044.05c     ágne havyā́ juṣasva naḥ  

8.044.06a     mandráṃ hótāram r̥tvíjaṃ  
8.044.06b     citrábhānuṃ vibhā́vasum  
8.044.06c     agním īḷe sá u śravat  

8.044.07a     pratnáṃ hótāram ī́ḍiyaṃ  
8.044.07b     júṣṭam agníṃ kavíkratum  
8.044.07c     adhvarā́ṇām abhiśríyam  

8.044.08a     juṣāṇó aṅgirastama  
8.044.08b     imā́ havyā́ni ānuṣák  
8.044.08c     ágne yajñáṃ naya rtuthā́  

8.044.09a     samidhāná u santiya  
8.044.09b     śúkraśoca ihā́ vaha  
8.044.09c     cikitvā́n daíviyaṃ jánam  

8.044.10a     vípraṃ hótāram adrúhaṃ  
8.044.10b     dhūmáketuṃ vibhā́vasum  
8.044.10c     yajñā́nāṃ ketúm īmahe  

8.044.11a     ágne ní pāhi nas tuvám  
8.044.11b     práti ṣma deva rī́ṣataḥ  
8.044.11c     bhindhí dvéṣaḥ sahaskr̥ta  

8.044.12a     agníḥ pratnéna mánmanā  
8.044.12b     śúmbhānas tanúvaṃ suvā́m  
8.044.12c     kavír vípreṇa vāvr̥dhe  

8.044.13a     ūrjó nápātam ā́ huve  
8.044.13b     agním pavākáśociṣam+  
8.044.13c     asmín yajñé suadhvaré  

8.044.14a     sá no mitramahas tuvám  
8.044.14b     ágne śukréṇa śocíṣā  
8.044.14c     devaír ā́ satsi barhíṣi  

8.044.15a     yó agníṃ tanúvo dáme  
8.044.15b     devám mártaḥ saparyáti  
8.044.15c     tásmā íd dīdayad vásu  

8.044.16a     agnír mūrdhā́ diváḥ kakút  
8.044.16b     pátiḥ pr̥thiviyā́ ayám  
8.044.16c     apā́ṃ rétāṃsi jinvati  

8.044.17a     úd agne śúcayas táva  
8.044.17b     śukrā́ bhrā́janta īrate  
8.044.17c     táva jyótīṃṣi arcáyaḥ  

8.044.18a     ī́śiṣe vā́riyasya hí  
8.044.18b     dātrásyāgne súvarpatiḥ  
8.044.18c     stotā́ syāṃ táva śármaṇi  

8.044.19a     tuvā́m agne manīṣíṇas  
8.044.19b     tuvā́ṃ hinvanti cíttibhiḥ  
8.044.19c     tuvā́ṃ vardhantu no gíraḥ  

8.044.20a     ádabdhasya svadhā́vato  
8.044.20b     dūtásya rébhataḥ sádā  
8.044.20c     agnéḥ sakhyáṃ vr̥ṇīmahe  

8.044.21a     agníḥ śúcivratatamaḥ  
8.044.21b     śúcir vípraḥ śúciḥ kavíḥ  
8.044.21c     śúcī rocata ā́hutaḥ  

8.044.22a     utá tvā dhītáyo máma  
8.044.22b     gíro vardhantu viśváhā  
8.044.22c     ágne sakhyásya bodhi naḥ  

8.044.23a     yád agne syā́m aháṃ tuváṃ  
8.044.23b     tuváṃ vā ghā siyā́ ahám  
8.044.23c     syúṣ ṭe satyā́ ihā́śíṣaḥ  

8.044.24a     vásur vásupatir hí kam  
8.044.24b     ási agne vibhā́vasuḥ  
8.044.24c     syā́ma te sumatā́v ápi  

8.044.25a     ágne dhr̥távratāya te  
8.044.25b     samudrā́yeva síndhavaḥ  
8.044.25c     gíro vāśrā́sa īrate  

8.044.26a     yúvānaṃ viśpátiṃ kavíṃ  
8.044.26b     viśvā́dam puruvépasam  
8.044.26c     agníṃ śumbhāmi mánmabhiḥ  

8.044.27a     yajñā́nāṃ rathíye vayáṃ  
8.044.27b     tigmájambhāya vīḷáve  
8.044.27c     stómair iṣema agnáye  

8.044.28a     ayám agne tuvé ápi  
8.044.28b     jaritā́ bhūtu santiya  
8.044.28c     tásmai pavāka+ mr̥̄ḷaya+  

8.044.29a     dhī́ro hí ási admasád  
8.044.29b     vípro ná jā́gr̥viḥ sádā  
8.044.29c     ágne dīdáyasi dyávi  

8.044.30a     purā́gne duritébhiyaḥ  
8.044.30b     purā́ mr̥dhrébhiyaḥ kave  
8.044.30c     prá ṇa ā́yur vaso tira  

45  
8.045.01a     ā́ ghā yé agním indhaté  
8.045.01b     str̥ṇánti barhír ānuṣák  
8.045.01c     yéṣām índro yúvā sákhā  

8.045.02a     br̥hánn íd idhmá eṣãm  
8.045.02b     bhū́ri śastám pr̥thúḥ sváruḥ  
8.045.02c     yéṣām índro yúvā sákhā  

8.045.03a     áyuddha íd yudhā́ vŕ̥taṃ  
8.045.03b     śū́ra ā́jati sátvabhiḥ  
8.045.03c     yéṣām índro yúvā sákhā  

8.045.04a     ā́ bundáṃ vr̥trahā́ dade  
8.045.04b     jātáḥ pr̥chad ví mātáram  
8.045.04c     ká ugrā́ḥ ké ha śr̥ṇvire  

8.045.05a     práti tvā śavasī́ vadad  
8.045.05b     girā́v ápso ná yodhiṣat  
8.045.05c     yás te śatrutvám ācaké  

8.045.06a     utá tvám maghavañ chr̥ṇu  
8.045.06b     yás te váṣṭi vavákṣi tát  
8.045.06c     yád vīḷáyāsi vīḷú tát  

8.045.07a     yád ājíṃ yā́ti ājikŕ̥d  
8.045.07b     índraḥ suaśvayúr úpa  
8.045.07c     rathī́tamo rathī́nãm  

8.045.08a     ví ṣú víśvā abhiyújo  
8.045.08b     vájrin víṣvag yáthā vr̥ha  
8.045.08c     bhávā naḥ suśrávastamaḥ  

8.045.09a     asmā́kaṃ sú rátham purá  
8.045.09b     índraḥ kr̥ṇotu sātáye  
8.045.09c     ná yáṃ dhū́rvanti dhūrtáyaḥ  

8.045.10a     vr̥jyā́ma te pári dvíṣo  
8.045.10b     áraṃ te śakra dāváne  
8.045.10c     gaméméd indra gómataḥ  

8.045.11a     śánaiś cid yánto adrivo  
8.045.11b     áśvāvantaḥ śatagvínaḥ  
8.045.11c     vivákṣaṇā anehásaḥ  

8.045.12a     ūrdhvā́ hí te divé-dive  
8.045.12b     sahásrā sūnŕ̥tā śatā́  
8.045.12c     jaritŕ̥bhyo vimáṃhate  

8.045.13a     vidmā́ hí tvā dhanaṃjayám  
8.045.13b     índra dr̥̄ḷhā́+ cid ārujám  
8.045.13c     ādāríṇaṃ yáthā gáyam  

8.045.14a     kakuháṃ cit tuvā kave  
8.045.14b     mándantu dhr̥ṣṇav índavaḥ  
8.045.14c     ā́ tvā paṇíṃ yád ī́mahe  

8.045.15a     yás te revā́m̐ ádāśuriḥ  
8.045.15b     pramamárṣa magháttaye  
8.045.15c     tásya no véda ā́ bhara  

8.045.16a     imá u tvā ví cakṣate  
8.045.16b     sákhāya indra somínaḥ  
8.045.16c     puṣṭā́vanto yáthā paśúm  

8.045.17a     utá tvā́badhiraṃ vayáṃ  
8.045.17b     śrútkarṇaṃ sántam ūtáye  
8.045.17c     dūrā́d ihá havāmahe  

8.045.18a     yác chuśrūyā́ imáṃ hávaṃ  
8.045.18b     durmárṣaṃ cakriyā utá  
8.045.18c     bháver āpír no ántamaḥ  

8.045.19a     yác cid dhí te ápi vyáthir  
8.045.19b     jaganvā́ṃso ámanmahi  
8.045.19c     godā́ íd indra bodhi naḥ  

8.045.20a     ā́ tvā rambháṃ ná jívrayo  
8.045.20b     rarabhmā́ śavasas pate  
8.045.20c     uśmási tvā sadhástha ā́  

8.045.21a     stotrám índrāya gāyata  
8.045.21b     purunr̥mṇā́ya sátvane  
8.045.21c     nákir yáṃ vr̥ṇvaté yudhí  

8.045.22a     abhí tvā vr̥ṣabhā suté  
8.045.22b     sutáṃ sr̥jāmi pītáye  
8.045.22c     tr̥mpā́ ví aśnuhī mádam  

8.045.23a     mā́ tvā mūrā́ aviṣyávo  
8.045.23b     mópahásvāna ā́ dabhan  
8.045.23c     mā́kīm brahmadvíṣo vanaḥ  

8.045.24a     ihá tvā góparīṇasā  
8.045.24b     mahé mandantu rā́dhase  
8.045.24c     sáro gauró yáthā piba  

8.045.25a     yā́ vr̥trahā́ parāváti  
8.045.25b     sánā návā ca cucyuvé  
8.045.25c     tā́ saṃsátsu prá vocata  

8.045.26a     ápibat kadrúvaḥ sutám  
8.045.26b     índraḥ sahásrabāhuve  
8.045.26c     átrādediṣṭa paúṃsiyam  

8.045.27a     satyáṃ tát turváśe yádau  
8.045.27b     vídāno ahnavāyiyám  
8.045.27c     ví ānaṭ turváṇe śámi  

8.045.28a     taráṇiṃ vo jánānãṃ  
8.045.28b     tradáṃ vā́jasya gómataḥ  
8.045.28c     samānám u prá śaṃsiṣam  

8.045.29a     r̥bhukṣáṇaṃ ná vártava  
8.045.29b     ukthéṣu tugriyāvŕ̥dham  
8.045.29c     índraṃ sóme sácā suté  

8.045.30a     yáḥ kr̥ntád íd ví yoniyáṃ  
8.045.30b     triśókāya girím pr̥thúm  
8.045.30c     góbhyo gātúṃ níretave  

8.045.31a     yád dadhiṣé manasyási  
8.045.31b     mandānáḥ préd íyakṣasi  
8.045.31c     mā́ tát kar indra mr̥̄ḷáya+  

8.045.32a     dabhráṃ cid dhí tuvā́vataḥ  
8.045.32b     kr̥táṃ śr̥ṇvé ádhi kṣámi  
8.045.32c     jígātu indra te mánaḥ  

8.045.33a     távéd u tā́ḥ sukīrtáyo  
8.045.33b     ásann utá práśastayaḥ  
8.045.33c     yád indra mr̥̄ḷáyāsi+ naḥ  

8.045.34a     mā́ na ékasminn ā́gasi  
8.045.34b     mā́ duváyor utá triṣú  
8.045.34c     vádhīr mā́ śūra bhū́riṣu  

8.045.35a     bibháyā hí tuvā́vata  
8.045.35b     ugrā́d abhiprabhaṅgíṇaḥ  
8.045.35c     dasmā́d ahám r̥tīṣáhaḥ  

8.045.36a     mā́ sákhyuḥ śū́nam ā́ vide  
8.045.36b     mā́ putrásya prabhūvaso  
8.045.36c     āvŕ̥tvad bhūtu te mánaḥ  

8.045.37a     kó nú maryā ámithitaḥ  
8.045.37b     sákhā sákhāyam abravīt  
8.045.37c     jahā́ kó asmád īṣate  

8.045.38a     evā́re vr̥ṣabhā suté  
8.045.38b     ásinvan bhū́ri āvayaḥ  
8.045.38c     śvaghnī́va nivátā cáran  

8.045.39a     ā́ ta etā́ vacoyújā  
8.045.39b     hárī gr̥bhṇe sumádrathā  
8.045.39c     yád īm brahmábhya íd dádaḥ  

8.045.40a     bhindhí víśvā ápa dvíṣaḥ  
8.045.40b     pári bā́dho jahī́ mŕ̥dhaḥ  
8.045.40c     vásu spārháṃ tád ā́ bhara  

8.045.41a     yád vīḷā́v indra yát sthiré  
8.045.41b     yát párśāne párābhr̥tam  
8.045.41c     vásu spārháṃ tád ā́ bhara  

8.045.42a     yásya te viśvámānuṣo  
8.045.42b     bhū́rer dattásya védati  
8.045.42c     vásu spārháṃ tád ā́ bhara  

46  
8.046.01a     tuvā́vataḥ purūvaso  
8.046.01b     vayám indra praṇayitaḥ+  
8.046.01c     smási sthātar harīṇãm  

8.046.02a     tuvā́ṃ hí satyám adrivo  
8.046.02b     vidmá dātā́ram iṣã́m  
8.046.02c     vidmá dātā́raṃ rayīṇā́m  

8.046.03a     ā́ yásya te mahimā́naṃ  
8.046.03b     śátamūte śátakrato  
8.046.03c     gīrbhír gr̥ṇánti kārávaḥ  

8.046.04a     sunīthó ghā sá mártiyo  
8.046.04b     yám marúto yám aryamā́  
8.046.04c     mitráḥ pã́nti adrúhaḥ  

8.046.05a     dádhāno gómad áśvavat  
8.046.05b     suvī́riyam ādityájūta edhate  
8.046.05c     sádā rāyā́ puruspŕ̥hā  

8.046.06a     tám índraṃ dā́nam īmahe  
8.046.06b     śavasānám ábhīruvam  
8.046.06c     ī́śānaṃ rāyá īmahe  

8.046.07a     tásmin hí sánti ūtáyo  
8.046.07b     víśvā ábhīravaḥ sácā  
8.046.07c     tám ā́ vahantu sáptayaḥ purūvásum  
8.046.07d     mádāya hárayaḥ sutám  

8.046.08a     yás te mádo váreṇiyo  
8.046.08b     yá indra vr̥trahántamaḥ  
8.046.08c     yá ādadíḥ súvar nŕ̥bhir  
8.046.08d     yáḥ pŕ̥tanāsu duṣṭáraḥ  

8.046.09a     yó duṣṭáro viśvavāra śravā́yiyo  
8.046.09b     vā́jeṣu ásti tarutā́  
8.046.09c     sá naḥ śaviṣṭha sávanā́ vaso gahi  
8.046.09d     gaméma gómati vrajé  

8.046.10a     gavyó ṣú ṇo yáthā purā́  
8.046.10b     aśvayā́ utá rathayā́  
8.046.10c     varivasyá mahāmaha  

8.046.11a     nahí te śūra rā́dhaso  
8.046.11b     ántaṃ vindā́mi satrā́  
8.046.11c     daśasyā́ no maghavan nū́ cid adrivo  
8.046.11d     dhíyo vā́jebhir āvitha  

8.046.12a     yá r̥ṣváḥ śrāvayátsakhā  
8.046.12b     víśvét sá veda jánimā puruṣṭutáḥ  
8.046.12c     táṃ víśve mā́nuṣā yugā́  
8.046.12d     índraṃ havante taviṣáṃ yatásrucaḥ  

8.046.13a     sá no vā́jeṣu avitā́ purūvásuḥ  
8.046.13b     purasthātā́ maghávā vr̥trahā́ bhuvat  

8.046.14a     abhí vo vīrám ándhaso mádeṣu gāya  
8.046.14b     girā́ mahā́ vícetasam  
8.046.14c     índraṃ nā́ma śrútiyaṃ śākínaṃ váco yáthā  

8.046.15a     dadī́ rékaṇas tanúve dadír vásu  
8.046.15b     dadír vā́jeṣu puruhūta vājínam  
8.046.15c     nūnám átha  

8.046.16a     víśveṣãm irajyántaṃ vásūnāṃ  
8.046.16b     sāsahvā́ṃsaṃ cid asyá várpasaḥ  
8.046.16c     kr̥payató nūnám áti átha  

8.046.17a     maháḥ sú vo áram iṣe  
8.046.17b     stávāmahe  
8.046.17c     mīḷhúṣe araṃgamā́ya jágmaye  
8.046.17d     yajñébhir gīrbhír  
8.046.17e     viśvámanuṣām marútām iyakṣasi  
8.046.17f     gā́ye tvā námasā girā́  

8.046.18a     yé pātáyante ájmabhir  
8.046.18b     girīṇā́ṃ snúbhir eṣãm  
8.046.18c     yajñám mahiṣváṇīnãṃ  
8.046.18d     sumnáṃ tuviṣváṇīnãm  
8.046.18e     prá adhvaré  

8.046.19a     prabhaṅgáṃ durmatīnã́m  
8.046.19b     índra śaviṣṭha ā́ bhara  
8.046.19c     rayím asmábhyaṃ yújyaṃ codayanmate  
8.046.19d     jyáyiṣṭhaṃ+ codayanmate  

8.046.20a     sánitaḥ súsanitar úgra  
8.046.20b     cítra cétiṣṭha sū́nr̥ta  
8.046.20c     prāsáhā samrāṭ sáhuriṃ sáhantam  
8.046.20d     bhujyúṃ vā́jeṣu pū́rviyam  

8.046.21a     ā́ sá etu yá ī́vad ā́m̐  
8.046.21b     ádevaḥ pūrtám ādadé  
8.046.21c     yáthā cid váśo aśviyáḥ  
8.046.21d     pr̥thuśrávasi kānīté  
8.046.21e     asyā́ viúṣi ādadé  

8.046.22a     ṣaṣṭíṃ sahásrā áśvyasyāyútāsanam  
8.046.22b     úṣṭrānāṃ viṃśatíṃ śatā́  
8.046.22c     dáśa śyā́vīnãṃ śatā́  
8.046.22d     dáśa tríaruṣīṇãṃ  
8.046.22e     dáśa gávãṃ sahásrā  

8.046.23a     dáśa śyāvā́ r̥dhádrayo  
8.046.23b     vītávārāsa āśávaḥ  
8.046.23c     mathrā́ nemíṃ ní vāvr̥tuḥ  

8.046.24a     dā́nāsaḥ pr̥thuśrávasaḥ  
8.046.24b     kānītásya surā́dhasaḥ  
8.046.24c     ráthaṃ hiraṇyáyaṃ dádan  
8.046.24d     máṃhiṣṭhaḥ sūrír abhũd  
8.046.24e     várṣiṣṭham akr̥ta śrávaḥ  

8.046.25a     ā́ no vāyo mahé táne  
8.046.25b     yāhí makhā́ya pā́jase  
8.046.25c     vayáṃ hí te cakr̥mā́ bhū́ri dāváne  
8.046.25d     sadyáś cin máhi dāváne  

8.046.26a     yó áśvebhir váhate vásta usrā́s  
8.046.26b     tríḥ saptá saptatīnã́m  
8.046.26c     ebhíḥ sómebhiḥ somasúdbhiḥ somapā  
8.046.26d     dānā́ya śukrapūtapāḥ  

8.046.27a     yó ma imáṃ cid u tmánā  
8.046.27b     ámandac citráṃ dāváne  
8.046.27c     araṭvé ákṣe náhuṣe sukŕ̥tvani  
8.046.27d     sukŕ̥ttarāya sukrátuḥ  

8.046.28a     ucathíye vápuṣi yáḥ suvarā́ḷ  
8.046.28b     utá vāyo ghr̥tasnã́ḥ  
8.046.28c     áśveṣitaṃ rájeṣitaṃ śúneṣitam  
8.046.28d     prá ájma tád idáṃ nú tát  

8.046.29a     ádha priyám iṣirā́ya  
8.046.29b     ṣaṣṭíṃ sahásrāsanam  
8.046.29c     áśvānām ín ná vŕ̥ṣṇãm  

8.046.30a     gā́vo ná yūthám úpa yanti vádhraya  
8.046.30b     úpa mā́ yanti vádhrayaḥ  

8.046.31a     ádha yác cā́rathe gaṇé  
8.046.31b     śatám úṣṭrām̐ ácikradat  
8.046.31c     ádha śvítneṣu viṃśatíṃ śatā́  

8.046.32a     śatáṃ dāsé balbūthé  
8.046.32b     vípras tárukṣa ā́ dade  
8.046.32c     té te vāyav imé jánā  
8.046.32d     mádanti índragopā  
8.046.32e     mádanti devágopāḥ  

8.046.33a     ádha syā́ yóṣaṇā mahī́  
8.046.33b     pratīcī́ váśam aśviyám  
8.046.33c     ádhirukmā ví nīyate  

47  
8.047.01a     máhi vo mahatā́m ávo  
8.047.01b     váruṇa mítra dāśúṣe  
8.047.01c     yám ādityā abhí druhó  
8.047.01d     rákṣathā ném agháṃ naśad  
8.047.01e     aneháso va ūtáyaḥ  
8.047.01f     suūtáyo va ūtáyaḥ  

8.047.02a     vidā́ devā aghā́nãm  
8.047.02b     ā́dityāso apā́kr̥tim  
8.047.02c     pakṣā́ váyo yáthopári  
8.047.02d     ví asmé śárma yachata  
8.047.02e     aneháso va ūtáyaḥ  
8.047.02f     suūtáyo va ūtáyaḥ  

8.047.03a     ví asmé ádhi śárma tát  
8.047.03b     pakṣā́ váyo ná yantana  
8.047.03c     víśvāni viśvavedaso  
8.047.03d     varūthíyā manāmahe  
8.047.03e     aneháso va ūtáyaḥ  
8.047.03f     suūtáyo va ūtáyaḥ  

8.047.04a     yásmā árāsata kṣáyaṃ  
8.047.04b     jīvā́tuṃ ca prácetasaḥ  
8.047.04c     mánor víśvasya ghéd imá  
8.047.04d     ādityā́ rāyá īśate  
8.047.04e     aneháso va ūtáyaḥ  
8.047.04f     suūtáyo va ūtáyaḥ  

8.047.05a     pári ṇo vr̥ṇajann aghā́  
8.047.05b     durgā́ṇi rathíyo yathā  
8.047.05c     syā́méd índrasya śármaṇi  
8.047.05d     ādityā́nām utā́vasi  
8.047.05e     aneháso va ūtáyaḥ  
8.047.05f     suūtáyo va ūtáyaḥ  

8.047.06a     parihvr̥téd anā́ jáno  
8.047.06b     yuṣmā́dattasya vāyati  
8.047.06c     dévā ádabhram āśa vo  
8.047.06d     yám ādityā áhetana  
8.047.06e     aneháso va ūtáyaḥ  
8.047.06f     suūtáyo va ūtáyaḥ  

8.047.07a     ná táṃ tigmáṃ caná tyájo  
8.047.07b     ná drāsad abhí táṃ gurú  
8.047.07c     yásmā u śárma saprátha  
8.047.07d     ā́dityāso árādhuvam  
8.047.07e     aneháso va ūtáyaḥ  
8.047.07f     suūtáyo va ūtáyaḥ  

8.047.08a     yuṣmé devā ápi ṣmasi  
8.047.08b     yúdhyanta iva vármasu  
8.047.08c     yūyám mahó na énaso  
8.047.08d     yūyám árbhād uruṣyata  
8.047.08e     aneháso va ūtáyaḥ  
8.047.08f     suūtáyo va ūtáyaḥ  

8.047.09a     áditir na uruṣyatu  
8.047.09b     áditiḥ śárma yachatu  
8.047.09c     mātā́ mitrásya reváto  
8.047.09d     aryamṇó váruṇasya ca  
8.047.09e     aneháso va ūtáyaḥ  
8.047.09f     suūtáyo va ūtáyaḥ  

8.047.10a     yád devāḥ śárma śaraṇáṃ  
8.047.10b     yád bhadráṃ yád anāturám  
8.047.10c     tridhā́tu yád varūthíyaṃ  
8.047.10d     tád asmā́su ví yantana  
8.047.10e     aneháso va ūtáyaḥ  
8.047.10f     suūtáyo va ūtáyaḥ  

8.047.11a     ā́dityā áva hí khyáta  
8.047.11b     ádhi kū́lād iva spáśaḥ  
8.047.11c     sutīrthám árvato yathā  
8.047.11d     ánu no neṣathā sugám  
8.047.11e     aneháso va ūtáyaḥ  
8.047.11f     suūtáyo va ūtáyaḥ  

8.047.12a     néhá bhadráṃ rakṣasvíne  
8.047.12b     nā́vayaí nópayā́ utá  
8.047.12c     gáve ca bhadráṃ dhenáve  
8.047.12d     vīrā́ya ca śravasyaté  
8.047.12e     aneháso va ūtáyaḥ  
8.047.12f     suūtáyo va ūtáyaḥ  

8.047.13a     yád āvír yád apīcíyaṃ  
8.047.13b     dévāso ásti duṣkr̥tám  
8.047.13c     trité tád víśvam āptiyá  
8.047.13d     āré asmád dadhātana  
8.047.13e     aneháso va ūtáyaḥ  
8.047.13f     suūtáyo va ūtáyaḥ  

8.047.14a     yác ca góṣu duṣvápniyaṃ  
8.047.14b     yác cāsmé duhitar divaḥ  
8.047.14c     tritā́ya tád vibhāvari  
8.047.14d     āptiyā́ya párā vaha  
8.047.14e     aneháso va ūtáyaḥ  
8.047.14f     suūtáyo va ūtáyaḥ  

8.047.15a     niṣkáṃ vā ghā kr̥ṇávate  
8.047.15b     srájaṃ vā duhitar divaḥ  
8.047.15c     trité duṣvápniyaṃ sárvam  
8.047.15d     āptiyé pári dadmasi  
8.047.15e     aneháso va ūtáyaḥ  
8.047.15f     suūtáyo va ūtáyaḥ  

8.047.16a     tádannāya tádapase  
8.047.16b     tám bhāgám upasedúṣe  
8.047.16c     tritā́ya ca dvitā́ya ca  
8.047.16d     úṣo duṣvápniyaṃ vaha  
8.047.16e     aneháso va ūtáyaḥ  
8.047.16f     suūtáyo va ūtáyaḥ  

8.047.17a     yáthā kalā́ṃ yáthā śapháṃ  
8.047.17b     yátha rṇáṃ saṃnáyāmasi  
8.047.17c     evā́ duṣvápniyaṃ sárvam  
8.047.17d     āptiyé sáṃ nayāmasi  
8.047.17e     aneháso va ūtáyaḥ  
8.047.17f     suūtáyo va ūtáyaḥ  

8.047.18a     ájaiṣmādyā́sanāma ca  
8.047.18b     ábhūmā́nāgaso vayám  
8.047.18c     úṣo yásmād duṣvápniyād  
8.047.18d     ábhaiṣmā́pa tád uchatu  
8.047.18e     aneháso va ūtáyaḥ  
8.047.18f     suūtáyo va ūtáyaḥ  

48  
8.048.01a     svādór abhakṣi váyasaḥ sumedhā́ḥ  
8.048.01b     suādhíyo varivovíttarasya  
8.048.01c     víśve yáṃ devā́ utá mártiyāso  
8.048.01d     mádhu bruvánto abhí saṃcáranti  

8.048.02a     antáś ca prā́gā áditir bhavāsi  
8.048.02b     avayātā́ háraso daíviyasya  
8.048.02c     índav índrasya sakhiyáṃ juṣāṇáḥ  
8.048.02d     śraúṣṭīva dhúram ánu rāyá r̥dhyāḥ  

8.048.03a     ápāma sómam amŕ̥tā abhūma  
8.048.03b     áganma jyótir ávidāma devā́n  
8.048.03c     kíṃ nūnám asmā́n kr̥ṇavad árātiḥ  
8.048.03d     kím u dhūrtír amr̥ta mártiyasya  

8.048.04a     śáṃ no bhava hr̥dá ā́ pītá indo  
8.048.04b     pitéva soma sūnáve suśévaḥ  
8.048.04c     sákheva sákhya uruśaṃsa dhī́raḥ  
8.048.04d     prá ṇa ā́yur jīváse soma tārīḥ  

8.048.05a     imé mā pītā́ yaśása uruṣyávo  
8.048.05b     ráthaṃ ná gā́vaḥ sám anāha párvasu  
8.048.05c     té mā rakṣantu visrásaś carítrãd  
8.048.05d     utá mā srā́mād yavayantu índavaḥ  

8.048.06a     agníṃ ná mā mathitáṃ sáṃ didīpaḥ  
8.048.06b     prá cakṣaya kr̥ṇuhí vásyaso naḥ  
8.048.06c     áthā hí te máda ā́ soma mánye  
8.048.06d     revā́m̐ iva prá carā puṣṭím ácha  

8.048.07a     iṣiréṇa te mánasā sutásya  
8.048.07b     bhakṣīmáhi pítriyasyeva rāyáḥ  
8.048.07c     sóma rājan prá ṇa ā́yūṃṣi tārīr  
8.048.07d     áhānīva sū́riyo vāsarā́ṇi  

8.048.08a     sóma rājan mr̥̄ḷáyā+ naḥ suastí  
8.048.08b     táva smasi vratíyās tásya viddhi  
8.048.08c     álarti dákṣa utá manyúr indo  
8.048.08d     mā́ no aryó anukāmám párā dāḥ  

8.048.09a     tuváṃ hí nas tanúvaḥ soma gopā́  
8.048.09b     gā́tre-gātre niṣasátthā nr̥cákṣāḥ  
8.048.09c     yát te vayám praminā́ma vratā́ni  
8.048.09d     sá no mr̥̄ḷa+ suṣakhā́ deva vásyaḥ  

8.048.10a     r̥dūdáreṇa sákhiyā saceya  
8.048.10b     yó mā ná ríṣyed dhariaśva pītáḥ  
8.048.10c     ayáṃ yáḥ sómo ní ádhāyi asmé  
8.048.10d     tásmā índram pratíram emi ā́yuḥ  

8.048.11a     ápa tyā́ asthur ánirā ámīvā  
8.048.11b     nír atrasan támiṣīcīr ábhaiṣuḥ  
8.048.11c     ā́ sómo asmā́m̐ aruhad víhāyā  
8.048.11d     áganma yátra pratiránta ā́yuḥ  

8.048.12a     yó na índuḥ pitaro hr̥tsú pītó  
8.048.12b     ámartiyo mártiyām̐ āvivéśa  
8.048.12c     tásmai sómāya havíṣā vidhema  
8.048.12d     mr̥̄ḷīké+ asya sumataú siyāma  

8.048.13a     tuváṃ soma pitŕ̥bhiḥ saṃvidānó  
8.048.13b     ánu dyā́vāpr̥thivī́ ā́ tatantha  
8.048.13c     tásmai ta indo havíṣā vidhema  
8.048.13d     vayáṃ siyāma pátayo rayīṇā́m  

8.048.14a     trā́tāro devā ádhi vocatā no  
8.048.14b     mā́ no nidrā́ īśata mótá jálpiḥ  
8.048.14c     vayáṃ sómasya viśváha priyā́saḥ  
8.048.14d     suvī́rāso vidátham ā́ vadema  

8.048.15a     tuváṃ naḥ soma viśváto vayodhā́s  
8.048.15b     tuváṃ suvarvíd ā́ viśā nr̥cákṣāḥ  
8.048.15c     tuváṃ na inda ūtíbhiḥ sajóṣāḥ  
8.048.15d     pāhí paścā́tād utá vā purástāt  

49  
8.049.01a     abhí prá vaḥ surā́dhasam  
8.049.01b     índram arca yáthā vidé  
8.049.01c     yó jaritŕ̥bhyo maghávā purūvásuḥ  
8.049.01d     sahásreṇeva śíkṣati  

8.049.02a     śatā́nīkeva prá jigāti dhr̥ṣṇuyā́  
8.049.02b     hánti vr̥trā́ṇi dāśúṣe  
8.049.02c     girér iva prá rásā asya pinvire  
8.049.02d     dátrāṇi purubhójasaḥ  

8.049.03a     ā́ tvā sutā́sa índavo  
8.049.03b     mádā yá indra girvaṇaḥ  
8.049.03c     ā́po ná vajrinn ánu okíyaṃ sáraḥ  
8.049.03d     pr̥ṇánti śūra rā́dhase  

8.049.04a     anehásam pratáraṇaṃ vivákṣaṇam  
8.049.04b     mádhvaḥ svā́diṣṭham īm piba  
8.049.04c     ā́ yáthā · mandasānáḥ kirā́si naḥ  
8.049.04d     prá kṣudréva tmánā dhr̥ṣát  

8.049.05a     ā́ na stómam úpa dravád  
8.049.05b     dhyānó° áśvo ná sótr̥bhiḥ  
8.049.05c     yáṃ te svadhāvan svadáyanti dhenáva  
8.049.05d     índra káṇveṣu rātáyaḥ  

8.049.06a     ugráṃ ná vīráṃ námasópa sedima  
8.049.06b     víbhūtim ákṣitāvasum  
8.049.06c     udrī́va vajrinn avató ná siñcaté  
8.049.06d     kṣáranti indra dhītáyaḥ  

8.049.07a     yád dha nūnáṃ yád vā yajñé  
8.049.07b     yád vā pr̥thiviyā́m ádhi  
8.049.07c     áto no yajñám āśúbhir mahemata  
8.049.07d     ugrá ugrébhir ā́ gahi  

8.049.08a     ajirā́so hárayo yé ta āśávo  
8.049.08b     vā́tā iva prasakṣíṇaḥ  
8.049.08c     yébhir ápatyam mánuṣaḥ parī́yase  
8.049.08d     yébhir víśvaṃ súvar dr̥śé  

8.049.09a     etā́vatas ta īmaha  
8.049.09b     índra sumnásya gómataḥ  
8.049.09c     yáthā prā́vo maghavan médhiyātithiṃ  
8.049.09d     yáthā nī́pātithiṃ dháne  

8.049.10a     yáthā káṇve maghavan trasádasyavi  
8.049.10b     yáthā pakthé dáśavraje  
8.049.10c     yáthā góśarye ásanor r̥jíśvani  
8.049.10d     índra gómad dhíraṇyavat  

50  
8.050.01a     prá sú śrutáṃ surā́dhasam  
8.050.01b     árcā śakrám abhíṣṭaye  
8.050.01c     yáḥ sunvaté stuvaté kā́miyaṃ vásu  
8.050.01d     sahásreṇeva máṃhate  

8.050.02a     śatā́nīkā hetáyo asya duṣṭárā  
8.050.02b     índrasya samíṣo mahī́ḥ  
8.050.02c     girír ná bhujmā́ maghávatsu pinvate  
8.050.02d     yád īṃ sutā́ ámandiṣuḥ  

8.050.03a     yád īṃ sutā́sa índavo  
8.050.03b     abhí priyám ámandiṣuḥ  
8.050.03c     ā́po ná dhāyi sávanam ma ā́ vaso  
8.050.03d     dúghā ivópa dāśúṣe  

8.050.04a     anehásaṃ vo hávamānam ūtáye  
8.050.04b     mádhvaḥ kṣaranti dhītáyaḥ  
8.050.04c     ā́ tvā vaso hávamānāsa índava  
8.050.04d     úpa stotréṣu dadhire  

8.050.05a     ā́ naḥ sóme suadhvará  
8.050.05b     iyānó 'tyo° ná tośate  
8.050.05c     yáṃ te svadāvan suádanti gūrtáyaḥ  
8.050.05d     pauré chandayase hávam  

8.050.06a     prá vīrám ugráṃ víviciṃ dhanaspŕ̥taṃ  
8.050.06b     víbhūtiṃ rā́dhaso maháḥ  
8.050.06c     udrī́va vajrinn avató vasutvanā́  
8.050.06d     sádā pīpetha dāśúṣe  

8.050.07a     yád dha nūnám parāváti  
8.050.07b     yád vā pr̥thiviyā́ṃ diví  
8.050.07c     yujāná indra háribhir mahemata  
8.050.07d     r̥ṣvá r̥ṣvébhir ā́ gahi  

8.050.08a     rathirā́so hárayo yé te asrídha  
8.050.08b     ójo vā́tasya píprati  
8.050.08c     yébhir ní dásyum mánuṣo nighóṣayo  
8.050.08d     yébhiḥ súvaḥ parī́yase  

8.050.09a     etā́vatas te vaso  
8.050.09b     vidyā́ma śūra návyasaḥ  
8.050.09c     yáthā prā́va étaśaṃ kŕ̥tviye dháne  
8.050.09d     yáthā váśaṃ dáśavraje  

8.050.10a     yáthā káṇve maghavan médhe adhvaré  
8.050.10b     dīrghánīthe dámūnasi  
8.050.10c     yáthā góśarye ásiṣāso adrivo  
8.050.10d     máyi gotráṃ hariśríyam  

51  
8.051.01a     yáthā mánau sā́ṃvaraṇau  
8.051.01b     sómam indrā́pibaḥ sutám  
8.051.01c     nī́pātithau maghavan médhiyātithau  
8.051.01d     púṣṭigau śrúṣṭigau sácā  

8.051.02a     pārṣadvāṇáḥ práskaṇvaṃ sám asādayac  
8.051.02b     cháyānaṃ jívrim úddhitam  
8.051.02c     sahásrāṇi asiṣāsad gávām ŕ̥ṣis  
8.051.02d     tuvóto dásyave vŕ̥kaḥ  

8.051.03a     yá ukthébhir ná vindháte  
8.051.03b     cikíd yá r̥ṣicódanaḥ  
8.051.03c     índraṃ tám áchā vada návyasyā matī́  
8.051.03d     áriṣyantaṃ ná bhójase  

8.051.04a     yásmā arkáṃ saptáśīrṣāṇam ānr̥cús  
8.051.04b     tridhā́tum uttamé padé  
8.051.04c     sá tv ìmā́ víśvā bhúvanāni cikradad  
8.051.04d     ā́d íj janiṣṭa paúṃsiyam  

8.051.05a     yó no dātā́ vásūnãm  
8.051.05b     índraṃ táṃ hūmahe vayám  
8.051.05c     vidmā́ hí asya sumatíṃ návīyasīṃ  
8.051.05d     gaméma gómati vrajé  

8.051.06a     yásmai tuváṃ vaso dānā́ya śíkṣasi  
8.051.06b     sá rāyás póṣam aśnute  
8.051.06c     táṃ tvā vayám maghavann indra girvaṇaḥ  
8.051.06d     sutā́vanto havāmahe  

8.051.07a     kadā́ caná starī́r asi  
8.051.07b     néndra saścasi dāśúṣe  
8.051.07c     úpopén nú maghavan bhū́ya ín nú te  
8.051.07d     dā́naṃ devásya pr̥cyate  

8.051.08a     prá yó nanakṣé abhí ójasā kríviṃ  
8.051.08b     vadhaíḥ śúṣṇaṃ nighoṣáyan  
8.051.08c     yadéd ástambhīt pratháyann amū́ṃ dívam  
8.051.08d     ā́d íj janiṣṭa pā́rthivaḥ  

8.051.09a     yásyāyáṃ víśva ā́riyo  
8.051.09b     dā́saḥ śevadhipā́ aríḥ  
8.051.09c     tiráś cid aryé rúśame pávīravi  
8.051.09d     túbhyét só ajyate rayíḥ  

8.051.10a     turaṇyávo mádhumantaṃ ghr̥taścútaṃ  
8.051.10b     víprāso arkám ānr̥cuḥ  
8.051.10c     asmé rayíḥ paprathe vŕ̥ṣṇiyaṃ śávo  
8.051.10d     asmé svānā́sa° índavaḥ  

52  
8.052.01a     yáthā mánau vívasvati  
8.052.01b     sómaṃ śakrā́pibaḥ sutám  
8.052.01c     yáthā trité chánda indra jújoṣasi  
8.052.01d     āyaú mādayase sácā  

8.052.02a     pŕ̥ṣadhre médhiye mātaríśvani  
8.052.02b     índra svāné° ámandathāḥ  
8.052.02c     yáthā sómaṃ dáśaśipre dáśoṇiye  
8.052.02d     syū́maraśmāv ŕ̥jūnasi  

8.052.03a     yá ukthā́ kévalā dadhé  
8.052.03b     yáḥ sómaṃ dhr̥ṣitā́pibat  
8.052.03c     yásmai víṣṇus trī́ṇi padā́ vicakramá  
8.052.03d     úpa mitrásya dhármabhiḥ  

8.052.04a     yásya tvám · indra stómeṣu cākáno  
8.052.04b     vā́je vājiñ chatakrato  
8.052.04c     táṃ tvā vayáṃ sudúghām iva godúho  
8.052.04d     juhūmási śravasyávaḥ  

8.052.05a     yó no dātā́ sá naḥ pitā́  
8.052.05b     mahā́m̐ ugrá īśānakŕ̥t  
8.052.05c     áyāmann ugró maghávā purūvásur  
8.052.05d     gór áśvasya prá dātu naḥ  

8.052.06a     yásmai tuváṃ vaso dānā́ya máṃhase  
8.052.06b     sá rāyás póṣam invati  
8.052.06c     vasūyávo vásupatiṃ śatákratuṃ  
8.052.06d     stómair índraṃ havāmahe  

8.052.07a     kadā́ caná prá yuchasi  
8.052.07b     ubhé ní pāsi jánmanī  
8.052.07c     túrīyāditya hávanaṃ ta indriyám  
8.052.07d     ā́ tasthāv amŕ̥taṃ diví  

8.052.08a     yásmai tuvám maghavann indra girvaṇaḥ  
8.052.08b     śíkṣo śíkṣasi dāśúṣe  
8.052.08c     asmā́kaṃ gíra utá suṣṭutíṃ vaso  
8.052.08d     kaṇvavác chr̥ṇudhī hávam  

8.052.09a     ástāvi mánma pūrviyám  
8.052.09b     bráhma índrāya vocata  
8.052.09c     pūrvī́r r̥tásya br̥hatī́r anūṣata  
8.052.09d     stotúr medhā́ asr̥kṣata  

8.052.10a     sám índro rā́yo br̥hatī́r adhūnuta  
8.052.10b     sáṃ kṣoṇī́ sám u sū́riyam  
8.052.10c     sáṃ śukrā́saḥ śúcayaḥ sáṃ gávāśiraḥ  
8.052.10d     sómā índram amandiṣuḥ  

53  
8.053.01a     upamáṃ tvā maghónãṃ  
8.053.01b     jyéṣṭhaṃ ca vr̥ṣabhā́ṇãm  
8.053.01c     pūrbhíttamam maghavann indra govídam  
8.053.01d     ī́śānaṃ rāyá īmahe  

8.053.02a     yá āyúṃ kútsam atithigvám árdayo  
8.053.02b     vāvr̥dhānó divé-dive  
8.053.02c     táṃ tvā vayáṃ háriaśvaṃ śatákratuṃ  
8.053.02d     vājayánto havāmahe  

8.053.03a     ā́ no víśveṣãṃ rásam  
8.053.03b     mádhvaḥ siñcantu ádrayaḥ  
8.053.03c     yé parāváti sunviré jáneṣu ā́  
8.053.03d     yé arvāváti índavaḥ  

8.053.04a     víśvā dvéṣāṃsi jahí cā́va cā́ kr̥dhi  
8.053.04b     víśve sanvantu ā́ vásu  
8.053.04c     śī́ṣṭeṣu cit te madirā́so aṃśávo  
8.053.04d     yátrā sómasya tr̥mpási  

8.053.05a     índra nédīya éd ihi  
8.053.05b     mitámedhābhir ūtíbhiḥ  
8.053.05c     ā́ śaṃtama śáṃtamābhir abhíṣṭibhir  
8.053.05d     ā́ suāpe suāpíbhiḥ  

8.053.06a     ājitúraṃ sátpatiṃ viśvácarṣaṇiṃ  
8.053.06b     kr̥dhí prajā́su ā́bhagam  
8.053.06c     prá sū́ tirā śácībhir yé ta ukthínaḥ  
8.053.06d     krátum punatá ānuṣák  

8.053.07a     yás te sā́dhiṣṭho ávase  
8.053.07b     té siyāma bháreṣu te  
8.053.07c     vayáṃ hótrābhir utá deváhūtibhiḥ  
8.053.07d     sasavā́ṃso manāmahe  

8.053.08a     aháṃ hí te harivo bráhma vājayúr  
8.053.08b     ājíṃ yā́mi sádotíbhiḥ  
8.053.08c     tuvā́m íd evá tám áme sám aśvayúr  
8.053.08d     gavyúr ágre mathīnã́m  

54  
8.054.01a     etát ta indra vīríyaṃ  
8.054.01b     gīrbhír gr̥ṇánti kārávaḥ  
8.054.01c     té stóbhanta ū́rjam āvan ghr̥taścútam  
8.054.01d     paurā́so nakṣan dhītíbhiḥ  

8.054.02a     nákṣanta índram ávase sukr̥tyáyā  
8.054.02b     yéṣāṃ sutéṣu mándase  
8.054.02c     yáthā saṃvarté ámado yáthā kr̥śá  
8.054.02d     evā́smé indra matsuva  

8.054.03a     ā́ no víśve sajóṣaso  
8.054.03b     dévāso gántanópa naḥ  
8.054.03c     vásavo rudrā́ ávase na ā́ gamañ  
8.054.03d     chr̥ṇvántu marúto hávam  

8.054.04a     pūṣā́ víṣṇur hávanam me sárasvatī  
8.054.04b     ávantu saptá síndhavaḥ  
8.054.04c     ā́po vā́taḥ párvatāso vánaspátiḥ  
8.054.04d     śr̥ṇótu pr̥thivī́ hávam  

8.054.05a     yád indra rā́dho ásti te  
8.054.05b     mā́ghonam maghavattama  
8.054.05c     téna no bodhi sadhamā́diyo vr̥dhé  
8.054.05d     bhágo dānā́ya vr̥trahan  

8.054.06a     ā́jipate nr̥pate tuvám íd dhí no  
8.054.06b     vā́ja ā́ vakṣi sukrato  
8.054.06c     vītī́ hótrābhir utá devávītibhiḥ  
8.054.06d     sasavā́ṃso ví śr̥ṇvire  

8.054.07a     sánti hí aryá āśíṣa  
8.054.07b     índra ā́yur jánānãm  
8.054.07c     asmā́n nakṣasva maghavann úpā́vase  
8.054.07d     dhukṣásva pipyúṣīm íṣam  

8.054.08a     vayáṃ ta indra stómebhir vidhema  
8.054.08b     tvám asmā́kaṃ śatakrato  
8.054.08c     máhi sthūráṃ śaśayáṃ rā́dho áhrayam  
8.054.08d     práskaṇvāya ní tośaya  

55  
8.055.01a     bhū́rī́d índrasya vīríyaṃ  
8.055.01b     ví ákhyam abhí ā́yati  
8.055.01c     rā́dhas te dasyave vr̥ka  

8.055.02a     śatáṃ śvetā́sa ukṣáṇo  
8.055.02b     diví tā́ro ná rocante  
8.055.02c     mahnā́ dívaṃ ná tastabhuḥ  

8.055.03a     śatáṃ veṇū́ñ chatáṃ śúnaḥ  
8.055.03b     śatáṃ cármāṇi mlātā́ni  
8.055.03c     śatám me balbajastukā́  
8.055.03d     áruṣīṇāṃ cátuḥśatam  

8.055.04a     sudevā́ stha kāṇvāyanā  
8.055.04b     váyo-vayo vicarántaḥ  
8.055.04c     áśvāso ná caṅkramata  

8.055.05a     ā́d ít sāptásya carkirann  
8.055.05b     ā́nūnasya máhi śrávaḥ  
8.055.05c     śyā́vīr atidhvasán patháś  
8.055.05d     cákṣuṣā caná saṃnáśe  

56  
8.056.01a     práti te dasyave vr̥ka  
8.056.01b     rā́dho adarśi áhrayam  
8.056.01c     diyaúr ná prathinā́ śávaḥ  

8.056.02a     dáśa máhyam pautakratáḥ  
8.056.02b     sahásrā dásyave vŕ̥kaḥ  
8.056.02c     nítyād rāyó amaṃhata  

8.056.03a     śatám me gardabhā́nãṃ  
8.056.03b     śatám ū́rṇāvatīnãm  
8.056.03c     śatáṃ dāsā́m̐ áti srájaḥ  

8.056.04a     tátro ápi prā́ṇīyata  
8.056.04b     pūtákratāyai víaktā  
8.056.04c     áśvānām ín ná yūthíyām  

8.056.05a     áceti agníś cikitúr  
8.056.05b     havyavā́ṭ sá sumádrathaḥ  
8.056.05c     agníḥ śukréṇa śocíṣā  
8.056.05d     br̥hát sū́ro arocata  
8.056.05e     diví sū́ryo arocata  

57  
8.057.01a     yuváṃ devā krátunā pūrviyéṇa  
8.057.01b     yuktā́ ráthena taviṣáṃ yajatrā  
8.057.01c     ā́gachataṃ nāsatiyā śácībhir  
8.057.01d     idáṃ tr̥tī́yaṃ sávanam pibāthaḥ  

8.057.02a     yuvā́ṃ devā́s tráya ekādaśā́saḥ  
8.057.02b     satyā́ḥ satyásya dadr̥śe purástāt  
8.057.02c     asmā́kaṃ yajñáṃ sávanaṃ juṣāṇā́  
8.057.02d     pātáṃ sómam aśvinā dī́diagnī  

8.057.03a     panā́yiyaṃ tád aśvinā kr̥táṃ vāṃ  
8.057.03b     vr̥ṣabhó divó rájasaḥ pr̥thivyā́ḥ  
8.057.03c     sahásraṃ śáṃsā utá yé gáviṣṭau  
8.057.03d     sárvām̐ ít tā́m̐ úpa yātā píbadhyai  

8.057.04a     ayáṃ vām bhāgó níhito yajatrā  
8.057.04b     imā́ gíro nāsatiyópa yātam  
8.057.04c     píbataṃ sómam mádhumantam asmé  
8.057.04d     prá dāśuvā́ṃsam avataṃ śácībhiḥ  

58  
8.058.01a     yám r̥tvíjo bahudhā́ kalpáyantaḥ  
8.058.01b     sácetaso yajñám imáṃ váhanti  
8.058.01c     yó 'nūcānó° brāhmaṇó yuktá āsīt  
8.058.01d     kā́ svit tátra yájamānasya saṃvít  

8.058.02a     éka evā́gnír bahudhā́ sámiddha  
8.058.02b     ékaḥ sū́ryo víśvam ánu prábhūtaḥ  
8.058.02c     ékaivóṣā́ḥ sárvam idáṃ ví bhāti  
8.058.02d     ékaṃ vā́ idáṃ ví babhūva sárvam  

8.058.03a     jyótiṣmantaṃ ketumántaṃ tricakráṃ  
8.058.03b     sukháṃ ráthaṃ suṣádam bhū́rivāram  
8.058.03c     citrā́maghā yásya yóge 'dhijajñe  
8.058.03d     táṃ vāṃ huvé áti riktam† píbadhyai  

59  
8.059.01a     imā́ni vām bhāgadhéyāni sisrata  
8.059.01b     índrāvaruṇā prá mahé sutéṣu vām  
8.059.01c     yajñé-yajñe ha sávanā bhuraṇyátho  
8.059.01d     yát sunvaté yájamānāya śíkṣathaḥ  

8.059.02a     niṣṣídhvarīr óṣadhīr ā́pa āstām  
8.059.02b     índrāvaruṇā mahimā́nam ā́śata  
8.059.02c     yā́ sísratū rájasaḥ pāré ádhvano  
8.059.02d     yáyoḥ śátrur nákir ā́deva óhate  

8.059.03a     satyáṃ tád indrāvaruṇā kr̥śásya vām  
8.059.03b     mádhva ūrmíṃ duhate saptá vā́ṇīḥ  
8.059.03c     tā́bhir dāśvā́ṃsam avataṃ śubhas patī  
8.059.03d     yó vām ádabdho abhí pā́ti cíttibhiḥ  

8.059.04a     ghr̥taprúṣaḥ saúmiyā jīrádānavaḥ  
8.059.04b     saptá svásāraḥ sádana r̥tásya  
8.059.04c     yā́ ha vām indrāvaruṇā ghr̥taścútas  
8.059.04d     tā́bhir dhattaṃ yájamānāya śikṣatam  

8.059.05a     ávocāma mahaté saúbhagāya satyáṃ  
8.059.05b     tveṣā́bhiyām mahimā́nam indriyám  
8.059.05c     asmā́n sú indrāvaruṇā ghr̥taścútas  
8.059.05d     tríbhiḥ sāptébhir avataṃ śubhas patī  

8.059.06a     índrāvaruṇā yád r̥ṣíbhyo manīṣā́ṃ  
8.059.06b     vācó matíṃ śrutám adattam ágre  
8.059.06c     yā́ni sthā́nāni asr̥janta dhī́rā  
8.059.06d     yajñáṃ tanvānā́s tápasābhy àpaśyam  

8.059.07a     índrāvaruṇā saumanasám ádr̥ptaṃ  
8.059.07b     rāyás póṣaṃ yájamāneṣu dhattam  
8.059.07c     prajā́m puṣṭím bhūtim asmā́su dhattaṃ  
8.059.07d     dīrghāyutvā́ya prá tirataṃ na ā́yuḥ  

60  
8.060.01a     ágna ā́ yāhi agníbhir  
8.060.01b     hótāraṃ tvā vr̥ṇīmahe  
8.060.01c     ā́ tvā́m anaktu práyatā havíṣmatī  
8.060.01d     yájiṣṭham barhír āsáde  

8.060.02a     áchā hí tvā sahasaḥ sūno aṅgiraḥ  
8.060.02b     srúcaś cáranti adhvaré  
8.060.02c     ūrjó nápātaṃ ghr̥tákeśam īmahe  
8.060.02d     agníṃ yajñéṣu pūrviyám  

8.060.03a     ágne kavír vedhā́ asi  
8.060.03b     hótā pavāka+ yákṣiyaḥ  
8.060.03c     mandró yájiṣṭho adhvaréṣu ī́ḍiyo  
8.060.03d     víprebhiḥ śukra mánmabhiḥ  

8.060.04a     ádrogham ā́ vahośató yaviṣṭhiya  
8.060.04b     devā́m̐ ajasra vītáye  
8.060.04c     abhí práyāṃsi súdhitā́ vaso gahi  
8.060.04d     mándasva dhītíbhir hitáḥ  

8.060.05a     tuvám ít sapráthā asi  
8.060.05b     ágne trātar r̥tás kavíḥ  
8.060.05c     tuvā́ṃ víprāsaḥ samidhāna dīdiva  
8.060.05d     ā́ vivāsanti vedhásaḥ  

8.060.06a     śócā śociṣṭha dīdihí viśé máyo  
8.060.06b     rā́sva stotré mahā́m̐ asi  
8.060.06c     devā́nāṃ śárman máma santu sūráyaḥ  
8.060.06d     śatrūṣā́haḥ suagnáyaḥ  

8.060.07a     yáthā cid vr̥ddhám atasám  
8.060.07b     ágne saṃjū́rvasi kṣámi  
8.060.07c     evā́ daha mitramaho yó asmadhrúg  
8.060.07d     durmánmā káś ca vénati  

8.060.08a     mā́ no mártāya ripáve rakṣasvíne  
8.060.08b     mā́gháśaṃsāya rīradhaḥ  
8.060.08c     ásredhadbhis taráṇibhir yaviṣṭhiya  
8.060.08d     śivébhiḥ pāhi pāyúbhiḥ  

8.060.09a     pāhí no agna ékayā  
8.060.09b     pāhí utá dvitī́yayā  
8.060.09c     pāhí gīrbhís tisŕ̥bhir ūrjãm pate  
8.060.09d     pāhí catasŕ̥bhir vaso  

8.060.10a     pāhí víśvasmād rakṣáso árāvaṇaḥ  
8.060.10b     prá sma vā́jeṣu no ava  
8.060.10c     tuvā́m íd dhí nédiṣṭhaṃ devátātaya  
8.060.10d     āpíṃ nákṣāmahe vr̥dhé  

8.060.11a     ā́ no agne vayovŕ̥dhaṃ  
8.060.11b     rayím pavāka+ śáṃsiyam  
8.060.11c     rā́svā ca na upamāte puruspŕ̥haṃ  
8.060.11d     súnītī sváyaśastaram  

8.060.12a     yéna váṃsāma pŕ̥tanāsu śárdhatas  
8.060.12b     táranto aryá ādíśaḥ  
8.060.12c     sá tváṃ no vardha práyasā śacīvaso  
8.060.12d     jínvā dhíyo vasuvídaḥ  

8.060.13a     śíśāno vr̥ṣabhó yathā  
8.060.13b     agníḥ śŕ̥ṅge dávidhuvat  
8.060.13c     tigmā́ asya hánavo ná pratidhŕ̥ṣe  
8.060.13d     sujámbhaḥ sáhaso yahúḥ  

8.060.14a     nahí te agne vr̥ṣabha pratidhŕ̥ṣe  
8.060.14b     jámbhāso yád vitíṣṭhase  
8.060.14c     sá tváṃ no hotaḥ súhutaṃ havíṣ kr̥dhi  
8.060.14d     váṃsvā no vā́riyā purú  

8.060.15a     śéṣe váneṣu mātaróḥ  
8.060.15b     sáṃ tvā mártāsa indhate  
8.060.15c     átandro havyā́ vahasi haviṣkŕ̥ta  
8.060.15d     ā́d íd devéṣu rājasi  

8.060.16a     saptá hótāras tám íd īḷate tuvā  
8.060.16b     ágne sutyájam áhrayam  
8.060.16c     bhinátsi ádriṃ tápasā ví śocíṣā  
8.060.16d     prā́gne tiṣṭha jánām̐ áti  

8.060.17a     agním-agniṃ vo ádhriguṃ  
8.060.17b     huvéma vr̥ktábarhiṣaḥ  
8.060.17c     agníṃ hitáprayasaḥ śaśvatī́ṣu ā́  
8.060.17d     hótāraṃ carṣaṇīnã́m  

8.060.18a     kétena śárman sacate suṣāmáṇi  
8.060.18b     ágne túbhyaṃ cikitvánā  
8.060.18c     iṣaṇyáyā naḥ pururū́pam ā́ bhara  
8.060.18d     vā́jaṃ nédiṣṭham ūtáye  

8.060.19a     ágne járitar viśpátis  
8.060.19b     tepānó deva rakṣásaḥ  
8.060.19c     áproṣivān gr̥hápatir mahā́m̐ asi  
8.060.19d     divás pāyúr duroṇayúḥ  

8.060.20a     mā́ no rákṣa ā́ veśīd āghr̥ṇīvaso  
8.060.20b     mā́ yātúr yātumā́vatām  
8.060.20c     parogavyūtí ánirām ápa kṣúdham  
8.060.20d     ágne sédha rakṣasvínaḥ  

61  
8.061.01a     ubháyaṃ śr̥ṇávac ca na  
8.061.01b     índro arvā́g idáṃ vácaḥ  
8.061.01c     satrā́ciyā maghávā sómapītaye  
8.061.01d     dhiyā́ śáviṣṭha ā́ gamat  

8.061.02a     táṃ hí svarā́jaṃ vr̥ṣabháṃ tám ójase  
8.061.02b     dhiṣáṇe niṣṭatakṣátuḥ  
8.061.02c     utópamā́nām prathamó ní ṣīdasi  
8.061.02d     sómakāmaṃ hí te mánaḥ  

8.061.03a     ā́ vr̥ṣasva purūvaso  
8.061.03b     sutásya indra ándhasaḥ  
8.061.03c     vidmā́ hí tvā harivaḥ pr̥tsú sāsahím  
8.061.03d     ádhr̥ṣṭaṃ cid dadhr̥ṣváṇim  

8.061.04a     áprāmisatya maghavan táthéd asad  
8.061.04b     índra krátvā yáthā váśaḥ  
8.061.04c     sanéma vā́jaṃ táva śiprin ávasā  
8.061.04d     makṣū́ cid yánto adrivaḥ  

8.061.05a     śagdhí ū ṣú śacīpata  
8.061.05b     índra víśvābhir ūtíbhiḥ  
8.061.05c     bhágaṃ ná hí tvā yaśásaṃ vasuvídam  
8.061.05d     ánu śūra cárāmasi  

8.061.06a     pauró áśvasya purukŕ̥d gávām asi  
8.061.06b     útso deva hiraṇyáyaḥ  
8.061.06c     nákir hí dā́nam parimárdhiṣat tuvé  
8.061.06d     yád-yad yā́mi tád ā́ bhara  

8.061.07a     tuváṃ hí éhi cérave  
8.061.07b     vidā́ bhágaṃ vásuttaye  
8.061.07c     úd vāvr̥ṣasva maghavan gáviṣṭaya  
8.061.07d     úd indra áśvamiṣṭaye  

8.061.08a     tuvám purū́ sahásrāṇi śatā́ni ca  
8.061.08b     yūthā́ dānā́ya maṃhase  
8.061.08c     ā́ puraṃdaráṃ cakr̥ma vípravacasa  
8.061.08d     índraṃ gā́yanto ávase  

8.061.09a     avipró vā yád ávidhad  
8.061.09b     vípro vā indra te vácaḥ  
8.061.09c     sá prá mamandat tuvāyā́ śatakrato  
8.061.09d     prā́cāmanyo áhaṃsana  

8.061.10a     ugrábāhur mrakṣakŕ̥tvā puraṃdaró  
8.061.10b     yádi me śr̥ṇávad dhávam  
8.061.10c     vasūyávo vásupatiṃ śatákratuṃ  
8.061.10d     stómair índraṃ havāmahe  

8.061.11a     ná pāpā́so manāmahe  
8.061.11b     nā́rāyāso ná jáḷhavaḥ  
8.061.11c     yád ín nu índraṃ vŕ̥ṣaṇaṃ sácā suté  
8.061.11d     sákhāyaṃ kr̥ṇávāmahai  

8.061.12a     ugráṃ yuyujma pŕ̥tanāsu sāsahím  
8.061.12b     r̥ṇákātim ádābhiyam  
8.061.12c     védā bhr̥máṃ cit sánitā rathī́tamo  
8.061.12d     vājínaṃ yám íd ū náśat  

8.061.13a     yáta indra bháyāmahe  
8.061.13b     táto no ábhayaṃ kr̥dhi  
8.061.13c     mághavañ chagdhí táva tán na ūtíbhir  
8.061.13d     ví dvíṣo ví mŕ̥dho jahi  

8.061.14a     tuváṃ hí rādhaspate rā́dhaso maháḥ  
8.061.14b     kṣáyasya ási vidhatáḥ  
8.061.14c     táṃ tvā vayám maghavann indra girvaṇaḥ  
8.061.14d     sutā́vanto havāmahe  

8.061.15a     índra spáḷ utá vr̥trahā́  
8.061.15b     paraspā́ no váreṇiyaḥ  
8.061.15c     sá no rakṣiṣac caramáṃ sá madhyamáṃ  
8.061.15d     sá paścā́t pātu naḥ puráḥ  

8.061.16a     tváṃ naḥ paścā́d adharā́d uttarā́t purá  
8.061.16b     índra ní pāhi viśvátaḥ  
8.061.16c     āré asmát kr̥ṇuhi daíviyam bhayám  
8.061.16d     āré hetī́r ádevĩḥ  

8.061.17a     adyá-adyā śuváḥ-śuva  
8.061.17b     índra trā́sva paré ca naḥ  
8.061.17c     víśvā ca no jaritr̥̄́n satpate áhā  
8.061.17d     dívā náktaṃ ca rakṣiṣaḥ  

8.061.18a     prabhaṅgī́ śū́ro maghávā tuvī́maghaḥ  
8.061.18b     sámmiślo viríyāya kám  
8.061.18c     ubhā́ te bāhū́ vŕ̥ṣaṇā śatakrato  
8.061.18d     ní yā́ vájram mimikṣátuḥ  

62  
8.062.01a     prá ū asmā úpastutim  
8.062.01b     bháratā yáj jújoṣati  
8.062.01c     ukthaír índrasya mā́hinaṃ  
8.062.01d     váyo vardhanti somíno  
8.062.01e     bhadrā́ índrasya rātáyaḥ  

8.062.02a     ayujó ásamo nŕ̥bhir  
8.062.02b     ékaḥ kr̥ṣṭī́r ayā́siyaḥ  
8.062.02c     pūrvī́r áti prá vāvr̥dhe  
8.062.02d     víśvā jātā́ni ójasā  
8.062.02e     bhadrā́ índrasya rātáyaḥ  

8.062.03a     áhitena cid árvatā  
8.062.03b     jīrádānuḥ siṣāsati  
8.062.03c     pravā́cyam indra tát táva  
8.062.03d     vīríyāṇi kariṣyató  
8.062.03e     bhadrā́ índrasya rātáyaḥ  

8.062.04a     ā́ yāhi kr̥ṇávāma ta  
8.062.04b     índra bráhmāṇi várdhanā  
8.062.04c     yébhiḥ śaviṣṭha cākáno  
8.062.04d     bhadrám ihá śravasyaté  
8.062.04e     bhadrā́ índrasya rātáyaḥ  

8.062.05a     dhr̥ṣatáś cid dhr̥ṣán mánaḥ  
8.062.05b     kr̥ṇóṣi indra yát tuvám  
8.062.05c     tīvraíḥ sómaiḥ saparyató  
8.062.05d     námobhiḥ pratibhū́ṣato  
8.062.05e     bhadrā́ índrasya rātáyaḥ  

8.062.06a     áva caṣṭa ŕ̥cīṣamo  
8.062.06b     avatā́m̐ iva mā́nuṣaḥ  
8.062.06c     juṣṭvī́ dákṣasya somínaḥ  
8.062.06d     sákhāyaṃ kr̥ṇute yújam  
8.062.06e     bhadrā́ índrasya rātáyaḥ  

8.062.07a     víśve ta indra vīríyaṃ  
8.062.07b     devā́ ánu krátuṃ daduḥ  
8.062.07c     bhúvo víśvasya gópatiḥ puruṣṭuta  
8.062.07d     bhadrā́ índrasya rātáyaḥ  

8.062.08a     gr̥ṇé tád indra te śáva  
8.062.08b     upamáṃ devátātaye  
8.062.08c     yád dháṃsi vr̥trám ójasā śacīpate  
8.062.08d     bhadrā́ índrasya rātáyaḥ  

8.062.09a     sámaneva vapuṣyatáḥ  
8.062.09b     kr̥ṇávan mā́nuṣā yugā́  
8.062.09c     vidé tád índraś cétanam ádha śrutó  
8.062.09d     bhadrā́ índrasya rātáyaḥ  

8.062.10a     új jātám indra te śáva  
8.062.10b     út tuvā́m út táva krátum  
8.062.10c     bhū́rigo bhū́ri vāvr̥dhur  
8.062.10d     mághavan táva śármaṇi  
8.062.10e     bhadrā́ índrasya rātáyaḥ  

8.062.11a     aháṃ ca tváṃ ca vr̥trahan  
8.062.11b     sáṃ yujyāva saníbhya ā́  
8.062.11c     arātīvā́ cid adrivo  
8.062.11d     ánu nau śūra maṃsate  
8.062.11e     bhadrā́ índrasya rātáyaḥ  

8.062.12a     satyám íd vā́ u táṃ vayám  
8.062.12b     índraṃ stavāma nā́nr̥tam  
8.062.12c     mahā́m̐ ásunvato vadhó  
8.062.12d     bhū́ri jyótīṃṣi sunvató  
8.062.12e     bhadrā́ índrasya rātáyaḥ  

63  
8.063.01a     sá pūrviyó mahā́nãṃ  
8.063.01b     venáḥ krátubhir ānaje  
8.063.01c     yásya dvā́rā mánuṣ pitā́  
8.063.01d     devéṣu dhíya ānajé  

8.063.02a     divó mā́naṃ ná út sadan  
8.063.02b     sómapr̥ṣṭhāso ádrayaḥ  
8.063.02c     ukthā́ bráhma ca śáṃsiyā  

8.063.03a     sá vidvā́m̐ áṅgirobhiya  
8.063.03b     índro gā́ avr̥ṇod ápa  
8.063.03c     stuṣé tád asya paúṃsiyam  

8.063.04a     sá pratnáthā kavivr̥dhá  
8.063.04b     índro vākásya vakṣáṇiḥ  
8.063.04c     śivó arkásya hómani  
8.063.04d     asmatrā́ gantu ávase  

8.063.05a     ā́d ū nú te ánu krátuṃ  
8.063.05b     svā́hā várasya yájyavaḥ  
8.063.05c     śvātrám arkā́ anūṣata  
8.063.05d     índra gotrásya dāváne  

8.063.06a     índre víśvāni vīríyā  
8.063.06b     kr̥tā́ni kártuvāni ca  
8.063.06c     yám arkā́ adhvaráṃ vidúḥ  

8.063.07a     yát pā́ñcajanyayā viśā́  
8.063.07b     índre ghóṣā ásr̥kṣata  
8.063.07c     ástr̥ṇād barháṇā vipó  
8.063.07d     aryó mā́nasya sá kṣáyaḥ  

8.063.08a     iyám u te ánuṣṭutiś  
8.063.08b     cakr̥ṣé tā́ni paúṃsiyā  
8.063.08c     prā́vaś cakrásya vartaním  

8.063.09a     asyá vŕ̥ṣṇo viódana  
8.063.09b     urú kramiṣṭa jīváse  
8.063.09c     yávaṃ ná paśvá ā́ dade  

8.063.10a     tád dádhānā avasyávo  
8.063.10b     yuṣmā́bhir dákṣapitaraḥ  
8.063.10c     syā́ma marútvato vr̥dhé  

8.063.11a     báḷ r̥tvíyāya dhā́mana  
8.063.11b     ŕ̥kvabhiḥ śūra nonumaḥ  
8.063.11c     jéṣāmendra tváyā yujā́  

8.063.12a     asmé rudrā́ mehánā párvatāso  
8.063.12b     vr̥trahátye bhárahūtau sajóṣāḥ  
8.063.12c     yáḥ śáṃsate stuvaté dhā́yi pajrá  
8.063.12d     índrajyeṣṭhā asmā́m̐ avantu devā́ḥ  

64  
8.064.01a     út tvā mandantu stómāḥ  
8.064.01b     kr̥ṇuṣvá rā́dho adrivaḥ  
8.064.01c     áva brahmadvíṣo jahi  

8.064.02a     padā́ paṇī́m̐r arādháso  
8.064.02b     ní bādhasva mahā́m̐ asi  
8.064.02c     nahí tvā káś caná práti  

8.064.03a     tvám īśiṣe sutā́nãm  
8.064.03b     índra tvám ásutānãm  
8.064.03c     tuváṃ rā́jā jánānãm  

8.064.04a     éhi préhi kṣáyo diví  
8.064.04b     āghóṣañ carṣaṇīnã́m  
8.064.04c     óbhé pr̥ṇāsi ródasī  

8.064.05a     tiyáṃ cit párvataṃ giríṃ  
8.064.05b     śatávantaṃ sahasríṇam  
8.064.05c     ví stotŕ̥bhyo rurojitha  

8.064.06a     vayám u tvā dívā suté  
8.064.06b     vayáṃ náktaṃ havāmahe  
8.064.06c     asmā́kaṃ kā́mam ā́ pr̥ṇa  

8.064.07a     kúva syá vr̥ṣabhó yúvā  
8.064.07b     tuvigrī́vo ánānataḥ  
8.064.07c     brahmā́ kás táṃ saparyati  

8.064.08a     kásya svit sávanaṃ vŕ̥ṣā  
8.064.08b     jujuṣvā́m̐ áva gachati  
8.064.08c     índraṃ ká u svid ā́ cake  

8.064.09a     káṃ te dānā́ asakṣata  
8.064.09b     vŕ̥trahan káṃ suvī́riyā  
8.064.09c     ukthé ká u svid ántamaḥ  

8.064.10a     ayáṃ te mā́nuṣe jáne  
8.064.10b     sómaḥ pūrúṣu sūyate  
8.064.10c     tásyéhi prá dravā píba  

8.064.11a     ayáṃ te śaryaṇā́vati  
8.064.11b     suṣómāyām ádhi priyáḥ  
8.064.11c     ārjīkī́ye madíntamaḥ  

8.064.12a     tám adyá rā́dhase mahé  
8.064.12b     cā́rum mádāya ghŕ̥ṣvaye  
8.064.12c     éhīm indra drávā píba  

65  
8.065.01a     yád indra prā́g ápāg údaṅ  
8.065.01b     níag vā hūyáse nŕ̥bhiḥ  
8.065.01c     ā́ yāhi tū́yam āśúbhiḥ  

8.065.02a     yád vā prasrávaṇe divó  
8.065.02b     mādáyāse súvarṇare  
8.065.02c     yád vā samudré ándhasaḥ  

8.065.03a     ā́ tvā gīrbhír mahā́m urúṃ  
8.065.03b     huvé gā́m iva bhójase  
8.065.03c     índra sómasya pītáye  

8.065.04a     ā́ ta indra mahimā́naṃ  
8.065.04b     hárayo deva te máhaḥ  
8.065.04c     ráthe vahantu bíbhrataḥ  

8.065.05a     índra gr̥ṇīṣá u stuṣé  
8.065.05b     mahā́m̐ ugrá īśānakŕ̥t  
8.065.05c     ā́ ihi naḥ sutám píba  

8.065.06a     sutā́vantas tuvā vayám  
8.065.06b     práyasvanto havāmahe  
8.065.06c     idáṃ no barhír āsáde  

8.065.07a     yác cid dhí śáśvatām ási  
8.065.07b     índra sā́dhāraṇas tuvám  
8.065.07c     táṃ tvā vayáṃ havāmahe  

8.065.08a     idáṃ te somiyám mádhu  
8.065.08b     ádhukṣann ádribhir náraḥ  
8.065.08c     juṣāṇá indra tát piba  

8.065.09a     víśvām̐ aryó vipaścíto  
8.065.09b     áti khyas tū́yam ā́ gahi  
8.065.09c     asmé dhehi śrávo br̥hát  

8.065.10a     dātā́ me pŕ̥ṣatīnãṃ  
8.065.10b     rā́jā hiraṇyavī́nãm  
8.065.10c     mā́ devā maghávā riṣat  

8.065.11a     sahásre pŕ̥ṣatīnãm  
8.065.11b     ádhi ścandrám br̥hát pr̥thú  
8.065.11c     śukráṃ híraṇyam ā́ dade  

8.065.12a     nápāto durgáhasya me  
8.065.12b     sahásreṇa surā́dhasaḥ  
8.065.12c     śrávo devéṣu akrata  

66  
8.066.01a     tárobhir vo vidádvasum  
8.066.01b     índraṃ sabā́dha ūtáye  
8.066.01c     br̥hád gā́yantaḥ sutásome adhvaré  
8.066.01d     huvé bháraṃ ná kāríṇam  

8.066.02a     ná yáṃ dudhrā́ várante ná sthirā́ múro  
8.066.02b     máde suśiprám ándhasaḥ  
8.066.02c     yá ādŕ̥tyā śaśamānā́ya sunvaté  
8.066.02d     dā́tā jaritrá ukthíyam  

8.066.03a     yáḥ śakró mr̥kṣó áśviyo  
8.066.03b     yó vā kī́jo hiraṇyáyaḥ  
8.066.03c     sá ūrvásya rejayati ápāvr̥tim  
8.066.03d     índro gávyasya vr̥trahā́  

8.066.04a     níkhātaṃ cid yáḥ purusambhr̥táṃ vásu  
8.066.04b     úd íd vápati dāśúṣe  
8.066.04c     vajrī́ suśipró háriaśva ít karad  
8.066.04d     índraḥ krátvā yáthā váśat  

8.066.05a     yád vāvántha puruṣṭuta  
8.066.05b     purā́ cic chūra nr̥̄ṇã́m+  
8.066.05c     vayáṃ tát ta indara+ sám bharāmasi  
8.066.05d     yajñám uktháṃ turáṃ vácaḥ  

8.066.06a     sácā sómeṣu puruhūta vajrivo  
8.066.06b     mádāya dyukṣa somapāḥ  
8.066.06c     tvám íd dhí brahmakŕ̥te kā́miyaṃ vásu  
8.066.06d     dáyiṣṭhaḥ+ sunvaté bhúvaḥ  

8.066.07a     vayám enam idā́ hiyó  
8.066.07b     ápīpemehá vajríṇam  
8.066.07c     tásmā u adyá samanā́ sutám bhara  
8.066.07d     ā́ nūnám bhūṣata śruté  

8.066.08a     vŕ̥kaś cid asya vāraṇá urāmáthir  
8.066.08b     ā́ vayúneṣu bhūṣati  
8.066.08c     sémáṃ na stómaṃ jujuṣāṇá ā́ gahi  
8.066.08d     índra prá citráyā dhiyā́  

8.066.09a     kád ū nú asya ákr̥tam  
8.066.09b     índrasya asti paúṃsiyam  
8.066.09c     kéno nú kaṃ śrómatena ná śuśruve  
8.066.09d     janúṣaḥ pári vr̥trahā́  

8.066.10a     kád ū mahī́r ádhr̥ṣṭā asya táviṣīḥ  
8.066.10b     kád u vr̥traghnó ástr̥tam  
8.066.10c     índro víśvān bekanā́ṭām̐ ahardŕ̥śa  
8.066.10d     utá krátvā paṇī́m̐r abhí  

8.066.11a     vayáṃ ghā te ápūrviya  
8.066.11b     índra bráhmāṇi vr̥trahan  
8.066.11c     purūtámāsaḥ puruhūta vajrivo  
8.066.11d     bhr̥tíṃ ná prá bharāmasi  

8.066.12a     pūrvī́ś cid dhí tvé tuvikūrmin āśáso  
8.066.12b     hávanta indra ūtáyaḥ  
8.066.12c     tiráś cid aryáḥ sávanā́ vaso gahi  
8.066.12d     śáviṣṭha śrudhí me hávam  

8.066.13a     vayáṃ ghā te tuvé íd u  
8.066.13b     índra víprā ápi ṣmasi  
8.066.13c     nahí tvád anyáḥ puruhūta káś caná  
8.066.13d     mághavann ásti marḍitā́  

8.066.14a     tuváṃ no asyā́ ámater utá kṣudhó  
8.066.14b     abhíśaster áva spr̥dhi  
8.066.14c     tuváṃ na ūtī́ táva citráyā dhiyā́  
8.066.14d     śíkṣā śaciṣṭha gātuvít  

8.066.15a     sóma íd vaḥ sutó astu  
8.066.15b     kálayo mā́ bibhītana  
8.066.15c     ápéd eṣá dhvasmā́yati  
8.066.15d     svayáṃ ghaiṣó ápāyati  

67  
8.067.01a     tiyā́n nú kṣatríyām̐ áva  
8.067.01b     ādityā́n yāciṣāmahe  
8.067.01c     sumr̥̄ḷīkā́m̐+ abhíṣṭaye  

8.067.02a     mitró no áti aṃhatíṃ  
8.067.02b     váruṇaḥ parṣad aryamā́  
8.067.02c     ādityā́so yáthā vidúḥ  

8.067.03a     téṣāṃ hí citrám ukthíyaṃ  
8.067.03b     várūtham ásti dāśúṣe  
8.067.03c     ādityā́nām araṃkŕ̥te  

8.067.04a     máhi vo mahatā́m ávo  
8.067.04b     váruṇa mítra áryaman  
8.067.04c     ávāṃsi ā́ vr̥ṇīmahe  

8.067.05a     jīvā́n no abhí dhetana  
8.067.05b     ā́dityāsaḥ purā́ háthāt  
8.067.05c     kád dha stha havanaśrutaḥ  

8.067.06a     yád vaḥ śrāntā́ya sunvaté  
8.067.06b     várūtham ásti yác chardíḥ  
8.067.06c     ténā no ádhi vocata  

8.067.07a     ásti devā aṃhór urú  
8.067.07b     ásti rátnam ánāgasaḥ  
8.067.07c     ā́dityā ádbhutainasaḥ  

8.067.08a     mā́ naḥ sétuḥ siṣed ayám  
8.067.08b     mahé vr̥ṇaktu nas pári  
8.067.08c     índra íd dhí śrutó vaśī́  

8.067.09a     mā́ no mr̥cā́ ripūṇã́ṃ  
8.067.09b     vr̥jinā́nām aviṣyavaḥ  
8.067.09c     dévā abhí prá mr̥kṣata  

8.067.10a     utá tvā́m adite mahi  
8.067.10b     aháṃ devi úpa bruve  
8.067.10c     sumr̥̄ḷīkā́m+ abhíṣṭaye  

8.067.11a     párṣi dīné gabhīrá ā́m̐  
8.067.11b     úgraputre jíghāṃsataḥ  
8.067.11c     mā́kis tokásya no riṣat  

8.067.12a     anehó na uruvraja  
8.067.12b     úrūci ví prásartave  
8.067.12c     kr̥dhí tokā́ya jīváse  

8.067.13a     yé mūrdhā́naḥ kṣitīnã́m  
8.067.13b     ádabdhāsaḥ sváyaśasaḥ  
8.067.13c     vratā́ rákṣante adrúhaḥ  

8.067.14a     té na āsnó vŕ̥kāṇãm  
8.067.14b     ā́dityāso mumócata  
8.067.14c     stenám baddhám ivādite  

8.067.15a     ápo ṣú ṇa iyáṃ śárur  
8.067.15b     ā́dityā ápa durmatíḥ  
8.067.15c     asmád etu ájaghnuṣī  

8.067.16a     śáśvad dhí vaḥ sudānava  
8.067.16b     ā́dityā ūtíbhir vayám  
8.067.16c     purā́ nūnám bubhujmáhe  

8.067.17a     śáśvantaṃ hí pracetasaḥ  
8.067.17b     pratiyántaṃ cid énasaḥ  
8.067.17c     dévāḥ kr̥ṇuthá jīváse  

8.067.18a     tát sú no návyaṃ sányasa  
8.067.18b     ā́dityā yán múmocati  
8.067.18c     bandhā́d baddhám ivādite  

8.067.19a     nā́smā́kam asti tát tára  
8.067.19b     ā́dityāso atiṣkáde  
8.067.19c     yūyám asmábhya° mr̥̄ḷata+  

8.067.20a     mā́ no hetír vivásvata  
8.067.20b     ā́dityāḥ kr̥trímā śáruḥ  
8.067.20c     purā́ nú jaráso vadhīt  

8.067.21a     ví ṣú dvéṣo ví aṃhatím  
8.067.21b     ā́dityāso ví sáṃhitam  
8.067.21c     víṣvag ví vr̥hatā rápaḥ  

68  
8.068.01a     ā́ tvā ráthaṃ yáthotáye  
8.068.01b     sumnā́ya vartayāmasi  
8.068.01c     tuvikūrmím r̥tīṣáham  
8.068.01d     índra śáviṣṭha sátpate  

8.068.02a     túviśuṣma túvikrato  
8.068.02b     śácīvo víśvayā mate  
8.068.02c     ā́ paprātha mahitvanā́  

8.068.03a     yásya te mahinā́ maháḥ  
8.068.03b     pári jmāyántam īyátuḥ  
8.068.03c     hástā vájraṃ hiraṇyáyam  

8.068.04a     viśvā́narasya vas pátim  
8.068.04b     ánānatasya śávasaḥ  
8.068.04c     évaiś ca carṣaṇīnã́m  
8.068.04d     ūtī́ huve ráthānãm  

8.068.05a     abhíṣṭaye sadā́vr̥dhaṃ  
8.068.05b     súvarmīḷheṣu yáṃ náraḥ  
8.068.05c     nā́nā hávanta ūtáye  

8.068.06a     parómātram ŕ̥cīṣamam  
8.068.06b     índram ugráṃ surā́dhasam  
8.068.06c     ī́śānaṃ cid vásūnãm  

8.068.07a     táṃ-tam íd rā́dhase mahá  
8.068.07b     índraṃ codāmi pītáye  
8.068.07c     yáḥ pūrviyā́m ánuṣṭutim  
8.068.07d     ī́śe kr̥ṣṭīnã́ṃ nr̥túḥ  

8.068.08a     ná yásya te śavasāna  
8.068.08b     sakhyám ānáṃśa mártiyaḥ  
8.068.08c     nákiḥ śávāṃsi te naśat  

8.068.09a     tuvótāsas tuvā́ yujā́  
8.068.09b     apsú sū́rye mahád dhánam  
8.068.09c     jáyema pr̥tsú vajrivaḥ  

8.068.10a     táṃ tvā yajñébhir īmahe  
8.068.10b     táṃ gīrbhír girvaṇastama  
8.068.10c     índra yáthā cid ā́vitha  
8.068.10d     vā́jeṣu purumā́yiyam  

8.068.11a     yásya te svādú sakhiyáṃ  
8.068.11b     svādvī́ práṇītir adrivaḥ  
8.068.11c     yajñó vitantasā́yiyaḥ  

8.068.12a     urú ṇas tanúve tána  
8.068.12b     urú kṣáyāya nas kr̥dhi  
8.068.12c     urú ṇo yandhi jīváse  

8.068.13a     urúṃ nŕ̥bhya urúṃ gáva  
8.068.13b     urúṃ ráthāya pánthãm  
8.068.13c     devávītim manāmahe  

8.068.14a     úpa mā ṣáḍ duvā́-duvā  
8.068.14b     náraḥ sómasya hárṣiyā  
8.068.14c     tíṣṭhanti svādurātáyaḥ  

8.068.15a     r̥jrā́v indrotá ā́ dade  
8.068.15b     hárī ŕ̥kṣasya sūnávi  
8.068.15c     āśvamedhásya róhitā  

8.068.16a     suráthām̐ ātithigvé  
8.068.16b     suabhīśū́m̐r ãrkṣé  
8.068.16c     āśvamedhé supéśasaḥ  

8.068.17a     ṣáḷ áśvām̐ ātithigvá  
8.068.17b     indraūté vadhū́mataḥ  
8.068.17c     sácā pūtákratau sanam  

8.068.18a     aíṣu cetad vŕ̥ṣaṇvatī  
8.068.18b     antár r̥jréṣu áruṣī  
8.068.18c     suabhīśúḥ káśāvatī  

8.068.19a     ná yuṣmé vājabandhavo  
8.068.19b     ninitsúś caná mártiyaḥ  
8.068.19c     avadyám ádhi dīdharat  

69  
8.069.01a     prá-pra vas triṣṭúbham íṣam  
8.069.01b     mandádvīrāya índave  
8.069.01c     dhiyā́ vo medhásātaye  
8.069.01d     púraṃdhiyā́ vivāsati  

8.069.02a     nadáṃ va ódatīnãṃ  
8.069.02b     nadáṃ yóyuvatīnãm  
8.069.02c     pátiṃ vo ághniyānãṃ  
8.069.02d     dhenūnã́m iṣudhyasi  

8.069.03a     tā́ asya sū́dadohasaḥ  
8.069.03b     sómaṃ śrīṇanti pŕ̥śnayaḥ  
8.069.03c     jánman devā́nãṃ víśas  
8.069.03d     triṣú ā́ rocané diváḥ  

8.069.04a     abhí prá gópatiṃ girā́  
8.069.04b     índram arca yáthā vidé  
8.069.04c     sūnúṃ satyásya sátpatim  

8.069.05a     ā́ hárayaḥ sasr̥jrire  
8.069.05b     áruṣīr ádhi barhíṣi  
8.069.05c     yátrābhí saṃnávāmahe  

8.069.06a     índrāya gā́va āśíraṃ  
8.069.06b     duduhré vajríṇe mádhu  
8.069.06c     yát sīm upahvaré vidát  

8.069.07a     úd yád bradhnásya viṣṭápaṃ  
8.069.07b     gr̥hám índraś ca gánvahi  
8.069.07c     mádhvaḥ pītvā́ sacevahi  
8.069.07d     tríḥ saptá sákhiyuḥ padé  

8.069.08a     árcata prá arcata  
8.069.08b     príyamedhāso árcata  
8.069.08c     árcantu putrakā́ utá  
8.069.08d     púraṃ ná dhr̥ṣṇú arcata  

8.069.09a     áva svarāti gárgaro  
8.069.09b     godhā́ pári saniṣvaṇat  
8.069.09c     píṅgā pári caniṣkadad  
8.069.09d     índrāya bráhma údyatam  

8.069.10a     ā́ yát pátanti eníyaḥ  
8.069.10b     sudúghā ánapasphuraḥ  
8.069.10c     apasphúraṃ gr̥bhāyata  
8.069.10d     sómam índrāya pā́tave  

8.069.11a     ápād índro ápād agnír  
8.069.11b     víśve devā́ amatsata  
8.069.11c     váruṇa íd ihá kṣayat  
8.069.11d     tám ā́po abhy ànūṣata  
8.069.11e     vatsáṃ saṃśíśvarīr iva  

8.069.12a     sudevó asi varuṇa  
8.069.12b     yásya te saptá síndhavaḥ  
8.069.12c     anukṣáranti kākúdaṃ  
8.069.12d     sūrmíyaṃ suṣirā́m iva  

8.069.13a     yó vyátīm̐r áphāṇayat  
8.069.13b     súyuktām̐ úpa dāśúṣe  
8.069.13c     takvó netā́ tád íd vápur  
8.069.13d     upamā́ yó ámucyata  

8.069.14a     átī́d u śakrá ohata  
8.069.14b     índro víśvā áti dvíṣaḥ  
8.069.14c     bhinát kanī́na odanám  
8.069.14d     pacyámānam paró girā́  

8.069.15a     arbhakó ná kumārakó  
8.069.15b     ádhi tiṣṭhan návaṃ rátham  
8.069.15c     sá pakṣan mahiṣám mr̥gám  
8.069.15d     pitré mātré vibhukrátum  

8.069.16a     ā́ tū́ suśipra dampate  
8.069.16b     ráthaṃ tiṣṭhā hiraṇyáyam  
8.069.16c     ádha dyukṣáṃ sacevahi  
8.069.16d     sahásrapādam aruṣáṃ  
8.069.16e     suastigā́m anehásam  

8.069.17a     táṃ ghem itthā́ namasvína  
8.069.17b     úpa svarā́jam āsate  
8.069.17c     árthaṃ cid asya súdhitaṃ yád étava  
8.069.17d     āvartáyanti dāváne  

8.069.18a     ánu pratnásya ókasaḥ  
8.069.18b     priyámedhāsa eṣãm  
8.069.18c     pū́rvām ánu práyatiṃ vr̥ktábarhiṣo  
8.069.18d     hitáprayasa āśata  

70  
8.070.01a     yó rā́jā carṣaṇīnã́ṃ  
8.070.01b     yā́tā ráthebhir ádhriguḥ  
8.070.01c     víśvāsãṃ tarutā́ pŕ̥tanānãṃ  
8.070.01d     jyéṣṭho yó vr̥trahā́ gr̥ṇé  

8.070.02a     índraṃ táṃ śumbha puruhanman ávase  
8.070.02b     yásya dvitā́ vidhartári  
8.070.02c     hástāya vájraḥ práti dhāyi darśató  
8.070.02d     mahó divé ná sū́riyaḥ  

8.070.03a     nákiṣ ṭáṃ kármaṇā naśad  
8.070.03b     yáś cakā́ra sadā́vr̥dham  
8.070.03c     índraṃ ná yajñaír viśvágūrtam ŕ̥bhvasam  
8.070.03d     ádhr̥ṣṭaṃ dhr̥ṣṇúojasam  

8.070.04a     áṣāḷham ugrám pŕ̥tanāsu sāsahíṃ  
8.070.04b     yásmin mahī́r urujráyaḥ  
8.070.04c     sáṃ dhenávo jā́yamāne anonavur  
8.070.04d     dyā́vaḥ kṣā́mo anonavuḥ  

8.070.05a     yád dyā́va indra te śatáṃ  
8.070.05b     śatám bhū́mīr utá siyúḥ  
8.070.05c     ná tvā vajrin sahásraṃ sū́riyā ánu  
8.070.05d     ná jātám aṣṭa ródasī  

8.070.06a     ā́ paprātha mahinā́ vŕ̥ṣṇiyā vr̥ṣan  
8.070.06b     víśvā śaviṣṭha śávasā  
8.070.06c     asmā́m̐ ava maghavan gómati vrajé  
8.070.06d     vájriñ citrā́bhir ūtíbhiḥ  

8.070.07a     ná sīm ádeva āpad  
8.070.07b     íṣaṃ dīrghāyo mártiyaḥ  
8.070.07c     étagvā cid yá étaśā yuyójate  
8.070.07d     hárī índro yuyójate  

8.070.08a     táṃ vo mahó mahā́yiyam  
8.070.08b     índraṃ dānā́ya sakṣáṇim  
8.070.08c     yó gādhéṣu yá ā́raṇeṣu háviyo  
8.070.08d     vā́jeṣu ásti háviyaḥ  

8.070.09a     úd ū ṣú ṇo vaso mahé  
8.070.09b     mr̥śásva śūra rā́dhase  
8.070.09c     úd ū ṣú mahyaí maghavan magháttaya  
8.070.09d     úd indra śrávase mahé  

8.070.10a     tuváṃ na indra r̥tayús  
8.070.10b     tuvānído ní tr̥mpasi  
8.070.10c     mádhye vasiṣva tuvinr̥mṇa ūruvór  
8.070.10d     ní dāsáṃ śiśnatho háthaiḥ  

8.070.11a     anyávratam ámānuṣam  
8.070.11b     áyajvānam ádevayum  
8.070.11c     áva sváḥ sákhā dudhuvīta párvataḥ  
8.070.11d     sughnā́ya dásyum párvataḥ  

8.070.12a     tuváṃ na indra āsãṃ  
8.070.12b     háste śaviṣṭha dāváne  
8.070.12c     dhānā́nãṃ ná sáṃ gr̥bhāya asmayúr  
8.070.12d     dvíḥ sáṃ gr̥bhāya asmayúḥ  

8.070.13a     sákhāyaḥ krátum ichata  
8.070.13b     kathā́ rādhāma śarásya  
8.070.13c     úpastutim bhojáḥ sūrír yó áhrayaḥ  

8.070.14a     bhū́ribhiḥ samaha ŕ̥ṣibhir  
8.070.14b     barhíṣmadbhi staviṣyase  
8.070.14c     yád itthám ékam-ekam íc  
8.070.14d     chára vatsā́n parādádaḥ  

8.070.15a     karṇagŕ̥hyā maghávā śauradeviyó  
8.070.15b     vatsáṃ nas tribhyá ā́nayat  
8.070.15c     ajā́ṃ sūrír ná dhā́tave  

71  
8.071.01a     tuváṃ no agne máhobhiḥ  
8.071.01b     pāhí víśvasyā árāteḥ  
8.071.01c     utá dviṣó mártiyasya  

8.071.02a     nahí manyúḥ paúruṣeya  
8.071.02b     ī́śe hí vaḥ priyajāta  
8.071.02c     tuvám íd asi kṣápāvān  

8.071.03a     sá no víśvebhir devébhir  
8.071.03b     ū́rjo napād bhádraśoce  
8.071.03c     rayíṃ dehi viśvávāram  

8.071.04a     ná tám agne árātayo  
8.071.04b     mártaṃ yuvanta rãyáḥ  
8.071.04c     yáṃ trā́yase dāśuvā́ṃsam  

8.071.05a     yáṃ tváṃ vipra medhásātāv  
8.071.05b     ágne hinóṣi dhánāya  
8.071.05c     sá távotī́ góṣu gántā  

8.071.06a     tuváṃ rayím puruvī́ram  
8.071.06b     ágne dāśúṣe mártāya  
8.071.06c     prá ṇo naya vásyo ácha  

8.071.07a     uruṣyā́ ṇo mā́ párā dā  
8.071.07b     aghāyaté jātavedaḥ  
8.071.07c     durādhíye mártiāya°  

8.071.08a     ágne mā́kiṣ ṭe devásya  
8.071.08b     rātím ádevo yuyota  
8.071.08c     tuvám īśiṣe vásūnām  

8.071.09a     sá no vásva úpa māsi  
8.071.09b     ū́rjo napān mā́hinasya  
8.071.09c     sákhe vaso jaritŕ̥bhyaḥ  

8.071.10a     áchā naḥ śīráśociṣaṃ  
8.071.10b     gíro yantu darśatám  
8.071.10c     áchā yajñā́so námasā purūvásum  
8.071.10d     purupraśastám ūtáye  

8.071.11a     agníṃ sūnúṃ sáhaso jātávedasaṃ  
8.071.11b     dānā́ya vā́riyāṇãm  
8.071.11c     dvitā́ yó bhū́d amŕ̥to mártiyeṣu ā́  
8.071.11d     hótā mandrátamo viśí  

8.071.12a     agníṃ vo devayajyáyā  
8.071.12b     agním prayatí adhvaré  
8.071.12c     agníṃ dhīṣú prathamám agním árvati  
8.071.12d     agníṃ kṣaítrāya sā́dhase  

8.071.13a     agnír iṣã́ṃ sakhiyé dadātu na  
8.071.13b     ī́śe yó vā́riyāṇãm  
8.071.13c     agníṃ toké tánaye śáśvad īmahe  
8.071.13d     vásuṃ sántaṃ tanūpã́m  

8.071.14a     agním īḷiṣva ávase  
8.071.14b     gā́thābhiḥ śīráśociṣam  
8.071.14c     agníṃ rāyé purumīḷha śrutáṃ náro  
8.071.14d     agníṃ sudītáye chardíḥ  

8.071.15a     agníṃ dvéṣo yótavaí no gr̥ṇīmasi  
8.071.15b     agníṃ śáṃ yóś ca dā́tave  
8.071.15c     víśvāsu vikṣú avitéva háviyo  
8.071.15d     bhúvad vástur r̥ṣūṇã́m  

72  
8.072.01a     havíṣ kr̥ṇudhvam ā́ gamad  
8.072.01b     adhvaryúr vanate púnaḥ  
8.072.01c     vidvā́m̐ asya praśā́sanam  

8.072.02a     ní tigmám abhí aṃśúṃ  
8.072.02b     sī́dad dhótā manā́v ádhi  
8.072.02c     juṣāṇó asya sakhiyám  

8.072.03a     antár ichanti táṃ jáne  
8.072.03b     rudrám paró manīṣáyā  
8.072.03c     gr̥bhṇánti jihváyā sasám  

8.072.04a     jāmí atītape dhánur  
8.072.04b     vayodhā́ aruhad vánam  
8.072.04c     dr̥ṣádaṃ jihváyā́vadhīt  

8.072.05a     cáran vatsó rúśann ihá  
8.072.05b     nidātā́raṃ ná vindate  
8.072.05c     véti stótava ambíyam  

8.072.06a     utó nú asya yán mahád  
8.072.06b     áśvāvad yójanam br̥hád  
8.072.06c     dāmā́ ráthasya dádr̥śe  

8.072.07a     duhánti saptá ékām  
8.072.07b     úpa dvā́ páñca sr̥jataḥ  
8.072.07c     tīrthé síndhor ádhi svaré  

8.072.08a     ā́ daśábhir vivásvata  
8.072.08b     índraḥ kóśam acucyavīt  
8.072.08c     khédayā trivŕ̥tā diváḥ  

8.072.09a     pári tridhā́tur adhvaráṃ  
8.072.09b     jūrṇír eti návīyasī  
8.072.09c     mádhvā hótāro añjate  

8.072.10a     siñcánti námasāvatám  
8.072.10b     uccā́cakram párijmānam  
8.072.10c     nīcī́nabāram ákṣitam  

8.072.11a     abhiā́ram íd ádrayo  
8.072.11b     níṣiktam púṣkare mádhu  
8.072.11c     avatásya visárjane  

8.072.12a     gā́va úpāvatāvatám  
8.072.12b     mahī́ yajñásya rapsúdā  
8.072.12c     ubhā́ kárṇā hiraṇyáyā  

8.072.13a     ā́ suté siñcata śríyaṃ  
8.072.13b     ródasīyor abhiśríyam  
8.072.13c     rasā́ dadhīta vr̥ṣabhám  

8.072.14a     té jānata svám okíyaṃ  
8.072.14b     sáṃ vatsā́so ná mātŕ̥bhiḥ  
8.072.14c     mithó nasanta jāmíbhiḥ  

8.072.15a     úpa srákveṣu bápsataḥ  
8.072.15b     kr̥ṇvaté dharúṇaṃ diví  
8.072.15c     índre agnā́ námaḥ súvaḥ  

8.072.16a     ádhukṣat pipyúṣīm íṣam  
8.072.16b     ū́rjaṃ saptápadīm aríḥ  
8.072.16c     sū́ryasya saptá raśmíbhiḥ  

8.072.17a     sómasya mitrāvaruṇā  
8.072.17b     úditā sū́ra ā́ dade  
8.072.17c     tád ā́turasya bheṣajám  

8.072.18a     utó nú asya yát padáṃ  
8.072.18b     haryatásya nidhāníyam  
8.072.18c     pári dyā́ṃ jihváyātanat  

73  
8.073.01a     úd īrāthām r̥tāyaté  
8.073.01b     yuñjā́thām aśvinā rátham  
8.073.01c     ánti ṣád bhūtu vām ávaḥ  

8.073.02a     nimíṣaś cij jávīyasā  
8.073.02b     ráthenā́ yātam aśvinā  
8.073.02c     ánti ṣád bhūtu vām ávaḥ  

8.073.03a     úpa str̥ṇītam átraye  
8.073.03b     hiména gharmám aśvinā  
8.073.03c     ánti ṣad bhūtu vām ávaḥ  

8.073.04a     kúha sthaḥ kúha jagmathuḥ  
8.073.04b     kúha śyenéva petathuḥ  
8.073.04c     ánti ṣad bhūtu vām ávaḥ  

8.073.05a     yád adyá kárhi kárhi cic  
8.073.05b     chuśrūyā́tam imáṃ hávam  
8.073.05c     ánti ṣad bhūtu vām ávaḥ  

8.073.06a     aśvínā yāmahū́tamā  
8.073.06b     nédiṣṭhaṃ yāmi ā́piyam  
8.073.06c     ánti ṣad bhūtu vām ávaḥ  

8.073.07a     ávantam átraye gr̥háṃ  
8.073.07b     kr̥ṇutáṃ yuvám aśvinā  
8.073.07c     ánti ṣad bhūtu vām ávaḥ  

8.073.08a     várethe agním ātápo  
8.073.08b     vádate valgú átraye  
8.073.08c     ánti ṣad bhūtu vām ávaḥ  

8.073.09a     prá saptávadhrir āśásā  
8.073.09b     dhā́rām agnér aśāyata  
8.073.09c     ánti ṣad bhūtu vām ávaḥ  

8.073.10a     ihā́ gataṃ vr̥ṣaṇvasū  
8.073.10b     śr̥ṇutám ma imáṃ hávam  
8.073.10c     ánti ṣad bhūtu vām ávaḥ  

8.073.11a     kím idáṃ vām purāṇaváj  
8.073.11b     járator iva śasyate  
8.073.11c     ánti ṣad bhūtu vām ávaḥ  

8.073.12a     samānáṃ vāṃ sajātíyaṃ  
8.073.12b     samānó bándhur aśvinā  
8.073.12c     ánti ṣad bhūtu vām ávaḥ  

8.073.13a     yó vāṃ rájāṃsi aśvinā  
8.073.13b     rátho viyā́ti ródasī  
8.073.13c     ánti ṣad bhūtu vām ávaḥ  

8.073.14a     ā́ no gávyebhir áśviyaiḥ  
8.073.14b     sahásrair úpa gachatam  
8.073.14c     ánti ṣad bhūtu vām ávaḥ  

8.073.15a     mā́ no gávyebhir áśviyaiḥ  
8.073.15b     sahásrebhir áti khyatam  
8.073.15c     ánti ṣad bhūtu vām ávaḥ  

8.073.16a     aruṇápsur uṣā́ abhūd  
8.073.16b     ákar jyótir r̥tā́varī  
8.073.16c     ánti ṣad bhūtu vām ávaḥ  

8.073.17a     aśvínā sú vicā́kaśad  
8.073.17b     vr̥kṣám paraśumā́m̐ iva  
8.073.17c     ánti ṣad bhūtu vām ávaḥ  

8.073.18a     púraṃ ná dhr̥ṣṇav ā́ ruja  
8.073.18b     kr̥ṣṇáyā bādhitó viśā́  
8.073.18c     ánti ṣad bhūtu vām ávaḥ  

74  
8.074.01a     viśó-viśo vo átithiṃ  
8.074.01b     vājayántaḥ purupriyám  
8.074.01c     agníṃ vo dúriyaṃ váca  
8.074.01d     stuṣé śūṣásya mánmabhiḥ  

8.074.02a     yáṃ jánāso havíṣmanto  
8.074.02b     mitráṃ ná sarpírāsutim  
8.074.02c     praśáṃsanti práśastibhiḥ  

8.074.03a     pányāṃsaṃ jātávedasaṃ  
8.074.03b     yó devátāti údyatā  
8.074.03c     havyā́ni aírayat diví  

8.074.04a     ā́ganma vr̥trahántamaṃ  
8.074.04b     jyáyiṣṭham+ agním ā́navam  
8.074.04c     yásya śrutárvā br̥hánn  
8.074.04d     ārkṣó ánīka édhate  

8.074.05a     amŕ̥taṃ jātávedasaṃ  
8.074.05b     tirás támāṃsi darśatám  
8.074.05c     ghr̥tā́havanam ī́ḍiyam  

8.074.06a     sabā́dho yáṃ jánā imé  
8.074.06b     agníṃ havyébhir ī́ḷate  
8.074.06c     júhvānāso yatásrucaḥ  

8.074.07a     iyáṃ te návyasī matír  
8.074.07b     ágne ádhāyi asmád ā́  
8.074.07c     mándra sújāta súkrato  
8.074.07d     ámūra dásma átithe  

8.074.08a     sā́ te agne śáṃtamā  
8.074.08b     cániṣṭhā bhavatu priyā́  
8.074.08c     táyā vardhasva súṣṭutaḥ  

8.074.09a     sā́ dyumnaír dyumnínī br̥hád  
8.074.09b     úpopa śrávasi śrávaḥ  
8.074.09c     dádhīta vr̥tratū́riye  

8.074.10a     áśvam íd gā́ṃ rathaprã́ṃ  
8.074.10b     tveṣám índraṃ ná sátpatim  
8.074.10c     yásya śrávāṃsi tū́rvatha  
8.074.10d     pányam-panyaṃ ca kr̥ṣṭáyaḥ  

8.074.11a     yáṃ tvā gopávano girā́  
8.074.11b     cániṣṭhad agne aṅgiraḥ  
8.074.11c     sá pavāka+ śrudhī hávam  

8.074.12a     yáṃ tvā jánāsa ī́ḷate  
8.074.12b     sabā́dho vā́jasātaye  
8.074.12c     sá bodhi vr̥tratū́riye  

8.074.13a     aháṃ huvāná ārkṣé  
8.074.13b     śrutárvaṇi madacyúti  
8.074.13c     śárdhāṃsīva stukāvínām  
8.074.13d     mr̥kṣā́ śīrṣā́ caturṇã́m  

8.074.14a     mã́ṃ catvā́ra āśávaḥ  
8.074.14b     śáviṣṭhasya dravitnávaḥ  
8.074.14c     suráthāso abhí práyo  
8.074.14d     vákṣan váyo ná túgriyam  

8.074.15a     satyám ít tvā mahenadi  
8.074.15b     páruṣṇi áva dediśam  
8.074.15c     ném āpo aśvadā́taraḥ  
8.074.15d     śáviṣṭhād asti mártiyaḥ  

75  
8.075.01a     yukṣvā́ hí devahū́tamām̐  
8.075.01b     áśvām̐ agne rathī́r iva  
8.075.01c     ní hótā pūrviyáḥ sadaḥ  

8.075.02a     utá no deva devā́m̐  
8.075.02b     áchā voco vidúṣṭaraḥ  
8.075.02c     śrád víśvā vā́riyā kr̥dhi  

8.075.03a     tuváṃ ha yád yaviṣṭhiya  
8.075.03b     sáhasaḥ sūnav āhuta  
8.075.03c     r̥tā́vā yajñíyo bhúvaḥ  

8.075.04a     ayám agníḥ sahasríṇo  
8.075.04b     vā́jasya śatínas pátiḥ  
8.075.04c     mūrdhā́ kavī́ rayīṇã́m  

8.075.05a     táṃ nemím r̥bhávo yathā  
8.075.05b     ā́ namasva sáhūtibhiḥ  
8.075.05c     nédīyo yajñám aṅgiraḥ  

8.075.06a     tásmai nūnám abhídyave  
8.075.06b     vācā́ virūpa nítyayā  
8.075.06c     vŕ̥ṣṇe codasva suṣṭutím  

8.075.07a     kám u ṣvid asya sénayā  
8.075.07b     agnér ápākacakṣasaḥ  
8.075.07c     paṇíṃ góṣu starāmahe  

8.075.08a     mā́ no devā́nãṃ víśaḥ  
8.075.08b     prasnātī́r iva usrā́ḥ  
8.075.08c     kr̥śáṃ ná hāsur ághniyāḥ  

8.075.09a     mā́ naḥ samasya dūḍhíyaḥ  
8.075.09b     páridveṣaso aṃhatíḥ  
8.075.09c     ūrmír ná nā́vam ā́ vadhīt  

8.075.10a     námas te agna ójase  
8.075.10b     gr̥ṇánti deva kr̥ṣṭáyaḥ  
8.075.10c     ámair amítram ardaya  

8.075.11a     kuvít sú no gáviṣṭaye  
8.075.11b     ágne saṃvéṣiṣo rayím  
8.075.11c     úrukr̥d urú ṇas kr̥dhi  

8.075.12a     mā́ no asmín mahādhané  
8.075.12b     párā varg bhārabhŕ̥d yathā  
8.075.12c     saṃvárgaṃ sáṃ rayíṃ jaya  

8.075.13a     anyám asmád bhiyā́ iyám  
8.075.13b     ágne síṣaktu duchúnā  
8.075.13c     várdhā no ámavac chávaḥ  

8.075.14a     yásyā́juṣan namasvínaḥ  
8.075.14b     śámīm ádurmakhasya vā  
8.075.14c     táṃ ghéd agnír vr̥dhā́vati  

8.075.15a     párasyā ádhi saṃváto  
8.075.15b     ávarām̐ abhí ā́ tara  
8.075.15c     yátrāhám ásmi tā́m̐ ava  

8.075.16a     vidmā́ hí te purā́ vayám  
8.075.16b     ágne pitúr yáthā́vasaḥ  
8.075.16c     ádhā te sumnám īmahe  

76  
8.076.01a     imáṃ nú māyínaṃ huva  
8.076.01b     índram ī́śānam ójasā  
8.076.01c     marútvantaṃ ná vr̥ñjáse  

8.076.02a     ayám índro marútsakhā  
8.076.02b     ví vr̥trásyābhinac chíraḥ  
8.076.02c     vájreṇa śatáparvaṇā  

8.076.03a     vāvr̥dhānó marútsakhā  
8.076.03b     índro ví vr̥trám airayat  
8.076.03c     sr̥ján samudríyā apáḥ  

8.076.04a     ayáṃ ha yéna vā́ idáṃ  
8.076.04b     súvar marútvatā jitám  
8.076.04c     índreṇa sómapītaye  

8.076.05a     marútvantam r̥jīṣíṇam  
8.076.05b     ójasvantaṃ virapśínam  
8.076.05c     índraṃ gīrbhír havāmahe  

8.076.06a     índram pratnéna mánmanā  
8.076.06b     marútvantaṃ havāmahe  
8.076.06c     asyá sómasya pītáye  

8.076.07a     marútvām̐ indra mīḍhuvaḥ  
8.076.07b     píbā sómaṃ śatakrato  
8.076.07c     asmín yajñé puruṣṭuta  

8.076.08a     túbhyéd indra marútvate  
8.076.08b     sutā́ḥ sómāso adrivaḥ  
8.076.08c     hr̥dā́ hūyanta ukthínaḥ  

8.076.09a     píbéd indra marútsakhā  
8.076.09b     sutáṃ sómaṃ díviṣṭiṣu  
8.076.09c     vájraṃ śíśāna ójasā  

8.076.10a     uttíṣṭhann ójasā sahá  
8.076.10b     pītvī́ śípre avepayaḥ  
8.076.10c     sómam indra camū́ sutám  

8.076.11a     ánu tvā ródasī ubhé  
8.076.11b     krákṣamāṇam akr̥petām  
8.076.11c     índra yád dasyuhā́bhavaḥ  

8.076.12a     vā́cam aṣṭā́padīm aháṃ  
8.076.12b     návasraktim r̥taspŕ̥śam  
8.076.12c     índrāt pári tanvàm mame  

77  
8.077.01a     jajñānó nú śatákratur  
8.077.01b     ví pr̥chad íti mātáram  
8.077.01c     ká ugrā́ḥ ké ha śr̥ṇvire  

8.077.02a     ā́d īṃ śavasí abravīd  
8.077.02b     aurṇavābhám ahīśúvam  
8.077.02c     té putra santu niṣṭúraḥ  

8.077.03a     sám ít tā́n vr̥trahā́khidat  
8.077.03b     khé arā́m̐ iva khédayā  
8.077.03c     právr̥ddho dasyuhā́bhavat  

8.077.04a     ékayā pratidhā́pibat  
8.077.04b     sākáṃ sárāṃsi triṃśátam  
8.077.04c     índraḥ sómasya kāṇukā́  

8.077.05a     abhí gandharvám atr̥ṇad  
8.077.05b     abudhnéṣu rájassu ā́  
8.077.05c     índro brahmábhya íd vr̥dhé  

8.077.06a     nír āvidhyad giríbhya ā́  
8.077.06b     dhāráyat pakvám odanám  
8.077.06c     índro bundáṃ súātatam  

8.077.07a     śatábradhna íṣus táva  
8.077.07b     sahásraparṇa éka ít  
8.077.07c     yám indra cakr̥ṣé yújam  

8.077.08a     téna stotŕ̥bhya ā́ bhara  
8.077.08b     nŕ̥bhyo nā́ribhyo áttave  
8.077.08c     sadyó jātá r̥bhuṣṭhira  

8.077.09a     etā́ cyautnā́ni te kr̥tā́  
8.077.09b     várṣiṣṭhāni párīṇasā  
8.077.09c     hr̥dā́ vīḍú adhārayaḥ  

8.077.10a     víśvét tā́ víṣṇur ā́bharad  
8.077.10b     urukramás tuvéṣitaḥ  
8.077.10c     śatám mahiṣā́n kṣīrapākám odanáṃ  
8.077.10d     varāhám índra emuṣám  

8.077.11a     tuvikṣáṃ te súkr̥taṃ sūmáyaṃ dhánuḥ  
8.077.11b     sādhúr bundó hiraṇyáyaḥ  
8.077.11c     ubhā́ te bāhū́ ráṇiyā súsaṃskr̥ta  
8.077.11d     r̥dūpé cid r̥dūvŕ̥dhā  

78  
8.078.01a     puroḷā́śaṃ no ándhasa  
8.078.01b     índra sahásram ā́ bhara  
8.078.01c     śatā́ ca śūra gónãm  

8.078.02a     ā́ no bhara viáñjanaṃ  
8.078.02b     gā́m áśvam abhiáñjanam  
8.078.02c     sácā manā́ hiraṇyáyā  

8.078.03a     utá naḥ karṇaśóbhanā  
8.078.03b     purū́ṇi dhr̥ṣṇav ā́ bhara  
8.078.03c     tuváṃ hí śr̥ṇviṣé vaso  

8.078.04a     nákīṃ vr̥dhīká indra te  
8.078.04b     ná suṣā́ ná sudā́ utá  
8.078.04c     nā́nyás tvác chūra vāghátaḥ  

8.078.05a     nákīm índro níkartave  
8.078.05b     ná śakráḥ páriśaktave  
8.078.05c     víśvaṃ śr̥ṇoti páśyati  

8.078.06a     sá manyúm mártiyānãm  
8.078.06b     ádabdho ní cikīṣate  
8.078.06c     purā́ nidáś cikīṣate  

8.078.07a     krátva ít pūrṇám udáraṃ  
8.078.07b     turásya asti vidhatáḥ  
8.078.07c     vr̥traghnáḥ somapā́vanaḥ  

8.078.08a     tuvé vásūni sáṃgatā  
8.078.08b     víśvā ca soma saúbhagā  
8.078.08c     sudā́tu áparihvr̥tā  

8.078.09a     tuvā́m íd yavayúr máma  
8.078.09b     kā́mo gavyúr hiraṇyayúḥ  
8.078.09c     tuvā́m aśvayúr éṣate  

8.078.10a     távéd indrāhám āśásā  
8.078.10b     háste dā́traṃ canā́ dade  
8.078.10c     dinásya vā maghavan sámbhr̥tasya vā  
8.078.10d     pūrdhí yávasya kāśínā  

79  
8.079.01a     ayáṃ kr̥tnúr ágr̥bhīto  
8.079.01b     viśvajíd udbhíd ít sómaḥ  
8.079.01c     ŕ̥ṣir vípraḥ kā́viyena  

8.079.02a     abhí ūrṇoti yán nagnám  
8.079.02b     bhiṣákti víśvaṃ yát turám  
8.079.02c     prém andháḥ khyan níḥ śroṇó bhūt  

8.079.03a     tuváṃ soma tanūkŕ̥dbhyo  
8.079.03b     dvéṣobhyo anyákr̥tebhyaḥ  
8.079.03c     urú yantā́si várūtham  

8.079.04a     tuváṃ cittī́ táva dákṣair  
8.079.04b     divá ā́ pr̥thivyā́ rjīṣin  
8.079.04c     yā́vīr aghásya cid dvéṣaḥ  

8.079.05a     arthíno yánti céd árthaṃ  
8.079.05b     gáchān íd dadúṣo rātím  
8.079.05c     vavr̥jyús tŕ̥ṣyataḥ kā́mam  

8.079.06a     vidád yát pūrviyáṃ naṣṭám  
8.079.06b     úd īm r̥tāyúm īrayat  
8.079.06c     prém ā́yus tārīd átīrṇam  

8.079.07a     suśévo no mr̥̄ḷayā́kur+  
8.079.07b     ádr̥ptakratur avātáḥ  
8.079.07c     bhávā naḥ soma śáṃ hr̥dé  

8.079.08a     mā́ naḥ soma sáṃ vīvijo  
8.079.08b     mā́ ví bībhiṣathā rājan  
8.079.08c     mā́ no hā́rdi tviṣā́ vadhīḥ  

8.079.09a     áva yát suvé sadhásthe  
8.079.09b     devā́nāṃ durmatī́r ī́kṣe  
8.079.09c     rā́jann ápa dvíṣaḥ sedha  
8.079.09d     mī́ḍhvo ápa srídhaḥ sedha  

80  
8.080.01a     nahí anyám baḷā́karam  
8.080.01b     marḍitā́raṃ śatakrato  
8.080.01c     tuváṃ na indra mr̥̄ḷaya+  

8.080.02a     yó naḥ śáśvat purā́vitha  
8.080.02b     ámr̥dhro vā́jasātaye  
8.080.02c     sá tváṃ na indra mr̥̄ḷaya+  

8.080.03a     kím aṅgá radhracódanaḥ  
8.080.03b     sunvānásyāvitéd asi  
8.080.03c     kuvít sú indra ṇaḥ śákaḥ  

8.080.04a     índra prá ṇo rátham ava  
8.080.04b     paścā́c cit sántam adrivaḥ  
8.080.04c     purástād enam me kr̥dhi  

8.080.05a     hánta ū nú kím āsase  
8.080.05b     prathamáṃ no ráthaṃ kr̥dhi  
8.080.05c     upamáṃ vājayú śrávaḥ  

8.080.06a     ávā no vājayúṃ ráthaṃ  
8.080.06b     sukáraṃ te kím ít pári  
8.080.06c     asmā́n sú jigyúṣas kr̥dhi  

8.080.07a     índra dŕ̥hyasva pū́r asi  
8.080.07b     bhadrā́ ta eti niṣkr̥tá   
8.080.07c     iyáṃ dhī́r r̥tvíyāvatī  

8.080.08a     mā́ sīm avadyá ā́ bhāg  
8.080.08b     urvī́ kā́ṣṭhā hitáṃ dhánam  
8.080.08c     apā́vr̥ktā aratnáyaḥ  

8.080.09a     turī́yaṃ nā́ma yajñíyaṃ  
8.080.09b     yadā́ káras tád uśmasi  
8.080.09c     ā́d ít pátir na ohase  

8.080.10a     ávīvr̥dhad vo amr̥tā ámandīd  
8.080.10b     ekadyū́r devā utá yā́ś ca devīḥ  
8.080.10c     tásmā u rā́dhaḥ kr̥ṇuta praśastám  
8.080.10d     prātár makṣū́ dhiyā́vasur jagamyāt  

81  
8.081.01a     ā́ tū́ na indra kṣumántaṃ  
8.081.01b     citráṃ grābháṃ sáṃ gr̥bhāya  
8.081.01c     mahāhastī́ dákṣiṇena  

8.081.02a     vidmā́ hí tvā tuvikūrmíṃ  
8.081.02b     tuvídeṣṇaṃ tuvī́magham  
8.081.02c     tuvimātrám ávobhiḥ  

8.081.03a     nahí tvā śūra devā́  
8.081.03b     ná mártāso dítsantam  
8.081.03c     bhīmáṃ ná gā́ṃ vāráyante  

8.081.04a     éto nu índraṃ stávāma  
8.081.04b     íśānaṃ vásvaḥ svarā́jam  
8.081.04c     ná rā́dhasā mardhiṣan naḥ  

8.081.05a     prá stoṣad úpa gāsiṣac  
8.081.05b     chrávat sā́ma gīyámānam  
8.081.05c     abhí rā́dhasā jugurat  

8.081.06a     ā́ no bhara dákṣiṇena  
8.081.06b     abhí savyéna prá mr̥śa  
8.081.06c     índra mā́ no vásor nír bhāk  

8.081.07a     úpa kramasva ā́ bhara  
8.081.07b     dhr̥ṣatā́ dhr̥ṣṇo jánānām  
8.081.07c     ádāśūṣṭarasya védaḥ  

8.081.08a     índra yá u nú te ásti  
8.081.08b     vā́jo víprebhiḥ sánitvaḥ  
8.081.08c     asmā́bhiḥ sú táṃ sanuhi  

8.081.09a     sadyojúvas te vā́jā  
8.081.09b     asmábhyaṃ viśváścandrāḥ  
8.081.09c     váśaiś ca makṣū́ jarante  

82  
8.082.01a     ā́ prá drava parāváto  
8.082.01b     arvāvátaś ca vr̥trahan  
8.082.01c     mádhvaḥ práti prábharmaṇi  

8.082.02a     tīvrā́ḥ sómāsa ā́ gahi  
8.082.02b     sutā́so mādayiṣṇávaḥ  
8.082.02c     píbā dadhŕ̥g yáthociṣé  

8.082.03a     iṣā́ mandasva ā́d u te  
8.082.03b     áraṃ várāya manyáve  
8.082.03c     bhúvat ta indra śáṃ hr̥dé  

8.082.04a     ā́ tú aśatrav ā́ gahi  
8.082.04b     ní ukthā́ni ca hūyase  
8.082.04c     upamé rocané diváḥ  

8.082.05a     túbhyāyám ádribhiḥ sutó  
8.082.05b     góbhiḥ śrītó mádāya kám  
8.082.05c     prá sóma indra hūyate  

8.082.06a     índra śrudhí sú me hávam  
8.082.06b     asmé sutásya gómataḥ  
8.082.06c     ví pītíṃ tr̥ptím aśnuhi  

8.082.07a     yá indra camaséṣu ā́  
8.082.07b     sómaś camū́ṣu te sutáḥ  
8.082.07c     píbéd asya tvám īśiṣe  

8.082.08a     yó apsú candrámā iva  
8.082.08b     sómaś camū́ṣu dádr̥śe  
8.082.08c     píbéd asya tvám īśiṣe  

8.082.09a     yáṃ te śyenáḥ padā́bharat  
8.082.09b     tiró rájāṃsi áspr̥tam  
8.082.09c     píbéd asya tvám īśiṣe  

83  
8.083.01a     devā́nām íd ávo mahát  
8.083.01b     tád ā́ vr̥ṇīmahe vayám  
8.083.01c     vŕ̥ṣṇām asmábhyam ūtáye  

8.083.02a     té naḥ santu yújaḥ sádā  
8.083.02b     váruṇo mitró aryamā́  
8.083.02c     vr̥dhā́saś ca prácetasaḥ  

8.083.03a     áti no viṣpitā́ purú  
8.083.03b     naubhír apó ná parṣatha  
8.083.03c     yūyám r̥tásya rathiyaḥ  

8.083.04a     vāmáṃ no astu aryaman  
8.083.04b     vāmáṃ varuṇa śáṃsiyam  
8.083.04c     vāmáṃ hí āvr̥ṇīmáhe  

8.083.05a     vāmásya hí pracetasa  
8.083.05b     ī́śānāśo riśādasaḥ  
8.083.05c     ném ādityā aghásya yát  

8.083.06a     vayám íd vaḥ sudānavaḥ  
8.083.06b     kṣiyánto yā́nto ádhvan ā́  
8.083.06c     dévā vr̥dhā́ya hūmahe  

8.083.07a     ádhi na indra eṣãṃ  
8.083.07b     víṣṇo sajātíyānãm  
8.083.07c     itā́ máruto áśvinā  

8.083.08a     prá bhrātr̥tváṃ sudānavo  
8.083.08b     ádha dvitā́ samāniyā́  
8.083.08c     mātúr gárbhe bharāmahe  

8.083.09a     yūyáṃ hí ṣṭhā́ sudānava  
8.083.09b     índrajyeṣṭhā abhídyavaḥ  
8.083.09c     ádhā cid va utá bruve  

84  
8.084.01a     práyiṣṭhaṃ+ vo átithiṃ  
8.084.01b     stuṣé mitrám iva priyám  
8.084.01c     agníṃ ráthaṃ ná védiyam  

8.084.02a     kavím iva prácetasaṃ  
8.084.02b     yáṃ devā́so ádha dvitā́  
8.084.02c     ní mártiyeṣu ādadhúḥ  

8.084.03a     tuváṃ yaviṣṭha dāśúṣo  
8.084.03b     nr̥̄́m̐ḥ pāhi śr̥ṇudhī́ gíraḥ  
8.084.03c     rákṣā tokám utá tmánā  

8.084.04a     káyā te agne aṅgira  
8.084.04b     ū́rjo napād úpastutim  
8.084.04c     várāya deva manyáve  

8.084.05a     dā́śema kásya mánasā  
8.084.05b     yajñásya sahaso yaho  
8.084.05c     kád u voca idáṃ námaḥ  

8.084.06a     ádhā tuváṃ hí nas káro  
8.084.06b     víśvā asmábhyaṃ sukṣitī́ḥ  
8.084.06c     vā́jadraviṇaso gíraḥ  

8.084.07a     kásya nūnám párīṇaso  
8.084.07b     dhíyo jinvasi dampate  
8.084.07c     góṣātā yásya te gíraḥ  

8.084.08a     tám marjayanta sukrátum  
8.084.08b     puroyā́vānam ājíṣu  
8.084.08c     svéṣu kṣáyeṣu vājínam  

8.084.09a     kṣéti kṣémebhiḥ sādhúbhir  
8.084.09b     nákir yáṃ ghnánti hánti yáḥ  
8.084.09c     ágne suvī́ra edhate  

85  
8.085.01a     ā́ me hávaṃ nāsatiyā  
8.085.01b     áśvinā gáchataṃ yuvám  
8.085.01c     mádhvaḥ sómasya pītáye  

8.085.02a     imám me stómam aśvinā  
8.085.02b     imám me śr̥ṇutaṃ hávam  
8.085.02c     mádhvaḥ sómasya pītáye  

8.085.03a     ayáṃ vāṃ kŕ̥ṣṇo aśvinā  
8.085.03b     hávate vājinīvasū  
8.085.03c     mádhvaḥ sómasya pītáye  

8.085.04a     śr̥ṇutáṃ jaritúr hávaṃ  
8.085.04b     kŕ̥ṣṇasya stuvató narā  
8.085.04c     mádhvaḥ sómasya pītáye  

8.085.05a     chardír yantam ádābhiyaṃ  
8.085.05b     víprāya stuvaté narā  
8.085.05c     mádhvaḥ sómasya pītáye  

8.085.06a     gáchataṃ dāśúṣo gr̥hám  
8.085.06b     itthā́ stuvató aśvinā  
8.085.06c     mádhvaḥ sómasya pītáye  

8.085.07a     yuñjā́thāṃ rā́sabhaṃ ráthe  
8.085.07b     vīḍúaṅge vr̥ṣaṇvasū  
8.085.07c     mádhvaḥ sómasya pītáye  

8.085.08a     trivandhuréṇa trivŕ̥tā  
8.085.08b     ráthenā́ yātam aśvinā  
8.085.08c     mádhvaḥ sómasya pītáye  

8.085.09a     nū́ me gíro nāsatiyā  
8.085.09b     áśvinā prā́vataṃ yuvám  
8.085.09c     mádhvaḥ sómasya pītáye  

86  
8.086.01a     ubhā́ hí dasrā́ bhiṣájā mayobhúvā  
8.086.01b     ubhā́ dákṣasya vácaso babhūváthuḥ  
8.086.01c     tā́ vāṃ víśvako havate tanūkr̥thé  
8.086.01d     mā́ no ví yauṣṭaṃ sakhiyā́ mumócatam  

8.086.02a     kathā́ nūnáṃ vāṃ vímanā úpa stavad  
8.086.02b     yuváṃ dhíyaṃ dadathur vásyaïṣṭaye  
8.086.02c     tā́ vāṃ víśvako havate tanūkr̥thé  
8.086.02d     mā́ no ví yauṣṭaṃ sakhiyā́ mumócatam  

8.086.03a     yuváṃ hí ṣmā purubhujemám edhatúṃ  
8.086.03b     viṣṇāpúve dadáthur vásyaïṣṭaye  
8.086.03c     tā́ vāṃ víśvako havate tanūkr̥thé  
8.086.03d     mā́ no ví yauṣṭaṃ sakhiyā́ mumócatam  

8.086.04a     utá tyáṃ vīráṃ dhanasā́m r̥jīṣíṇaṃ  
8.086.04b     dūré cit sántam ávase havāmahe  
8.086.04c     yásya svā́diṣṭhā sumatíḥ pitúr yathā  
8.086.04d     mā́ no ví yauṣṭaṃ sakhiyā́ mumócatam  

8.086.05a     r̥téna deváḥ savitā́ śamāyata  
8.086.05b     r̥tásya śŕ̥ṅgam urviyā́ ví paprathe  
8.086.05c     r̥táṃ sāsāha máhi cit pr̥tanyató  
8.086.05d     mā́ no ví yauṣṭaṃ sakhiyā́ mumócatam  

87  
8.087.01a     dyumnī́ vāṃ stómo aśvinā  
8.087.01b     krívir ná séka ā́ gatam  
8.087.01c     mádhvaḥ sutásya sá diví priyó narā  
8.087.01d     pātáṃ gaurā́v ivériṇe  

8.087.02a     píbataṃ gharmám mádhumantam aśvinā  
8.087.02b     ā́ barhíḥ sīdataṃ narā  
8.087.02c     tā́ mandasānā́ mánuṣo duroṇá ā́  
8.087.02d     ní pātaṃ védasā váyaḥ  

8.087.03a     ā́ vāṃ víśvābhir ūtíbhiḥ  
8.087.03b     priyámedhā ahūṣata  
8.087.03c     tā́ vartír yātam úpa vr̥ktábarhiṣo  
8.087.03d     júṣṭaṃ yajñáṃ díviṣṭiṣu  

8.087.04a     píbataṃ sómam mádhumantam aśvinā  
8.087.04b     ā́ barhíḥ sīdataṃ sumát  
8.087.04c     tā́ vāvr̥dhānā́ úpa suṣṭutíṃ divó  
8.087.04d     gantáṃ gaurā́v ivériṇam  

8.087.05a     ā́ nūnáṃ yātam aśvinā  
8.087.05b     áśvebhiḥ pruṣitápsubhiḥ  
8.087.05c     dásrā híraṇyavartanī śubhas patī  
8.087.05d     pātáṃ sómam r̥tāvr̥dhā  

8.087.06a     vayáṃ hí vāṃ hávāmahe vipanyávo  
8.087.06b     víprāso vā́jasātaye  
8.087.06c     tā́ valgū́ dasrā́ purudáṃsasā dhiyā́  
8.087.06d     áśvinā śruṣṭī́ ā́ gatam  

88  
8.088.01a     táṃ vo dasmám r̥tīṣáhaṃ  
8.088.01b     vásor mandānám ándhasaḥ  
8.088.01c     abhí vatsáṃ ná svásareṣu dhenáva  
8.088.01d     índraṃ gīrbhír navāmahe  

8.088.02a     dyukṣáṃ sudā́nuṃ táviṣībhir ā́vr̥taṃ  
8.088.02b     giríṃ ná purubhójasam  
8.088.02c     kṣumántaṃ vā́jaṃ śatínaṃ sahasríṇam  
8.088.02d     makṣū́ gómantam īmahe  

8.088.03a     ná tvā br̥hánto ádrayo  
8.088.03b     váranta indra vīḷávaḥ  
8.088.03c     yád dítsasi stuvaté mā́vate vásu  
8.088.03d     nákiṣ ṭád ā́ mināti te  

8.088.04a     yóddhāsi krátvā śávasotá daṃsánā  
8.088.04b     víśvā jātā́bhí majmánā  
8.088.04c     ā́ tvāyám arká ūtáye vavartati  
8.088.04d     yáṃ gótamā ájījanan  

8.088.05a     prá hí ririkṣá ójasā  
8.088.05b     divó ántebhiyas pári  
8.088.05c     ná tvā vivyāca rája indra pā́rthivam  
8.088.05d     ánu svadhā́ṃ vavakṣitha  

8.088.06a     nákiḥ páriṣṭir maghavan maghásya te  
8.088.06b     yád dāśúṣe daśasyási  
8.088.06c     asmā́kam bodhi ucáthasya coditā́  
8.088.06d     máṃhiṣṭho vā́jasātaye  

89  
8.089.01a     br̥hád índrāya gāyata  
8.089.01b     máruto vr̥trahántamam  
8.089.01c     yéna jyótir ájanayann r̥tāvŕ̥dho  
8.089.01d     deváṃ devā́ya jā́gr̥vi  

8.089.02a     ápādhamad abhíśastīr aśastihā́  
8.089.02b     áthéndro dyumnī́ ā́bhavat  
8.089.02c     devā́s ta indra sakhiyā́ya yemire  
8.089.02d     bŕ̥hadbhāno márudgaṇa  

8.089.03a     prá va índrāya br̥haté  
8.089.03b     máruto bráhma arcata  
8.089.03c     vr̥tráṃ hanati vr̥trahā́ śatákratur  
8.089.03d     vájreṇa śatáparvaṇā  

8.089.04a     abhí prá bhara dhr̥ṣatā́ dhr̥ṣanmanaḥ  
8.089.04b     śrávaś cit te asad br̥hát  
8.089.04c     árṣantu ā́po jávasā ví mātáro  
8.089.04d     háno vr̥tráṃ jáyā súvaḥ  

8.089.05a     yáj jā́yathā apūrviya  
8.089.05b     mághavan vr̥trahátyāya  
8.089.05c     tát pr̥thivī́m aprathayas  
8.089.05d     tád astabhnā utá dyã́m  

8.089.06a     tát te yajñó ajāyata  
8.089.06b     tád arká utá háskr̥tiḥ  
8.089.06c     tád víśvam abhibhū́r asi  
8.089.06d     yáj jātáṃ yác ca jántuvam  

8.089.07a     āmā́su pakvám aíraya  
8.089.07b     ā́ sū́ryaṃ rohayo diví  
8.089.07c     gharmáṃ ná sā́man tapatā suvr̥ktíbhir  
8.089.07d     júṣṭaṃ gírvaṇase br̥hát  

90  
8.090.01a     ā́ no víśvāsu háviya  
8.090.01b     índraḥ samátsu bhūṣatu  
8.090.01c     úpa bráhmāṇi sávanāni vr̥trahā́  
8.090.01d     paramajyā́ ŕ̥cīṣamaḥ  

8.090.02a     tuváṃ dātā́ prathamó rā́dhasām asi  
8.090.02b     ási satyá īśānakŕ̥t  
8.090.02c     tuvidyumnásya yújiyā́ vr̥ṇīmahe  
8.090.02d     putrásya śávaso maháḥ  

8.090.03a     bráhmā ta indra girvaṇaḥ  
8.090.03b     kriyánte ánatidbhutā  
8.090.03c     imā́ juṣasva hariaśva yójanā  
8.090.03d     índra yā́ te ámanmahi  

8.090.04a     tuváṃ hí satyó maghavann ánānato  
8.090.04b     vr̥trā́ bhū́ri nir̥ñjáse  
8.090.04c     sá tváṃ śaviṣṭha vajrahasta dāśúṣe  
8.090.04d     arvā́ñcaṃ rayím ā́ kr̥dhi  

8.090.05a     tuvám indra yaśā́ asi  
8.090.05b     r̥jīṣī́ śavasas pate  
8.090.05c     tváṃ vr̥trā́ṇi haṃsy apratī́ni éka íd  
8.090.05d     ánuttā carṣaṇīdhŕ̥tā  

8.090.06a     tám u tvā nūnám asura prácetasaṃ  
8.090.06b     rā́dho bhāgám ivemahe  
8.090.06c     mahī́va kŕ̥ttiḥ śaraṇā́ ta indra  
8.090.06d     prá te sumnā́ no aśnavan  

91  
8.091.01a     kaníyā vā́r avāyatī́  
8.091.01b     sómam ápi srutā́vidat  
8.091.01c     ástam bháranti abravīd  
8.091.01d     índrāya sunavai tuvā  
8.091.01e     śakrā́ya sunavai tuvā  

8.091.02a     asaú yá éṣi vīrakó  
8.091.02b     gr̥háṃ-gr̥haṃ vicā́kaśad  
8.091.02c     imáṃ jámbhasutam piba  
8.091.02d     dhānā́vantaṃ karambhíṇam  
8.091.02e     apūpávantam ukthínam  

8.091.03a     ā́ caná tvā cikitsāmo  
8.091.03b     ádhi caná tvā némasi  
8.091.03c     śánair 'va° śanakaír iva  
8.091.03d     índrāyendo pári srava  

8.091.04a     kuvíc chákat kuvít kárat  
8.091.04b     kuvín no vásyasas kárat  
8.091.04c     kuvít patidvíṣo yatī́r  
8.091.04d     índreṇa saṃgámāmahai  

8.091.05a     imā́ni trī́ṇi viṣṭápā  
8.091.05b     tā́ni indra ví rohaya  
8.091.05c     śíras tatásya urvárām  
8.091.05d     ā́d idám ma úpodáre  

8.091.06a     asaú ca yā́ na urvárā  
8.091.06b     ā́d imā́ṃ tanúvam máma  
8.091.06c     átho tatásya yác chíraḥ  
8.091.06d     sárvā tā́ romaśā́ kr̥dhi  

8.091.07a     khé ráthasya khé ánasaḥ  
8.091.07b     khé yugásya śatakrato  
8.091.07c     apālā́m indra tríṣ pūtvī́  
8.091.07d     ákr̥ṇoḥ sū́riyatvacam  

92  
8.092.01a     pã́ntam ā́ vo ándhasa  
8.092.01b     índram abhí prá gāyata  
8.092.01c     viśvāsā́haṃ śatákratum  
8.092.01d     máṃhiṣṭhaṃ carṣaṇīnã́m  

8.092.02a     puruhūtám puruṣṭutáṃ  
8.092.02b     gāthāníyaṃ sánaśrutam  
8.092.02c     índra íti bravītana  

8.092.03a     índra ín no mahā́nãṃ  
8.092.03b     dātā́ vā́jānãṃ nr̥túḥ  
8.092.03c     mahā́m̐ abhijñú ā́ yamat  

8.092.04a     ápād u śiprī́ ándhasaḥ  
8.092.04b     sudákṣasya prahoṣíṇaḥ  
8.092.04c     índor índro yávāśiraḥ  

8.092.05a     tám u abhí prá arcata  
8.092.05b     índraṃ sómasya pītáye  
8.092.05c     tád íd dhí asya várdhanam  

8.092.06a     asyá pītvā́ mádānãṃ  
8.092.06b     devó devásya ójasā  
8.092.06c     víśvābhí bhúvanā bhuvat  

8.092.07a     tiyám u vaḥ satrāsā́haṃ  
8.092.07b     víśvāsu gīrṣú ā́yatam  
8.092.07c     ā́ cyāvayasi ūtáye  

8.092.08a     yudhmáṃ sántam anarvā́ṇaṃ  
8.092.08b     somapā́m ánapacyutam  
8.092.08c     náram avāriyákratum  

8.092.09a     śíkṣā ṇa indra rāyá ā́  
8.092.09b     purú vidvā́m̐ r̥cīṣama  
8.092.09c     ávā naḥ pā́riye dháne  

8.092.10a     átaś cid indra ṇa úpa  
8.092.10b     ā́ yāhi śatávājayā  
8.092.10c     iṣā́ sahásravājayā  

8.092.11a     áyāma dhī́vato dhíyo  
8.092.11b     árvadbhiḥ śakra godare  
8.092.11c     jáyema pr̥tsú vajrivaḥ  

8.092.12a     vayám u tvā śatakrato  
8.092.12b     gā́vo ná yávaseṣu ā́  
8.092.12c     ukthéṣu raṇayāmasi  

8.092.13a     víśvā hí martiyatvanā́  
8.092.13b     anukāmā́ śatakrato  
8.092.13c     áganma vajrinn āśásaḥ  

8.092.14a     tuvé sú putra śavaso  
8.092.14b     ávr̥tran kā́makātayaḥ  
8.092.14c     ná tvā́m indrā́ti ricyate  

8.092.15a     sá no vr̥ṣan sániṣṭhayā  
8.092.15b     sáṃ ghoráyā dravitnuvā́  
8.092.15c     dhiyā́viḍḍhi púraṃdhiyā  

8.092.16a     yás te nūnáṃ śatakratav  
8.092.16b     índra dyumnítamo mádaḥ  
8.092.16c     téna nūnám máde madeḥ  

8.092.17a     yás te citráśravastamo  
8.092.17b     yá indra vr̥trahántamaḥ  
8.092.17c     yá ojodā́tamo mádaḥ  

8.092.18a     vidmā́ hí yás te adrivas  
8.092.18b     tvā́dattaḥ satya somapāḥ  
8.092.18c     víśvāsu dasma kr̥ṣṭíṣu  

8.092.19a     índrāya mádvane sutám  
8.092.19b     pári ṣṭobhantu no gíraḥ  
8.092.19c     arkám arcantu kārávaḥ  

8.092.20a     yásmin víśvā ádhi śríyo  
8.092.20b     ráṇanti saptá saṃsádaḥ  
8.092.20c     índraṃ suté havāmahe  

8.092.21a     tríkadrukeṣu cétanaṃ  
8.092.21b     devā́so yajñám atnata  
8.092.21c     tám íd vardhantu no gíraḥ  

8.092.22a     ā́ tvā viśantu índavaḥ  
8.092.22b     samudrám iva síndhavaḥ  
8.092.22c     ná tvā́m indrā́ti ricyate  

8.092.23a     vivyáktha mahinā́ vr̥ṣan  
8.092.23b     bhakṣáṃ sómasya jāgr̥ve  
8.092.23c     yá indra jaṭháreṣu te  

8.092.24a     áraṃ ta indra kukṣáye  
8.092.24b     sómo bhavatu vr̥trahan  
8.092.24c     áraṃ dhā́mabhya índavaḥ  

8.092.25a     áram áśvāya gāyati  
8.092.25b     śrutákakṣo áraṃ gáve  
8.092.25c     áram índrasya dhā́mane  

8.092.26a     áraṃ hí ṣma sutéṣu ṇaḥ  
8.092.26b     sómeṣu indra bhū́ṣasi  
8.092.26c     áraṃ te śakra dāváne  

8.092.27a     parākā́ttāc cid adrivas  
8.092.27b     tuvā́ṃ nakṣanta no gíraḥ  
8.092.27c     áraṃ gamāma te vayám  

8.092.28a     evā́ hí ási vīrayúr  
8.092.28b     evā́ śū́ra utá sthiráḥ  
8.092.28c     evā́ te rā́dhiyam mánaḥ  

8.092.29a     evā́ rātís tuvīmagha  
8.092.29b     víśvebhir dhāyi dhātŕ̥bhiḥ  
8.092.29c     ádhā cid indra me sácā  

8.092.30a     mó ṣú brahméva tandrayúr  
8.092.30b     bhúvo vājānãm pate  
8.092.30c     mátsvā sutásya gómataḥ  

8.092.31a     mā́ na indrābhí ādíśaḥ  
8.092.31b     sū́ro aktúṣu ā́ yaman  
8.092.31c     tuvā́ yujā́ vanema tát  

8.092.32a     tváyéd indra yujā́ vayám  
8.092.32b     práti bruvīmahi spŕ̥dhaḥ  
8.092.32c     tvám asmā́kaṃ táva smasi  

8.092.33a     túvā́m íd dhí tuvāyávo  
8.092.33b     anunónuvataś cárān  
8.092.33c     sákhāya indra kārávaḥ  

93  
8.093.01a     úd ghéd abhí śrutā́maghaṃ  
8.093.01b     vr̥ṣabháṃ náriyāpasam  
8.093.01c     ástāram eṣi sūriya  

8.093.02a     náva yó navatím púro  
8.093.02b     bibhéda bāhúojasā  
8.093.02c     áhiṃ ca vr̥trahā́vadhīt  

8.093.03a     sá na índraḥ śiváḥ sákhā  
8.093.03b     áśvāvad gómad yávamat  
8.093.03c     urúdhāreva dohate  

8.093.04a     yád adyá kác ca vr̥trahann  
8.093.04b     udágā abhí sūriya  
8.093.04c     sárvaṃ tád indra te váśe  

8.093.05a     yád vā pravr̥ddha satpate  
8.093.05b     ná marā íti mányase  
8.093.05c     utó tát satyám ít táva  

8.093.06a     yé sómāsaḥ parāváti  
8.093.06b     yé arvāváti sunviré  
8.093.06c     sárvāṃs tā́m̐ indra gachasi  

8.093.07a     tám índraṃ vājayāmasi  
8.093.07b     mahé vr̥trā́ya hántave  
8.093.07c     sá vŕ̥ṣā vr̥ṣabhó bhuvat  

8.093.08a     índraḥ sá dā́mane kr̥tá  
8.093.08b     ójiṣṭhaḥ sá máde hitáḥ  
8.093.08c     dyumnī́ ślokī́ sá somiyáḥ  

8.093.09a     girā́ vájro ná sámbhr̥taḥ  
8.093.09b     sábalo ánapacyutaḥ  
8.093.09c     vavakṣá r̥ṣvó ástr̥taḥ  

8.093.10a     durgé cin naḥ sugáṃ kr̥dhi  
8.093.10b     gr̥ṇāná indra girvaṇaḥ  
8.093.10c     tuváṃ ca maghavan váśaḥ  

8.093.11a     yásya te nū́ cid ādíśaṃ  
8.093.11b     ná minánti svarā́jiyam  
8.093.11c     ná devó nā́dhrigur jánaḥ  

8.093.12a     ádhā te ápratiṣkutaṃ  
8.093.12b     devī́ śúṣmaṃ saparyataḥ  
8.093.12c     ubhé suśipra ródasī  

8.093.13a     tuvám etád adhārayaḥ  
8.093.13b     kr̥ṣṇā́su róhiṇīṣu ca  
8.093.13c     páruṣṇīṣu rúśat páyaḥ  

8.093.14a     ví yád áher ádha tviṣó  
8.093.14b     víśve devā́so ákramuḥ  
8.093.14c     vidán mr̥gásya tā́m̐ ámaḥ  

8.093.15a     ā́d u me nivaró bhuvad  
8.093.15b     vr̥trahā́diṣṭa paúṃsiyam  
8.093.15c     ájātaśatrur ástr̥taḥ  

8.093.16a     śrutáṃ vo vr̥trahántamam  
8.093.16b     prá śárdhaṃ carṣaṇīnã́m  
8.093.16c     ā́ śuṣe rā́dhase mahé  

8.093.17a     ayā́ dhiyā́ ca gavyayā́  
8.093.17b     púruṇāman púruṣṭuta  
8.093.17c     yát sóme-soma ā́bhavaḥ  

8.093.18a     bodhínmanā íd astu no  
8.093.18b     vr̥trahā́ bhū́riāsutiḥ  
8.093.18c     śr̥ṇótu śakrá āśíṣam  

8.093.19a     káyā tuváṃ na ūtiyā́  
8.093.19b     abhí prá mandase vr̥ṣan  
8.093.19c     káyā stotŕ̥bhya ā́ bhara  

8.093.20a     kásya vŕ̥ṣā suté sácā  
8.093.20b     niyútvān vr̥ṣabhó raṇat  
8.093.20c     vr̥trahā́ sómapītaye  

8.093.21a     abhī́ ṣú ṇas tuváṃ rayím  
8.093.21b     mandasānáḥ sahasríṇam  
8.093.21c     prayantā́ bodhi dāśúṣe  

8.093.22a     pátnīvantaḥ sutā́ imá  
8.093.22b     uśánto yanti vītáye  
8.093.22c     apā́ṃ jágmir nicumpuṇáḥ  

8.093.23a     iṣṭā́ hótrā asr̥kṣata  
8.093.23b     índraṃ vr̥dhā́so adhvaré  
8.093.23c     áchāvabhr̥thám ójasā  

8.093.24a     ihá tyā́ sadhamā́diyā  
8.093.24b     hárī híraṇyakeśiyā  
8.093.24c     voḷhā́m abhí práyo hitám  

8.093.25a     túbhyaṃ sómāḥ sutā́ imé  
8.093.25b     stīrṇám barhír vibhāvaso  
8.093.25c     stotŕ̥bhya índram ā́ vaha  

8.093.26a     ā́ te dákṣaṃ ví rocanā́  
8.093.26b     dádhad rátnā ví dāśúṣe  
8.093.26c     stotŕ̥bhya índram arcata  

8.093.27a     ā́ te dadhāmi indriyám  
8.093.27b     ukthā́ víśvā śatakrato  
8.093.27c     stotŕ̥bhya indra mr̥̄ḷaya+  

8.093.28a     bhadrám-bhadraṃ na ā́ bhara  
8.093.28b     íṣam ū́rjaṃ śatakrato  
8.093.28c     yád indra mr̥̄ḷáyāsi+ naḥ  

8.093.29a     sá no víśvāni ā́ bhara  
8.093.29b     suvitā́ni śatakrato  
8.093.29c     yád indra mr̥̄ḷáyāsi+ naḥ  

8.093.30a     tuvā́m íd vr̥trahantama  
8.093.30b     sutā́vanto havāmahe  
8.093.30c     yád indra mr̥̄ḷáyāsi+ naḥ  

8.093.31a     úpa no háribhiḥ sutáṃ  
8.093.31b     yāhí madānãm pate  
8.093.31c     úpa no háribhiḥ sutám  

8.093.32a     dvitā́ yó vr̥trahántamo  
8.093.32b     vidá índraḥ śatákratuḥ  
8.093.32c     úpa no háribhiḥ sutám  

8.093.33a     tváṃ hí vr̥trahann eṣãm  
8.093.33b     pātā́ sómānãm ási  
8.093.33c     úpa no háribhiḥ sutám  

8.093.34a     índra iṣé dadātu na  
8.093.34b     r̥bhukṣáṇam r̥bhúṃ rayím  
8.093.34c     vājī́ dadātu vājínam  

94  
8.094.01a     gaúr dhayati marútãṃ  
8.094.01b     śravasyúr mātā́ maghónām  
8.094.01c     yuktā́ váhnī ráthānãm  

8.094.02a     yásyā devā́ upásthe  
8.094.02b     vratā́ víśve dhāráyante  
8.094.02c     sū́riyāmā́sā dr̥śé kám  

8.094.03a     tát sú no víśve aryá ā́  
8.094.03b     sádā gr̥ṇanti kārávaḥ  
8.094.03c     marútaḥ sómapītaye  

8.094.04a     ásti sómo ayáṃ sutáḥ  
8.094.04b     píbanti asya marútaḥ  
8.094.04c     utá svarā́jo aśvínā  

8.094.05a     píbanti mitró aryamā́  
8.094.05b     tánā pūtásya váruṇaḥ  
8.094.05c     triṣadhasthásya jā́vataḥ  

8.094.06a     utó nú asya jóṣam ā́m̐  
8.094.06b     índraḥ sutásya gómataḥ  
8.094.06c     prātár hóteva matsati  

8.094.07a     kád atviṣanta sūráyas  
8.094.07b     tirá ā́pa iva srídhaḥ  
8.094.07c     árṣanti pūtádakṣasaḥ  

8.094.08a     kád vo adyá mahā́nãṃ  
8.094.08b     devā́nãm ávo vr̥ṇe  
8.094.08c     tmánā ca dasmávarcasām  

8.094.09a     ā́ yé víśvā pā́rthivāni  
8.094.09b     papráthan rocanā́ diváḥ  
8.094.09c     marútaḥ sómapītaye  

8.094.10a     tiyā́n nú pūtádakṣaso  
8.094.10b     divó vo maruto huve  
8.094.10c     asyá sómasya pītáye  

8.094.11a     tiyā́n nú yé ví ródasī  
8.094.11b     tastabhúr marúto huve  
8.094.11c     asyá sómasya pītáye  

8.094.12a     tiyáṃ nú mā́rutaṃ gaṇáṃ  
8.094.12b     giriṣṭhā́ṃ vŕ̥ṣaṇaṃ huve  
8.094.12c     asyá sómasya pītáye  

95  
8.095.01a     ā́ tvā gíro rathī́r iva  
8.095.01b     ásthuḥ sutéṣu girvaṇaḥ  
8.095.01c     abhí tvā sám anūṣata  
8.095.01d     índra vatsáṃ ná mātáraḥ  

8.095.02a     ā́ tvā śukrā́ acucyavuḥ  
8.095.02b     sutā́sa indra girvaṇaḥ  
8.095.02c     píbā tú asya ándhasa  
8.095.02d     índra víśvāsu te hitám  

8.095.03a     píbā sómam mádāya kám  
8.095.03b     índra śyenā́bhr̥taṃ sutám  
8.095.03c     tuváṃ hí śáśvatīnãm  
8.095.03d     pátī rā́jā viśā́m ási  

8.095.04a     śrudhī́ hávaṃ tiraściyā́  
8.095.04b     índra yás tvā saparyáti  
8.095.04c     suvī́riyasya gómato  
8.095.04d     rāyás pūrdhi mahā́m̐ asi  

8.095.05a     índra yás te návīyasīṃ  
8.095.05b     gíram mandrā́m ájījanat  
8.095.05c     cikitvínmanasaṃ dhíyam  
8.095.05d     pratnā́m r̥tásya pipyúṣīm  

8.095.06a     tám u ṣṭavāma yáṃ gíra  
8.095.06b     índram ukthā́ni vāvr̥dhúḥ  
8.095.06c     purū́ṇi asya paúṃsiyā  
8.095.06d     síṣāsanto vanāmahe  

8.095.07a     éto nu índraṃ stávāma  
8.095.07b     śuddháṃ śuddhéna sā́manā  
8.095.07c     śuddhaír ukthaír vāvr̥dhvā́ṃsaṃ  
8.095.07d     śuddhá āśī́rvān mamattu  

8.095.08a     índra śuddhó na ā́ gahi  
8.095.08b     śuddháḥ śuddhā́bhir ūtíbhiḥ  
8.095.08c     śuddhó rayíṃ ní dhāraya  
8.095.08d     śuddhó mamaddhi somiyáḥ  

8.095.09a     índra śuddhó hí no rayíṃ  
8.095.09b     śuddhó rátnāni dāśúṣe  
8.095.09c     śuddhó vr̥trā́ṇi jighnase  
8.095.09d     śuddhó vā́jaṃ siṣāsasi  

96  
8.096.01a     asmā́ uṣā́sa ā́tiranta yā́mam  
8.096.01b     índrāya náktam ū́rmiyāḥ suvā́caḥ  
8.096.01c     asmā́ ā́po mātáraḥ saptá tasthur  
8.096.01d     nŕ̥bhyas tárāya síndhavaḥ supārā́ḥ  

8.096.02a     átividdhā vithuréṇā cid ástrā  
8.096.02b     tríḥ saptá sā́nu sáṃhitā girīṇā́m  
8.096.02c     ná tád devó ná mártiyas tuturyād  
8.096.02d     yā́ni právr̥ddho vr̥ṣabháś cakā́ra  

8.096.03a     índrasya vájra āyasó nímiśla  
8.096.03b     índrasya bāhuvór bhū́yiṣṭham ójaḥ  
8.096.03c     śīrṣánn índrasya krátavo nireká  
8.096.03d     āsánn éṣanta śrútiyā upāké  

8.096.04a     mánye tvā yajñíyaṃ yajñíyānām  
8.096.04b     mánye tvā cyávanam ácyutānām  
8.096.04c     mánye tvā sátvanām indra ketúm  
8.096.04d     mánye tvā vr̥ṣabháṃ carṣaṇīnā́m  

8.096.05a     ā́ yád vájram bāhuvór indra dhátse  
8.096.05b     madacyútam áhaye hántavā́ u  
8.096.05c     prá párvatā ánavanta prá gā́vaḥ  
8.096.05d     prá brahmā́ṇo abhinákṣanta índram  

8.096.06a     tám u ṣṭavāma yá imā́ jajā́na  
8.096.06b     víśvā jātā́ni ávarāṇi asmāt  
8.096.06c     índreṇa mitráṃ didhiṣema gīrbhír  
8.096.06d     úpo námobhir vr̥ṣabháṃ viśema  

8.096.07a     vr̥trásya tvā śvasáthād ī́ṣamāṇā  
8.096.07b     víśve devā́ ajahur yé sákhāyaḥ  
8.096.07c     marúdbhir indra sakhiyáṃ te astu  
8.096.07d     áthemā́ víśvāḥ pŕ̥tanā jayāsi  

8.096.08a     tríḥ ṣaṣṭís tvā marúto vāvr̥dhānā́  
8.096.08b     usrā́ iva rāśáyo yajñíyāsaḥ  
8.096.08c     úpa tvémaḥ kr̥dhí no bhāgadhéyaṃ  
8.096.08d     śúṣmaṃ ta enā́ havíṣā vidhema  

8.096.09a     tigmám ā́yudham marútām ánīkaṃ  
8.096.09b     kás ta indra práti vájraṃ dadharṣa  
8.096.09c     anāyudhā́so ásurā adevā́ś  
8.096.09d     cakréṇa tā́m̐ ápa vapa r̥jīṣin  

8.096.10a     mahá ugrā́ya taváse suvr̥ktím  
8.096.10b     prá īraya śivátamāya paśváḥ  
8.096.10c     gírvāhase gíra índrāya pūrvī́r  
8.096.10d     dhehí tanúve kuvíd aṅgá védat  

8.096.11a     ukthávāhase vibhúve manīṣā́ṃ  
8.096.11b     drúṇā ná pārám īrayā nadī́nām  
8.096.11c     ní spr̥śa dhiyā́ tanúvi śrutásya  
8.096.11d     júṣṭatarasya kuvíd aṅgá védat  

8.096.12a     tád viviḍḍhi yát ta índro jújoṣat  
8.096.12b     stuhí suṣṭutíṃ námasā́ vivāsa  
8.096.12c     úpa bhūṣa jaritar mā́ ruvaṇyaḥ  
8.096.12d     śrāváyā vā́caṃ kuvíd aṅgá védat  

8.096.13a     áva drapsó aṃśumátīm atiṣṭhad  
8.096.13b     iyānáḥ kr̥ṣṇó daśábhiḥ sahásraiḥ  
8.096.13c     ā́vat tám índraḥ śáciyā dhámantam  
8.096.13d     ápa snéhitīr nr̥máṇā adhatta  

8.096.14a     drapsám apaśyaṃ víṣuṇe cárantam  
8.096.14b     upahvaré nadíyo aṃśumátyāḥ  
8.096.14c     nábho ná kr̥ṣṇám avatasthivā́ṃsam  
8.096.14d     íṣyāmi vo vr̥ṣaṇo yúdhyatājaú  

8.096.15a     ádha drapsó aṃśumátyā upásthe  
8.096.15b     ádhārayat tanúvaṃ titviṣāṇáḥ  
8.096.15c     víśo ádevīr abhí ācárantīr  
8.096.15d     bŕ̥haspátinā yujéndraḥ sasāhe  

8.096.16a     tuváṃ ha tyát saptábhyo jā́yamāno  
8.096.16b     aśatrúbhyo abhavaḥ śátrur indra  
8.096.16c     gūḷhé dyā́vāpr̥thivī́ ánv avindo  
8.096.16d     vibhumádbhyo bhúvanebhyo ráṇaṃ dhāḥ  

8.096.17a     tuváṃ ha tyád apratimānám ójo  
8.096.17b     vájreṇa vajrin dhr̥ṣitó jaghantha  
8.096.17c     tváṃ śúṣṇasya ávātiro vádhatrais  
8.096.17d     tuváṃ gā́ indra śáciyéd avindaḥ  

8.096.18a     tuváṃ ha tyád vr̥ṣabha carṣaṇīnā́ṃ  
8.096.18b     ghanó vr̥trā́ṇāṃ taviṣó babhūtha  
8.096.18c     tuváṃ síndhūm̐r asr̥jas tastabhānā́n  
8.096.18d     tuvám apó ajayo dāsápatnīḥ  

8.096.19a     sá sukrátū ráṇitā yáḥ sutéṣu  
8.096.19b     ánuttamanyur yó áheva revā́n  
8.096.19c     yá éka ín nári ápāṃsi kártā  
8.096.19d     sá vr̥trahā́ práti íd anyám āhuḥ  

8.096.20a     sá vr̥trahā́ índaraś+ carṣaṇīdhŕ̥t  
8.096.20b     táṃ suṣṭutiyā́ háviyaṃ huvema  
8.096.20c     sá prāvitā́ maghávā no 'dhivaktā́  
8.096.20d     sá vā́jasya śravasíyasya dātā́  

8.096.21a     sá vr̥trahā́ índara+ r̥bhukṣā́ḥ  
8.096.21b     sadyó jajñānó háviyo babhūva  
8.096.21c     kr̥ṇvánn ápāṃsi náriyā purū́ṇi  
8.096.21d     sómo ná pītó háviyaḥ sákhibhyaḥ  

97  
8.097.01a     yā́ indra bhúja ā́bharaḥ  
8.097.01b     súvarvām̐ ásurebhiyaḥ  
8.097.01c     stotā́ram ín maghavann asya vardhaya  
8.097.01d     yé ca tvé vr̥ktábarhiṣaḥ  

8.097.02a     yám indra dadhiṣé tuvám  
8.097.02b     áśvaṃ gā́m bhāgám ávyayam  
8.097.02c     yájamāne sunvatí dákṣiṇāvati  
8.097.02d     tásmin táṃ dhehi mā́ paṇaú  

8.097.03a     yá indra sásti avrató  
8.097.03b     anuṣvā́pam ádevayuḥ  
8.097.03c     svaíḥ ṣá évair mumurat póṣiyaṃ rayíṃ  
8.097.03d     sanutár dhehi táṃ tátaḥ  

8.097.04a     yác chakrā́si parāváti  
8.097.04b     yád arvāváti vr̥trahan  
8.097.04c     átas tvā gīrbhír dyugád indra keśíbhiḥ  
8.097.04d     sutā́vām̐ ā́ vivāsati  

8.097.05a     yád vā́si rocané diváḥ  
8.097.05b     samudrásyā́dhi viṣṭápi  
8.097.05c     yát pā́rthive sádane vr̥trahantama  
8.097.05d     yád antárikṣa ā́ gahi  

8.097.06a     sá naḥ sómeṣu somapāḥ  
8.097.06b     sutéṣu śavasas pate  
8.097.06c     mādáyasva rā́dhasā sūnŕ̥tāvata  
8.097.06d     índra rāyā́ párīṇasā  

8.097.07a     mā́ na indra párā vr̥ṇag  
8.097.07b     bhávā naḥ sadhamā́diyaḥ  
8.097.07c     tuváṃ na ūtī́ tuvám ín na ā́piyam  
8.097.07d     mā́ na indra párā vr̥ṇak  

8.097.08a     asmé indra sácā suté  
8.097.08b     ní ṣadā pītáye mádhu  
8.097.08c     kr̥dhī́ jaritré maghavann ávo mahád  
8.097.08d     asmé indra sácā suté  

8.097.09a     ná tvā devā́sa āśata  
8.097.09b     ná mártiyāso adrivaḥ  
8.097.09c     víśvā jātā́ni śávasābhibhū́r asi  
8.097.09d     ná tvā devā́sa āśata  

8.097.10a     víśvāḥ pŕ̥tanā abhibhū́taraṃ náraṃ  
8.097.10b     sajū́s tatakṣur índraṃ jajanúś ca rājáse  
8.097.10c     krátvā váriṣṭhaṃ vára āmúrim utá  
8.097.10d     ugrám ójiṣṭhaṃ tavásaṃ tarasvínam  

8.097.11a     sám īṃ rebhā́so asvarann  
8.097.11b     índraṃ sómasya pītáye  
8.097.11c     súvarpatiṃ yád īṃ vr̥dhé  
8.097.11d     dhr̥távrato hí ójasā sám ūtíbhiḥ  

8.097.12a     nemíṃ namanti cákṣasā  
8.097.12b     meṣáṃ víprā abhisvárā  
8.097.12c     sudītáyo vo adrúho ápi kárṇe  
8.097.12d     tarasvínaḥ sám ŕ̥kvabhiḥ  

8.097.13a     tám índraṃ johavīmi maghávānam ugráṃ  
8.097.13b     satrā́ dádhānam ápratiṣkutaṃ śávāṃsi  
8.097.13c     máṃhiṣṭho gīrbhír ā́ ca yajñíyo vavártad  
8.097.13d     rāyé no víśvā supáthā kr̥ṇotu vajrī́  

8.097.14a     tuvám púra indara+ cikíd enā  
8.097.14b     ví ójasā śaviṣṭha śakra nāśayádhyai  
8.097.14c     tuvád víśvāni bhúvanāni vajrin  
8.097.14d     dyā́vā rejete pr̥thivī́ ca bhīṣā́  

8.097.15a     tán ma r̥tám indra śūra citra pātu  
8.097.15b     apó ná vajrin duritā́ti parṣi bhū́ri  
8.097.15c     kadā́ na indra rāyá ā́ daśasyer  
8.097.15d     viśvápsnyasya spr̥hayā́yiyasya rājan  

98  
8.098.01a     índrāya sā́ma gāyata  
8.098.01b     víprāya br̥haté br̥hát  
8.098.01c     dharmakŕ̥te vipaścíte panasyáve  

8.098.02a     tuvám indrābhibhū́r asi  
8.098.02b     tuváṃ sū́ryam arocayaḥ  
8.098.02c     viśvákarmā viśvádevo mahā́m̐ asi  

8.098.03a     vibhrā́jañ jyótiṣā súvar  
8.098.03b     ágacho rocanáṃ diváḥ  
8.098.03c     devā́s ta indra sakhiyā́ya yemire  

8.098.04a     ā́ indra no gadhi priyáḥ  
8.098.04b     satrājíd ágohiyaḥ  
8.098.04c     girír ná viśvátas pr̥thúḥ pátir diváḥ  

8.098.05a     abhí hí satya somapā  
8.098.05b     ubhé babhū́tha ródasī  
8.098.05c     índrā́si sunvató vr̥dháḥ pátir diváḥ  

8.098.06a     tuváṃ hí śáśvatīnãm  
8.098.06b     índra dartā́ purā́m ási  
8.098.06c     hantā́ dásyor mánor vr̥dháḥ pátir diváḥ  

8.098.07a     ádhā hí indra girvaṇa  
8.098.07b     úpa tvā kā́mān maháḥ sasr̥jmáhe  
8.098.07c     udéva yánta udábhiḥ  

8.098.08a     vã́r ṇá tvā yaviyā́bhir  
8.098.08b     várdhanti śūra bráhmāṇi  
8.098.08c     vāvr̥dhvā́ṃsaṃ cid adrivo divé-dive  

8.098.09a     yuñjánti hárī iṣirásya gā́thayā  
8.098.09b     uraú rátha urúyuge  
8.098.09c     indravā́hā vacoyújā  

8.098.10a     tuváṃ na indra ā́ bharam̐  
8.098.10b     ójo nr̥mṇáṃ śatakrato vicarṣaṇe  
8.098.10c     ā́ vīrám pr̥tanāṣáham  

8.098.11a     tuváṃ hí naḥ pitā́ vaso  
8.098.11b     tuvám mātā́ śatakrato babhū́vitha  
8.098.11c     ádhā te sumnám īmahe  

8.098.12a     tuvā́ṃ śuṣmin puruhūta vājayántam  
8.098.12b     úpa bruve śatakrato  
8.098.12c     sá no rāsva suvī́riyam  

99  
8.099.01a     tuvā́m idā́ hiyó náro  
8.099.01b     ápīpyan vajrin bhū́rṇayaḥ  
8.099.01c     sá indra stómavāhasām ihá śrudhi  
8.099.01d     úpa svásaram ā́ gahi  

8.099.02a     mátsvā suśipra harivas tád īmahe  
8.099.02b     tvé ā́ bhūṣanti vedhásaḥ  
8.099.02c     táva śrávāṃsi upamā́ni ukthíyā  
8.099.02d     sutéṣu indra girvaṇaḥ  

8.099.03a     śrā́yanta iva sū́riyaṃ  
8.099.03b     víśvéd índrasya bhakṣata  
8.099.03c     vásūni jāté jánamāna ójasā  
8.099.03d     práti bhāgáṃ ná dīdhima  

8.099.04a     ánarśarātiṃ vasudā́m úpa stuhi  
8.099.04b     bhadrā́ índrasya rātáyaḥ  
8.099.04c     só asya kā́maṃ vidható ná roṣati  
8.099.04d     máno dānā́ya codáyan  

8.099.05a     tuvám indra prátūrtiṣu  
8.099.05b     abhí víśvā asi spŕ̥dhaḥ  
8.099.05c     aśastihā́ janitā́ viśvatū́r asi  
8.099.05d     tuváṃ tūrya taruṣyatáḥ  

8.099.06a     ánu te śúṣmaṃ turáyantam īyatuḥ  
8.099.06b     kṣoṇī́ śíśuṃ ná mātárā  
8.099.06c     víśvās te spŕ̥dhaḥ śnathayanta† manyáve  
8.099.06d     vr̥tráṃ yád indra tū́rvasi  

8.099.07a     itá ūtī́ vo ajáram  
8.099.07b     prahetā́ram áprahitam  
8.099.07c     āśúṃ jétāraṃ hétāraṃ rathī́tamam  
8.099.07d     átūrtaṃ tugriyāvŕ̥dham  

8.099.08a     iṣkartā́ram ániṣkr̥taṃ sáhaskr̥taṃ  
8.099.08b     śatámūtiṃ śatákratum  
8.099.08c     samānám índram ávase havāmahe  
8.099.08d     vásavānaṃ vasūjúvam  

100  
8.100.01a     ayáṃ ta emi tanúvā purástād  
8.100.01b     víśve devā́ abhí mā yanti paścā́t  
8.100.01c     yadā́ máhyaṃ dī́dharo bhāgám indra  
8.100.01d     ā́d ín máyā kr̥ṇavo vīríyāṇi  

8.100.02a     dádhāmi te mádhuno bhakṣám ágre  
8.100.02b     hitás te bhāgáḥ sutó astu sómaḥ  
8.100.02c     ásaś ca tváṃ dakṣiṇatáḥ sákhā me  
8.100.02d     ádhā vr̥trā́ṇi jaṅghanāva bhū́ri  

8.100.03a     prá sú stómam bharata vājayánta  
8.100.03b     índrāya satyáṃ yádi satyám ásti  
8.100.03c     néndro astī́ti néma u tva āha  
8.100.03d     ká īṃ dadarśa kám abhí ṣṭavāma  

8.100.04a     ayám asmi jaritaḥ páśya mehá  
8.100.04b     víśvā jātā́ni abhí asmi mahnā́  
8.100.04c     r̥tásya mā pradíśo vardhayanti  
8.100.04d     ādardiró bhúvanā dardarīmi  

8.100.05a     ā́ yán mā venā́ áruhann r̥tásyam̐  
8.100.05b     ékam ā́sīnaṃ haryatásya pr̥ṣṭhé  
8.100.05c     mánaś cin me hr̥dá ā́ práty avocad  
8.100.05d     ácikradañ chíśumantaḥ sákhāyaḥ  

8.100.06a     víśvét tā́ te sávaneṣu pravā́ciyā  
8.100.06b     yā́ cakártha maghavann indra sunvaté  
8.100.06c     pā́rāvataṃ yát purusambhr̥táṃ vásu  
8.100.06d     apā́vr̥ṇoḥ śarabhā́ya ŕ̥ṣibandhave  

8.100.07a     prá nūnáṃ dhāvatā pŕ̥thaṅ  
8.100.07b     néhá yó vo ávāvarīt  
8.100.07c     ní ṣīṃ vr̥trásya mármaṇi  
8.100.07d     vájram índro apīpatat  

8.100.08a     mánojavā áyamāna  
8.100.08b     āyasī́m atarat púram  
8.100.08c     dívaṃ suparṇó gatvā́ya  
8.100.08d     sómaṃ vajríṇa ā́bharat  

8.100.09a     samudré antáḥ śayata  
8.100.09b     udnā́ vájro abhī́vr̥taḥ  
8.100.09c     bháranti asmai saṃyátaḥ  
8.100.09d     puráḥprasravaṇā balím  

8.100.10a     yád vā́g vádanti avicetanā́ni  
8.100.10b     rā́ṣṭrī devā́nāṃ niṣasā́da mandrā́  
8.100.10c     cátasra ū́rjaṃ duduhe páyāṃsi  
8.100.10d     kúva svid asyāḥ paramáṃ jagāma  

8.100.11a     devī́ṃ vā́cam ajanayanta devā́s  
8.100.11b     tā́ṃ viśvárūpāḥ paśávo vadanti  
8.100.11c     sā́ no mandrā́ íṣam ū́rjaṃ dúhānā  
8.100.11d     dhenúr vā́g asmā́n úpa súṣṭutaítu  

8.100.12a     sákhe viṣṇo vitaráṃ ví kramasva  
8.100.12b     diyaúr dehí lokáṃ vájrāya viṣkábhe  
8.100.12c     hánāva vr̥tráṃ riṇácāva síndhūn  
8.100.12d     índrasya yantu prasavé vísr̥ṣṭāḥ  

101  
8.101.01a     ŕ̥dhag itthā́ sá mártiyaḥ  
8.101.01b     śaśamé devátātaye  
8.101.01c     yó nūnám mitrā́váruṇāv abhíṣṭaya  
8.101.01d     ācakré havyádātaye  

8.101.02a     várṣiṣṭhakṣatrā urucákṣasā nárā  
8.101.02b     rā́jānā dīrghaśrúttamā  
8.101.02c     tā́ bāhútā ná daṃsánā ratharyataḥ  
8.101.02d     sākáṃ sū́ryasya raśmíbhiḥ  

8.101.03a     prá yó vām mitrāvaruṇā  
8.101.03b     ajiró dūtó ádravat  
8.101.03c     áyaḥśīrṣā máderaghuḥ  

8.101.04a     ná yáḥ sampŕ̥che ná púnar hávītave  
8.101.04b     ná saṃvādā́ya rámate  
8.101.04c     tásmān no adyá sámr̥ter uruṣyatam  
8.101.04d     bāhúbhyāṃ na uruṣyatam  

8.101.05a     prá mitrā́ya prá aryamṇé  
8.101.05b     sacathíyam r̥tāvaso  
8.101.05c     varūthíyaṃ váruṇe chándiyaṃ váca  
8.101.05d     stotráṃ rā́jasu gāyata  

8.101.06a     té hinvire aruṇáṃ jéniyaṃ vásu  
8.101.06b     ékam putráṃ tisr̥̄ṇã́m  
8.101.06c     té dhā́māni amŕ̥tā mártiyānãm  
8.101.06d     ádabdhā abhí cakṣate  

8.101.07a     ā́ me vácāṃsi údyatā  
8.101.07b     dyumáttamāni kártuvā  
8.101.07c     ubhā́ yātaṃ nāsatiyā sajóṣasā  
8.101.07d     práti havyā́ni vītáye  

8.101.08a     rātíṃ yád vām arakṣásaṃ hávāmahe  
8.101.08b     yuvā́bhyāṃ vājinīvasū  
8.101.08c     prā́cīṃ hótrām pratirántāv itaṃ narā  
8.101.08d     gr̥ṇānā́ jamádagninā  

8.101.09a     ā́ no yajñáṃ divispŕ̥śaṃ  
8.101.09b     vā́yo yāhí sumánmabhiḥ  
8.101.09c     antáḥ pavítra upári śriṇānó°  
8.101.09d     ayáṃ śukró ayāmi te  

8.101.10a     véti adhvaryúḥ pathíbhī rájiṣṭhaiḥ  
8.101.10b     práti havyā́ni vītáye  
8.101.10c     ádhā niyutva ubháyasya naḥ piba  
8.101.10d     śúciṃ sómaṃ gávāśiram  

8.101.11a     báṇ mahā́m̐ asi sūriya  
8.101.11b     báḷ āditya mahā́m̐ asi  
8.101.11c     mahás te sató mahimā́ panasyate  
8.101.11d     addhā́ deva mahā́m̐ asi  

8.101.12a     báṭ sūriya · śrávasā mahā́m̐ asi  
8.101.12b     satrā́ deva mahā́m̐ asi  
8.101.12c     mahnā́ devā́nām asuryàḥ puróhito  
8.101.12d     vibhú jyótir ádābhiyam  

8.101.13a     iyáṃ yā́ nī́cī arkíṇī  
8.101.13b     rūpā́ róhiṇiyā kr̥tā́  
8.101.13c     citrā́ iva práti adarśi āyatī́  
8.101.13d     antár daśásu bāhúṣu  

8.101.14a     prajā́ ha tisró atiā́yam īyur  
8.101.14b     ní anyā́ arkám abhíto viviśre  
8.101.14c     br̥hád dha tasthau bhúvaneṣu antáḥ  
8.101.14d     pávamāno haríta ā́ viveśa  

8.101.15a     mātā́ rudrā́ṇāṃ duhitā́ vásūnāṃ  
8.101.15b     svásādityā́nām amŕ̥tasya nā́bhiḥ  
8.101.15c     prá nú vocaṃ cikitúṣe jánāya  
8.101.15d     mā́ gā́m ánāgām áditiṃ vadhiṣṭa  

8.101.16a     vacovídaṃ vā́cam udīráyantīṃ  
8.101.16b     víśvābhir dhībhír upatíṣṭhamānām  
8.101.16c     devī́ṃ devébhyaḥ pári eyúṣīṃ gā́m  
8.101.16d     ā́ māvr̥kta mártiyo dabhrácetāḥ  

102  
8.102.01a     tuvám agne br̥hád váyo  
8.102.01b     dádhāsi deva dāśúṣe  
8.102.01c     kavír gr̥hápatir yúvā  

8.102.02a     sá na ī́ḷānayā sahá  
8.102.02b     devā́m̐ agne duvasyúvā  
8.102.02c     cikíd vibhānav ā́ vaha  

8.102.03a     tváyā ha svid yujā́ vayáṃ  
8.102.03b     códiṣṭhena yaviṣṭhiya  
8.102.03c     abhí ṣmo vā́jasātaye  

8.102.04a     aurvabhr̥guvác chúcim  
8.102.04b     apnavānavád ā́ huve  
8.102.04c     agníṃ samudrávāsasam  

8.102.05a     huvé vā́tasvanaṃ kavím  
8.102.05b     parjányakrandiyaṃ sáhaḥ  
8.102.05c     agníṃ samudrávāsasam  

8.102.06a     ā́ saváṃ savitúr yathā  
8.102.06b     bhágasyeva bhujíṃ huve  
8.102.06c     agníṃ samudrávāsasam  

8.102.07a     agníṃ vo vr̥dhántam  
8.102.07b     adhvarā́ṇām purūtámam  
8.102.07c     áchā náptre sáhasvate  

8.102.08a     ayáṃ yáthā na ābhúvat  
8.102.08b     tváṣṭā rūpéva tákṣiyā  
8.102.08c     asyá krátvā yáśasvataḥ  

8.102.09a     ayáṃ víśvā abhí śríyo  
8.102.09b     agnír devéṣu patyate  
8.102.09c     ā́ vā́jair úpa no gamat  

8.102.10a     víśveṣãm ihá stuhi  
8.102.10b     hótr̥̄ṇãṃ yaśástamam  
8.102.10c     agníṃ yajñéṣu pūrviyám  

8.102.11a     śīrám pavākáśociṣaṃ+  
8.102.11b     jyáyiṣṭho+ yó dámeṣu ā́  
8.102.11c     dīdā́ya dīrghaśrúttamaḥ  

8.102.12a     tám árvantaṃ ná sānasíṃ  
8.102.12b     gr̥ṇīhí vipra śuṣmíṇam  
8.102.12c     mitráṃ ná yātayájjanam  

8.102.13a     úpa tvā jāmáyo gíro  
8.102.13b     dédiśatīr haviṣkŕ̥taḥ  
8.102.13c     vāyór ánīke asthiran  

8.102.14a     yásya tridhā́tu ávr̥tam  
8.102.14b     barhís tasthā́v ásaṃdinam  
8.102.14c     ā́paś cin ní dadhā padám  

8.102.15a     padáṃ devásya mīḷhúṣo  
8.102.15b     ánādhr̥ṣṭābhir ūtíbhiḥ  
8.102.15c     bhadrā́ sū́rya ivopadŕ̥k  

8.102.16a     ágne ghr̥tásya dhītíbhis  
8.102.16b     tepānó deva śocíṣā  
8.102.16c     ā́ devā́n vakṣi yákṣi ca  

8.102.17a     táṃ tvājananta mātáraḥ  
8.102.17b     kavíṃ devā́so aṅgiraḥ  
8.102.17c     havyavā́ham ámartiyam  

8.102.18a     prácetasaṃ tuvā kave  
8.102.18b     ágne dūtáṃ váreṇiyam  
8.102.18c     havyavā́haṃ ní ṣedire  

8.102.19a     nahí me ásti ághniyā  
8.102.19b     ná svádhitir vánanvati  
8.102.19c     áthaitādŕ̥g bharāmi te  

8.102.20a     yád agne kā́ni kā́ni cid  
8.102.20b     ā́ te dā́rūṇi dadhmási  
8.102.20c     tā́ juṣasva yaviṣṭhiya  

8.102.21a     yád átti upajíhvikā  
8.102.21b     yád vamró atisárpati  
8.102.21c     sárvaṃ tád astu te ghr̥tám  

8.102.22a     agním índhāno mánasā  
8.102.22b     dhíyaṃ saceta mártiyaḥ  
8.102.22c     agním īdhe vivásvabhiḥ  

103  
8.103.01a     ádarśi gātuvíttamo  
8.103.01b     yásmin vratā́ni ādadhúḥ  
8.103.01c     úpo ṣú jātám ā́riyasya várdhanam  
8.103.01d     agníṃ nakṣanta no gíraḥ  

8.103.02a     prá daívodāso agnír  
8.103.02b     devā́m̐ áchā ná majmánā  
8.103.02c     ánu mātáram pr̥thivī́ṃ ví vāvr̥te  
8.103.02d     tasthaú nā́kasya sā́navi  

8.103.03a     yásmād réjanta kr̥ṣṭáyaś  
8.103.03b     carkŕ̥tiyāni kr̥ṇvatáḥ  
8.103.03c     sahasrasā́m medhásātāv iva tmánā  
8.103.03d     agníṃ dhībhíḥ saparyata  

8.103.04a     prá yáṃ rāyé nínīṣasi  
8.103.04b     márto yás te vaso dā́śat  
8.103.04c     sá vīráṃ dhatte agna ukthaśaṃsínaṃ  
8.103.04d     tmánā sahasrapoṣíṇam  

8.103.05a     sá dr̥̄ḷhé+ cid abhí tr̥ṇatti vā́jam  
8.103.05b     árvatā sá dhatte ákṣiti śrávaḥ  
8.103.05c     tuvé devatrā́ sádā purūvaso  
8.103.05d     víśvā vāmā́ni dhīmahi  

8.103.06a     yó víśvā dáyate vásu  
8.103.06b     hótā mandró jánānãm  
8.103.06c     mádhor ná pā́trā prathamā́ni asmai  
8.103.06d     prá stómā yanti agnáye  

8.103.07a     áśvaṃ ná gīrbhī́ rathíyaṃ sudā́navo  
8.103.07b     marmr̥jyánte devayávaḥ  
8.103.07c     ubhé toké tánaye dasma viśpate  
8.103.07d     párṣi rā́dho maghónãm  

8.103.08a     prá máṃhiṣṭhāya gāyata  
8.103.08b     r̥tā́vane br̥haté śukráśociṣe  
8.103.08c     úpastutāso agnáye  

8.103.09a     ā́ vaṃsate maghávā vīrávad yáśaḥ  
8.103.09b     sámiddho dyumnī́ ā́hutaḥ  
8.103.09c     kuvín no asya sumatír návīyasī  
8.103.09d     áchā vā́jebhir āgámat  

8.103.10a     práyiṣṭham+ u priyā́ṇãṃ  
8.103.10b     stuhí āsāva átithim  
8.103.10c     agníṃ ráthānãṃ yámam  

8.103.11a     úditā yó níditā véditā vásu  
8.103.11b     ā́ yajñíyo vavártati  
8.103.11c     duṣṭárā yásya pravaṇé ná ūrmáyo  
8.103.11d     dhiyā́ vā́jaṃ síṣāsataḥ  

8.103.12a     mā́ no hr̥ṇītām átithir  
8.103.12b     vásur agníḥ purupraśastá eṣáḥ  
8.103.12c     yáḥ suhótā suadhvaráḥ  

8.103.13a     mó té riṣan yé áchaüktibhir vaso  
8.103.13b     ágne kébhiś cid évaiḥ  
8.103.13c     kīríś cid dhí tvā́m ī́ṭṭe dūtíyāya  
8.103.13d     rātáhavyaḥ suadhvaráḥ  

8.103.14a     ā́gne yāhi marútsakhā  
8.103.14b     rudrébhiḥ sómapītaye  
8.103.14c     sóbharyā úpa suṣṭutím  
8.103.14d     mādáyasva súvarṇare  