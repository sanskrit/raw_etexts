

  
यद्वै समानोदर्क तन्नवमस्याह्नो रूपं यद्ध्येव तृतीयमहस्तदेवैतत्पुनर्यन्नवमं यदश्ववद्यदन्तवद्यत्पुनरावृत्तं यत्पुनर्निनृत्तं यद्रथवद्यत्पर्यस्तवद्यत्त्रिवद्यदन्त रूपं यदुत्तमे पदे देवताभि निरुच्यते यदसौ लोकोभ्युदितो यच्छुचिवद्यत्सत्यवद्यत्क्षेतिवद्यद्गत- वद्यदोकवद्यत्कृतं यत्तृतीयस्याह्नो रूपमेतानि वै नवमस्याह्नो रूपाण्यगन्म महा नमसा यविष्ठमिति नवमस्याह्न आज्यं भवति गतवन्नवमेऽहनि नवमस्याह्नो रूपं तदु त्रैष्टुभं त्रिष्टुप्प्रातःसवन एष त्र्यहः प्र वीरया शुचयो दद्रिरेतेत्ते सत्येन मनसा दीध्याना दिवि क्षयन्ता रजसः पृथिव्यामा विश्ववाराश्विना गतन्नो यं सोम इन्द्र तुभ्यं सुन्व आ तु प्र ब्रह्माणो अङ्गिरसो नक्षन्त सरस्वतीं देवयन्त हवन्त आ नो दिवो बृहतः पर्वतादा सरस्वत्यभि नो नेषि वस्य इति प्रउगं शुचिवत्सत्यवत्क्षेति- वद्गतवदोकवन्नवमेऽहनि नवमस्याह्नो रूपं तदु त्रैष्टुभं त्रिष्टुप्प्रातःसवन एष त्र्यहस्तन्तमिद्राधसे महे त्रय इन्द्रस्य सोमा इन्द्र नेदीय एदिहि प्र नूनं ब्रह्मणस्पतिरग्निर्नेता त्वं सोम क्रतुभिः पिन्वन्त्यपो नकिः सुदासो रथमिति तृतीयेनाह्ना समान आतानो नवमेऽहनि नवमस्याह्नो रूपमिन्द्र स्वाहा पिबतु यस्य सोम इति सूक्तमन्त वै स्वाहाकारोन्तो नवमेऽहनि नवमस्याह्नो रूपं गायत्साम नभन्यं यथावेरिति सूक्तमर्चात यद्वा वृधानं स्वर्वदित्यन्तो वै स्वरन्तो नवमेऽहनि नवमस्याह्नो रूपं तिष्ठा हरी रथ आ युज्यमानेति सूक्तमन्तौ वै स्थितमन्तो नवमहर्नवमेऽहनि नवमस्याह्नो रूपमिमा उ त्वा पुरुतमस्य कारोरिति सूक्तं धियो रथेष्ठामित्यन्तो वै स्थितमन्तो नवमहर्नवमेऽहनि नवमस्याह्नो रूपं तदु त्रैष्टुभं तेन प्रतिष्ठितपदेन सवनं दाधारायतनादेवैतेन्न प्रच्यवते प्र मन्दिने पितुमदर्चता वच इति सूक्तं समानोदर्कं नवमेऽहनि नवमस्याह्नो रूपं तदु जागतं जगत्यो वा एतस्य त्र्यहस्य मध्यन्दिनं वहन्ति तद्वैतच्छन्दो वहति यस्मिन्निविद्धीयते तस्माज्जगतीषु निविदं दधाति मिथुनानि सूक्तानि शस्यन्ते त्रैष्टुभानि च जागतानि च मिथुनं वै पशवः पशवश्छन्दोमाः पशूनामवरुध्यै पञ्च सूक्तानि शस्यन्ते पञ्चपदा पंक्तिः पांक्तो यज्ञः पांक्ताः पशवः पशवश्छोन्दोमाः पशूनामवरुध्यै त्वामिद्धि हवामहे त्वं ह्येहि चेरव इति बृहत्पृष्ठं भवति नवमेऽहनि यद्वावानेति धाय्याच्युताऽभि त्वा शूर नोनुम इति रथन्तरस्य योनिमनुनिर्वर्तयति राथन्तरं ह्येतदहरायतनेनेन्द्र त्रिधातु शरणमिति सामप्रगाथस्त्रिवान्नवमेऽहनि नवमस्याह्नो त्यमू षु वाजिनं देवजूतिमिति तार्क्ष्योऽच्युतः ।। 1।।  
सञ्च त्वे जग्मुर्गिर इन्द्र पूर्वीरिति सूक्तं गतवन्नवमेऽहनि नवमस्याह्नो रूपं कदा भुवन्रथक्षयाणि ब्रह्मेति सूक्तं क्षेतिवदन्त रूपं क्षेतीव वान्तं गत्वा नवमेऽहनि नवमस्याह्नो रूपमा सत्यो यातु मघवाँ ऋजीषीति सूक्तं सत्यवन्नवमेऽहनि नवमस्याह्नो रूपं तत्त इन्द्रियं परमं पराचैरिति सूक्तमन्तो वै परममन्तो नवममहर्नवमेऽहनि नवमस्याह्नो रूपं तदु त्रैष्टुभं तेन प्रतिष्ठितपदेन सवनं दाधारायतनादेवैतेन न प्रच्यवतेऽहं भुवं वसु नः पूर्व्यस्पतिरिति सूक्तमहं धनानि सञ्जयामि शश्वत इत्यन्तो वै जितमन्तो नवममहर्नवमेऽहनि नवमस्याह्नो रूपं तदु जागतं जगत्यो वा एतस्य त्र्यहस्य मध्यन्दिनं वहति तद्वै तच्छन्दो वहति यस्मिन्निविद्धीयते तस्माज्जगतीषु निविदं दधाति मिथुनानि सूक्तानि शस्यन्ते त्रैष्टुभानि च जागतानि च मिथुनं वै पशवः पशवश्छन्दोमाः पशूनामवरुध्यै पञ्च पञ्च सूक्तानि शस्यन्ते पञ्चपदा पंक्तिः पांक्तो यज्ञः पांक्ताः पशवः पशवश्छन्दोमाः पशूनामवरुध्यै तानि द्वेधा पञ्चान्यानि पञ्चान्यानि दश संपद्यन्ते सा दशिनी विराळन्नं विराळन्नं पशवः पशवश्छन्दोमाः पशूनामवरुध्यै तत्सवितुर्वृणीमहेऽद्या नो देव सवितरिति वैश्वदेवस्य प्रतिपदनुचरौ राथन्तरेऽहनि नवमेऽहनि नवमस्याह्नो रूपं दोषो आगादिति सावित्रमन्तो वै गतमन्तो नवमहर्नवमेऽहनि नवमस्याह्नो रूपं प्र वां महि द्यवी अभीति द्यावापृथिवीयं शुची उप प्रशस्तय इति शुचिवन्नवमेऽहनि नवमस्याह्नो रूपमिन्द्र इषे ददातु न स्तेनो रत्नानि धत्तनेत्यार्भवं त्रिरासाप्तानि सुन्वत इति त्रिवन्नवमेऽहनि नवमस्याह्नो रूपं बभ्रुरेक विषुणः सूनरो युवेति द्विपदाः शंसति द्विपाद्वैपुरुषश्चतुष्पादाः पशवः पशवश्छन्दोमाः पशूनामवरुध्यै तद्यद्विपादाः शंसति यजमानमेव तद्विप्रतिष्ठं चतुष्पात्सु पशुषु प्रतिष्ठापयति ये त्रिंशति त्रयस्पर इति वैश्वदेवं त्रिवन्नवमेऽहनि नवमस्याह्नो रूपं तान्यु गायत्राणि गायत्र तृतीयसवन एष त्र्यहो वैश्वानरो न ऊतय इत्याग्निमारुतस्य प्रतिपदा प्र यातु परावत इत्यंहो वै परावतोन्तो नवममहर्नवमेऽहनि नवमस्याह्नो रूपं मरुतो यस्य हि क्षय इति मारुतं क्षेति वदन्तरूपं क्षेति व वा अन्तं गत्वा नवमेऽहनि नवमस्याह्नो रूपं जातवेदसे सुनवाम सोममिति जातवेदस्याच्युता प्राग्नये वाचमीरयेति जातवेदस्यं समानोदर्कं नवमेऽहनि नवमस्याह्नो रूपं स नः पर्षदति द्विष इति शंसति बहु वा एतस्मिन्नवरात्रे किञ्च किञ्च वारणं क्रियते शान्त्या एव तद्यत्स नः पर्षदति द्विषः स नः पर्षदति द्विष इति शम्सति सर्वस्मादेवैनांस्तदेनसः प्र मुञ्चति तान्यु गायत्रीणि गायत्रतृतीयसवन एष त्र्यहः ।। 2।।  
पृष्ठ्यं षळहमुपयन्ति यथा वै मुखमेवं पृष्ठ्यः षळहस्तद्यथान्तरं मुखस्य जिह्वा तालु दन्ता एवं छन्दोमा अथ येनैव वाचं व्याकरोति येन स्वादु चास्वादु च विजानाति तद्दशमहर्यथा वै नासिके एवं पृष्ठ्यः षळ्हस्तद्यथांन्तरं नासिकयोरेवं छन्दोमा अथ येनैव गन्धान्विजानाति तद्दशममहर्यथा वा अक्ष्येवं पृष्ठ्यः षळहस्तद्यथान्तरमक्ष्णः कृष्णमेवं छन्दोमा अथ यैव कनीनिका येन पश्यति तद्दशमहर्यथावै कर्ण एवं पृष्ठ्यः षळहस्तद्यथान्तरं कर्णस्यैवं छन्दोमा अथ येनैव शृणोति तद्दशममहः श्रीर्वै दशमममहः श्रियं वा एत आगच्छन्ति ये दशममहरागच्छन्ति तस्माद्दशममहरविवाक्यं भवति मा श्रियो ववादिष्मेति दुरववदं हि श्रेयसस्ते ततः सर्पन्ति ते मार्जन्ते पत्नीशालां संप्रपद्यन्ते तेषां य एतामाहुतिं विद्यात्स ब्रूयात्समन्वारभध्वमिति स जुहुयादिह रमेह रमध्वमिह धृतिरिह स्वधृतिरग्नेवाट्स्वाहा वाळिति स यदिह रमेत्याहास्मिन्नेवैनांस्तल्लोके रमयतीह रमध्वमिति यदाह प्रजामेवैषु तद्रमयतीह धृतिरिति यदाह प्रजाञ्चैव तद्वाचं च यजमानेषु दधात्यग्ने वाळिति रथन्तरं स्वाहा वाळिति बृहद्देवानां वा एतन्मिथुनं यद्बृहद्रथन्तरे देवानामेव तन्मिथुनेन मिथुनमवरुन्धते देवानां मिथुनेन मिथुनं प्रजायन्ते प्रजात्यै प्रजायते प्रजया पशुभिर्य एवं वेद ततः सर्पन्ति ते मार्जयन्ते त आग्नीध्रं संप्रपद्यन्ते तेषां य एतामाहुतिं विद्यात्स ब्रूयात्समन्वारभध्वमिति स जुहुयादुपसृजं धरुणं मातरं धरुणोधयन्रायस्पोषमिषमूर्जमस्मासु दीधीरत्स्वाहेति रायस्पोषमिषमूर्जमवरुन्ध आत्मने च यजमानेभ्यश्च यत्रैवं विद्वानेतयामाहुतिं जुहोति ।।3।।  
ते ततः सर्पन्ति ते सदः संप्रपद्यन्ते यथायथमन्य ऋत्विजो व्युत्सर्पन्ति संसर्पन्त्युद्गातारस्ते सर्पराज्ञा ऋक्षु स्तुवत इयं वै सर्पराज्ञीयं हि सर्पतो राज्ञीयं वा अलोमिकेवाग्र आसीत्सैतं मन्त्रमपश्यदायं गौः पृश्निरक्रमीदिति तामयं पृश्निर्वर्ण आविशन्नानारूपो यं यं काममयत यदिदं किञ्चौषधयो वनस्पतयः सर्वाणि रूपाणि पृश्निरेनं वर्ण आविशति नानारूपो यं यं कामं कामयते य एवं वेद मनसा प्रस्तौति मनसोद्गायति मनसा प्रतिहरति वाचा शंसति वाक्व वै मनश्च देवानां मिथुनं देवानामेव तन्मिथुनेन मिथुनमवरुन्धते देवानां मिथुनेन मिथुनं प्रजायन्ते प्रजात्यै प्रजायते प्रजया पशुभिर्य एवं वेदाथ चतुर्होतृन्होता व्याचष्टे न देवतत्स्तुतमनुशंसति देवानां वा यज्ञियं गुह्यं नाम यच्चतुर्होतारस्तद्यच्चतुर्होतृन्होता व्याचष्टे देवानामेव तद्यज्ञियं गुह्यं नाम प्रकाशं गमयति तदेनं प्रकाशं गतं प्रकाशं गमयति गच्छति प्रकाशं य एवं वेद यं ब्राह्मणमनूचानं यशो नर्च्छेदिति ह स्माहारण्यं परेत्य दर्भस्तंबानुद्ग्रथ्य दक्षिणतो ब्राह्मणमुपवेश्य चतुर्होतॄन्व्याचक्षीत देवानां वा एतद्यज्ञियं गुह्यं नाम यच्चतुर्होतारस्ताद्यच्चतुर्होतॄन्व्याचक्षीत देवानामेव तद्यज्ञियं गुह्यं नाम प्रकाशं गमयति तदेनं प्रकाशं गतं प्रकाशं गमयति गच्छति प्रकाशं य एवं वेद ।।4।।  
अथौदुंबरीं समन्वारभन्त इषमूर्जमन्वारभ इत्यूर्ग्वा अन्नाद्यमुदुंबरो यद्वै तद्देवा इषमूर्जं व्यभजन्त तत उदुंबरः समभवत्तस्मात्स त्रिः संवत्सरस्य पच्यते तद्यदौदुंबरीं समन्वारभन्त इषमेव तदूर्जमन्नाद्यं समन्वारभन्ते वाचं यच्छति वाग्वै यज्ञो यज्ञमेव तद्यच्छन्त्यहर्नि यच्छन्त्यर्हवै स्वर्गो लोकः स्वर्गमेव तल्लोकं नियच्छन्ति न दिवा वाचं विसृजते रन्यद्दिवा वाचं विसृजेरन्नहर्भ्रातृव्याय परिशिंष्युर्न नक्तं वाचं विसृजते रन्यन्नक्तं वाचं विसृजेरन्रात्रीं भ्रातृव्याय परिशिंष्युः समयाविषितः सूर्यः स्यादथा वाचं विसृजेरंस्तावंतमेव तद्विषये लोकं परिशिषन्त्यथो खल्वस्तमित एव वाचं विसृजेरंस्तमोभाजमेव तद्विषन्तं भ्रातृव्यं कुर्वन्त्याहवनीयं परीत्य वाचं विसृजेरन्यज्ञो वा आवहनीयः स्वर्गो लोक आहवनीयो यज्ञेनैव तत्स्वर्गेण लोकेन स्वर्गंल्लोकं यन्ति यदिहोनमकर्म यदत्यरीरिचाम ।। प्रजापतिं तत्पितरमप्येत्विति वाचं विसृजन्ते प्रजापतिं वै प्रजा अनु प्रजापतिरूनातिरिक्तयोः प्रतिष्ठा नैनानूनं नातिरिक्तं हिनस्ति प्रजापतिमेवोनाति रिक्तान्यभयत्यर्जन्ति य एवं विद्वांस एतेन वाचं विसृजन्ते तस्मादेवं विद्वांस एतेनैव वाचं विसृजेरन्् ।।5।।  
अध्वर्यो इत्याह्वयते चतुर्होतृषु वदिष्यमाणस्तदाहास्य रूपमों होतस्तथा होतरित्यध्वर्युः प्रतिगृणात्यवसिते वसिते दशसु पदेषु तेषां चित्तिः स्रुगासी3त्् ।। चित्तमाज्यामासी3त्् ।। वाग्वेदिरासी3त् ।। आधीतं बर्हिरासी3त्् ।। केतोऽग्निरासी3त्् ।। विज्ञातमग्नीदासी3त्् ।। प्राणो हविरासी3त्् ।। सामाध्वर्युरासी3त्् ।। वाचस्पतिर्होतासी3त्् ।। मन उपवक्तासी3त्् ।। ते वा एतं ग्रहणमगृह्णत ।। वाचस्पते विधे नामन्् ।। विधेम ते नाम ।। विधेस्त्वमस्माकं नाम्ना द्यां गच्छ ।। यां देवाः प्रजापति गृहपतय ऋद्धिमराध्नुवंस्तामृद्धिं रात्स्यामोऽथ प्रजापतेस्तनूरनुद्रवति ब्रह्मोद्यं चान्नादाचान्नपत्नी चान्नादात दग्निरन्नपत्नी तदादित्यो भद्रा च कल्याणी च भद्रा तत्सोमकल्याणी तत्पशवो निलया चापभया चानिलया तद्वायुर्नह्येष कदाचनेलयत्यपभया तन्मृत्युः सर्वं ह्येतस्माद्बीभायानाप्ता चानाप्ता चानाप्तात्पृथिव्यनाप्या तद्द्यौरनाधृष्या चाप्रतिधृष्याचानाधृष्या तदग्निरप्रतिधृष्या तदादित्योपूर्वा चाभ्रातृव्या चापूर्वा तन्मनो भ्रातृव्या तत्संवत्सर एता वाव द्वादश प्रजापतेस्तन्व एष कृत्स्नः प्रजापतिस्तत्कृत्स्नं प्रजापतिमाप्नोति दशममहरथ ब्रह्मोद्यं वदन्त्यग्निर्गृहपतिरिति हैक आहु सोस्य लोकस्य गृहपतिर्वायुर्गृहपतिरिति हैक आहुः सोन्तरिक्षलोकस्य गृहपतिरसौ वै गृहपतिर्योसौ तपत्येष पतिरृतवो गृहाः ।। येषां वै गृहपति देवंविद्वान्गृहपतिर्भवति राध्नोति स गृहपतीराध्नुवन्ति ते यजमानाः ।। येषां वा अपहतपाप्मानं देवं विद्वान्गृहपतिर्भवत्यप स गृहपतिः पाप्मानं हतेऽप ते यजमानाः पाप्मानं घ्नतेऽध्वर्यो अरात्स्मारात्स्म ।। 6।। ।। इति पञ्चमपञ्चिकायां चतुर्थोऽध्यायः ।।  
