

  
33.1 हरिश्चन्द्रो ह वैधस ऐक्ष्वाको राजा पुत्र आसत तस्य ह शतं जाया बभूवुस्तासु पुत्रं न लेभे तस्य ह पर्वतनारदौ गृह ऊषतुः स ह नारदं पप्रच्छ यन्न्विमं पुत्रमिच्छन्ति ये विजानन्ति ये च न ।। किं स्त्वित्पुत्रेण विन्दते तन्म आचक्ष्व नारदेति स एकया पृष्टो दशभिः प्रत्युवाच ।। ऋणमस्मिन्त्सन्नयत्यमृतत्वं च गच्छति ।। पिता पुत्रस्य जातस्य पश्येच्चेज्जीवतो मुखं ।। यावन्तः पृथिव्यां भोगा यावन्तो जातवेदसि ।। यावन्तो अप्सु प्राणिनां भूयान्पुत्रे पितुस्ततः ।। शश्वत्पुत्रेण पितरोऽत्यायन्बहुलन्तमः ।। आत्मा हि जज्ञ आत्मनः स इरावत्यतितारिणी ।। किन्नु मलं किमजिनं किमु श्मश्रूणि किन्तपः ।। पुत्रं ब्रह्माण इच्छध्वं स वै लोको वदावदः ।। अन्नं ह प्राणः शरणं ह वासो रूपं हिरण्यं पशवो विवाहाः ।। सखा ह जाया कृपणं ह दुहिता ज्योतिर्हि पुत्रः परमे व्योमन् ।। पतिर्जायां प्रविशति गर्भो भूत्वा स मातरं ।। तस्यां पुनर्नवो भूत्वा दशमे मासि जायते ।। तज्जाया जाया भवति यदस्यां जायते पुनः ।। आभूतिरेषा भूतिर्बीजमेतन्निधीयते ।। देवाश्चैतामृषयश्च तेजः समभरन्महत् । देवा मनुष्यानब्रुवन्नेषा वो जननी पुनः ।। नाऽपुत्रस्य लोकोस्तीति तत्सर्वे पशवो विदुः ।। तस्मात्तु पुत्रो मातरं स्वसारं चाधिरोहति ।। एष पन्था उरुगायः सुशेवो यं पुत्रिण आक्रमन्ते विशोकाः ।। तं पश्यन्ति पशवो वयांसि च तस्मात्ते मात्राऽपि मिथुनीभवन्तीति ह स्मा आख्याव ।।1।।  
अथैनमुवाच वरुणं राजानमुपधाव पुत्रो मे जायतां तेन त्वां तेन त्वा यजा इति तथेति स वरुणं राजानमुपससार पुत्रो मे जायतां तेन त्वा यजा इति तथेति तस्य ह पुत्रो जज्ञे रोहितो नाम तं होवाचऽजनित्वैते पुत्रो यजस्व माऽनेनेति स होवाच यदा वै पशुर्निर्दशोन्वभूद्यजस्व माऽनेनेति स होवाच यदा वै पशोर्दन्ता जायन्तेऽथ स मेध्यो भवति दन्तान्वस्य जायन्तामथ त्वा यजा इति तथेति तस्य ह दन्ता जज्ञिरे तं होवाचाऽज्ञत वा अस्य दन्ता यजस्व माऽनेनेति स होवाच यदा वै पशोर्दन्ताः पद्यन्तेऽथ स मेध्यो भवति दन्ता न्वस्य पद्यन्तामथ त्वा यजा इति तथेति तस्य ह दन्ताः पेदिरे तं होवाचापत्सत वा अस्य दन्ता यजस्व माऽनेनेति स होवाच यदा वै पशोर्दन्ताः पुनर्दन्ता यजस्व माऽनेनेति स होवाच यदा वै क्षत्रियः सन्नाहुको भवत्यथ स मेध्यो भवति सन्नाहं नु प्राप्नोत्वथ त्वा यजा इति तथेति स ह सन्नाहं प्रापत्तं होवाच सन्नाहं नु प्राप्नोद्यजस्व माऽनेनेति स तथेत्युक्त्वा पुत्रमामन्त्रयामास तताऽयं वै मह्यं त्वामददाद्धन्त त्वयाऽहमिमं यजा इति स ह नेत्युक्त्वा धनुरादायाऽरण्यमपातस्थौ स संवत्सरमरण्ये चचार ।।2।।  
अथ हैक्ष्वाकं वरुणो जग्राह तस्य होदरं जज्ञे तस्य होदरं जज्ञे तदु ह रोहितः शुश्राव सोऽरण्याद्ग्राममेयाय तमिन्द्रः पुरुषरूपेण पर्येत्योवाच ।। नानाश्रान्ताय श्रीरस्तीति रोहित शुश्रुम ।। पापो नृषद्वरो जन इन्द्र इच्चरतः सखा चरैवेति वै मा ब्राह्मणो वोचदिति ह ।। द्वितीयं संवत्सरमरण्ये चचार सोरण्याद्ग्राममेयाय तमिन्द्रः पुरुषरूपेण पर्येत्योवाच ।। पुष्पिण्यौ चरतो जङ्घे भूष्णुरात्मा फलग्रहिः ।। शेरेऽस्य सर्वे पाप्मानः श्रमेण प्रपथे ह ताश्चरैवेति चरैवेति वै मा ब्राह्मणो वोचदिति ह ।। तृतीयं संवत्सरमरण्ये चचार सोऽरण्याद्ग्राममेयाय तमिन्द्रः पुरुषरूपेण पर्येत्योवाच ।। आस्ते भाग आसीनस्योर्ध्व- स्तिष्ठति तिष्ठतः ।। शेते निपद्यमानस्य चरातिचरतो भगश्चरैवेति चरैवेति वै मा ब्राह्मणो वोचदिति ह ।। चतुर्थं संवत्सरमरण्ये चचार सोरण्याद्ग्राममेयाय तमिन्द्रः पुरुषरूपेण पर्येत्योवाच ।। कलिः शयानो भवति संजिहानस्तु द्वापरः ।। उत्तिष्ठंस्त्रेता भवति कृतं संपद्यते चरंश्चरैवेति वै ब्राह्मणो वोचदिति ह ।। पञ्चमं सवत्सरमरण्ये चचार सोऽरण्याद्ग्राममेयाय तमिन्द्रः पुरुषरूपेण पर्येत्योवाच ।। चरन्वै मधु विन्दति चरन्त्स्वादुमुदुम्बरं ।। सूर्यस्य पश्य श्रेमाणं यो न तन्द्रयते चरंश्चरैवेति चरैवेति वैब्राह्मणो वोचदिति ह ।। षष्ठं संवत्सरमरण्ये चचार सोऽजीगर्तं सौयवसिमृषिमशनयापरीतमरण्य उपेयाय तस्य ह त्रयः पुत्रा आसुः शुनःपुच्छः शुनश्शेपः शुनोलाङ्गूल इति तं होवाच ऋषेऽहन्ते शतं ददाम्यहमेषामेकेनात्मानं निष्क्रीणा इति स ज्येष्ठं पुत्रं निगृह्णान उवाच नन्विममिति नो एवेममिति कनिष्ठं माता तौ ह मध्यमे संपादयांचक्रतुः शुनश्शेपे तस्य शतं दत्वा स तमादाय सोऽरण्याद्ग्राम्यमेयाय स पितरमेत्योवाच तत हन्ताऽहमनेनात्मानं निष्क्रीणा इति स वरुणं राजानमुपससाराऽनेन त्वा यजा इति तथेति भूयान्वै ब्राह्मणः क्षत्रियादिति वरुण उवाच तस्मा एतं राजसूयं यज्ञक्रतुं प्रोवाच तमेतमभिषेचनीये पुरुषं पशुमालेभे ।।3।।  
तस्य ह विश्वामित्रो होताऽऽसीज्जमदग्निरध्वर्युर्वसिष्ठो ब्रह्माऽयास्य उद्गाता तस्मा उपाकृताय नियोक्तारं न विविदुः स होवाचाऽजीगर्तः सौयवसिर्मह्यपरं शतं दत्वाऽहमेनं नियोक्ष्यामीति तस्मा अपरं शतं ददुस्तं स निनियोज तस्मा उपाकृताय नियुक्तायाप्रीताय पर्यग्निकृताय विशसितारं न विविदुः स होवाचाऽजीगर्तः सौयवसिर्मह्यमपरं शतं दत्ताऽहमेनं विशसिष्यामीति तस्मा अपरं शतं ददुः सोऽसिं निःशान एययाऽथ ह शुनःशेप ईक्षांचक्रे मानुषमिव वै मा विशसिष्यन्ति हन्ताऽहं देवता उपधावामीति स प्रजापतिमेव प्रथमं देवतानामुपससार कस्य नूनं कथमस्यामृतानामित्येतयर्चाऽन्तं प्रजापतिरुवाचाग्निर्वै देवानां नेदिष्ठस्तमेवोपधावेति सोऽग्निमुपससाराऽग्नेर्वयं प्रथमस्यामृतानामित्येतयर्चा तमग्निरुवाच सविता वै प्रसवानामीशे तमेवोपधावेति स सवितारमुपससार ।। अभि त्वा देव सवितरित्येतेन तृचेन तं सवितोवाच वरुणाय वै राज्ञे नियुक्तोऽसि तमेवोपधावेति स वरुणं राजानमुपससारात उत्तराभिरेकत्रिंशतान्तं वरुण उवाचाग्निर्वै देवानां मुखं सुहृदयतमस्तं नु स्तुह्यथ त्वोत्स्रक्ष्याम इति सोऽग्निं तुष्टावात उत्तराभिर्द्वाविंशत्या तमग्निरुवाच विश्वान्नु देवान्स्तुह्यथ त्वोत्स्रक्ष्याम इति स विश्वान्देवांस्तुष्टाव नमो महद्भ्यो नमो अर्भकेभ्य इत्येतयर्चान्तं विश्वे देवा ऊचुरिन्द्रो वै देवानामोजिष्ठो बलिष्ठः सहिष्ठः सत्तमः पारयिष्णुतमस्तं नु स्तुह्यथ त्वोत्स्रक्ष्याम इति स इन्द्रं तुष्टाव यच्चिद्धि सत्यसोमपा इति चैतेन सूक्तेनोत्तरस्य च पञ्चदशभिस्तस्मा इन्द्रः स्तूयमानः प्रीतो मनसा हिरण्यरथं ददौ तमेतया प्रतीयाय शश्वदिन्द्र इति तमिन्द्र उवाचाश्विनौ नु स्तुह्यथ त्वोत्स्रक्ष्याम इति सोऽश्विनौ तुष्टावात उत्तरेण तृचेन तमश्विना ऊचतुरुषसं नु स्तुह्यथ त्वोत्स्रक्ष्याथ इति उषसं तुष्टावात उत्तरेण तृचेन तस्य ह स्मर्च्युक्तायां विपाशो मुमुचे कनीय ऐक्ष्वाकस्योदरं भवत्युत्तमस्यामेवर्च्युक्तायां विपाशो मुमुचेऽगद ऐक्ष्वाक आस ।।4।।  
तमृत्विज ऊचुस्त्वमेव नोऽस्याह्नः संस्थामधिगच्छेत्यथ हैतं शुनःशेपोंऽजःसवं ददर्श तमेताभिश्चतसृभिरभिसुषाव यच्चिद्धि त्वं गृहेगृह इत्यथैनं द्रोणकलशमभ्यवनिनायोऽच्छिष्टं चम्वोर्भरेत्येतयर्चाऽथ हास्मिन्नन्वारब्धे पूर्वाभिश्चतसृभिः सस्वाहाकाराभिर्जुवहांचकाराथैनमवभृथमभ्यवनिनाय त्वन्नो अग्ने वरुणस्य विद्वानित्येताभ्यामथैनमत ऊर्ध्वमग्निमाहवनीयमुपस्थापयांचकार शुनश्चिच्चेपं निदितं सहस्रादित्यथ ह शुनःशेपो विश्वामित्रस्याङ्कमा ससाद स होवाचाऽजीगर्तः सौयवसिरृषे पुनर्मे पुत्रं देहीति नेति होवाच विश्वामित्रो देवा वा इमं मह्यमरासतेति सह देवरातो वैश्वामित्र आस तस्यैते कापिलेय बाभ्रवाः स होवाचाऽजीगर्तः सौयवसिस्त्वं वेहि विह्वयावहा इति स होवाचाऽजीगर्तः सौयवसिराङ्गिरसो जन्मनास्याजीगर्तिः श्रुतः कविः ।। ऋषे पैतामहात्तन्तोर्माप गाः पुनरेहि मामिति स होवाच शुनःशेपोऽदर्शुस्त्वाशास हस्तं नयच्छ्रूद्रेष्वलप्सत ।। गवां त्रीणि शतानि त्वमवृणीथा मदङ्गिर इति स होवाचाऽजीगर्तः सौयवसिस्तद्वै माता तपति पापं कर्म मया कृतं ।। तदिदं निह्नवे तुभ्यं प्रतुयन्तु शता गवामिति स होवाच शुनःशेपो यः सकृत्पापकं कुर्यात्कुर्यादेनत्ततोऽपरं ।। नापागाः शौद्रान्यायादसंधेयं त्वया कृतमित्यसन्धेयमिति ह विश्वामित्र उपपपाद स होवाच विश्वामित्रो भीम एव सौयवसिः शासेन विशिशासिषुः ।। अस्थान्मैतस्य पुत्रोभूर्ममैवोपेहि तामिति स होवाच शुनःशेपः स वै यथानोज्ञपया राजपुत्र तथा वद ।। यथैवाङ्गिरसां सन्नुपेयां तव पुत्रतामिति स होवाच विश्वा ज्येष्ठो मे त्वं पुत्राणां स्यास्तव श्रेष्ठा प्रजा स्यात् ।। उपेयादैवं मे दायं तेन वै त्वोपमन्त्रयत इति स होवाच शुनःशेपः संज्ञानानेषु वै ब्रूयात्सौहार्द्याय मे श्रिये ।। यथाऽहं भरत ऋषभोपेयान्तव पुत्रतामित्यथ ह विश्वामित्रः पुत्रानामन्त्रयामास मधुच्छन्दाः शृणोतन ऋषभो रेणुरष्टकः ।। ये के च भ्रातरस्था नास्मै ज्यैष्ठ्याय कल्पध्वमिति ।।5।।  
तस्य ह विश्वामित्रस्यैकशतं पुत्रा आसुः पञ्चाशदेव ज्यायांसो मधुच्छन्दसः पञ्चाशत्कनीयांसस्तद्ये ज्यायांसो न ते कुशलं मेनिरे ताननु व्याजहारान्तान्वः प्रजा भक्षीष्टेति त एतेन्ध्राः पुण्ड्राः शबराः पुलिन्दा मूतिबा इत्युदंत्या बहवो भवन्ति वैश्वामित्रा दस्यूनां भूयिष्ठाः स होवाच मधुच्छन्दाः पञ्चाशता सार्धयन्नः पिता संजानीते तस्मिंस्तिष्ठामहे वयं ।। पुरस्त्वा सर्वे कुर्महे त्वामन्वंचो वयं स्मसीत्यथ ह विश्वामित्रः प्रतीतः पुत्रांस्तुष्टाव ते वै पुत्राः पशुमन्तो वीरवन्तो भविष्यथ ।। येमानं मेनु गृह्णन्तो वीरवन्तमकर्तमा ।। पुरएत्रा वीरवन्तो देवरातेन गाथिनाः ।। सर्वे राध्यास्थ पुत्रा एषवः सद्विवाचनं ।। एषवः कुशिका वीरो देवरातस्तमिन्वत ।। युष्मांश्च दायं म उपेता विद्यायामु च विद्मसि ।। ते सम्यञ्चो वैश्वामित्राः सर्वे साकं सरातयः ।। देवरातयस्थिरे धृत्यै श्रेष्ठ्याय गाथिनः ।। अधीयत देवरातो रिक्थयोरुभयोरृषिः ।। जह्नूनां चाधिपत्ये दैवे वेदे च गाथिनां ।। तदेत्पर ऋक्शतगाथं शौनःशेपमाख्यानं तद्धोता राज्ञेऽभिषिक्तायाऽऽचष्टे हिरण्यकशिपावासीन आचष्टे हिरण्यकशिपावासीनः प्रतिगृह्णाति यशो वै हिरण्यं यशसैवैनं तत्समर्धयत्योमित्यृचः प्रतिगर एवं तथेति गाथाया ओमिति वैदैवं तथेति मानुषं दैवेन चैवैनं तन्मानुषेण च पापादेनसः प्रमुञ्चति तस्माद्यो राजा विजिती स्यादप्ययजमान आख्यापयेतैवैतच्छौनःशेपमाख्यानं न हास्मिन्नल्पं चनैनः परिशिष्यते सहस्रमाख्यात्रे दद्याच्छतं प्रतिगरित्र एते चैवासने श्वेतश्चाश्वतरीरथो होतुः पुत्रकामा हाप्याख्यापयेरन्ल्लभन्ते ह पुत्रान्ल्लभन्ते ह पुत्रान्ल्लभन्ते ।।6।। ।। इति सप्तमपञ्चिकायां तृतीयोऽध्यायः ।।  
