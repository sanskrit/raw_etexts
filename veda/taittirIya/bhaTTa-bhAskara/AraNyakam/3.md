

  
अथ तृतीयः प्रपाठकः ॥
1अथ चातुर्होत्रियमग्निमधिकृत्योच्यते । तत्राग्रेण दर्भस्तम्बं दशहोतारं प्रतिमन्त्रं उदञ्चं उपदधाति चित्तिस्त्रुगित्यादिभिर्दशभिर्मन्त्रैः दशेष्टका उपदधाति । "ब्रह्म वै चतुर्होतारः' इति काठके ब्राह्मणमाम्नातम् । अत्र मन्त्रा आम्नायन्ते । सर्वत्रेष्टकाः स्तूयन्ते । 'चित्तिस्स्रुक्, तया देवतया' इत्यादिरुपधानक्रमः । आदौ सिसृक्षुः प्रजापतिः सृष्ट्यर्थं केन चिद्यागेन आध्यात्मिकेन इष्टवान् । तस्य यागस्य चित्तिस्स्रुक् । सिसृक्षोः या बुद्धिः सृष्टिसङ्कल्पात्मिका सा चित्तिः । सा अस्य यागस्य स्रुग्बभूव, सर्वस्य मूलत्वात् । सा सर्वयागसाधनस्रुग्भावेन रूप्यते । यथा जुह्वा विना यागो न निर्वतयितुं शक्यते, एवं चित्त्या विना न शक्यते जगत्स्रष्टुम् । सैव स्रुक्कार्यमकरोदि त्यर्थः । चित्तमाज्यमिति सर्वध्येयतत्त्वाश्रयो महान् चित्तं, तदेवाज्यं, प्रधानोपकरणत्वात्, चित्तिस्रुक्स्थितत्वाच्च । वाग्वेदिः वाक् अभिलापात्मिका वेदिः, सर्वाभिधेयाधारत्वात् । आधीतं बर्हिः । आधेयं आधीतम् । हिभावाभावश्चान्दसः । रूपमुच्यते । यद्वा - आधीतं आवाञ्छितं, तदेव रूपं, तद्बर्हिः, वाग्वेद्यां स्तीर्णत्वात् । एवं नामरूपे उक्ते । केतो अग्निः केतयिता व्याकर्ता येन ते व्याकृते नामरूपे, तेषु सृष्टेषु अनुप्रविष्टो जीवात्मा अग्निराहवनीयः, चितिर्वा । यथोक्तं 'अनेन जीवेनात्मनाऽनुप्रविश्य नामरूपे व्याकरवाणि' इति । विज्ञातमग्निः, विविधं ज्ञातं विज्ञातं सृष्टं विविधनामरूपं विश्वं अग्निः । यद्वा - सृष्टं विश्वं मयेति या तुष्टिः प्रजापतेः सा अग्निः । यद्वा - केतो अग्निः हुतभुक् , विज्ञात्मग्निः आग्नीध्रः । तथाऽन्येषां 'अग्नीत् ' इत्येव पाठः । वाक्पतिः वाचः प्रसवितृ प्राजापत्यं वागिन्द्रियं, स होता । मन उपवक्ता, मनः प्राजापत्यं उपवक्ता ब्रह्मा, सर्वकर्महेतुवात् । प्राणो हविः प्राजापत्यः प्राणः बललक्षणः स एव हविः इष्टसाधनं, अग्निर्वा, हविषां अग्निरूपत्वात् । सामाध्यर्युः, समत्वं साम माध्यस्थ्यम् । यद्वा - सृष्ट्यर्थं तपस्साम कष्टवत्त्वात्, तदेवाध्वर्युः, जगत्सृष्टिलक्षणाध्वरनिर्वर्ति हेतुत्वात् । एवमयं दशहोता दशभूतो यज्ञात्मा प्रजापतिरेव । 'ब्रह्मात्मन्वदसृजत' इत्यादि ब्राह्मणम् । सर्वेषां चैषां चतुर्होतृत्वादेभिः कृतोऽग्निः चातुर्होत्र उच्यते । उक्तं च - 'दशहोता चतुर्होता । पञ्चहोता षहोता सप्तहोता । अथ कस्माच्चतुर्होतार उच्यन्त इति । इन्द्रो वै चतुर्होता ।' इत्यादि ॥
2अथ ग्रहेष्टकामुपदधाति - वाचस्पत इति ॥ तं ग्रहेणागृह्णात्' इति ब्राह्मणम् । वाचस्पतिः प्रजापतिः । तदात्मना इष्टकैवामन्त्र्यते । हे वाचस्पत्यात्मिके! इष्टके ! विधे! विधानात्मिके ! विधातृत्वाल्लोकानां, नामन्! नमनकारिन् ! लोकानां वशीकरणं नमनम् । 'नामन्त्रिते समानाधिकणे' इति अविद्यमानवत्त्वस्य निषेधः । ते तव नाम नमनं अनुग्राहकत्वं वयं विधेम परिचरेम, त्वमप्यस्माकं नाम नमनं अनुग्राहकत्वं विधेः विधेहि अनुमन्यस्व । इदं च प्रार्थयामहे वाचस्पतिर्यजमानः सम्यक्रियायां निर्वर्तितायां सोमं पिबतु सोमपानयोग्यस्सम्पद्यताम् । यद्वा - वाचस्पतिः प्रजापतिः सोमं सोमवत् प्रीणनं दशहोत्रात्मकं वागमृतं पिबतु शृणोत्विति यावत् । हे इष्टके ! अस्मासु नृम्णं धनं नॄणां मननीयं यागाख्यं आधात् आधेहि । दधातेर्लेटि शपो लुक् । स्वाहाकारो व्याख्यातः । 'अग्निमादधानो दशहोत्राऽराणिमवदध्यात्' इत्यादिषु विनियोगः । सर्वत्र प्रजापतियज्ञस्मरणादिदमभिमतं तत्र क्रियासिद्धिरिति ॥
इत्यारण्यके तृतीये प्रथमोऽनुवाकः ॥  
दक्षिणतः प्राञ्चं चतुर्होतारमुपदधाति - पृथिवी होतेति ॥ पृथिव्या होतृत्वं आसीनत्वसाम्यात् । होताऽप्यासीनश्शंसति । पृथिवी च आसीना भवति, 'आस्त इव हीयं' इति । दिवश्चाध्वर्युत्वं तिष्ठत्त्वसाम्यात् । तिष्ठन् ह्यध्वर्युः प्रतिगृह्णाति । द्यौश्च तिष्ठन्ती भवति, 'तिष्ठतीव ह्यसौ'10 इति रुद्रोऽग्नीत् रुद्रः अग्निः प्राणो वा, स एवाग्नीत् । गतम् । बृहस्पतिरेवोपवक्ता बृहतां कर्मणां पातृत्वात् । 'पृथिवी होता, तया देवतया' इत्यादिरुपधानक्रमः सर्वत्र ॥ अथ ग्रहेष्टकामुपदधाति - वाचस्पत इति ॥ हे वाचस्पते! प्रजापते! वाचो वीर्येण तेन मन्त्रेण चतुर्होत्रात्मना सर्ववाङ्मयसारेण सम्भृततमेन अतिशयेनैकत्र सम्भृतेन आयक्ष्यसे आभिमुख्येन इज्यसे, त्वमेव सङ्गन्यसे वा । व्यत्ययेन वर्तमाने लृट् । यद्वा - यक्ष पूजायां इत्यस्मात्कर्मणि लट् । स त्वं अस्मै यजमानाय वार्यं वरणीयं स्रुवः सुखं आकः आभिमुख्येन कुरु । करोतेश्छान्दसे लुङि 'मन्त्रे घस' इति च्लेर्लुक्, 'बहुलं छन्दस्यमाङ्योगेऽपि' इत्यडभावः । यद्वा – लेटि शपो लुक् । वाचस्पतिस्सोमं पिबति पिबत्विति व्याख्यातम् । लिङर्थे लेट् । जजनत् जनयतु इन्द्रं यजमानं कर्मेश्वरं इन्द्रियाय वीर्यार्थं वीर्यस्याश्रयोऽयं यथा स्यादिति । स्वाहेति गतम् । जनेर्लेटि शपः श्लुः, अडागमः । दर्शपूर्णमासादिष्वस्य विनियोगः ॥
इत्यारण्यके तृतीये द्वितीयोनुवाकः ॥  
1पश्चादुदञ्चं पञ्चहोतारमुपदधाति - अग्निर्होतेति ॥ देवानां आह्वातृत्वादग्नेर्होतृत्वम् । कर्मठत्वात् अश्विनौ अध्वर्यू अध्वरस्य नेतारौ अध्वर्युः प्रतिप्रस्थाता च । त्वष्टा अग्नीत् आग्नीध्रः उत्तेजनहेतुत्वात्, अग्नीधश्च विहरणादिकृत्त्वात् । मित्र उपवक्ता ब्रह्मा, कर्मसाक्षित्वात् ॥
2अथ ग्रहेष्टकामुपदधाति ॥ सोमो वल्लीसोमस्य पुरोगाः प्रधानभूतः ओषधीशत्वात् । शुक्रः सोमरसः सर्वरसप्रधानभूतः शुक्र एव वा । ताभ्यामेव ते सोमाः श्राताः पक्काः साधुसम्पादिताः हे इन्द्र ! वातापेः वाततुल्यगमनस्य हवनश्रुतः अह्वानस्य श्रोतुः, भक्तवत्सलस्येति यावत् । एवं भूतस्य तवेति । स्वाहेति गतम् । चातुर्मास्यादिषु विनियोगः ॥
इत्यारण्यके तृतीये तृतीयोनुवाकः ॥  
1द्वौ षढ्ढोतारौ, ‘सूर्यं ते' इत्येकः ‘वाग्योता' इत्यन्यः तत्र च होतृब्राह्मणे 'वाग्घोता षढ्ढोतॄणाम्' इति दर्शनात् । स एव 'उत्तरतः प्राञ्चं षढोतारम्'12 इति विधीयते । ‘सूर्य ते' इत्यस्य तु पशुबन्धादिषु विनियोगः । सूर्य ते चक्षुः । हे वाचस्पते! तव चक्षुः सूर्यं अनुप्रविष्टमिति शेषः । सूर्यात्मना चक्षुषा त्वं विश्वं पश्यसीतिभावः । वातमनुप्रविष्टस्तव प्राणः त्वदीयेन प्राणेन विश्वं प्राणितीति । द्यां पृष्ठं उपरिभागः, स एव द्यौरिति । अन्तरिक्षं तव अत्मा । अङ्गैः अवयवैः यज्ञं, तव अङ्गानि यज्ञाङ्गानि । पृथिवीं शरीरैः शरीरेण । वचनव्यत्ययः । शरीरभेदैर्वा तव शरीरं पृथिवी इति ॥
2अथ ग्रहः ॥ हे वाचस्पते! अच्छिद्रया अविनाशया षढ्ढोत्रात्मिकया अच्छिद्रया जुह्वा अच्छिद्रजुहूस्थानीयया दिवि देवावृधं देवानां वर्धयित्री होत्रां होतव्यं सोमादिहविः एरयस्व आभिमुख्येन ईरयस्व । स्वाहेति गतम् । वृधेर्ण्यन्तात् क्विपि 'बहुलमन्यत्रापि' इति णिलुक्, 'अन्येषामपि दृश्यते' इति दीर्घत्वम् ॥
इत्यारण्यके तृतीये चतुर्थोऽनुवाकः ॥  
1उपरिष्टात्प्राञ्चं सप्तहोतारमुपदधाति - महाहविरिति ॥ सौम्येष्वध्वरेषु विनियोगः । महत् सर्वं हविः यस्य तन्महाग्रासं ब्रह्मैव होता, होत्रा च महनीयं हविः भवतीति । यद्वा - महाहाविः अग्निः सर्वभक्षकत्वात् । सत्यहविरध्वयुः सत्यमेव हविः यस्य स सत्यहविः प्रजापतिः सोऽध्वर्युः, कर्तृत्वसाम्यात् । अच्युतं पाजः बलं वेगो वा यस्य स वायुः सोऽग्नीत् विहरणादिकृत्त्वात् । अच्युतं नित्यं सर्वत्र स्थितं मनो यस्य स विष्णुः स उपवक्ता ब्रह्मा सर्वकर्मसाक्षित्वात् । अनाधृष्यः केन चिदप्यनभिभवनीयः अभिभवितुमशक्यः इन्द्रः, अप्रतिधृष्यः स्वयं अभिभवन्नपि योऽन्येन प्रत्यभिभवितुं न शक्यते सोऽप्रतिधष्यः अग्निः, रुद्र इत्येके । उभयत्रापि 'ययतोश्चातदर्थे' इत्युत्तरपदान्तोदात्तत्वम् । तावेवाभिगरौ यज्ञस्य उद्गातारमभिगन्तारौ प्रस्तोतृप्रतिहर्तारौ । केचिदाहुः - चर्मकर्ते व्यायच्छमानौ शूद्रार्यावेतौ यज्ञस्याभिगरौ प्रशसांनिन्दयोः कर्तारौ । पचाद्यच् । अयास्यः अङ्गिरसः पुत्र इत्येके । अन्य आहुः - अयानमयाः अविनाशः तत्र स्थितः अयास्यः । बहुव्रीहिर्वा । अविनाशे महिम्नि स्थितो अयास्यः, सर्वोत्तीर्ण ईश्वर एव । स उद्गाता गानस्थितत्वात् ॥
2अथ ग्रहः हे वाचस्पते! हे हृत्! उपसंहारकाले सर्वस्य हर्तः यद्वा - हृदि स्थितः सर्वस्य । विधे! नामन् ! इत्यादि गतम् । अपादिति विशेषः, पिबत्वित्येवार्थः । छान्दसो लुङ् । दैव्यः दिवि भवः तन्तुः देवजातिः मा छेदि । 'देवाद्यञञौ' इति यञ् । मा च मनुष्यजातिः, छेदीत्येव । यद्वा - देवार्थो मनुप्यार्थश्च तन्तुः यज्ञः मा छेदि विच्छिन्नो मा भूत् । नमो दिवे नमः पृथिव्यै च तयोः तन्त्वोः स्थानाभ्याम् । स्वाहेति गतम् ॥
इत्यारण्यके तृतीये पञ्चमोऽनुवाकः ॥  
1उत्तरतः प्राञ्चं षढ्ढोतारमुपदद्धाति - वाग्घोतेति ॥ ‘वाग्घोता षढ्ढोतॄणां' इत्येतद्ब्राह्मणोक्तत्वादयमेवोत्तरत इत्येके । क्रमाम्नानात् 'सूर्यं ते' इत्ययमेव, न 'वाग्घोता' इति । द्वयोरपि स्तुतिरित्यन्ये । अपरे तु विकल्प इत्याहुः । वागेल मदीया मम होता शस्त्रादिवाक्स्थानीया दीक्षा नियमपरम्परा सैव पत्नी । वातः प्राणः स एव अध्वर्युः कर्तृत्वात् । आपोऽभिगरः आभिगरिता ब्रह्मा । यद्वा - अभिगरणं उद्देशादिर्यजमानव्यापारः, तद्धेतुत्वात् । मनो हविः आज्यादि, तृप्तिहेतुत्वात् । तपसि अग्निस्थानीये तत् मनोहविः जुहोमि स्थापयामि अविनाशेन प्रवर्तयामि इति सूचितं हविग्रहणेन ॥
2अथ ग्रहः ॥ भूरादयस्सर्वेऽपि लोकाः ब्रह्मैव स्वयम्भु, स्वयमेव ब्रह्म भूरादिरूपेण भवतीति । अहं च मदीयः च यज्ञः सर्वं तदेव । तस्मै ब्रह्मणे स्वयम्भुवे स्वाहा स्वाहुतं भव, सुष्ठूपहिता वा भव ॥
इत्यारण्यके तृतीये षष्ठोऽनुवाकः ॥  
1चातुर्मास्येषु केशनिवर्तनेषु 'तदृतं तत्सत्यं' इति जपित्वा तमेतमनुवाकं जपति । ब्रह्ममेधे च आदीयमानं प्रेतमेतेनानुवाकेन अभिमन्त्रयते - ब्राह्मण एकहोता इति ॥ एको होता ऋत्विक् यस्य स एकहोता । 'ऋतश्छन्दसि' इति कबभावः । ईडशो यज्ञविशेषो ब्राह्मणो नाम, तपोमयत्वात् तस्य तद्वदृत्विगुपकारि त्वेन रूप्यते । स यज्ञः स एवाग्निष्टोमादिः सर्वो यज्ञः, तत्साध्यत्वात् । स मे ददातु प्रजादि । स च यज्ञः सर्वदा मे भूयात् । एवं 'अग्निर्द्विहोता' इत्यादि द्रष्टव्यम् ॥
2अग्निः द्वाभ्यां पाक हवि र्वहनाभ्यां विश्वं बिभर्तीति द्विहोता यज्ञः । स एव सर्वस्य भर्ता ॥
3पृथिवी त्रिभिः अग्न्यन्नयागैः सर्वप्रतिष्ठाहेतुः इति त्रिहोता यज्ञः ॥
4अन्तरिक्षं चतुर्भिः वाग्वृष्ट्यवकाशस्थानैः विश्वं विविधं स्थापयतीति ॥
5वायुः पञ्चभिः प्राणादिवृत्तिभिः विश्वं प्राणयति ॥
6चन्द्रमाः षढ्ढोता षड्भिः ऋतुकल्पनाभिः विश्वं धारयति ॥
7अन्नं सप्तभिः शीर्षण्याभिः प्राणवृत्तिभिः प्राणयति विश्वं, तेषां प्राणनहेतुत्वात् ॥
8द्यौः अष्टाभिः इन्द्रियात्मभिः प्राणाद्यन्तःकरणान्तैः विश्वं वृष्ट्यादिद्वारेण तर्पयति, अनाधृष्टं सुखस्थानं भवति ॥
9आदित्यो नवभिः पूर्वोक्तैरष्टभिः आत्मना च विश्वं निवर्तयन् सर्वप्रत्यक्षं तेजस्वी भवति ॥
10प्रजापतिर्दशभिः पूर्वोक्तैः नवभिः स्थावरात्मना च सर्वमिदं भूत्वा तिष्ठति ॥
इत्यारण्यके तृतीये सप्तमोऽनुवाकः ॥  
1अथ सम्भारयजूंषि अग्निर्यजुर्भिरित्यादीनि ॥ 'हृदयं यजूंषि पत्न्यश्च' इत्यादिषु विनियोगः । हृदयं 'सुवर्णं धर्मं' इत्यनुवाकः । एतानि यजूंषि । पत्न्यो वक्ष्यन्ते ‘सेनेन्द्रस्य' इत्यादयः । अग्निर्यजुर्भिः यज्ञं सम्भृतवान् । तैस्तद्वान् इत्यन्ये । अस्य यजुश्शब्दसम्बन्धित्वात् सर्वाणि यजूंषि । सविता स्तोमैः त्रिवृदादिभिः यज्ञं सम्भृतवान् । एवं सर्वत्र । उक्थामदैः स्तोत्रशस्त्रैः । आशिषा प्रार्थनामन्त्रैः । गतमन्यत् । विष्णुर्यज्ञेन तद्वान् । स्वगाकारेण यथायथं हविस्स्वामिनां हविस्सम्बन्धकरणेन । पुरोधया प्राधान्येन, ब्रह्मत्वेन वा उद्गीथेन उद्गानेन द्वितीयया चतुर्थ्या वा विभक्त्या । पवित्रेण दशापवित्रेण । पात्रैः उर्ध्वपात्रैः अहं श्रद्धया सर्वदा यजे इति ॥
इत्यारण्यके तृतीये अष्टमोऽनुवाकः ॥  
1अथ पत्नीष्टकाः सेनेन्द्रस्येत्याद्याः ॥ पूर्ववद्विनियोगः । 'देवानां पत्नयः' इत्यन्ते वचनात् इन्द्रस्य सेना पत्नी पालयित्रीति केचित् । पत्न्येवेत्यन्ये । सा त्वामुपदधातीति सर्वत्र । सेनादयो गताः । संज्ञाश्चैताः । चतस्रो दिश इत्याद्यास्साधारणपत्न्यः । अवान्तरदिशाः कोणदिशः । आकारस्समासान्तः । त्विषिः दीप्तिः । अपचितिः पूजा । ऊर्क् अन्नं रसो वा । सूनृता प्रियसत्यात्मा वाक् । सर्वेषां देवानां एतेषां एता दिगादयस्साधारण्यः पत्न्यः । छान्दसं ह्रस्वत्वम् । सामर्थ्याच्च साधारण्य इति गम्यते ॥
इत्यारण्यके तृतीये नवमोऽनुवाकः ॥  
1'हृदयं यजूंषि पत्न्यश्च । यथाऽवकाशं ग्रहान् । यथाऽवकाशं प्रतिग्रहाँल्लोकंपृणाश्च' इत्युक्तम् । तत्र हृदयं वक्ष्यते 'सुवर्णं धर्मं' इति यजूंषि । पत्न्यः ग्रहाश्वोक्ताः । इदानीं प्रतिग्रहेष्टका उच्यन्ते - देवस्य त्वेत्याद्याः ॥ 'गन्धर्वाप्सराभ्यस्स्रगलङ्करणे' इत्येकत्वे सप्तदश । भेदे त्वष्टादश । तत्र सावित्रादिभिः प्रतिगृह्णात्वित्यन्तैः प्रतिग्रहः । सर्वश्चायं 'सोमाय वासः' इत्यादिष्वनुषज्यते 'अग्नये हिरण्यं' इति वर्जयित्वा । तत्र सावित्रो व्याख्यातः । सवितुर्देवस्य प्रसवे अनुज्ञायां लब्धायामेव अश्विनोरेव बाहुम्यां नात्मीयाभ्यां पूष्णो हस्ताभ्यां प्रतिगृह्णामि । हे हिरण्यात्मिके ! देवि! दक्षिणे! राजा वरुणः त्वां हिरण्यं अग्नये नयतु । तच्चेयमिष्टकाऽस्ति । तेन हिरण्येन प्रतिगृहीतेन इष्टकाभूतेन अहं अमृतत्वं अश्यां प्राप्यासम् । वयः अन्नं दात्रे हिरण्यं दत्तवतेऽस्तु । मां च तत्प्रतिग्रहीत्रे मयः सुखमस्तु, दातुरेवोपकारकत्वात् । किञ्च - कः प्रजापतिरेव कस्मै प्रजापतये इदं हिरण्यं अदात्, न देवदत्तो मह्यम् । अनिर्ज्ञातपरमार्थः प्रजापतिः कशब्देनोच्यते । यद्वा - क इति प्रजापतेस्संज्ञा, व्यत्ययेन स्मैभावः । कामः इच्छा । काम एव कामाय ददाति । अन्य आह - इदं हिरण्यं को नाम कस्मै वा दातुमर्हति कामादृते । तस्मात् कामः कामाय ददाति । तथा हि - काम एव दाता, काम एव प्रतिग्रहीता, न देवदत्तो, न चाहम् । तस्मात् समुद्र समुद्रसदृशं अनन्तत्वात् काममाविश । ततः कामेनैकीभावमापन्नं त्वां अहं प्रतिगृह्णामि । एवं हिरण्यमुक्त्वा इदानी कामं प्रत्याह - हे काम ! एतत् ते हिरण्यं, त्वमेव प्रतिगृहाण । एषा हि त्वदीया दक्षिणा इदानीमिष्टकाभूता । अथ दक्षिणां प्रत्याह - हे दक्षिणे! त्वामिष्टकाभूतां उत्तानः आङ्गीरस: प्रतिगृह्णातु । 'इयं वा उत्तान आङ्गीरतः' इति ब्राह्मणम् । तस्मात् पृथिव्येव त्वां प्रतिगृह्णातु नाहमस्य प्रतिग्रहीतेति ॥
2अथ द्वितीयः सोमाय वास इत्यादि । अत्रापि 'देवस्य त्वा' इत्यादि 'प्रतिगृह्णातु' इत्यन्तं समानम् । 'अग्नये हिरण्यं' इत्येतत्स्थाने 'सोमाय वासः' इति द्रष्टव्यम् । एवमुत्तरेष्वपि प्रयोगः । तल्पं शयनं, स्त्रीति केचित् । गन्धर्वाप्सराभ्यस्स्रगलङ्करणे, न यथासङ्ख्यं, उभयं उभयस्मै, इष्टत्वात् सम्भवाञ्च ।
3वैश्वानर इत्यादि जगती ॥ रथप्रतिग्रह एव विनियुज्यते । 'वैश्वानर्यर्चा रथं प्रतिगृह्णाति'24 इति च ब्राह्मणम् । वैश्वानरः विश्वेषां नराणां स्वामित्वेन सम्बन्धी पार्थिवोऽग्निः स वैश्वानरः प्रत्नथा प्रत्न इव आदित्य इव । 'प्रत्नपूर्व' इति थाल्प्रत्ययः । नाकं द्युस्थानं आरुहत् । 'कृमृदृरुहिभ्यश्छन्दसि' इत्यङ्प्रत्ययः । दिवः आदित्यस्य पृष्ठं मण्डलभूतं नाकं आरुहत् भन्दमानः शोभमानः सुमन्मभिः सुष्ठुमन्तृभिः देवमनुष्यदिभिः स्तोतृभिः । मन्यतेर्मनिन् प्रत्ययः । सः अग्निः जन्तवे मनुष्यार्थं पूर्ववत् पृथिव्यामेव धनं जनयत् जनयितुकामः पार्थिवान् भोगान् पूर्ववदुत्पादयितुमिच्छन् अज्मा अजनशील: जागृविः जागरणशीलः । यद्वा - अज्मा आदित्यः तेन समानम् । विभक्ति व्यत्ययः । परियाति पुनःपुनर्याति, कदाचिद्दिवमारोहति, अथ कदाचित्पृथिव्यां अवतरति । 'उद्यन्तं वावादित्यमग्निरनुसमारोहति' इति च ब्राह्मणम् । राजा त्वेत्यादि व्याख्यातम् । 'वैश्वानराय' इति विशेषः ॥
इत्यारण्यके द्वितीये दशमोऽनुवाकः ॥  
1'हृदयं यजूंषि' इत्यादौ यदुक्तं हृदयमिति तदिदानीमुच्यते - सुवर्णं धर्ममिति ॥ अयमनुवाको होतृहृदयाख्यः होतॄणां पारमार्थ्यकथनात् । सर्वत्र दशहोत्रादिविभूतिभिन्नपरमात्मरूपेण इष्टकाः स्तूयन्ते । अध्यात्मपक्षे तु परमात्मैव । तत्रादौ दशहोतुः हृदयम् । सर्वाश्चैताः त्रिष्टुभः । विशेषो वक्ष्यते । सुवर्णं शोभनवर्णं धर्मं अग्निं चीयमानं अन्यत्र दीप्तं तप्तकाञ्चनप्रकाशं वेनं कान्तं अहं परिवेद सर्वतो जानामि । इन्द्रस्य ईश्वरस्य विश्वाधिकस्य शासितुः आत्मानं प्रथमसमुन्मेषलक्षणं स्वभावान्तरं तस्यैव रूपान्तरत्वात् दशधा दशहोत्रात्मना चित्यादिभिः दशभिः प्रकारैः चरन्तं विश्वं व्याप्यस्थितं परमात्मानं सर्वतो जानामि नैतद्व्यतिरिक्तं व्यक्तं किञ्चिदिति वेदात्मा वदति, यं दशहोतारं ब्रह्मा प्रजापतिः अन्वविन्दत् आत्मन् आत्मन् इत्यामन्त्रणानन्तरं अलभत मनसा अन्तःकरणेन प्रकाशोद्रेकलक्षणात्मना । क्वेत्याह - अन्तः मध्ये समुद्रे समुन्दनवति अर्णे वृष्टौ तद्धेतुत्वादादित्यमण्डलं लक्ष्यते, अरणशीलं वा; उपलक्षणत्वाच्च, सर्वेषु शरीरेषु चरन्तं तपोबलेन उपलब्धवान् ब्रह्मा ब्रह्माण्डशरीरः पुरुषविशेषो ब्रह्मा, स परमात्मानं दशहोत्रात्मरूपेण चरन्तं चित्यादिमयं भावनामयं यागात्मानं तपसा ज्ञातवानित्यर्थः । तादृशं महानुभावं दशहोतारं परिवेदेति ॥ 
2एवमिन्द्रस्यात्मनाऽविभागेन दशहोता स्तुतः, इदानीं इन्द्राभेदेनापि स्तूयते - अन्तः प्रविष्ट इति ॥ अथ योऽयं तस्याप्यात्मनः शरीरवदावारकस्य अन्तः प्रविष्टः सर्वशरीराणां वा कारयितृत्वेन अन्तरवस्थितः सूक्ष्मरूपः शास्ता शासिता स्वेच्छया प्रेरयिता जनानां सर्वेषामपि मशकादिमूलकारणान्तानां अधिकारिणाम् । यथाऽऽहुः - 'प्रशासितारं सर्वेषाम्' इति । श्रूयते च - 'धियो यो नः प्रचोदयात्' इति । अथ कीदृशोऽयमित्याह - एक इति । एक एव सन् बहुधा विभिन्नचरणो भवति । चरणं वृत्तिः । एकधा च बहुधा च भवतीति यावत् । यद्वा - गत्यर्थाः बुद्ध्यर्थाः । एकस्वभाव एव सन् बहुस्वभावतया विज्ञायत इति । एतदुक्तं भवति - एकमेव वस्तु विचित्रानन्तशक्तिकं वशित्वेशितृत्वादीनां गुणानां परा काष्ठा वस्तुतोऽस्ति, तत् तादृशे स्वे महिम्नि सदा दीप्यमानं विविधानन्तरूपपरिग्रहेण विश्वमादर्शयति, तत्रतत्रानुप्रविश्य रमते । तदिदमुक्तं - 'तत्सृष्टा । तदेवानुप्राविशत्' इति । प्रथमं तु विश्वोपादानं सर्वार्थसाधनत्वेन सङ्कल्पयत् आविर्भावयति, तदात्मना स्वयमवतिष्ठते, यस्य अनन्तप्रकाशस्य विष्फुलिङ्गास्सर्वेऽप्यात्मानः, तथा 'तमेव भान्तमनुभाति' सर्वम् । इति । तस्मिश्च सर्वक्रियात्मनि सर्वेऽपि यज्ञादिपरिस्पन्दास्तत्फलानि च प्रतितिष्ठन्ति 'यत एव यज्ञं प्रयुते । तदेनं प्रतिष्ठापयति' इति । तथा तत्र परानन्दनादात्मनि सर्ववाङ्मयविकल्पाः प्रवर्तन्ते, यथा 'सर्वे वेदा यत्रैकं भवन्ति' इति । ततश्च सर्वशक्त्याश्रयत्वात् विचित्रचिदचित्प्रपञ्चसमुत्पत्त्यादयः । इदमुक्तं 'यतो वा इमानि भूतानि जायन्ते । येन जातानि जीवन्ति । यत्प्रयन्त्यभिसंविशन्ति' इति । तस्यैव परानन्दात्मनो लेशास्सर्वेऽपि प्रजापत्यादीनामानन्दाः 'स यश्चायं पुरुषे । यश्चासावादित्ये । स एकः' इति । एवमन्नमयादिपञ्चकाविभागावस्थात्मकपरमाकाशशरीरं ब्रह्मेति तदेवांशेन तत्तदात्मना स्वयमेवावतिष्ठते । तच्च यावदुपादेयं तदनुरूपमुपादानं प्रवर्तते । तदेव यदा सिसृक्षोपहितं केन चिदावृतमिव शरीरिवच्चाभिमन्यमानं भवति तदा महाशरीरो महापुरुष इत्युच्यते । यस्य लेशा अण्डजादयः त एव प्रतिनियतशरीरा जीवाः । एवं स्वसमवेतमायाशक्तिसहकृतो विचित्रचिदचित्प्रपञ्चरूपेण विजृम्भमाणो विश्वानि पृथिव्यन्तानि तत्त्वानि तात्त्विकांश्च भावान् अनुगृह्णाति । किञ्च - शतं अनेकानि सर्वाणि शुक्राणि निर्मलानि आत्मवस्तूनि तेजांसि वा शुक्लानि जगतां बीजानि कारणानि च यत्रैकं अविभक्तं चिन्मात्रं वा भवति, सर्वे वेदाः वैदिकाश्शब्दाश्श्रुतिस्मृतिपुराणेतिहासशास्त्रागमप्रभृतयः, वेद्या वा अर्थाः आत्मादिपृथिव्यन्ता भावाः ते च सर्वे यत्रैकं भवन्ति स एवार्थः । सर्वे च होतारः चतुर्होत्रादयः आत्मविशेषाः अग्निविशेषा वा प्रजापतीन्द्रवायुचन्द्रसूर्या वा ते च यत्रैकं भवन्ति सः तादृशः अन्तःप्रविष्टः सर्वेषां यश्शास्ता, स एवायं मानसीनः जनानामात्मा दशहोत्राख्यः । मनस उत्पन्नो मानसीनः, छान्दसः खन् । यथा 'मनः प्रजापतिमसृजत । प्रजापतिः प्रजा असृजत' इति । तदिदमुक्तं - 'मनसा अन्वविन्दत्' इति । सोऽयं चित्याद्युपादानो मानसः प्रजापतिः दशहोता नामात्मन एव प्रजापतिरभूदिति यावत् ॥
3एवं विश्वोपादानावस्थेन शासित्रवस्थेन च ब्रह्मणा अभेदं दशहोतुः प्रतिपाद्य इदानीं तयोरप्यवस्थाविशेषत्वेन धर्मधर्मिस्थानीययोरत्यन्तभेदाभावप्रतिपादनेन तदुभयात्मत्वेन दशहोतारं स्तौति - अन्तःप्रविष्ट इति ॥ अत्र सर्वात्मेति त्रीण्यक्षराण्यभिक्रान्तानि । योऽयमन्तःप्रविष्टो जनानां शास्ता शासिता सर्वात्मा पृथिव्यन्तो जगत्प्रपञ्चः सर्वं तिरोहितावयवभेदं अनेकं सर्वमिति कृत्वा तदभिन्नं यज्जगदुपादानं तदात्मा तेन अविभक्तस्वभावो यः शासिता सर्वाः प्रजाः प्रजाताः भावाः अनित्याः विकारपदार्थाः यत्रैकं भवन्ति स एवार्थः । चतुर्होतारो यत्र सम्पदं गच्छन्ति । दशहोत्रादयः पञ्चापि चतुर्होतारः । यथोक्तं - 'दशहोता चतुर्होता । पञ्चहोता षड्ढोता सप्तहोता । अथ कस्माच्चतुर्होतार उच्यन्त इति । इन्द्रो वै चतुर्होता । इन्द्रः खलु वै श्रेष्ठो देवतानामुपदेशनात्' इति । तेऽपि यत्र सम्पदं सम्पत्ति तद्भावं एकत्वं गच्छन्ति । सम्पदादिलक्षणः क्विप् । देवैस्सह देवा अपि यत्रैकत्वं गच्छन्तीति यावत् । स मानसीन इत्यादि । व्याख्यातम् ॥
4अथ द्वितीयचतुर्होतृहृदयं - 'स दशहोतुश्चतुर्होतारं निरमिमीत' इति तत उत्पन्नत्वात् । ब्रह्मेत्यादि ॥ परमात्मावयवत्वात्तद्धर्मैरयं स्तूयते । इन्द्रादिविभूतिभिन्नं आत्मानं चतुर्होतृरूपेण ब्रह्मान्वविन्दत् । दिव इति । प्रतिष्ठामित्येव । आत्मानं परमात्मानं प्रदिशः प्रदेशान् सर्वान् अनुकॢप्तं सर्वेषु प्रदेशेष्ववस्थितम् । लक्षणे अनोः कर्मप्रवचनीयत्वम् । वाचो वीर्यं सर्वस्य वाङ्मयस्य सारं चतुर्होतारं इन्द्ररूपिणं परमात्मानं तपसाऽन्वविन्दत् इन्द्र आत्मा जीवः तद्रूपम् ॥
5तदेवाह - अन्तः प्रविष्टमिति ॥ जीवभावेन सर्वेषु शरीरेषु अनुप्रविष्टं कर्तारं जीवात्मानं एतं अग्निं चतुर्होत्राख्यं त्वष्टारं त्वष्टा भूत्वा रूपाणि विकुर्वन्तं विविधं मानुषादिभेदेन कुर्वन्तं विपश्चिं विपश्चितं मेधाविनम् । छान्दसोऽन्त्यलोपः । अमृतस्य इन्द्रियगणस्य प्राणं प्राणयितारं यज्ञ यज्ञवन्तं इज्याफलस्य भोक्तारं चतुर्होतृणां दशहोत्रादीनां पञ्चानामपि आत्मानं चतुर्होतृरूपेण स्थितम् । 'नामि' इति दीर्घाभावश्चान्दसः । एवं विशिष्टं चतुर्होतारं कवयः ज्ञानवन्तः निचिक्युः नितरां पूजयन्ति, निभृतं वा रक्षन्ति । छान्दसे लिटि 'चायः की' इति कीभावः । यद्वा - एवंविधं निश्चिन्वन्ति । ‘विभाषा चेः' इति कुत्वम् ॥
6पुनरपि जीवात्मानं स्तौति - अन्तः प्रविष्टमिति ॥ गतम् । उक्तानुवादो वक्ष्यमाणस्य विषयप्रदर्शनार्थः । देवानां इन्द्रियाणां देवनशीलानां प्राणानां उपलक्षणं वा देवादीनां सर्वविकाराणां बन्धु बन्धनं बन्धनकारिणं निबन्धनं वा । 'सुपां सुलुक्' इति द्वितीयाया लुक् । एवंभूतं कर्तारं गुहामु हृदयेषु निहितं गुह्यस्वभावं अमृतेन परमात्मनैव क्लप्तं सर्वशरीरेष्वादर्शितं अमृतेन वा यज्ञफलेन कॢप्तं लब्धात्मानं यज्ञमेतमित्यादि व्याख्यातम् ॥
7अथ पञ्चहोनुः हृदयं - शतमिति ॥ वायुरूपेण स्तूयते । 'विश्वा' इति प्रथमपादान्तः । वायोरश्वा नियुतः । इह तु तद्विधारणशक्तयो लक्ष्यन्ते । शतं अनेकप्रकाराः सर्वा अपि नियुतः परिवेद जानामि वायोः । विश्ववारः विश्वस्य वारयिता छादयिता वरिता वा अयं वायुः याभिः विश्वमिदं वृणाति व्याप्नोति छादयति वा । यद्वा - विश्वे वाराः कालाः यस्य स विश्ववारः नित्यगतिः । पूर्वपदप्रतिस्वरत्वमुपपन्नं भवति । इन्द्रस्यात्मेति गतम् । इह पञ्चहोत्रात्मकवायुरूपेणावस्थितः परमात्मोच्यते - निहितः सर्वशरीरेषु प्राणादिवृत्तिरूपेणावस्थितः अमृतं अमरणहेतुः देवानां आयुः जीवनहेतुः प्रजानां उत्पनानां, ईदृशोऽयं याभिः विश्वं वृणाति ता विश्वा अहं परिवेदेति ॥
8इन्द्रमिति ॥ कार्ये कारणशब्दः 'स चतुर्होतुः पञ्चहोतारं निरमिमीत' इति । इन्द्रकारणकं शासितृकारणकं वा राजानं दीप्तिमन्तं सवितारं सर्वस्य कारणं वायोरात्मानं अनन्यभूतं शरीरं एतं पञ्चहोतारं कवयो निचिक्युः । गतम् । रश्मिं रश्मिमयं यमनहेतुं विश्वस्य रश्मिमन्तं वा रश्मीनां मध्ये तपन्तं आदित्यान्तरपुरुषत्वेन वर्तमानं परमात्मानं पञ्चहोत्रात्मकं ऋतस्य यज्ञस्य पदे स्थाने कवयो निपान्ति निभृतं रक्षन्ति हविभिः स्तुतिभिर्वा पूजयन्तीति यावत् ॥
9य आण्डकोश इति ॥ अण्डं ब्रह्माण्डं तदेव कोशः अण्डकोशः तत्रजातं आण्डकोशं सर्वविकारजातं तस्मिन् जाते सति भुवनं भूतजातं सर्वं यो बिभर्ति धारयति स्वयं अनिर्भिण्णः अविभक्तस्सन् तेनापृथग्भूत एव सन् अथ च लोकान् सर्वान् विचष्टे पश्यति धारणमेव दर्शनम् । यद्वा - अनिर्भिण्णः गर्भादनिर्गतकल्पस्सन् लोकान् धारयति । तदेवाह - यस्याण्डकोशमेव उल्बं वस्तिपुट माहुः । यस्य प्राणमेव प्राणवृत्तिमेव शुष्मं प्रजानां बलमाहुः आत्मीयाभिर्वृत्तिभिः बलस्थानीयाभिः विश्वाः प्रजाः धारयन् अण्डकोशाख्यं उल्बमधिवसन्तीति । तेन अमृतेन आत्मना पञ्चहोत्राख्येन कॢप्तो लब्धात्मा अहमस्मि ॥
10अथ षड्ढोतृहृदयम् - सुवर्णमिति ॥ चन्द्रमस्त्वेन स्तूयते । सुवर्णं निर्मलवर्णं कोशं अमृतस्थानं चन्द्रोपलक्षणं रजसा उदकेन परीवृतं अम्मयत्वात् । यद्वा - रजसा अन्तरिक्षेण परीवृतं वेष्टितं देवानां वसुधानीं वसुनः वरिष्ठस्य धनस्य अमृतत्वलक्षणस्य धानी निधानस्थानभूतां विराजं अमृतस्य उदकस्य पूर्णां तां आत्मनः कलां भागं विचक्षते विचक्षणा आहुः ते नूनं षड्ढोतुः आत्मनः पादं भागं न किला विविथ्से नैव जानन्ति षड्ढोतुरियं कला अमृतात्मिकेति तमसा आवृता न जानन्ति । विदेर्लेटि व्यत्ययेनात्मनेपदं, शपः श्लुः, 'सिब्बहुलं लेटि' 'लोपस्त आत्मनेपदेषु' इति तलोपः, अतोगुणे पररूपत्वं, 'निशतस्य च' इति किलशब्दस्य संहितायां दीर्घत्वम् । किलशब्दश्च पारमार्थ्यं सूचयति ॥
11येनेति ॥ येन षड्ढोत्राख्येन आत्मना ऋतवः पञ्चधाऽपि कॢप्ताः हेमन्तशिशिरयोरेकत्वात् पञ्चधात्वम् । षड्धाऽपि कॢप्ताः तयोः दिग्भावादिभेदेन भिन्नत्वात् । 'षष उत्वम्' इति पाक्षिकत्वान्न क्रियते । उत अपिच मनसा सङ्कल्पेन कॢप्ताः यथा पूर्वं प्रवर्तिताः स्वेस्वे धर्मे अवैपरीत्येन प्रवर्तिताः । तं तादृशं षड्ढोतारं ऋतुभिः द्वारभूतैः स्वयमेव तेषु धर्मेषु कल्पमानं अविपर्यासेन प्रवर्तयन्तम् । ऋतस्य पदे इत्यादि । गतम् ॥
12अन्तः प्रविष्टमिति ॥ मनोभावेन सर्वेषामन्तः प्रविश्य कर्तारं कर्माणि कुर्वाणं एतं षड्ढोतारं अन्तश्चन्द्रमसि मनसा प्रज्ञानरूपेण चरन्तं उक्तेन प्रकारेण षड्ढोत्रादिरूपेण बहुधा चरन्तं न विजानन्ति मन्दज्ञानाः । ज्ञानिनस्तु तं दृष्ट्वा मुच्यन्ते इति ॥
13अथ सप्तहोतुः हृदयेष्टका आन्तादनुवाकस्य - इन्द्र इति द्विपदा त्रिष्टुप् ॥ ईश्वरात्मा स्तूयते । इन्द्रः ईश्वरः राजा स्वामी जगतः स्वव्यतिरिक्तस्य राजमानश्च भवति य ईशे ईष्टे जगतः शासितुं शक्तः । 'अधीगर्थ' इति कर्मणि षष्ठी, 'लोपस्त आत्मनेपदेषु' इति तलोपः । स एवायं सप्तहोता सप्तधासप्तभिः प्रकारैः 'महाहवि:' इत्यादिभिः विकॢप्तः विविचितः ॥
14परेणेति त्रिपदा त्रिष्टुप् ॥ तं परेण तेनैव ईश्वरेण परिषिच्यमानं आप्यायमानं तन्तुं अविच्छिन्नं यज्ञात्मानं वा अन्तरादित्येऽपि मनसा ज्ञानरूपेणैव चरन्तं सर्वदोहनां ज्ञानात्मानमिति यावत् । देवानां सर्वेषामपि विकाराणां हृदयं हृदि स्थितं उपास्यं ईदृशं सप्तहोतारं ब्रह्मा प्रजापतिः अन्वविन्दत् आदौ लब्धवान् तपसा ॥
15ब्रह्मेति द्विपदा त्रिष्टुप् ॥ तत् सप्तहोत्रात्मकं ब्रह्म ब्रह्मणः वेदात् आत्मनो वा ब्रह्मा उज्जभार रसवदुद्धृतवान् । कीदृशं? अर्कं सूर्यात्मानं स्तोतव्यं वा श्चोतन्तं मध्यमात्मना उदकं क्षरन्तं सरिरस्य अन्तरिक्षस्य मध्ये सूर्यात्मना स्तूयते ॥
16अतः परं तिस्रो गायत्र्यः - आ यस्मिन्निति ॥ यस्मिन् आदित्यात्मनि सप्तहोतरि सवितारः सप्त पेरवः पानशीलाः उदकस्य रक्षणशीला वा । 'पामोरुरिच्च' इति रुप्रत्ययः । रश्मयः 'साकंजानाम्' इत्यत्रोक्ताः मेहन्ति सिञ्चन्ति बहुलां महतीं श्रियं वृष्टिरूपां सर्वस्य लोकस्य बह्वश्वां गोमतीं च सर्वसमृद्धिहेतुत्वात् वृष्टेः । 'बहोर्नञ्वत्' इति नञ्वद्भावात् बह्वश्वामित्युत्तरपदान्तोदात्तत्वम् । हे इन्द्र! ईश्वर! ॥
17अच्युतामिति ॥ अच्युतां अविनाशां बहुलां श्रियं हविर्लक्षणां सः सप्तहोता हरिः हरणशीलः उदकस्य वसुवित्तमः अतिशयेन वसूनां धनानां हविरादीनां वेदयिता लम्भयिता पेरुः रक्षणशीलः प्रजानां इन्द्राय यज्ञाय तत्स्वामिने वा पिन्वते सिञ्चति वृष्टिद्वारेण हविर्भाजोऽपि रक्षन्तीति ॥
18बह्वश्वामिति ॥ हे इन्द्र! बह्वश्वां गोमतीं अच्युतां बहुलां च श्रियं पूर्वोक्तां द्विप्रकारामपि श्रियं मह्यं इन्द्रः यज्ञः तत्स्वामी वा नियच्छतु एतावत्तव स्वमिति विभजतु । यद्वा - नितरां ददातु ॥
19शतमिति ॥ शतंशता बहूनि शतानि सहस्रम् । 'शेश्छन्दसि' इति लोपः, ईषाअक्षादित्वात् सवर्णदीर्घाभावः संहितायाम् । हरीणां उदकस्य हरणशीलानां रश्मीनां सहस्रं अस्य मण्डले युक्तानि वृष्ट्यर्थमुद्युक्तानि परम्परया सर्वेषामपि वृष्टिहेतुत्वात् । एवं जगदनुग्राहकोऽयमिति गम्यते । सोऽयं इन्द्रः ईश्वरः सूर्यात्मा अर्वाङ् अर्वागञ्चनः इतः अभिमुखः आयातु । रश्मिः नियन्तृस्वभावः वसुभिः जगतां वासहेतुभिः वसुना वरिष्ठेन उदकेन तद्वद्भिर्वा सहस्रसङ्ख्यै रश्मिभिः युक्तः आयातु । आयास्यन् बहुलां महतीं वृष्टिलक्षणां श्रियं नियच्छतु ददातु प्रमंहमाणः वर्धमानः स्तुतिभिस्स्तोतव्यो वर्धते । यथा 'वर्धन्तु त्वा सुष्टुतयो गिरो मे' इति । यद्वा – प्रमं हमाणः पूज्यमानः । यगभावश्छान्दसः, अनुस्वारोपजनश्च । कीदृशः? रश्मिः आदित्यात्मा इन्द्रः ईश्वरः सविता विश्वस्य बोधप्रदानादिभिः ॥
20घृतमिति विराड्गायत्री द्विपदा ॥ धृतं उदकं तेजः उज्ज्वलं तेज एव वा मधुमत् मधुररसं इन्द्रियं इन्द्रसृष्टं इन्द्रियमेव वा मयि अयमग्निः आदित्यात्मा दधातु स्थापयतु ॥
21हरिरिति त्रिपदा त्रिष्टुप् ॥ हरिः उदकाहरणशीलः पतङ्गः ज्ञानहेतुः पटरी तेजःपटलवान् सुवर्णः शोभनपतनः दिविक्षयः धुलोकनिवासी । पचाद्यच्, 'तत्पुरुषे कृति बहुलम्' इत्यलुक्, कृदुत्तरपदप्रकृतिस्वरत्वेन 'क्षयो निवासे' इत्याद्युदात्तत्वम् । यः एवंभूतो नभसा अन्तरिक्षेण सर्वदा एति गच्छति, सः तादृशः आदित्यात्मा इन्द्रः ईश्वरः नः अस्मभ्यं कामवरं कामानां मध्ये वरिष्ठं वरं ददातु । यद्वा - इष्टं वरं ददातु ॥
22पञ्चारमिति ॥ पञ्च अरस्थानीया ऋतवो यस्य तत् पश्चारं चक्रं संवत्सराख्यं पृथु विस्तीर्णं तस्यप्रवर्तकत्वात् आदित्यमण्डलमभेदेनोच्यते । हिरण्यज्योतिः हितरमणीयज्योतिः । छान्दसोऽन्त्यलोपः । सरिरस्य अन्तरिक्षस्य मध्ये अजस्रं सर्वदा ज्योतिः द्योतमानं नभसा आकाशेन सर्पत् सृप्त एवनोत्प्लुत्य एवं सदा य एति गच्छति; स इत्यादि । गतम् ॥
23 सप्तेति कालात्मा रथत्वेन रूप्यते ॥ सप्त रश्मयः अश्वस्थानीयाः युञ्जन्ति रथं रंहणशीलं कालं एकचक्रं एकप्रकारं परिवर्तते । अथ के पुनस्ते सप्त; कीदृश पुनस्तच्चक्रमित्याह - एक इति । एक एव अश्वो व्याप्तिमान् रश्मिः सतनामा सप्तभिः प्रकारैः उदकस्य नामयिता वहति इमं संवत्सररथम् । अस्य चक्रं पूर्वोक्तं त्रिनाभि नाभित्रयेण तद्वत्, त्रिषु स्थानेषु ग्रीष्मवसन्तहेमन्तेषु नद्धत्वात् । 'परादिश्छन्दसि' इत्युत्तरपदाद्युदात्तत्वम् । अजरं अविनाशि अनर्वं अनघं अमोघं येन संवत्सररथेन इमा विश्वा इमानि विश्वानि भुवनानि तस्थुः तिष्ठन्ति, न नश्यन्ति अयमेव संवत्सरः परिवर्तमानः कालात्मेति ॥
24भद्रमिति ॥ भद्रं कल्याणं पश्यन्तः आभ्यामेव नो भविष्यतीत्येवं निश्चिन्वाना अग्रे पूर्वं तपः अनशनादि दीक्षां यज्ञं च उपसेदुः उपसन्नाः उपगताः साधनत्वेन परिगृह्यानुष्ठितवन्तः ऋषयः द्रष्टारः सुवर्विदः आदित्यविदः । ततश्च तेषां क्षत्त्रं क्षतात् त्राणं बलं ओजो दीप्तिश्च आदित्यात् जातं तत् सर्वं अस्मै यजमानाय देवा आभिमुख्येन सन्नमन्तु समानयन्तु ॥
25श्वेतमिति त्रिपदा त्रिष्टुप् ॥ श्वेतं निर्मलं रश्मिं यद्योगादिदं जगत् श्वेतं भवति, बोभुज्यमानं भृशमुदकं भुञ्जानं अपांनेतारं प्रापयितारं द्युस्थाने पक्वं मध्यमस्थानं गमयितारं भुवनस्य गोपां गोपायितारं वृष्टिद्वारेण भूतजातस्य सर्वस्य रक्षकम् । गुपेरायप्रत्ययान्तात् क्विपि यलोपः । एवंकुर्वाणं आदित्यात्मानं इन्द्रं परमे व्योमन् परमात्मसंज्ञे ज्योतिषि स्थितं निचिक्युः पूजयन्ति । यद्वा - इन्द्र एव इत्थं करोतीति निश्चिन्वन्ति मनीषिणः ॥
26रोहिणीरिति त्रिपदा त्रिष्टुप् । इदानीं श्वेतरश्मौ तथा प्रवर्तमाने भूमिष्ठा रोहिण्यः पिङ्गलाश्च आपः एकरूपा भवन्ति सर्वाः आपः एकरूपा भवन्तीति यावत् । पिङ्गला एव भवन्ति । अथ ताश्च पिङ्गलाः क्षरन्तीश्च दिवः पतन्त्यश्च एकरूपा भवन्ति । एवं नाव्यानां नावा तार्याणां 'नौवयोधर्म' इति यत् । अतिप्रवृद्धानां अपां शतं बहूनि सहस्राणि प्रयुतानि शतसहस्राणि दशगुणितानि च भवन्ति । अनेन क्रमेणापरिमिता भवन्त्याप इत्यर्थः ॥
27अयमित्यनुष्टुप् ॥ योऽयं श्वेतो रश्मिः इदं जगत् विश्वं परिभवति श्वेतं करोति सः अस्माकं अस्मभ्यं प्रजादिकं ददातु ॥
28श्वेतो रश्मिरिति द्विपदा ॥ यः श्वेतो रश्मिः सर्वं परिबभूव परिभवति सः मह्यं विश्वरूपान् पशून् सुवत् सौतु अनुजानातु ददात्विति यावत् । सौतेर्लेटि शपो लुक्, 'लेटोडाटौ' इति अडागमः ॥
29पतङ्गमिति ॥ पतङ्गः आदित्यः तद्रूपण अक्तं व्यक्तिं गतं आत्मानं असुरस्य असनकुशलस्य सर्वोपाधिरहितस्य परस्य 'असेरुरन्' इति उरन् प्रत्ययः । मायया प्रज्ञया एवं परमात्मानमेव आदित्यात्मना व्यक्तिं गतं हृदा हदि मनसा मानसप्रत्यक्षेणैव पश्यन्ति मनीषिणः मनस ईशितारः । अन्ये तु कवयः मेधाविनः 
समुद्रे आदित्यमण्डले अन्तः विचक्षते पश्यन्ति तमात्मानं, ते तु वेधसः विधानकुशालाः प्राज्ञाः मरीचीनां आदित्यानां पदं स्थानं इच्छन्ति प्रवेष्टुमिच्छन्ति ॥
30पतङ्ग इति ॥ पतङ्गः आदित्यः वाचं मनसा मननीयया प्रज्ञया सङ्कल्पेन वा मनोरूपण वा प्रथमं विभर्ति धारयति । तां वाचं गन्धर्वो वायुः गां उदकं धयति पिबतीति गन्धर्वः अवदत् वदति वादयति प्रेरयति गर्भे अन्तः शरीरस्य मध्ये तां द्योतमानां अन्तर्विराजमानां मनीषां मनसोऽपि ईशित्रीं मनसो निग्रहहेतुं स्वयं स्वर्गगामिनीम् । री गतौ । स्वर्गस्य वा गमयित्रीम् । ई गतौ, क्विपि 'एरनेकाचः' इति यणादेशे 'उदात्तस्वरितयोर्यणस्स्वरितोऽनुदात्तस्य' इति स्वरितत्वम् । स्वर्गस्य हेतुमित्येके । स्वर्गाय हितमित्यपरे । स्वरलिङ्गयोर्व्यत्ययः । तां वाचं वृष्टि लक्षणां ऋतत्य आदित्यस्य पदे स्थाने स्थाननिमित्तं कवयः निपान्ति निभृतं रक्षन्ति पूजयन्ति अभ्यस्यन्ति वा ॥
31ये इति ॥ ये प्राम्याः पशवः गवादयः विश्वरूपाः विश्वप्रकाराः नानाजातीयाः विरूपाः विविधरूपाः विविधव्यक्तयः बहुधा बहुप्रकारं विरूपा अपि सन्तः एकरूपाः पशुत्वेनैकस्वभावाः तान् पशून अग्निः अग्रे प्रथमं प्रमुमोक्तु प्रमुमुच्य अस्मभ्यं ददातु । प्रजापतिश्च प्रमुमोक्तु प्रजया तया गवादिकया संविदानः ऐकमत्यं गतः तदविरोधेन तान् अस्मभ्यं ददातु ॥
32वीतमिति गायत्री ॥ वीतं प्रजननम् । वी गत्यादिषु । स्तुकेस्तुके सर्वस्मिन् स्तुके सर्वगवादिसम्बन्धिन्यपत्ये उत्पत्तिं नियच्छतं दत्तं नियमेन स्थापयतं अस्मासु अस्मदर्थं युवं युवां हे अग्निप्रजापती! । किञ्च - यज्ञपतिं च प्रतिर वर्धयतम् ! वचनव्यत्ययः, 'प्रसमुपोदः' इति द्विर्वचनम् ॥
33ये ग्राम्या इति ॥ ये पूर्वोक्ताः । ग्राम्याः पशवः विश्वरूपादिगुणाः तेषां सप्तानां गोश्वाजाविपुरुषगर्दभोष्ट्राणां इह अस्मासु रन्तिः रतिः अस्तु रायः धनस्य पोषाय । 'षष्ठ्याः पतिपुत्र' इति सत्वम् । सुप्रजास्त्वाय । छान्दसं दीर्घत्वम् । सुवीर्याय सुवीर्यत्वाय । रमेः ‘क्तिच्क्तौ च' इति क्तिच्, 'न क्तिचि दीर्घश्च' इति नलोपाभावः, वृषादिर्द्रष्टव्यः । क्तिन्येव वा व्यत्ययेन नलोपाभावः ॥
34य अरण्या इति ॥ व्याख्यातप्रायम् । वायुस्तान् इति विशेषः । वायोरारण्याधिपतित्वात् ॥
35इडाया इति द्विपदा त्रिष्टुप् ॥ इडायै इडायाः सृप्तं उत्पन्नं घृतवत् उदकवत् उदकेन यत् चराचरं जगत् देवा अन्वविन्दन् सर्वेऽपि विकारा लब्धवन्तः गुहाहितं गुहायां आत्मनि निहितम् ॥
36य आरण्या इति गतम् ॥ तेषां सप्तानां आरण्यानां पशूनां द्विखुरश्वापदपक्षिसरीसृपहस्तिमर्कटनादेयानां इह रन्तिरस्त्वित्यादि । गतम् ॥
इत्यारण्यके तृतीये एकादशोनुवाकः ॥  
1अथ पुरुषानुवाकः - सहस्रशीर्षेयादि ॥ आनुष्टुभस्सर्वोऽनुवाकः, विशेषो वक्ष्यते । अग्नौ पुरुषाकृतौ चीयमानायां पुरुषशिरः उपहितस्य शिरः कृत्वा पुरुषाकृतिमुपहितां पुरुषेण नारायणेन यजमान उपतिष्ठते । पुरुषमेधे च 'पशूनुपाकृतान् दक्षिणतोऽवस्थाप्य ब्रह्मा सहस्रशीर्षा पुरुष इति पुरुषेण नारायणेन पराचा अनुशंसति । अथ नारायणाभ्यामुपस्थानं' इत्यादिषु विनियोगः । अयमुत्तरश्चानुवाकौ नारायणाख्यौ, नारायणाख्येन ऋषिणा दृष्टौ । आभ्यां च पुरुषाख्यो नारायणः प्रतिपाद्यते । उक्तं च - आत्मनि पुरुषावस्थे प्रपञ्चप्रविष्टः पुरुषः, उत्तीर्णः परमात्मेति । पुरुषसूक्तमिति चैनं बह्वृचा आहुः । अथ 'सहस्रशीर्ष देवम्' इत्यपरो नारायणानुवाको भविष्यति, यत्र परमात्मा प्रणवाख्यो नारायणः प्रतिपाद्यते । तस्य अग्न्यादिश्रौतपुरुषवत् कर्मसम्बन्धाभावात् इहानाम्नानम् । अत्र पुरुषाख्या पेक्षितावरणस्थानीयं देहविशेषं महापुरुषस्य निरूपयति - सहस्रशीर्षा अनेकशिरस्कः । 'शीर्षञ्छन्दसि' इति शीर्षन्भावः । पुरि शेते इति पुरुषः । पृषोदरादिः । सहस्राक्षः अनेकदृष्टिः । 'बहुव्रीही सक्थ्यक्ष्णोः' इति षच् समासान्तः । सतिशिष्टस्समासान्तस्वरः प्रर्वतते । सहस्रपात् अनेकचरणः । 'सङ्ख्यासुपूर्वस्य' इति पादशब्दस्य पद्भावः । सर्वत्र शिरःप्रभृतिकार्यसद्भावात् शिरः प्रभृतीनामनेकत्वम् । यद्वा - 'पुरुष एवेदं सर्वम्' इति तस्य विश्वात्मत्वात् अस्मदादिसम्बन्धिनः शिरःप्रभृतयोऽवयवाः तस्यैवावयवा इति तेषामनेकत्वोपपत्तिः । सः पुरुषः भूमि भृम्यादीन् विकारान् विश्वतः सर्वतः वृत्वा व्याप्य मृदिव घटादीन् स्वाभेदेन छादयित्वा अत्यतिष्ठत् अतीत्य तिष्ठति अतिक्रम्य विकारावस्थां स्वेनैव रूपेण तिष्ठति दशाङ्गुलं दशाङ्गुलिप्रमाणावच्छिन्नम् । दश अङ्गुलयः प्रमाणं अस्येति अर्हीयस्य 'अध्यर्धपूर्व' इति लुक् , 'तत्पुरुषस्याङ्गलेः' इत्यच् समासान्तः । अत्र सामर्थ्यात् हृदयाकाशपरिग्रहः । हृदयाकाशस्यैव दशाङ्गुलमित्याख्येति केचित् । हृदयं दहरं गगनं पुरुष इति पर्यायः । यद्वा - सर्गप्रकरणमिदं, अतो विकारजातं भूम्यादिकं सर्वं वृत्वा पदेनैव घनमावृत्य दशाङ्गुलमतितिष्ठति दशाङ्गुलादधोऽधिष्ठानं न करोति, अत एव भूमेर्दशाङ्गुलादधोऽङ्कुरादेरनुत्पत्तिः । सर्वगतत्वेऽपि पुरुषस्य सिसृक्षोपधानमूलकारणात्मकत्वात् सर्वकार्यदेशव्याप्त्यैव स्वप्रयोजनसम्पादनात् तदेव तस्य सर्वगतत्वमिति दशाङ्गलात्परतो न व्याप्नोति प्रयोजनाभावादिति केचित् ॥
2इदानीं पुरुषस्य वैश्वरूप्यमाह - पुरुष एवेति ॥ इदं प्रत्यक्षेण दृश्यमानं व्यक्तं स्थावरजङ्गमात्मकं यद्वर्तमानं सर्वं यच्च भूतं अतीतं यच्च भव्यं भविष्यत् एतत्सर्वं पुरुष एव पुरुषस्यैवायं परिणामः । उत अपि च अयं पुरुषः अमृतत्वस्य देवत्वस्यापि ईशानः समर्थः प्रसन्नः अमृतत्वमपि प्रापयितुं शक्नोति । देवानामपीश्वर इति यावत् । यच्च अन्नेन अदनीयेन निमित्तेन अतिरोहति कारणावस्थामतीत्य कार्यात्मना जायते मर्त्यादि, तस्यापीशान इत्येव अयोनिजानामन्नरसपरिणामानां चेशान इति ॥
3एतावानिति ॥ एतावान् एतत्प्रमाणः यत् मर्त्या अमर्त्याश्च एतावान् अस्य पुरुषस्य महिमा महत्कर्म विभूतिरित्यर्थः, न त्वयमेतावान् । अयं तु पुरुषः अतोऽपि यथोक्तात् मर्त्यामर्त्यलक्षणात् कार्यवर्गात् ज्यायान् वृद्धतरः नेतावानेवेति मन्तव्यः । तत्कथमित्याह - पादः एकदेशः अस्य विश्वा भूतानि भूतजातानि अल्पांशो व्यक्तात्मना वर्तते । पादमात्रत एव सर्गप्रतिसर्गयोः प्रवृत्तिः । अस्य सम्बन्धि अपरं त्रिपात् पादत्रयात्मकं व्यक्तप्रमाणात्त्रिगुणं महाप्रमाणं एकदेशान्तरं अमृतं अविकारित्वेन चेतनरूपेण दिवि द्योतनवति आदित्यमण्डले परमपुरुषशरीरभूते वर्तते । उक्तं च 'स यश्चायं पुरुषे । यश्चासावादित्ये । स एकः ।' इति । त्रयः पादा यस्येति 'सङ्ख्यासु पूर्वस्य' इति लोपः 'द्वित्रिभ्यां पद्दन्' इत्युत्तरपदान्तोदात्तत्वम् । पुरुषस्यापरिमितत्वात् न चतुर्थांशवचनः पादशब्दः ॥
4एवमादित्यान्तरपुरुषरूपेण महापुरुषो विश्वस्य सर्गकारणमित्युक्तम् । इदानीं यज्ञपुरुषरूपेण महापुरुषस्य लोकसृष्टिकारणत्वं तदुभयात्मना च लोकस्थितिहेतुत्वं पुरुषस्याह - त्रिपादिति ॥ वेदानां प्रत्येकं त्रिभिस्त्रिभिः पादैस्सहितः पुरुषो यज्ञात्मा त्रिपात् । रूपस्वरावुक्तौ । वेदानां त्रींस्त्रीन् पादानुपादाय यज्ञो भूत्वा स पुरुष उर्ध्वं उदैत् उर्ध्वमुद्गतवान् । यथा 'गुहा त्रीणि निहिता नेङ्गयन्ति' इति । अथ अस्य पुरुषस्य यज्ञात्मनः पादः तुरीयांशः वेदानां चतुर्थभागा आत्मा इह आभवात् अस्यां परिदृश्यमानायां सर्वभूतस्थितो कारणभावेन पुनःपुनर्भवति, यथा इष्टदेवतास्तुत्यादिभिः तर्पयित्वा तत्फलेन यजमानान् संयोजयति 'अग्नौ प्रास्ताहुतिः' इति न्यायेन लोकानां स्थितिं निर्वतयति । आदित्यमण्डलगता चाहुतिरुदकभावेन रश्मिभिः क्रियते, रश्मिस्थं चोदकं यदा सर्वभूतानुग्रहसमर्थं भवति तदा तन्मध्यमस्थानीयवृष्टिरूपेण पातयित्वा अनेन ओषध्यादीनां स्थितिहेतुर्भवति । एवमयं पुरुषस्य पादः पुनःपुनराभवति आवृत्यावृत्य स्थिति हेतुर्भवतीहत्यानाम् । लेट्याडागमः । ताभ्यां यज्ञादित्यप्रवृत्तिभ्यां समुपबृंहितपादो महापुरुषो विष्वङ् नानाञ्चनः व्यक्रामत् विविधं क्रामति कार्यवशात् विविधं सर्पति साशनानशने अभिलक्ष्य । साशनं अन्नाधीनस्थितिकं जराय्वण्डोद्भित्स्वेदजं चतुर्विधं अनशनं देवजातम् । सत्यपि पारम्पर्येणान्नाधीनस्थितिकत्वे अस्मदादीनामिव साक्षादशनाभावादनशनत्वं देवजातस्य । तदुभयस्थितिमभिसन्धाय विष्वङ् व्यक्रामदिति । विष्वगञ्चतीति ऋत्विगादिना क्विन् प्रत्ययः, 'क्विन्प्रत्ययस्य कुः' इति कुत्वम् ॥
5इदानीं सृष्टिरुच्यते - तस्मात् प्रणवाख्यात् नारायणात् । अव्यक्तादिति केचित्, तदयुक्तं, तस्याप्रस्तुतत्वात् । तस्मात् प्रकृतान्महापुरुषात् विराडजायत विविधं राजन्ति वस्तूनि यस्मिन् स विराट् मनस्संज्ञः प्रजापतिः । ततो विराजो अघि विराजमेवाधिकरणीकृत्य पुरुषोऽजायत दशहोत्राख्यः प्रजापतिः पुरुषसमष्ट्यात्मना अजायत । यथोक्तं 'स मानसीन आत्मा जनानाम्' इति । स वैराजः पुरुषः जातः प्रादुर्भावानन्तरं अत्यरिच्यत स्वयमेव आत्मानमत्यरेचयत् । कर्मकर्तरि रूपम् । अनेकधाभावलक्षणं स्वरूपातिरेकमभजत भूतेन्द्रियादीन्यसृजतेति यावत् । उक्तं च 'असतोऽधि मनोऽसृज्यत । मनः प्रजापतिमसृजत । प्रजापतिः प्रजा असृजत' इति । पश्चादिति । भूतग्रामस्यान्ते भूमिं अत्यरेचयत् । सामर्थ्यात् कर्मकर्तृभावो निवर्तते । एवं आकाशादिपृथिव्यन्तानां तत्त्वानां सर्ग उक्तः । अथो अनन्तरं भूतसृष्टेः पुरः पुराणि शरीराणि सुरनरतिर्यगादीनां स्थावरादीनां च अत्यरेचयत् । पुर इत्यत्र छान्दसं विभक्त्युदात्तत्वम् । एवमिन्द्रियसर्गः पिण्डसर्गश्च प्रतिपादितः ॥ 
6इदानीं सृष्टिविशेष उच्यते - यदिति ॥ यत् यदा पुरुषेण प्रजापतिना हविषा हविष्ट्वेन सङ्कल्पितेन हविरन्तरस्याभावात् देवाः प्राणाः प्राजापत्याः इन्द्रियाणि च यज्ञं सङ्कल्पात्मकं अतन्वत यज्ञमिव अकुर्वत । सृष्टिकामः प्रजापतिरेव प्राणादिवृत्तिभेदेनोच्यते । अथ अस्य यज्ञस्य वसन्त आज्यमासीत्, तत्र गवां भूयिष्ठत्वात् तमेवर्तुं तद्विकाराज्यकार्याय समकल्पयत् । एवं ग्रीष्मशरदौ व्याख्येये ॥
7अथ अस्य यज्ञस्य सप्त पदार्थाः छन्दांसि परिधय आसन् छन्दांस्येव परिधित्वेन अबुध्यन् । तत्र त्रय औत्तरवेदिकाः परिधयस्त्रयस्तान्त्रिकाः आदित्यस्सप्तम इति । 'आदित्यो ह्येवोद्यन्पुरस्तादृक्षांस्यपहन्ति' इति परिधित्वमादित्यस्य । अथास्य यज्ञस्य त्रिस्सप्त एकविंशतिपदार्थाः समिधः कृताः 'द्वादश मासाः पञ्चर्तवः । त्रय इमे लोकाः । असावादित्य एकविंशः' इति इध्मत्वेन एते कल्पिता इति । एवं इध्मावयवानां एकविंशतेर्दारूणां सम्पादनेन इध्मनिरूपणं कृतम् । पूर्वं तु पृथक्त्वेन परिधानकाले परिधिनिरूपणं कृतमिति द्रष्टव्यम् । एवं प्राजापत्यं सङ्कल्पयज्ञं कल्पयित्वा तत्फलं प्रपञ्चसृष्टिमाह - देवा इति । देवाः प्राणाः प्राजापत्याः यज्ञं सङ्कल्पात्मकं तन्वानाः यत् यदा पुरुषं प्रजापतिं पशुं अबध्नन् मनसा पशुत्वेन सङ्कल्पितवन्तः नियोजनमिव कृतवन्तः ॥
8तदानीमेव पुरुषं प्रजापतिं अग्रे सर्वविकाराणां मुखे बन्धनानन्तरं पुरुषं जातं विराट्संज्ञकं पुरुषरूपेण जातं यज्ञं यज्ञसाधनम् । करणे नञ्प्रत्ययः । बर्हिषि यज्ञे यज्ञार्थं प्रौक्षन् प्रोक्षणमिव मनसा कृतवन्तः । कथमन्यो नियुज्यते अन्यः प्रोक्ष्यते इति चेन्न, अभेदात् । अथ तेन विराजा पुरुषेण देवाः प्राणाः अयजन्त यज्ञो वर्तत इति मनसा सङ्कल्पमकुर्वत । केचिदाहुः - अग्रतो जातं यज्ञं यज्ञात्मानं पुरुषं यज्ञे पशुत्वेन प्रौक्षन् इति । यथोक्तं - 'यज्ञेन यज्ञमयजन्त देवाः' इति । साध्याश्च ऋषयश्च द्विप्रकारा अपि देवा अयजन्त । 'चवायोगे प्रथमा' इति निघाताभावः । साधयन्तीति साध्याः प्राणाः । 'कृत्यल्युटो बहुलम्' इति कर्तरि 'अचो यत्' इति ण्यन्ताद्यत्, उदात्तनिवृत्तिस्वरेण यत उदात्तत्वम् । ऋषयः द्रष्टारः इन्द्रियाणि । द्वयेऽपि देवनशीलः देवाः इत्युच्यन्ते ॥
9एवं यज्ञं निर्वर्तितवन्तः, अथ तस्माद्यज्ञात् सर्वहुतः सर्वात्मा पुरुषः पशुत्वेन हूयते अस्मिन्निति सर्वहुत् । अधिकरणे क्विप् । सम्भूतं समुत्पन्नं पृषदाज्यं पृषत् विचित्रं आज्यं पश्वादिभावेन पानीयं पृषदाज्यं अपां परिणामात्मा द्रव्यविशेषः । पशव्यः आज्यस्यैव अवस्थाविशेष इत्येके । अथ तत्पृषदाज्यं पशूंश्चक्रे प्राणेन्द्रियसमष्टिरूपः प्रजापतिः, वायव्यान् वायुदेवत्यान् वायव्यग्रहणं तिर्यगर्थं तद्देवत्यत्वात्तेषाम् । ये आरण्याः ये च ग्राम्यास्तान् सर्वांश्चक्रे । उक्ताश्च ते पूर्वस्मिन्ननुवाके॥
10 अथ तत् तस्मात् तादृशात् यज्ञात् ऋचस्सामानि जज्ञिरे छन्दांसि च सर्वाणि ऋगादिमया वेदाः जज्ञिरे । यजुश्च तस्मादजायत । जातावेकवचनम् ॥
11पुनश्च पशुसृष्टिं प्रपञ्चयति - तस्मादेवाश्वा अजायन्त । ये के च ये केचित् उभयादतः उभयोः पार्श्वयोः दन्ताः येषां ते गर्दभादयश्च अजायन्त । 'छन्दसि च' इति दतृभावः, 'अन्येषामपि दृश्यते' इति दीर्घत्वम् , नुमभावश्छान्दसः । गावश्च अजाश्च अवयश्च तस्माज्जाताः ॥
12यदित्यादि ॥ यदा पुरुषं विराजं व्यदधुः प्राणादयः कल्पितवन्तः, तदा कतिधा कतिभिः प्रकारैः विशिष्टं व्यकल्पयन्, कानि चास्य मुखादीन्युच्यन्ते ॥ 
13-15उत्तरं ब्राह्मणोऽस्येत्यादि ॥ ब्राह्मणादीनां मुखादिभ्य उत्पन्नत्वात् तत्तद्भावेन ते कल्पिताः । 'पद्भ्यां शूद्रो अजायत' इति दर्शनात् सर्वेऽपि ब्राह्मणादयो मुखादिभ्य उत्पन्ना इति गम्यते । चक्षोरिति । वर्णलोपश्छान्दसः । चष्टेर्वा उप्रत्ययः । मुखात् आस्यात् । तथा सर्वान् लोकान् अकल्पयन् । 'दीर्घादटि समानपादे' इति रुत्वम् ॥
16वेदेत्यादयः तिस्रस्त्रिष्टुभः ॥ एतं महान्तं पुरुषं सहस्रशिरसं अहं वेद जानामि आदित्यवर्णं प्रकाशात्मानं तदेव तमसः पारे स्थितं त्रिगुणा प्रकृतिः तमः तस्य पारं वेलां अतीत्य परत्रावस्थितं अहं वेद । स देवः सर्वाणि रूपाणि विकारलक्षणानर्थान् विचित्य पृथक्वेन उत्पाद्य नामानि च सर्वाणि कृत्वा धीरः धीमान् व्याकृतनामरूपः कृतकृत्यो यदा अभिवदन् आभिमुख्येन वदन् विश्वमनुगृह्णन् आस्ते तदा सर्वदा एवमेव सृष्टिर्वेदितव्येति ॥
17धातेत्यादि ॥ यं यथोक्तमहिमानं पुरुषं धाता पितामहः उदाजहार ख्यापितवान् तद्विभूतित्वाद्धातुः । शक्रश्च यमुदाजहार प्रविद्वान् प्रकर्षेण जानन् प्रदिशः प्रधानदिशः चतस्रः तद्वासिनस्सर्वान् प्रविद्वान् । तं महापुरुषं एवं एवंप्रकारं विद्वान् इह लोके यः कश्चिदपि अमृतो भवति । न त्वेतज्ज्ञानादृते अन्यः पन्था विद्यते अयनाय गमनाय संसारं मुक्त्वा अपवर्गं गन्तुं अयमेव मार्ग इति ॥
18 यज्ञेनेसादि ॥ व्याख्याता । यज्ञेन यज्ञात्मना पुरुषेण यज्ञं प्रजापतिं अयजन्त देवाः प्राणाः इन्द्रियाणि च । ततः तानि धर्माणि लोकानां धारकाणि भूतानि प्रथमानि आद्यानि सर्वविकाराणां आसन् । ते च महिमानो महात्मानो नाकं सुखैकरूपं स्थानं गताः यत्र पूर्वे देवाः साध्याः साधकाः प्राणादयः अद्यापि सन्ति इति ॥
इति तृतीये द्वादशोनुवाकः ॥  
1अद्भ्यस्सम्भूत इत्यादि ॥ 'उत्तरनारायणेन आदित्यमुपस्थाय' इत्यादौ विनियोगः । त्रैष्टुभस्सर्वोनुवाकः, विशेषो वक्ष्यते ॥ अद्भ्यः अबादिभ्यः पञ्चभ्यो भूतेभ्यः सम्भूतः उत्पन्नः पृथिव्यै पृथिव्याः रसात् अन्नाच्च उत्पन्नः ततो विश्वकर्मणः विश्वस्य कर्तुः अधि ऐश्वर्यविषयमधि समवर्तत सम्यक् सम्पन्नः प्रजापतिः । ततः तस्य रूपं विदधत् कुर्वन् त्वष्टा तद्रूपं एति सर्वाण्यङ्गानि विकर्तृत्वेन वायुरूपः प्रविशति तत् सर्वं पुरुषस्य प्रभावमहं आजानं आजानामि पुरुष एव सर्वं करोतीति अग्रे प्रथममेव जानामि । छान्दसमाकारस्य ह्रस्वत्वम् । यद्वा - अद्भ्यस्सम्भूतः प्रथमपरिणामः प्रजापतिः । ततः पृथिव्याः रसात् अन्नात् संभूतो वैराजः प्रजापतिः । ततः त्वष्टा विकुर्वन् वायुरूपः तदीयान्यङ्गानि गच्छतीति तृतीयः परिणामः । तत्सर्वं परस्य पुरुषस्य प्रभाव इति प्रथममेवाहं ज्ञातवानिति ॥
2वेदाहमित्यादि गतम् ॥ तमसः परस्तात् तमश्शीलं विकारजातं तमः ततः परस्तात् स्थितं महान्तं पुरुषमहं वेद। एवं तं विद्वान् अमृतो भवति, अन्यः पन्थाः अयनाय अमृतत्वप्राप्तये साधनभूतो न विद्यते । अयनशब्दो लित्स्वरेणाद्युदात्तः, तेनैकादेशे एकार उदात्तः ॥
3प्रजापतिरिति ॥ आत्मसमष्टिः प्रजानां पतिः जीवात्मा अन्तर्गर्भे चरति सर्वेषु शरीरेषु आब्रह्ममशकं स्वयं अजायमान एव बहुप्रकारशरीरसम्बन्धेन विविधं जायमान इव भवति । तस्यैतस्य जायमानस्य योनिं कारणं शरीरसम्बन्धकारणं वा धीराः धीमन्तः परिजानन्ति सर्वात्मना जानन्ति । कीदृशाः? ये वेधसः विधातारः प्रकृष्टज्ञानाः मरीचीनां पदं रश्मीनां पदं स्थानं आदित्यात्मानं इच्छन्ति याथात्म्येन विजानन्ति, प्रविशन्ति वा । ते तं योनि जानन्ति । नान्यत् [नान्यैः] ज्ञातुं शक्यते । 'सूर्य आत्मा' इति च श्रुतिः ॥
4यो देवेभ्य इत्याद्ये अनुष्टुभौ ॥ अधुना स एव आदित्वो वर्ण्यते । यो देवेभ्यः सर्वविकारेभ्यः आतपति समन्तात्तपति सर्वेभ्यो रश्मिमद्भ्योऽधिकं तपति अव्यक्तात्मस्वरूपादागत्य तपनेन सर्वान् विकारान् उत्पाद्य अनुगृह्णाति । यश्च तेषां देवानां देवादीनां विकाराणां पुरोहितः पुरस्तात् स्थितः। तेषां अनुज्ञानार्थं उदयादिना उपकरोति । यश्च पूर्वः प्रथम एव देवेभ्यो जातः सर्वविकाराणां अग्रे जातः । तस्मै रुचाय रोचनशीलाय परमेश्वरदीप्तिमूर्तये । इगुपधलक्षणः कः । ब्राह्मये ब्रह्मणोऽपत्याय । छान्दस इञ् , बाह्वादिर्वा द्रष्टव्यः । तस्मै नम इति ॥
5रुचमिति ॥ एवं महानुभावं रुचं रोचनशीलं ब्राह्मं ब्रह्मणोऽपत्यम् । अजातित्वाट्टिलोपः । तमेवादित्यं जीवात्मना स्थितं जनयन्तः ब्राह्मणाः आत्मवन्तः स्यामेति ईशं शरीरे सन्निधापयन्तः देवाः इन्द्रियाणि अग्रे पूर्वमेव अब्रुवन् सृष्ट्यादौ आत्मना समयमिव कृतवन्तः । तत् तदानीं जन्मकाल एव यो ब्राह्मणः त्वा त्वां एवं जीवात्मना स्थितं विद्वान् एवं सृष्टयादिप्रवृत्तं यः त्वां विद्वान् यथावत् जानन् भवति, तस्य वशे असन् भवन्ति देवाः इन्द्रियाणि जितेन्द्रियो मुक्तो भवति । यद्वा - देवादयः स तस्य वशे तिष्ठन्ति विधेया भवन्ति । अस्तेर्लटि शपो लुक् ॥
6ह्रीश्चेत्यादिकं यजुः ॥ ह्रीः लज्जा लक्ष्मीः श्रीः ते उभे तव पत्न्यौ सहधर्मचारिण्यौ, हे आत्मन् ! अहोरात्रे अहश्च रात्रिश्च पार्श्वस्थानीये । पशूनां समूहः पार्श्वं, 'पशोर्णस् वक्तव्यः' । घटिकासमूहात्मके अहोरात्रे पार्श्वस्थानीये धारकत्वसामान्यात् । नक्षत्राणि चन्द्रयुतानि तव रूपं रूपणनिमित्तानि,नक्षत्रयुक्तचन्द्राधीनकालनिबन्धनत्वात् जीवानां स्थितेः । अश्विनौ द्यावापृथिव्यौ व्यात्तं व्यात्तास्यस्थानीयौ, विश्वं निगिरतः तव व्यापकत्वात् तद्देवत्यत्वाद्वा द्यावापृथिव्योरश्वित्वम् । स त्वमेवं महाभागो मम इष्टं ईप्सितं आत्मबोधलक्षणं मनिषाण अनुमन्यस्व, देहीति यावत् । मनोतेर्व्यत्ययेन श्नाप्रत्ययः, 'हलश्नश्शानज्झौ' विकरणत्वेन सिप इडागमः, धात्वन्तरं वा छान्दसं द्रष्टव्यम् । अमुमिति विशेषार्थं, आयुश्च गां च अश्वं च देहि । किंबहुना ऐहिकमामुष्मिकं वा सर्वमिष्टं देहीति ॥
इत्यारण्यके तृतीये त्रयोदशोऽनुवाकः ॥  
1उत्तरानुवाकौ सूक्तविशेषौ आरण्यकत्वाविशेषादिहाम्नातौ । तत्रेदं प्रथमं भर्तृसूक्तं 'मृत्यवे वेहतम्' इत्यत्र पशूनां नारिष्टानन्तरमुपहोमा एते । प्राणः मृत्युरूपेण स्तूयते - अन्त्या अनुष्टुप् । भर्ता प्राणः, शरीरस्य धारकत्वात् पोषकत्वाद्वा भर्ता सन् भ्रियमाणश्चान्नादिना ईश्वरेण च एवंभूतो यो बिभर्ति शरीराणि देवो देवनशीलः एकोऽपि सन् बहुधा शरीरेषु निविष्टः केषुचिन्महान् केषुचिदल्पः, तत्रापि बहुप्रकारकार्यजनकः । किं सर्वदा शरीराणि बिभर्ति ? नेत्याह - स एष देवो यदा भारं भरणीयं शरीरं भर्तुं तन्द्रयते तन्द्रीं आलस्यं प्रतिपद्यते जीवनादृष्टावसाने, तदानीं इदं भारं निधाय उत्सृज्य अस्तमेति अदर्शनं गच्छति पुनः पूर्ववच्छरीरारम्भात्प्रागेव तदाऽसौ मृत इत्युच्यते ॥
2यस्मादेवं तस्मात् तमेवेति मृत्युं मरणहेतुं अमृतं अमृतत्वहेतुं च तमेव आहुः विपश्चितः । यद्ययं मुञ्चति म्रियतेऽसौ, यदि न मुञ्चति जीवत्यसौ । किञ्च - तमेव भारं पोषयितारं गोप्तारं रक्षिप्तारं च आहुः । अपि च स देवः पूर्वमेव देहारम्भे भृतः भ्रियमाणश्च अन्नादिभिरिदानीं बिभर्ति तं पुरुषम् । किमित्याह - य एनं प्राणं सत्येन सति साधुना श्रुतिस्मृत्युदितेन मार्गेण भर्तुं वेद तं भृतो भ्रियमाणश्च बिभर्ति न जहाति । अन्यं तु भृतोऽपि भ्रियमाणोऽपि न विभर्ति असन्निव तस्मिन् भवति । यद्वा - अन्यं भृतो भ्रियमाणो न बिभर्ति यद्यपि भृतः तथाऽपीदानीं भ्रियमाणो भूत्वा भर्ता न भवति ॥
3एतदेव स्पष्टयति - सद्य इति ॥ स एष देवः सद्यः समानेऽह्नि उताप्यर्थे जातं जातमात्रमपि जहाति जन्मदिन एवं त्यजति एकमिति सामर्थ्याल्लभ्यते । उतो अपिच एकं अन्यं पुरुषं जरन्तं जीर्णमपि न जहाति । 'जीर्यतेरत्रन्' इति भूते अत्रन्प्रत्ययः । अथ एकमहः एकस्मिन्नहनि बहूनपि जहार हरति । एतदुक्तं भवति - बहुष्वप्यहस्सु एकमपि न हरति एकस्मिन्नहनि बहूनपि हरतीति या वचनव्यक्तिः सा सामर्थ्यात् लभ्या । एवमयं देवः सदमेव सदैव । मकारान्तो निपातः । अतन्द्रः अनालस्यः प्रार्थः प्रकृष्टप्रयोजनः, प्रार्थनीय इत्येके ॥
4यस्तदियादि ॥ अथ यः पुरुषः तद्वेद तत्कारणं जानाति । किमित्वाह - यतः कारणात् अयं प्राणः आबभूव आविर्बभूव तद्यो वेद, सन्धां च यो वेदेत्येव सन्धा सन्धानं समयः सम्बन्धो वा । 'आतश्चोपसर्गे' इत्यञ् । तामपि यो वेद । कीदृशीमित्याह - यां सन्धां ब्रह्मणा आत्मना सह एषः प्राणः सन्दधे 'इत्थं वस्तव्यं इयन्तं कालं स्थातव्यं' इति तामस्य सन्धां कालं च यो वेद । तस्मिन् पुरुषे जीर्णे शयानेऽपि अयं देवो रमते नैवैनं जहाति अहस्सु पूर्व्येषु पूर्वैः कर्मभिः कृतानि पूर्व्याणि 'पूर्वैः कृतमिनियौ' इति यः । तेषु नैनं जहाति महाप्राण एव सर्वेषु भवति पुरुषः । यद्वा - पूर्वैः शास्त्रकृद्भिः कृतानि विहितानि शतवर्षसम्बन्धीनि । पूर्व्याणि । यद्वा - पूर्वसदृशानि पूर्व्याणि । इवार्थे यः । बाल्ये यान्यहानि गतानि तत्तुल्येष्वेवाहस्सु सर्वेषु एनं न जहाति तत्तुल्यान्येव करोतीति यावत् ॥
5त्वामाप इति ॥ चरन्तीति प्रथमपादान्तः । वाक्यविच्छेदोऽन्यथा प्रमादकृतः । आपः कर्माणि सर्वाणि कर्माणि त्वामेवानुसञ्चरन्ति अनुधावन्ति त्वमेव हि सर्वाणि कर्माणि कारयसि यथा वत्सं मातरोऽनुसञ्चरन्ति जानतीः जानन्त्यः वत्समेव ध्यायन्त्यः । 'वा छन्दसि' इति पूर्वसवर्णदीर्घः । पयसा पुनाना वत्सं शोधयन्त्यः जीवयन्त्यः शुद्ध्या तत्फलं जीवनं लक्ष्यते । यद्वा - पयसा सर्वं जगत् पुनाना यागादिनिर्वृत्त्या । यद्वा - अन्तर्भावितण्यर्थश्चरतिः । सर्वाण्यपि कर्माणि त्वां अनतिक्रमेण चरन्ति वर्धयन्ति वत्समिव गावः पयस्विन्य इति श्रौतस्मार्तैर्हि कर्मभिः प्राणा वर्धन्ते । यद्वा - स्यन्दनकर्मा पुनातिः । पुनानाः सोमधारयेति । यथा स्यन्दमाना पयोधारा यतो वत्सं जानन्त्यः इति । त्वमेव हव्यवाहं हविषां वोढारम् । 'वहश्च' इति ण्विः । अग्निं समिंत्से संदीपयसि । इन्धेर्लटि 'रुधादिभ्यः श्नम्' 'श्नसोरल्लोपः' 'खरि च' इति चर्वम् । त्वं भर्ता प्रजानां धारयिता पोषयिता वा । कथमित्याह - मातरिश्वा आकाशे गन्तेति व्याख्यातम् ॥
6त्वं यज्ञ इत्यादि ॥ त्वमेव यज्ञः त्वदधीनत्वात् सर्वप्रवृत्तीनां, सोमश्च त्वमेवासि, त्वदधीनत्वात्सर्वजीवानां, न हि वायुना विना किञ्चिज्जीवतीति तव हवं आह्वानं आयन्ति गच्छन्ति सर्वे देवाः सर्वाणीन्द्रियाणि त्वयि हूयमाने आगच्छन्ति त्वया वा हूयमाना आगच्छन्ति । त्वमेकोऽसि बहून् देहान् अनुप्रविष्टः पृथक्त्वेन अनुप्रविष्टः अनुक्रमेण व्याप्य स्थितः । यद्वा - एक एव सन् बहूनिन्द्रियपदार्थाननुप्रविश्य स्थितः तस्मै महानुभावाय तुभ्यं नमोऽस्तु त्वं च मम सुहवः एधि शोभमानाह्वानो भव । विधेयो भवेति यावत् । ह्वयतेः 'भावे अनुपसर्गस्य' इति अप्सम्प्रसारणे, आद्युदात्तं द्व्यचश्छन्दसि' इत्युत्तरपदानुदात्तत्वम् ॥
7नमो वामिति ॥ इदानीं प्राणापानवृत्तिद्वयेन प्राणः स्तूयते - हे प्राणापानौ! वां युवाभ्यां नमोऽस्तु मम हवं आह्वानं शृणुतं आह्वानप्रयोजनं कुरुतम् । तिङः परत्वान्न निहन्यते । अजिरं अजनशीलं युष्मत्सम्बन्धेन सत्वरं सञ्चरन्तौ समेत्य चरन्तौ । यद्वा - शरीरं सञ्चारयन्तौ युवां मम हवं शृणुतं इति । किमर्थमाह्वानमिति चेत् आह - ब्रह्मणा मन्त्रेण युवां आह्वयामि । परिबृडौ वां युवां आह्वयामि । 'सुपां सुलुक्! इत्याकारः । तूर्तं त्वरितम् । 'नसत्तनिषत्ता' इत्यत्र निपात्यते । एतं शीघ्रमागच्छतं एतस्मै प्रयोजनाय युवां आह्वयामि । इदमपि किमर्थमित्याह - यो मां द्वेष्टि तं जहितं त्यजतं तत्सकाशं मा गमयतं हे युवाना! युवानौ ! नित्यतरुणौ! मिश्रितौ - वा । 'सुपां सुलुक्' इत्याकारः॥
8प्राणापानाविति ॥ हे प्राणापानौ! संविदानौ ऐकमत्यं गतौ सन्तौ मम शत्रुं जहितं त्यजतम् । अमुष्य शत्रोः दत्तस्य गुप्तस्य वा असुना जीवेन मा सङ्गसाथां सङ्गतौ मा भूतम् । उभयत्र 'समोगमृच्छि' इत्यात्मनेपदं 'वा गमः' इति सिचः कित्त्वम् । किञ्च - हे देवा! देवौ! ब्रह्मणा परेण आत्मना संविदानौ ऐकमत्यं गतौ तं मे मम शत्रुं वधाय वधार्थं दत्तं मया हन्यमानं अनुज्ञातुं अर्हथ । तदाह - तमहं हनामि युवाभ्यां अनुज्ञातः । व्यत्ययेन शप् ॥
9असदिति ॥ अस्पृष्टभावविकारं परमेश्वरलक्षणं वस्तु असज्जजान परमाकाशरूपेण प्रादुरभूत् सतः तस्मात् सद्रूपात् सर्वपरिस्पन्दाधाराद्वाताख्यात् प्राणोऽयं आबभूव सर्वविकारव्यापी उदपद्यत । अथ अयं सर्वभूतात्मा यंयं पदार्थं जजान जनयति अस्य सर्वस्य स एव प्राणः गोपः गोपायिता रक्षिता । पचाद्यच् 'आयादय आर्धधातुके वा' इत्यायप्रत्ययाभावः । अथ स प्राणो विश्वं बिभ्रत् यदा इमं भारं भर्तुं तन्द्रयते आलस्यं प्रतिपद्यते तदानीं भारं इमं परास्य उत्सृज्य पुनरस्तमेति परमाकाशात्मना तिष्ठति ॥
10तद्वा इति ॥ 'प्रत्यक्षकृतोऽयं मन्त्रः प्राणत्वं च अस्य देवस्य प्रतिपादयति तत् तस्मात् कारणात् त्वं प्राणो अभवः प्राणव्यपदेशोऽभवः । प्रजापतेः महान् भोगः भोगहेतुस्त्वं यस्मात् तस्मात् त्वं प्राणो अभवः चक्षुरादयो हि भोगहेतवः प्राणाः तस्मात् त्वं प्राण इति । कः आह भोगहेतुः प्राण इति ? तत्राह - भुजः भोगान् करिष्यमाणः । हेतौ शानच् । भोगहेतुर्जीवानां यस्मात् त्वं देवान् चक्षुरादीनि नव इन्द्रियाणि प्राणयः प्रकर्षेण उज्जीवितवानसि । प्रकृष्टमननं जीवनं एतेष्विति प्राणाः। इत्थं त्वमेव भोगार्थं करोषि तस्मात् भोगहेतवः प्राणाः । त्वं च महान् भोगहेतुः प्रजापतेः । तस्मात् त्वं प्राणो अभव इति । अनितेर्ण्यन्तात् लङि 'आडजादीनाम्' इत्याट् । 'यद्वृत्तान्नित्यम्' इति निघाते प्रतिषिद्धे आट उदात्तत्वे 'तिङि चोदात्तवति' इति गतेरनुदात्तत्वं, 'उदात्तवता तिङा' इति समासः, एकादेशेन उदात्तत्वे णिच् स्वर्यते 'अनितेः' इति णत्वम् ॥
इत्यारण्यके तृतीये चतुर्दशोऽनुवाकः ॥  
1अथ अनन्तरोऽनुवाको मृत्युसूक्तं - हरिं हरन्तमिति ॥ 'मृत्यवे वेहतम्' इत्यत्र पशौ वपायाः पुरोडाशस्य हविष इति द्वेद्वे याज्यानुवाक्ये षडृचो भवन्ति । प्रथमे अन्त्ये च त्रिष्टुभः । मध्ये द्वे अनुष्टुभौ । हरिं हरणशीलं मृत्युं हरन्तं प्राणमपहरन्तं अनुयन्ति अनुगच्छन्ति देवाः इन्द्रियाणि प्राणे ह्रियमाणे स्वयमपि पलायन्ते तद्वृत्तित्वात् । विश्वस्य भूतग्रामस्य ईशानं ईशितारं वृषभं प्रधानभूतं मतीनां मतिमताम् । तस्मात् इत्थं महानुभावस्त्वं अप्रतिरथः स्वतन्त्रश्च असि । अथापि मद्विषये इत्थं कर्तव्यमित्यात्माभिमतं प्रार्थयिष्यमाणः तद्धेतुत्वेन आत्मनो वैलक्षक्षण्यं तावदाह - ब्रह्मेति । यस्मात् परिबृढं अयनं ज्ञानं गमनमेव वा सरूपं आत्मसमानरूपं आत्मसत्त्वानुगतस्वभावं इदं ईदृशं मामन्वागात् अनुक्रमेणागतम् तस्मात् तद्विषयानतिक्रम्य परस्मिन् महिम्नि स्थितं मां मा विवधीः मा विफलं हिंसीः । विघातमस्यायनस्य कार्षीः । तस्मात् विक्रमस्व मां विहाय अन्यत्र यद्वा - मा गच्छ मां मा वधिष्टाः ॥
2मा छिद इति प्रथमः पादो व्यक्ताक्षरः ॥ हे मृत्यो ! मां मा छिदः मा छेत्सीः देहबाधां मा कार्षीः मा च मां वधीः प्राणबाधां मा कार्षीः । 'लुङि च' इति वधादेशः 'नेटि' इति वृद्धिप्रतिषेधः । मा च मम बलं विवृहः मा विनीनशः बलहानिं मा कार्षीः । बृह उद्यमने, बवयोरेकत्वमिच्छन्ति, तौदादिकः, छान्दसो लुङ्, लङपवादः छान्दसो लुङ् । मा च मां प्रमोषीः अज्ञं प्रमत्तं वा माऽपहार्षीः । मदीयं वा धनादिकं मा प्रमोषीः । हे उग्र! उग्रदण्डस्वभाव! मा मदीयां प्रजां रीरिषः माऽनीनशः आयुश्च मा रीरिष इत्येव, वर्षशतादर्वाक् मामादाय मा गमः | तदर्थं वयमपि त्वां नृचक्षसं नृणां मनुष्याणां द्रष्टारं हिताहितदर्शिनं पुण्यापुण्यविभागदर्शिनं वा । नॄन् चष्ट इति नृचक्षाः । 'गतिकारकयोरपि' इति असुन् 'परादिश्छन्दसि' इति उत्तरपदाधुदात्तत्वम् । तादृशं त्वां हविषा विधेम परिचरेम ॥
3सद्य इति ॥ सद्यः समानेऽहनि न तदानीमेव चकमानाय तृप्यते आगत्य क्षणं तिष्ठते प्राणिनां सद्यो मरण रुचये अतएव प्रवेपानाय प्रकर्षेण प्राणिनां वेपयित्रे कम्पयित्रे । ण्यन्तात्ताच्छीलिकश्चानश्, 'छन्दस्युभयथा' इत्यार्धधातुकत्वाण्णिलोपः, 'अनित्यमागमम्' इति वा मुगभावः, यथा 'अपि शाकंपचानस्य' इति । ईदृशाय अस्मै मृत्यवे आशाः सर्वाः प्राशृण्वन् प्रकर्षेण शृण्वन्ति सर्वे दिग्वासिनः इममेव शृण्वन्ति एतच्चरितानामेव प्रकर्षण श्रोतारो भवन्ति । यद्वा - अस्मा एव दिग्वासिनः प्रशृण्वन्ति विधेयीभूता आज्ञाश्राविण इव प्रकर्षेण प्रवर्तन्ते । छान्दसो लुङ् । किञ्च - सर्वेऽपि दिग्वासिनः अस्य कामेन इच्छया पुनःपुनरात्मीयमहिम्नाऽभिमतं अजनयन् जनयन्ति न पुनरेतदनुज्ञया विना ॥
4कामेनेति ॥ मृत्योः कामो मम कामेन ममानुकूल्येन आगात् आगच्छतु, यथाऽहं कामये तदेव कामयतां मृत्युः कामम् । किञ्च - ममापि हृदयं मृत्योः हृदयात् मृत्युहृदयानुकूल्यात् आगादित्येव । यादृशं मृत्युहृदयं तादृशमस्तु मम हृदयं न तु तद्विरोधि मृत्योर्विप्रियं मा कार्षमिति यावत् । ल्यब्लोपे वा पञ्चमी - मृत्युहृदयमभिसमीक्ष्य मम हृदयं तदनुरूपं प्रवर्ततामिति । इदानीं मृत्योर्विप्रियानाचरणस्य फलमाह - अमीषां इन्द्रियाणां यत्प्रियं अद इति विशेषार्थं आयुर्वा प्रजा वा पशुर्वेति । 'सुपां सुलुक्' इति सप्तम्या वा लुक् । अमुष्मिन् लोके यत् प्रियं तत्सर्वं मामभ्यैतु आभिमुख्येन उपागच्छतु, मृत्योः प्रियाचरणं इन्द्रियप्रियाभ्युपाय इति भावः ॥
5परमिति ॥ हे मृत्यो ! परं अन्यं पन्था पन्थानं अनुपरेहि अनुक्रमेण परागच्छ । यस्ते स्वभूतः पन्थाः देवयानादितरः तत्र परेहि, देवयानं पन्थानं मे देहि । चक्षुष्मते साधुदर्शिने शृण्वते श्रोत्रे विज्ञप्तीनां श्रुत्वाऽभिमतानां दात्रे ब्रवीमि प्रार्थये । कर्मणि चतुर्थी । अस्माकं प्रजां पुत्रादिकां वीरान् विक्रान्तांश्च अन्यानस्मदीयान् मा रीरिषः माऽनीनशः ॥
6प्रपूर्व्यमिति ॥ पूर्व्यं पुरातनम् । स्वार्थिको यः । पूर्वेण वा प्रथमेन पुंसा ईश्वरेण कृतः प्रवर्तितः 'पूर्वैः कृतमिनियौ च' इति यः । मनसा वन्दमानो नाधमानः । नाथृ याच्नादिषु, वर्णविकारश्छान्दसः । याचमानोऽभिमतानि वृषभं वर्षितारं कामानां चर्षणीनां मनुष्याणाम् । यः प्रजानां मानुषीणां मनोरपत्यानां एकराट् एकस्वामी 'मनोर्जातौ' इत्यञ् । तं महानुभावं मृत्युं प्रयजे प्रकर्षण पूजयामि । ऋतस्य सत्यस्य आत्मनः प्रथमजां प्रथमोत्पन्नं पुत्रम् । 'जनसन' इति विट्, ‘विड्वनोरनुनासिकस्यात्' इत्यात्त्वम् ॥
इति तैत्तिरीयारण्यके पश्चदशोऽनुवाकः ॥  
1अतिग्राह्याणां तृतीयं सौर्यं गृह्णाति - तरणिरिति गायत्री एकयजुरन्ता ॥ हे सूर्य! तरणिः तरणशीलः गत्वरः तारयिता वा दुरितानां विश्वदर्शतः विश्वस्य साक्षाद्द्रष्टा । दासी भारादिर्द्रष्टव्यः । यद्वा - विश्वं दर्शतं द्रष्टव्यं यस्य । 'बहुव्रीहौ विश्वं संज्ञायाम्' इति विश्वशब्दस्य अन्तोदात्तत्वम् । ज्योतिष्कृत् ज्योतिषां ग्रहनक्षत्राणां कर्ता एवं महानुभावस्त्वं असि । त्वं विश्वं रोचनं रोचनशीलं आभासि त्वमेव वा आभासयसि आत्मज्योतिस्त्वमसीति । उपयामगृहीत इति व्याख्यातम् । सूर्याय त्वा भ्राजस्वते दीप्तिमते गृह्णामि एष ते योनिरिति ॥
इति तैत्तिरीयारण्यके तृतीये षोडशोऽनुवाकः ॥  
1चमसोपदंसने प्रायश्चित्तं - आप्यायस्वेति गायत्री ॥ सोम! मदिन्तम! मादयितृतम! । यद्वा - माद्यतम आत्मानन्दमय । 'शमित्यष्टाभ्यो घिनुण्' 'नाद्घस्य' इति नुट् । आप्यायस्व वर्धस्व विश्वाभिरूतिभिः रक्षणैस्तर्पणैर्वा अस्माकं सप्रथस्तमो भव अतिशयेन प्रथासमन्वितः सप्रथस्तमः । त्वमस्मद्विषयाभिस्सर्वाभिरूतिभिः भृशं प्रथितो भव अस्माभिस्सह वर्धस्व ॥
इति तैत्तिरीयारण्यके तृतीये सप्तदशोऽनुवाकः ॥  
1सन्ति वृष्टयो नाम पोडशेष्टकाः 'इयमेव सा या' इत्याद्याः । तासामियं षोडशी ईयुष्ट इति त्रिष्टुप् ॥ ईयुः गताः ते माः ये पूर्वतरां पुराणतरां अतीतां व्युच्छन्तीं विवसन्तीं उषसं अपश्यन् दृष्टवन्तः । अस्माभिरेव त्विदानीं प्रतिचक्ष्या प्रतिदिनं द्रष्टव्या अभूत् । ख्याञादेशाभावश्छान्दसः । ये पुनः अपरीषु परासु अनागतासु उपस्सु पश्यान् पश्येयुः द्रष्टारः स्युः । लेट्याडागमः । तेऽप्यायन्त्येव आगमिष्यन्त्येव । एवं त्रैकाल्येऽपि सर्वैः प्रतीक्ष्यते उषसो महिमा । आ उ ओ इति निपातसमुदायात्मा निपातः । अपरशब्दात् छन्दसो ङीष् । एवमात्मज्योतिरेव व्याप्य तिष्ठतीति उषसस्स्तुतिः ॥
इत्यारण्यके तृतीये अष्टादशोऽनुवाकः ॥  
1द्वादश ज्योतिष्मतीरुपदधाति - ज्योतिष्मतीमिति ॥ आत्मज्योतिषो वृत्तिभेदाः ते इष्टकावेन स्तूयन्ते - ज्योतिष्मती प्रशस्तज्योतिः । ज्योतिष्कृत् ज्योतिरन्तरस्य कर्त्रीं ज्योतिषां लम्भयित्री भास्वती बहुप्रकाशा । ज्वलन्ती अविच्छिन्नप्रकाशा । मल्मलाभवन्ती महाघोषवती । 'अव्यक्तानुकरणात्' इति डाच् । दीप्यमाना हृदये आविर्भवन्ती । रोचमाना गगने आविर्भवन्ती । अजस्रा अनुपहिंस्या केनचिदपि । बृहज्ज्योतिः बृंहितज्योतिः । बोधयन्ती दृश्यं प्रकाशयन्ती । जाग्रती स्वयंप्रकाशात्मना ॥
इत्यारण्यके तृतीये एकोनविंशोऽनुवाकः ॥  
1अश्वमेधे रात्रिहोमेषु प्रयासायेति परमात्मपरिस्पन्दभेदा उच्यन्ते - प्रयासः प्रकृष्टो यासः क्रिया यागादिः । आयासः शास्त्रपूर्वः प्रयासः अर्थार्जनादिः । मर्यादायामाकारः । वियासः विविधो व्यापारः हसितकण्डूयितादिः । संयासः समीचीनप्रयत्नः परोपकारादिः । उद्यासः उद्भूतो व्यापारः महाभूतविकारादिः । अवयासः निकृष्टो व्यापारः दुष्कर्म । शुक् शोचयितृस्वभावं दुःखात्मकं कर्म । शोकः तत्फलमात्मधर्मः । तप्यतुः तापहेतुः अनिष्टाचरणम् । तपतेरौणादिकोतुच्प्रत्ययः, यकारोपजनश्छान्दसः, 'उदात्तयणः ' इति विभक्तेरुदात्तत्वम् । तपः कृच्छ्रादि देहशोषकम् । ब्रह्महत्या ग्रहणं महापातकानामुपलक्षणम् । सर्वग्रहणं अनुक्तपरिस्पन्दपरिग्रहार्थम् ॥
इति तैत्तिरीयारण्यके तृतीयप्रपाठके विंशोऽनुवाकः ॥  
1ब्रह्ममेधे प्रेतस्य देहावयवानां स्वकारणोपसंहारे चित्तमित्यादि । परमेश्वरस्य प्रपञ्चाधिष्ठातृरूपाण्युच्यन्ते एते शरीरहोमाः इमां देवतां अनेन यजामीति । चित्तं महान् तस्य अधिष्ठाता सन्तानः पुत्रपौत्रादिः आन्त्रं माला पुरीतदित्येके । भवः अपामधिष्ठाता । यकृत् कृष्णो मांसविशेषः । रुद्रः आदित्यस्याधिष्ठाता । तनिमा पद्मदळवत्ततो मांसविशेषः । पशुपतिः पृथिव्या अधिष्ठाता । स्थूलहृदयं पद्मकोशाकारो मांसविशेषः । अग्निः अग्नेरधिष्ठाता । हृदयं सूक्ष्माकाशाधारः प्रदेशविशेषः । रुद्रः यजमानस्य अधिष्ठाता । लोहितं रक्तम् । शर्वं आकाशस्य अधिष्ठाता । मतस्ने दीर्घौ सिराविशेषौ । महादेवः प्राणस्य वायोरधिष्ठाता । अन्तःपार्श्वं पार्श्वयोरन्तः अन्तःपार्श्वम् । ओषिष्ठहा ओषधिपक्षगामी [ओषिष्ठः क्षयपक्षः तद्गामी] चन्द्रः । ओषितृशब्दात् 'तुश्छन्दसि' इति इष्ठन्प्रत्ययः। शिङ्गीनिकोश्ये शिञ्जनाधारः कोशाकारश्च स्थानविशेषो यत्र । शिञ्जनं नादः । घञि कुत्वे मत्वर्थीय ईकारः । निभृतः कोशो निकोशः । तयोर्भवौ शिङ्गीनिकोश्यौ मांसविशेषौ । 'भवेच्छन्दसि' इति यत् ॥
इति तैत्तिरीयारण्यके तृतीयप्रपाठके एकविंशोऽनुवाकः ॥
प्रपाठकश्च समाप्तः ॥  
