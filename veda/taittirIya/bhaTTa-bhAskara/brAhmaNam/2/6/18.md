

  
(SB) 1ऐन्द्रे पशावेकादश प्रयाजप्रैषा: सप्तदशेऽभिहिताः । अष्टादशे आप्रिनामिकाः प्रयाजयाज्या उच्यन्ते । तत्र प्रथमामृचमाह - समिन्नामकः प्रथमप्रयाजदेवोऽग्निः । स च समिधा समिद्यागेन सुषमिद्धः सुष्ठु प्रज्वलितः । योऽयं तादृशोऽग्निः, यच्च गायत्र्याख्यं छन्दः, योऽपि त्र्यविः सार्धसंवत्सरो गौः त एते देवाः इन्द्रियं चक्षुरादिपाटवं, वय आयुष्यं च दधुः संपादितवन्तः ॥
2अथ द्वितीयामाह - तनूनपाच्छब्देन द्वितीयप्रयाजदेव उच्यते । स च शुचिव्रतः शुद्धेन व्रतकर्मणा युक्तः तादृशः तद्रूपात् शरीरप्राप्तिहेतुः । सरस्वती च, उष्णिक्छन्दश्च दित्यवाट्, संवत्सरद्वयोपेतो गौश्च इत्येते देवा इन्द्रियं, वयश्च संपादयन्तु ॥
3अथ तृतीयामाह - इडाभिः मन्त्रोक्ताभिः स्तुतिभिः ईड्यः स्तुत्यः । ईड्यनामकोऽग्निस्तृनीयप्रयाजदेवः । यश्च अमर्त्यो मरणरहितः सोमो देवः, यदप्यनुष्टुच्छन्दः, योऽपि संवत्सरत्रयोपेतो गौः न एते देवाः इन्द्रियं, वयश्च दधुः ॥
4अथ चतुर्थीमाह - सुष्ठु बर्हिः यस्यासौ सुबर्हिः एतन्नामकश्चतुर्थप्रयाजदेवोऽग्निः । पूषण्वान् पूष्णा देवेन युक्तः पोषणसामर्थ्ययुक्तो वा । स्तीर्णबर्हिः वेदिप्रसारितबर्हिर्युक्तः । अमर्त्यो मरणरहितः । ईदृशो योऽग्निः, यच्च बृहती छन्दः, योऽपि सार्धसंवत्सरद्वयोपेतो गौः एते देवा इन्द्रियं, वयश्च दधुः ॥
5अथ पञ्चमीमाह - दुरः पञ्चमप्रयाजदेवताः । ताश्च देवीः द्योतमानाः । दिशो दिग्रूपाः । महीर्महत्यः । यश्च ब्रह्मा ब्राह्मणस्वामी बृहस्पतिर्देवः, यदपि पङ्किश्छन्दः, योऽपि सार्धसंवत्सरत्रयोपेतो गौः एते देवा इन्द्रियं, वयश्च दधुः ॥
6अथ षष्ठीमाह - उषे षष्ठप्रयाजदेवते । यह्वी प्रयतमाने । सुपेशसा शोभमानरूपे । ईदृश्यौ ये देव्यौ, ये चामर्त्या मरणधर्मरहिता विश्वे देवाः, यच्च त्रिष्टुप्छन्दः, योऽपि संवत्सरचतुष्टयोपेतो गौः एते देवा इन्द्रियं वयश्च दधुः ॥
7अथ सप्तमीमाह - दैव्यौ होतारौ सप्तमप्रयाजदेवौ । तौ च भिषजौ चिकित्सकौ इन्द्रेण सयुजा सह वर्तमानौ युजा परस्परमपि संयुक्तौ । ईदृशौ यौ देवौ, यच्च जगती छन्दः, योऽपि शकटवहनक्षमो गौः एते देवा इन्द्रियं वयश्च दधुः ॥
8अथाष्टमीमाह - इडा सरस्वती भारती च अष्टमप्रयाजदेवतास्तिस्रो यास्सन्ति, येऽपि देवानां मध्ये विशो मरुतः, यदपि विराट्छन्दः, नवप्रसूतिका गौरपि या विद्यते एते देवा इह कर्मणि इन्द्रियं वयश्च दधुः ॥
9अथ नवमीमाह - त्वष्टा नवमप्रयाजदेवः । स च तुरीपः शीघ्रप्राप्तिमान् अद्भुत आश्चर्यविग्रहः तादृशो यो देवः, यौ च पुष्टिवर्धना पुष्टिं वर्धयितरौ ताविन्द्राग्नी, यदपि द्विपात् पादद्वयोपेतं छन्दः, उक्षा गौर्न सेचनसमर्थो गौरपि यो विद्यते, ते देवा इह कर्मणि इन्द्रियं वयश्च दधुः ॥
10अथ दशमीमाह - वनस्पतिर्दशमप्रयाजदेवः । स च नोऽस्माकं शमिता सर्वोपद्रवशमनहेतुः । तादृशो यो देवः, यश्च सविता भगं सौभाग्यं प्रसुवन् प्रेरयन्वर्तते, गौर्न गौरपि वेहत् गर्भपातिनी सती वशा वन्ध्या या विद्यते एते देवा इन्द्रियं वयश्च दधुः ॥
11अथैकादशीमाह - स्वाहाकाराख्य एकादशप्रयाजदेवो यज्ञं निष्पादयति । स च वरुणः अनिष्टवारकः सुक्षत्रः शोभनबलोपेतः भेषजं करत् औषधं करोति । तादृशो यो देवः, यच्चातिच्छन्द आख्यं च्छन्दः, योऽपि प्रौढ ऋषभो गोः एते देवा इन्द्रियं वयश्च दधुः ॥
इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयब्राह्मणभाष्ये द्वितीयाष्टके षष्ठप्रपाठकेऽष्टादशोऽनुवाकः ॥  
