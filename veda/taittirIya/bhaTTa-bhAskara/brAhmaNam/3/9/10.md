

  
1प्रजापतिरकामयतेत्यादि वैश्वदेवानां विधिं औद्ग्रहणैस्सह अनुवाकद्वयेन विधत्ते ॥ स तपोऽतप्यतेति । अयं क्रमः - वैशाख्यां पौर्णमास्यां विहारादि कृत्वा प्रातःकालीनसावित्राष्टाकपालानन्तरं रक्षकैस्सहाश्वं रमणाय विमुञ्चति । ततस्ते तमनुगच्छन्ति रक्षन्ति च । ततो यजमानस्तत्रैव प्राग्वंशे संवत्सरपर्यन्तं प्रत्यहं त्रिसन्ध्यमिष्टित्रयं कुर्वन् हविरुच्छिष्टाशनो नक्तंदिवं वीणागाथिनौ ब्राह्मणराजन्यौ दिवानक्तं च गापयन् अश्वागमनं प्रतीक्षन् संवत्सरमासीत । तथा च वक्ष्यति - 'यथ्संवत्सरमिष्टिभिर्यजते । अश्वमेव तदन्विच्छति । सावित्रियो भवन्ति' इति 'अहोरात्राभ्यामेवैनमन्विच्छति' इत्युपसंहारः । अन्यत्रापि - 'पशुं भूतं मेधायालभन्त । तमालभ्योपावसन् । प्रातर्यष्टास्मह इति । एकं वा एतद्देवानामहः । यत्संवत्सरः । तस्मादश्वः पुरस्तात्संवत्सर आलभ्यते' इति । ततोऽश्वागमनानन्तरं दीक्षा । सा च सप्तदिवससाध्या प्रत्यहं दीक्षणीयेष्टद्या सह कार्या 'यद्दीक्षणीयायाध्रौवमाज्यं ततो दीक्षाहुतीः स्रुवेण चतस्रो जुहोति' इत्युक्तत्वात् । औद्ग्रहणानि - 'प्रजापतिर्यज्ञमसृजत सोऽस्मात्सृष्टः पराङैत्स प्रयजुरव्लीनात्मसाम तमृगुदयच्छद्यदृगुदयच्छत्तदौद्ग्रहणस्यौद्ग्रणत्वम्' इति । 'आकूत्यै प्रयुजेऽग्नये स्वाहा' इति स्रुवाहुतयश्चतस्र एवात्र गृह्यन्ते । न तु पञ्चमी । तस्याः स्रुचा होमः । 'स्रुवेण चतस्रो जुहोति दीक्षितत्वाय स्रुचा पञ्चमीम्' इत्युक्तत्वात् । इतः परं वैश्वदेवानामौद्ग्रहणानां च विधिः - तेपानस्य तप्तवतः । लिटः कानच् । सप्त देवताः सप्त शीर्षण्याः प्राणाः आत्मनः पुरुषसकाशात् उदक्रामन् आत्मानं हित्वा गताः । अथ सा दीक्षा अभवत् ता देवता दीक्षात्वेन परिणता अभूवन् । वक्ष्यति च - 'प्राणा दीक्षा' इति । अथ स उत्क्रान्तप्राणः प्रजापतिः एतानि वैश्वदेतानि 'स्वाहाऽऽधिमाधीताय' इत्यादीनि जुहोति । एतद्गतम् । दीक्षामवरुन्धे इति । तस्याः प्राणरूपत्वात् प्राणानप्यवरुन्धे इत्यर्थाद्गम्यते । सप्त जुहोति । सप्तधा एकविंशतिं वैश्वदेवानि विभज्य त्रीणित्रीणि जुहोति । अन्वहं दिनेदिने प्राणानामुत्क्रान्तानां प्रीणनं कृतं भवत्यन्वहं होमात्, दिनेदिने दीक्षाऽवरुद्धा भवति । संवत्सरस्यास्य तु या उत्तमा अमावास्या विधेया तस्यां इह दीक्षणीयां त्रैधातवीयां प्रवदन्ति । सप्तदिनानि दीक्षाहुतयः, तदेव त्रीणीति । 'स्वाहाऽऽधिमाधीताय'20 इत्यादीनि त्रीणि वैश्वदेवानि । 'आकूत्यै प्रयुजे'18 इत्यादीनि चत्वार्यौद्ग्रहणानि ॥
2एकविंशतिमिति ॥ दिनेदिने त्रीणित्रीणि । देवानां भोगाधारत्वात् मासादीनां देवलोकत्वम् । एकविंश इति । योऽयमेकविंश आदित्यः एष सुवर्गो लोकः एष एव तद्दैव्यं देवसंबन्धि क्षत्रं बलं, एतदधीनत्वात्तस्य । एष एव सा श्रीः दैवी विभूतिः । एष एव तद्ब्रध्नस्य लोकस्य स्वर्गस्यापि विष्टपं उच्छ्रितस्थानं, यत्र स्वर्गोपि विष्टब्धः । एष एव हि तत्स्वाराज्यं अपवर्ग इत्युच्यते, स्वातन्त्र्यैकरसं पदं यदाहुर्वेदाः ॥
3त्रिंशतमिति ॥ 'तं वैश्वदेवान्येवोदयच्छन्' इति वक्ष्यमाणत्वात् वैश्वदेवानामप्युद्ग्रहणत्वम् । उद्ग्रहणार्थान्यौद्ग्रहणानि । 'स्वाहाऽऽधिम्' इत्यादीनि एकविंशतिः । तथा आकूत्यादीनि चत्वार्यौद्ग्रहणानि तत्स्था अपि नव देवता अभेदेनोच्यन्ते । यथा - अग्निरेकस्सर्वेषु, अकूत्यादिचतुर्षु द्वेद्वे, तथा चाष्टौ । एवं त्रिंशदौद्ग्रहणदेवताभिधानान्यौद्ग्रहणानि । केचिदाहुः - एकविंशतिः वैश्वदेवानि, अग्नेर्दीक्षाः सप्त, एका ऋतुदीक्षा, एका पूर्णाहुतिरिति । प्राकृतौद्ग्रहणव्यतिरिक्तानि त्रिंशदिति । परे पुनराहुः - 'वाचा मे वाग्दीक्षतां स्वाहा' इत्यादीनि पञ्च, आकृत्यादीनि चत्वारि, वैश्वदेवानि एकविंशतिरिति । त्रिंशदक्षरेत्यादि गतम् ॥
4त्रेधेति ॥ वैश्वदेवेषु एकैकां देवतां प्रजापतिप्रभृतिकां त्रेधा त्रिप्रकारविशिष्टां विभज्य जुहोति । त्र्यावृतः त्रिधा आवृतः द्युपृथिव्यन्तरिक्षस्था देवा एकादश । एकादश लोकाश्च त्र्यावृताः त्रिप्रकारवृत्तयः । आप्तिः लाभः, कॢप्तिः अविपर्यस्तधर्मता ॥
5अप वा इत्यादि ॥ दीक्षां दीक्षणीयां योऽतिरेचयति वर्धयति सामर्थ्यात् सप्ताहातिरेको निन्द्यते । तस्मात् सप्ताहमेव प्रचरन्ति ॥
6पूर्णाहुतिः - सर्वं वा इत्यादि ॥ वैश्वदेवानन्तर्भावात् पुनर्वचनम् । सर्वमिति । सर्वाभिमतहेतुत्वात् ताच्छब्द्यम् । अथो अपि च इयं पृथिव्येव पूर्णाहुतिः सर्वाभिमतहेतुत्वसाम्यात् ॥
इति तैत्तिरीयब्राह्मणे तृतीये अष्टके अष्टमे प्रपाठके अश्वमेधे प्रथमे दशमोऽनुवाकः ॥  
