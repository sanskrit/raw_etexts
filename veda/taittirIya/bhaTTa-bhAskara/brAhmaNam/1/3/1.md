

  
वन्दे वेदामरतरुं नानाशाखोपशोभितम् ।
स्वर्गापवर्गफलदं विबुधैरुपसेवितम् ॥ १ ॥
वन्दे निश्श्रेयसोपायधर्मब्रह्मात्मबोधिने ।
वेदाय सर्वगुरवे शिवाय च नमोनमः ॥ २ ॥
ईशानस्सर्वविद्यानां भूतानामीश्वरः परः ।
पुनातु सर्वदा युष्मान् शब्दब्रह्मतनुश्शिवः ॥ ३ ॥

अथ पारक्षुद्राननुक्रमिष्यामः । अनारभ्याधीतानां प्रकृत्यर्थत्वात्तत्तल्लिङ्गवचनाभ्यां नीयमानानि विकृत्यर्थानि । तत्राद्योऽनुवाकश्शुक्रामन्थिग्रहप्रचारे विनियुक्तः ॥

1तत्र जघनेनोत्तरवेदिं ग्रहावरत्नी वा सन्धत्तोऽध्वर्युः प्रतिप्रस्थाता च - ब्रह्म संधत्तमिति यजूंषि ॥ ग्रहकाण्डत्वात् सोमार्षेयम् । ब्रह्म ब्राह्मणजातिं ब्रह्मवर्चसं वा मदीयं संधत्तं संहितं अविच्छिन्नं कुरुत मया सह । किञ्च - तत् ब्रह्म मे जिन्वतं प्रीणयतम् । जिवि प्रीणने, इदित्त्वान्नुम् । एवं क्षत्रादिषु द्रष्टव्यम् । क्षत्रं क्षत्रियजातिं बलं वा । इट् अन्नम् । ऊर्क् रसः, तां उर्जं दुग्धादिम् । रयिं धनं हिरण्यादि । पुष्टिः वृद्धिः अविशेषात्सर्वस्य । प्रजापुत्रपौत्रादिः । पशवो गवाश्वादयः ॥

2अथ ग्रहावध्वर्यू आददाते अध्वर्युः प्रतिप्रस्थाता चस्तुतोसीति ॥ स्तुतोसि अस्माभिः, सर्वैर्वा । जनधाः! जनानां धारयितः! । समानवाक्ये पदात्परत्वाभावात् षाष्ठिकमामन्त्रिताद्युदात्तत्वम् । शुक्रषाः शुक्रपात्रस्यं सोमं ये पिबन्ति ते देवाः त्वा प्रणयन्तु प्रस्थापयन्तु ॥

3दक्षिणेनोत्तरवेदिमध्वर्युः प्रतिपद्यते - सुवीरा इति ॥ वीराः पुत्रादयः विक्रान्ता वा । शोभनवीराः सर्वाः प्रजाः सर्वेषामस्माकमेव वा लिप्सूनां प्रजनयन् उत्पादयत् परीहि सर्वतो गच्छ । हेतौ शतृप्रत्ययः, प्रजननार्थमित्यर्थः । 'वीरवीर्यौ च' इत्युत्तरपदाद्युदात्तत्वम् । शुक्रश्शुक्रशोचिषा निर्मलतेजसा, इत्थंभूतः । दासीभारादित्वात् पूर्वपदप्रकृतिस्वरत्वम् । यद्वा - शुक्रशोचिषा शरीरेण इत्थंभूतः परीहीति ॥

4अथ प्रतिप्रस्थाता - स्तुतोसीति ॥ व्याख्यातम् । मन्थिपाः मन्थिपात्रस्थं सोमं ये पिबन्ति ते मन्थिपाः ॥

5अथोत्तरेणोत्तरवेदिं प्रतिप्रस्थाता प्रतिपद्यते - सुप्रजा इति ॥ शोभनापत्यास्सर्वाः प्रजाः अस्मदीया वा प्रजनयन् परीहि । 'नञ्सुभ्याम्' इत्युत्तरपदान्तोदात्तत्वम्, व्यत्ययेन समासान्ताभावः । मन्थी मन्थ्याख्यस्त्वं मन्थिशोचिषा अरीणां मन्थनहेतुना तेजसा इत्थंभूतः । बहुव्रीहिर्वा पूर्ववत् ॥

6अथाग्रेणोत्तरवेदिं ग्रहावरत्नी वा सन्धत्तोऽध्वर्युः प्रतिप्रस्थाता च - सञ्जग्मानाविति ॥ सञ्जग्मानौ परस्परं आयुः संहितं स्थापयतम् । अनेन दिवः दिवा । व्यत्ययेन तृतीयार्थे षष्ठी । आपृथिव्या च । आकारस्समुच्चये, दिविष्ठैर्भूमिष्ठैश्चेत्यर्थः । यद्वा - दिव आ, अभिव्याप्तावाकारः, द्युलोकं गृहीत्वा दिवं पृथिवी पृथिवीं चाभिव्याप्य । द्वितीयाकारः प्रश्लिष्यते । आ दिवः आ च पृथिव्याः अनयोः त्रिषु लोकेषु युक्तै सायुस्संधत्तमिति । यद्वा - आपृथिव्याः सञ्जम्मानौ परस्परत एव युवां ममायुस्संधत्तम् । संपूर्वाद्गमेः छान्दसस्य लिटः कानजादेशः, 'समोगमृच्छि' इत्यात्मनपेदम् । तच्चायुर्मम जिन्वतं प्रीणयतम् । प्रीत्या वृद्धिर्लक्ष्यते । गतमन्यत् । प्राण ऊर्ध्ववृत्तिः । अपानोऽधोवृत्तिः । व्यानो विषूचीनवृत्तिः । अन्यवृत्तीनामेतत्त्रयमुपलक्षणम्, चक्षुश्श्रोत्रे ज्ञानेन्द्रियाणाम्, वाक्तु कर्मेन्द्रियाणाम् । आयुस्स्थः आयुषो जीवनस्य अन्नस्य वा हेतू स्थः । तौ युवां मम आयुर्धत्तं धारयतम् ।
मयि वा स्थापयतम् । मह्यं वा दत्तम् । यज्ञाय च आयुर्धत्तम्, अविच्छेदेन समाप्तिर्यज्ञस्यायुः । यज्ञपतये यजमानाय च आयुर्धत्तं अविघ्नयागसमाप्त्या आयुष्मन्तमेनं कुरुतम् । एवं प्राणादिष्वपि व्याख्येयम् ॥

7तौ हे देवौ! शुक्रामन्थिनौ! शुक्रामन्थिपात्रयोः स्थित्वा सोमं पिबन्तौ तौ युवां दैवीः देवानां सम्बन्धिनीः विशः प्रजाः क- ल्पयतं देवकार्यसमर्थाः कुरुतम् । 'देवाद्यङङौ' इत्यङ् । मानुषीः मनुष्यसम्बन्धिनीश्च विशः कल्पयतम् । 'मनोर्जातौ' इत्यङ्, षुगागमश्च । इषमूर्जं च अस्मासु धत्तं स्थापयतम् । तदर्थं पशुषु गवादिषु प्राणान् धत्तम् । प्रजां पुत्रादिकां प्रनननसामर्थ्यं वा मयि च यजमाने च धत्तम् ॥

8अप्रोक्षितौ शकलौ बहिर्वेदि निरस्यतः - निरस्त इति ॥ निरस्तः शण्डः इत्यध्वर्युः, निरस्तो मर्क इति प्रतिप्रस्थाता । निरस्तो वहिः क्षिप्तः । शण्डामर्कौ चासुरपुरोहितौ यावपनुद्य इन्द्रायैव ग्रहौ हूयेते। ताभ्यां गृहीतावपि । किञ्च - एतौ शण्डामर्कौ अमुना अस्मद्द्वेष्येण पाप्मादिना सहापनुत्तौ अपास्तौ । 'नुदविद' इति नत्वाभावः ॥

9अथ प्रोक्षितावादत्तः शुक्रस्य समिदसि समिन्धन्यसीत्यध्वर्युः । मन्थिनस्समिदसीति प्रतिप्रस्थाता । तां त्वामदधामीत्युभयत्र शेषः ॥

10पुरस्तात्प्रत्यञ्चावध्वर्यू जुहुतः - स प्रथम इति त्रिष्टुभा ॥ स इन्द्रः 'तस्मादिन्द्रो देवतानां भूयिष्ठभाक्तमः' * इति वक्ष्यमाणत्वात् प्रथमः प्रधानभूतो देवानां सङ्कृतिः सम्यक्कर्ता, सर्वस्य सङ्गतकृतिर्वा । विश्वकर्मा विश्वं करणीयं यस्य । स एव प्रथमः मित्रादिः स एव प्रथमो बृहस्पतिः । वनस्पत्यादित्वादाद्युदात्तत्वम् । चिकित्त्वान् चेकिता सर्वार्थज्ञानकुशलः । 'कित ज्ञाने' इत्यस्य लिटः क्वसुरादेशः । यस्मादेवमिन्द्रः सर्वदेवतात्मा, यस्माच्च तेन सर्वश्रेयोऽवाप्तिः तस्मा इन्द्राय सोमं सुतं आजुहोमि । आङ्मर्यादायाम् ॥

इति प्रथमाष्टके प्रथमोऽनुवाकः ।  
