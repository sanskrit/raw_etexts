

  
1अतःपरमाधानमन्त्राः - घर्मशिरांस्याग्नेयमेव काण्डम् । तत्र गार्हपत्यमादधाति - घर्मश्शिर इति परोष्णिहा ॥ घर्मः प्रवर्ग्यः सोऽस्य शिरस्थानीयः प्रधानत्वात् । ब्राह्मणं च भवति - 'शिरो वा एतद्यज्ञस्य । यत्प्रवर्ग्यः' इति । स एवाधीयमानो गार्हपत्योऽग्निः । लिङ्गव्यत्ययः । तदिति वा हेतुः । तदात्माऽयमिति शेषः । सोऽयमेवं महानुभावः पशुभिस्सम्प्रियः सह प्रीयमाणो भुवत् भवतु । भवतेर्लेटि शपो लुकि 'लेटोऽडाटौ' इत्यडागमे
 'भूसुवोस्तिङि' इति गुणाभावः । यद्वा - उवङ् । छर्दिः दीप्तिः औणादिक इसिप्रत्ययः । तोकाय पुत्राय तनयाय तत्पुत्राय च यच्छ वर्धयतु दीप्तिम् । पुरुषव्यत्ययः । यद्वा - निजगुणकीर्तनेन प्रसन्नां देवतां प्रत्यक्षेण दृष्ट्वा प्रार्थयते ॥

2अन्वाहार्यपचनमादधाति - वात इति परोऽनुष्टुभा ॥ ''तनयाय'' इति चतुर्थादिः । वातः प्राणः सर्वेषां प्रधानभूतः ॥ तदयमित्यादि । गतम् । स्वदितं स्वादुरसं पितुं अन्नं तोकाय तनयाय पच सम्यङ्निर्वर्तय ॥

3प्राञ्चोऽश्वप्रथमा अभिप्रव्रजन्ति - प्राचीमिति त्रिष्टुभा ॥ व्याख्यातेयमग्निकाण्डे । प्रधानां दिशमनुक्रमेण गच्छ विद्वान् । हे अग्ने! अङ्गनादिगुण! अश्व! अग्नेः पुरोग्निः अग्नेः पुरो गन्ता भव । इह अस्मिन् कर्मणि । विश्वा दिशः दीद्यानः दीपयन् विभाहि विशेषणे दीप्यस्व । ऊर्जं अन्नं रसं वा अस्माकं द्विपदे चतुष्पदे च धेहि इति ॥

4आहवनीयमादधाति - ताभ्यां विराट्बृहस्पतीभ्यां अर्कश्चक्षुरिति ॥ अर्कचक्षुषोरन्योन्यात्मत्वमुच्यते । स्वयं अर्कश्चक्षुः तत् एव चक्षुः असौ सूर्यः सर्वेषां दर्शनस्य तद्भावे हेतुत्वात् ताच्छब्द्यम् । तत् तादृशचक्षुस्स्थानीयोऽयमित्यादि । गतम् । अथ पूर्ववत्प्रत्यक्षेणाह - यत्त इति । अजस्रं सन्ततं [अजस्रमित्यन्तं] वा यजुः । हे शुक्र! निर्मल! वीर्यस्य वा कारणभूत! यत् तव शुक्रं तादृशं वर्चः बलं तादृशी च तनूः शरीरं तादृशं च ज्योतिः तेजः अजस्रं नित्यं तेन मे मां दीदिहि दीपय । तेन इत्थंभूतं त्वां आदधे । अग्निना अङ्गनादिगुणेन ब्रह्मणा परिबृढेन तेनोपलक्षितम् । यद्वा - अनेन ब्रह्मणा घर्मशिरस्संज्ञेन मन्त्रोण त्वामादधे हे अग्ने! ॥

5आहवनीयमाधीयमानं यजमानोऽभिमन्त्रयते - आनश इति ॥ द्विपदा गायत्रीत्येके । आनशे व्याप्तवान् विश्वम् । व्यानशे विशेषेण व्याप्तवान् । सर्वं च आयुः जीवितं हविर्वा व्यानशे लब्धवान् । छान्दसो लिट् 'अश्नोतेश्च' इति नुट् ॥

6आहवनीयाधाने यजमानः शिवा जपति - ये ते अग्न इत्याद्याः ॥ एते गायत्रीप्रकाराः । यजूंषीत्येके । हे अग्ने! ये ते तव शिवे तनुवौ शान्ते तनुवौ विराट् तन्नाम्नी स्वराणगाम्नी च विविधं राजतीति विराट् । स्वायत्तं राजतीति स्वराट् । ते मा विशतां प्राप्नुताम् । ते च जिन्वतां प्रीणयताम् । जिवि प्रीणने । इदित्वान्नुम् ॥

7ये इत्यादि ॥ गतम् । संराट् सङ्गतं राजतीति 'सत्सूद्विष' इत्यादिना क्विप्, 'मोराजिसमः क्वौ' इति मस्य मः । अभिभवति सपत्नानिति अभिभूः । 'क्विप्च' इति क्विप् । विविधं भावयति विश्वं व्याप्नोतीति अभिभूः । परितो भवति विश्वमधितिष्ठतीति परिभूः । प्रभ्वी प्रकर्षेण भवतीति ''विप्रसम्भ्यः'' इति डुः; ''ओतो गुणवचनात्'' इति ङीप् । प्रभूतिः प्रभूयते विश्वमनयेति करणे क्तिन् । 'तादौ च' इति गतेः प्रकृतिस्वरत्वम् । याश्शिवाः ताभिः सहितं त्वां आदधे । याः पुनः घोराः अश्रुतापादिव्यसनहेतवः ताभिः सह त्वं अमुं अस्मद्द्वेष्यं गच्छ । इति द्वेष्याय अग्निं प्रहिणोति । स पराभूतो भवति । अमुमिति द्वेष्यार्थं सर्वनामपदम् ॥

इति सप्तमोऽनुवाकः ॥  
