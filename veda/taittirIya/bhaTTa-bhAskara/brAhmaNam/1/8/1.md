

  
1 अथ शुनासीरीयमधिकृत्योच्यते - एतद्ब्राह्मणान्येवेत्यादि ॥ वैश्वदेवब्राह्मणविहितान्येव पञ्च हवींषि प्रथमं भवन्ति । षष्ठादि विदधाति - अथेन्द्रायेत्यादि । शुनो वायुः सीर आदित्यः ताभ्यां सहित इन्द्रशब्देनोच्यते । संवत्सरो वा इति । इन्द्रश्च शुनश्च सीरश्चेत्येते संवत्सरस्य प्रवर्तकत्वात् संवत्सरः 'सुपां सुलुक्'इति इन्द्रशब्दात् सोराकारः । 'देवताद्वन्द्वे च' इति शुनासीरशब्दे आद्युदात्तः । नियच्छति न्यक्पातयति । द्वादशगवमिति । द्वादशभिर्गोभिर्युक्तं लाङ्गलं 'गोरतद्धितलुकि'इत्यच् समासान्तः ॥

2 देवासुरा इत्यादिरिन्द्रतुरीयस्य विधिः । त्रेधेहि । त्रिप्रकारमात्मानं विकरिष्ये विभक्ष्ये इति । अग्न्यादीन्स्त्रीन् स्वात्मनो विभागान् पृथक् स्थापितवान् । 'पूरणाद्भागे तीयादन्'इति तृतीयशब्दो अन्प्रत्ययान्त आद्युदात्तः । एवमात्मानं त्रेधा विकृत्य अग्निरब्रवीत् - एवमग्न्यादयस्त्रीणि रूपाणि ममाभवन् । अथ को मे चतुर्थं रूपं स्यात् । 'चतुरश्छयतौ'इति छः । अथ इन्द्रोऽब्रवीत् अहं चतुर्थं रूपं तव स्यामिति । अथाग्निरब्रवीत् तथा क्रियतामिति । किं तु आवां संसृजावहै एकीभवाव, यथा मम त्वं वयस्यः । अथ तौ तथैव कर्तव्यमिति समसृजेताम् । ततस्स इन्द्रस्तुरीयं रूपमग्नेरभवत् । तस्माच्चतुर्थी देवता इन्द्रोऽभूदिति इन्द्रतुरीयत्वम् । बहुव्रीहौ छान्दसमन्तोदात्तत्वम् । वहिनी धारयितृत्वसामान्यात् प्रीणयितृत्वाच्च । यस्मादियं स्त्री सती दान्ता विधेया दाम्ना वद्धा भवेति । तस्मात् वारुणी पाशेन बद्धत्वात्तस्याः । केचिदाहुः - स्त्री इव सती च साध्वी च दान्ता च दात्रा बद्धा च यस्मात्तस्मात् वारुणी वरुणानुग्राह्या, विपरीता तु वरुणगृहीता नश्यतीति ॥

3 प्रजापतिर्यज्ञमित्यादि ॥ पञ्चावत्तीयविधिः । अजिघांसन् हन्तुमैच्छन् । स एता इति । 'अग्नये रक्षोघ्ने स्वाहा, यमाय, सवित्रे, वरुणाय, बृहस्पतये दुवस्वते रक्षोघ्ने' इत्येता एकने-त्रकाश्च प्रागदिदिक्स्थिता उत्पादितत्वात् । यत्पञ्चावत्तीयमिति । दिक्षु मध्ये आहवनीयं व्युद्धृत्य पञ्चगृहीतं गृहीत्वा पञ्चाहुतीर्जुहोति - 'ये देवाः पुरस्सदः'1इत्याद्यैः । समूढमिति । मध्ये तेषामुपसमूहं संदहति समूहं कृत्वा दहति 'अग्नये रक्षोघ्ने'1इत्युत्तराः पञ्चाहुतीर्जुहोति । विजिग्यानाभ्यः रक्षांसि विजितवतीभ्यः । 'सन्लिटोर्जेः'इति कुत्वत् । प्रष्टिवाही । व्याख्यातः1 । त्रिभिर्युक्तः वीर्यातिशयात् समृद्धिः । केचित्तु - प्रष्टिवाही विकल्प्यते । यस्मिन्नह्नि इन्द्रतुरीयं कर्म क्रियते तस्यां रात्र्यामिदं पञ्चेध्मीयं कर्म ॥

4 इन्द्रो वृत्रं हत्वेत्यादि ॥ अन्यानसुरान् जित्वा नमुचि नामानमसुरपुत्रं नालभत हन्तुं नाशक्नोत् । असुरस्यापत्यं
आसुरः, शिवादिर्द्रष्टव्यः । ननु असुरस्य पुत्रोप्यसुर एव तश्च नार्थस्तद्धितवृत्त्या - उच्यते - वर्णविकारेण । तं शच्या शक्तिविशेषेण मल्लवदगृह्णात् । अथ तौ समलभेतां अन्योन्यं संरब्धावभवताम् । कपिलकादित्वाल्लत्वविकल्पः । अथ नमुचिः अस्मात् इन्द्रात् अभिशुनतरः बलेन अभिवृद्धतरोऽभवत् । श्वयतेः 'ओदितश्च'इति निष्ठानत्वम् । संप्रसारणं, दीर्घाभवः छान्दसः । अथ स प्रवृद्धबलो नमुचिरिन्द्रमब्रवीत् - सन्धां सन्धिं समयं संदधावहै करिष्यावः । गोपोषं पुष्णातीतिवत् सामान्यवचनो द्वितीयो द्रष्टव्यः । 'आतश्चोपसर्गे' इत्यङ् । यदीत्थं करिष्यते अथ त्वाऽवस्रक्ष्यामि विमोक्ष्यामि । कथमिति चेत् - अतः प्रभृति मां न शुष्केण नार्द्रेण हनः हन्याः । तथा न दिवा न च नक्तं मां हन्याः तव विमोचनस्यायं पण इति । अथ तथेत्यभ्युपगते इन्द्रं मुमोच । अथेन्द्रस्तमभिसन्धित्सुः अपां फेनमसिञ्चत् आयुधत्वेनोत्पादितवान् न ह्येष शुष्को न चार्द्रः । अथ यदा रात्रिः व्युष्टाऽऽसीत् सूर्यश्चानुदितः न ह्ययं कालो दिवा अनूदितत्वाच्च सूर्यस्य । न च नक्तं विभातत्वाद्रजन्याः । अथ एतस्मिन्लोके अनहोरात्रात्मके अवकाशे अपां फेनेनाशुष्कार्द्रस्वरूपेण तस्य नमुचेश्शिर उदवर्तयत् ऊर्ध्वं प्रवर्तयत् । अच्छिनदिति यावन् । अथ तत् उद्वर्तितं शिरः एनमिन्द्रमन्ववर्तत अन्वधावत् । किंकिं ब्रुवन् - मित्रद्रुगिति । मित्राय द्र्ह्यतीति मित्रद्रुक् । 'सत्सूद्विष'इति क्विप्, भषभावः छान्दसः, 'वा द्रुहमुह'इति घत्वम् । आमन्त्रिताद्युदात्तत्वम् । हे मित्रद्रोहिन्! हनिष्यसीति वदन्नन्ववर्तत । अथेन्द्रः अपामार्गान् जनयित्वा हुत्वा रक्षांसि हतवान् तेन शिरसा सह सर्वाणि रक्षांसि नाशितवान् । यदित्यादि । गतम् ॥

5 एकेन उल्मुकेन दक्षिणाग्नेराहृतेन ॥ इमामिति । उत्तरापराम् ॥

6 स्वकृत इरिण इत्यादि ॥ व्याख्यातम् ॥ पर्णमयेन पलाशेन । 'द्व्यचश्छन्दसि'इति मयट् । 'देवस्य त्वा' इत्यनुद्रुत्य 'रक्षसो वधं जुहोमि'4 इत्यपामार्गसक्तून् । अथ 'हतं रक्षः'4 इति स्रुवमनुप्रहृत्य 'अवधिष्म रक्षः'4 इत्युत्तिष्ठति । रक्षसां हिंसाया एव भवति । तदानीं यद्वस्ते वासस्तद्दक्षिणां ददाति निरवत्त्यै निष्कृष्य रक्षांसि प्रस्थापयितुम् । क्तिन् पूर्वोक्तदिशा । अप्रतीक्षमित्वादि । गतम् ॥

इति सप्तमे प्रथमोऽनुवाकः ॥  
