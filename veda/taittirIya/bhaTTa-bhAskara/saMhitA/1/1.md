

  
॥श्रीः॥
॥श्रीलक्ष्मीहयवदनपरब्रह्मणे नमः॥
भट्टभास्करीयं ज्ञानयज्ञाख्यं
तैत्तिरीयसंहिताभाष्यम्
प्रथमः काण्डः - प्रथमः प्रश्नः
ईशानस्सर्वविद्यानां भूतानां ईश्वरᳶपरः ।
पुनातु सर्वदा चास्मान् शब्दब्रह्ममयश्शिवः ॥
अत्राहुः -
यदधीतमविज्ञातं निगदेनैव शब्द्यते ।
अनग्नाविव शुष्कैधो न तज्ज्वलति कर्हिचित् ॥ (नि. 1.18) इति ।
किञ्च -
स्थाणुरयं भारहारᳵ किलाभूद् अधीत्य वेदं न विजानाति योऽर्थम् ।
योऽर्थज्ञ इत्सकलं भद्रमश्नुते स नाकमेति ज्ञानविधूत पाप्मा ॥ (नि. 1.18) इति ।
'स्वाध्यायोऽध्येतव्यः' (तै.आ. 2.15) इति विधिना चार्थज्ञानपर्यन्तमध्ययनं विधीयत इति न्यायसिद्धम् । श्रूयते च, 'यदेव विद्यया करोति तदेव वीर्यवत्तरं भवति' (छा.उ. 1.1.10), 'य उ चैनमेवं वेद' (तै.सं. 5.3.12) इति च । मन्त्राःᳶ पुनरविदितार्थाः नानुष्ठेयप्रकाशनसमर्थाः । तस्मात्प्रतिपन्नवेदार्थोऽनुष्ठाताऽभिलषितानि कर्मफलानि प्राप्नोति, न च प्रत्यवैति, इति वेदार्थः प्रतिपत्तव्यः । अत्र मनुः- सैनापत्यं च राज्यं च वेदविद्ब्राह्मणोऽर्हति ॥ (मनु. 12.100) इति । अत्र च -
इतिहासपुराणज्ञः पदवाक्यप्रमाणवित् । अर्थोपकारवेदी च वेदार्थं ज्ञातुमर्हति ॥ (?)
इति, अनेवंविधा अल्पश्रुता नाधिक्रियन्ते ।
मन्त्राणां विनियोगमक्षरविधिं छन्दांस्यृषीन्देवताः काण्डर्षीन्निगमान्निरुक्तमितिहासाख्यायिका ब्राह्मणम् ।
वाक्यार्थस्वररूपवृत्तिमननन्यायांश्च वक्ष्ये पृथक् शब्दानामनसूयवस्सुमनसश्शृण्वन्तु जिज्ञासवः ॥
एतैष्षोडशभिस्सहैव विदितः पुंसां भवेच्छ्रेयसे वेदार्थस्सषडङ्ग एव खलु सोऽध्येयश्श्रुतौ चोद्यते ।
वाक्यार्थैकपराण्यधीत्य च भवस्वाम्यादिभाष्याण्यतो भाष्यं सर्वपथीनमेतदधुना सर्वीयमारभ्यते ॥
तस्मात् -
प्रणम्य शिरसाऽऽचार्यान्बोधायनपुरस्सरान् । व्याख्यैषाऽध्वर्युवेदस्य यथाबुद्धि विधीयते ॥
अपि च -
'यो हवा अविदितार्षेयच्छन्दोदैवतब्राह्मणेन मन्त्रेण याजयति वाऽध्यापयति वा स्थाणुं वर्छति गर्तं वा पद्यते प्र वा मीयते पापीयान्भवति यातयामान्यस्य छन्दांसि भवन्ति अथ यो मन्त्रेमन्त्रे वेद स सर्वमायुरेति' (आ.ब्रा. 1.1) इत्यादिदर्शनात्प्रतिमन्त्रमृष्यादीनि ज्ञातव्यानि । अत्र मन्त्राणामृषिर्द्रष्टा । अक्षरसङ्ख्याविशेषश्छन्दः । मन्त्रवाच्योर्थो देवता । विनियोजकं ब्राह्मणम् । तत्रैकैव महती देवता अग्निवायुसूर्यरूपेण विभक्ता सर्वत्र ध्यातव्या ; तासां विभूतयः पृथिव्यन्तरिक्षद्युस्थानस्थाः अन्या अपि देवता इति नैरुक्ताः (नि. 7.5) । ताश्च प्रतिमन्त्रं लिङ्गैर्विनियोगेन च गम्यन्ते च ज्ञायन्ते च । न तासां पृथगभिधानाय प्रयत्स्यामः । ऋषयः प्रजापत्यादयः प्रतिकाण्डं भिद्यन्ते । ते च होमतर्पणाद्यर्थं च ज्ञातव्याः । तदाहुः -
अथ काण्डऋषीनेतानुदकाञ्जलिभिश्शुचिः । अव्यग्रस्तर्पयेन्नित्यमन्नैः पर्वाष्टमीषु च ॥
काण्डोपाकरणेप्वेतान्पुरस्तात्सदसस्पतेः । जुहुयात्काण्डसमाप्तौ च श्रुतिरेषा सनातनी ॥ (काण्डानुक्रमणी 2.10-11) ।।
तत्र प्रजापतेर्नवकाण्डानि - पौरोडाशिकं, याजमानं, होतारः, इष्टिहौत्रं, चतुर्णां च ब्राह्मणानि, पितृमेधश्चेति । सोमस्य नवकाण्डानि - अध्वरग्रहदाक्षिणानि, तेषां त्रयाणां ब्राह्मणमेकं, वाजपेयः, तस्य च ब्राह्मणम्, सवाः, शुक्रियं 'नमो वाचे' (तै.आ. 7.1) इत्यादिकं, तस्य च ब्राह्मणमिति । अथाग्नेः सप्त काण्डानि - अग्न्याधेयं, पुनराधेयं, अग्न्युपस्थानं, अग्निः, तस्य च ब्राह्मणं, 'सावित्राणि जुहोति' (तै.सं. 5.1.1) इत्यादि, तस्यैव द्वितीयं ब्राह्मणं 'यदेकेन' (तै.सं. 5.5.1) इत्यादि, अग्निहोत्रब्राह्मणमिति । अथ विश्वेषां देवानां षोडश काण्डानि - राजसूयः, तस्य च ब्राह्मणं, काम्याः पशवः, काम्या इष्टयः, उपानुवाक्यं 'प्रजापतिरकामयत' (तै.सं. 3.1.1) इति प्रश्नपञ्चकं, याज्याः, अश्वमेधः, तस्य च ब्राह्मणं, सत्राणि, उपहोमाः, सूक्ताणि, नक्षत्रेष्टयः, सौत्रामणिः, अच्छिद्राणि पशुहौत्रं, नरमेधः इति । सांहितीनामुपनिषदां सांहित्य उपनिषद ऋषयः 'शंनो मित्रः' (तै.आ. 5.1) इत्यादीनाम् । याज्ञिकीनामुपनिषदां याज्ञिक्यः 'अम्भस्यपारे' (तै.आ. 6.1.1) इत्यादीनाम् । वारुणीनां वारुणः 'सह नाववतु' (तै.आ. 5.13) इत्यादीनाम् । इत्येवं तित्तिरिशाखायां चतुश्चत्वारिंशत्काण्डानि । अथ काठके काण्डान्यष्टौ हव्यवाडादीनाम् । तत्र हव्यवाहः चत्वारि काण्डानि ; सावित्रचित्यं, नाचिकेतचित्यं, चातुर्होत्रचित्यं, वैश्वसृजचित्यमिति । अथारुणकेतुकचित्यस्यारुणाः काण्डर्षयः । अथ विश्वेषां देवानां द्वे काण्डे ; दिवश्श्येनेष्टयः 'तुभ्यम्' (तै.का. 3.1) 'देवेभ्यः' (तै.का. 3.2) इत्यनुवाकौ, अपाघेष्टयः 'तपसा' (तै.का. 3.3) 'देवेभ्यः' (तै.का. 3.4) इत्यनुवाकौ । अथ स्वाध्यायब्राह्मणस्य ब्रह्मा स्वयम्भूः ऋषिः । अथैकाग्निकाण्डं 'प्रसुग्मन्ता' (तै.ए. 1.1) इति प्रश्नद्वयं वैश्वदेवाग्निमन्त्राश्च, तस्य विश्वेदेवा ऋषयः ॥
अत्र च काण्डानां सङ्कीर्णत्वेपि यथाम्नायमेवाध्येयं सारस्वतत्वादस्य पाठस्य । सरस्वती हि स्वसुताय सारस्वतायेमं पाठमुपदिदेश । स च सर्वविद्यानिधिरमुमेव पाठमध्यैष्ट । तस्मादयमनतिक्रमणीय इति । किञ्च – पूर्वं भगवता व्यासेन जगदुपकारार्थमेकीभूय स्थिता वेदाः व्यस्ताः, शाखाश्च परिच्छिन्नाः । तत्र वैशम्पायनं नाम शिष्यं यजुश्शाखानामाधिपत्ये नियुयोज । स चैतं पाठं यास्काय, यास्कश्च तित्तिरये, सोपि चोखाय, उखश्चात्रेयाय ददौ येन पदविभागश्चक्रे । अतश्चेयं शाखा आत्रेयीत्युच्यते । उक्तं च - एतानृषीन्यजुर्वेदे यः पठेद्वै स वेदवित् । ऋषीणामेति सालोक्यं स्वयम्भोश्चैति सात्मताम् ॥ (काण्डानुक्रमणी 3.134) इति ।
अथैषां काण्डानामाद्यवसानावगमः परस्ताद्व्याख्यानावसरे भविष्यति । अयं च वेदो विध्यर्थवादमन्त्रात्मना त्रेधा भवति । विधयश्चोदनाः । अर्थवादास्स्तुतयः । मन्त्रा अनुष्ठेयार्थप्रकाशकाः । एते च ऋग्यजुषविभागेन द्वेधा वर्तन्ते । ऋचः पादबद्धाः । अतोऽन्यानि यजूंषि । अत्राहुः - पदक्रमविशेषज्ञो वर्णक्रमविचक्षणः । स्वरमात्राविभागज्ञो गच्छेदाचार्यसंसदम् ।। (तै.प्रा. 24.6) इति । 
तस्मात् -
विनियोगस्य मन्त्राणां भेदस्यर्ग्यजुषस्य च । पदार्थस्वररूपाणामभिव्यक्त्यै च यत्यते ॥

1तत्रामावास्यायां सन्नयतश्शाखामाच्छिनत्यध्वर्युः - इषे त्वोर्जेत्वेति ॥ 'उभावामिन्द्राग्नी' (तै.सं. 1.1.14) इत्यतः प्रागितः प्रभृति ये मन्त्रास्तेषां प्रजापतिः काण्डर्षिः । अत्र केचित् युष्मच्छब्दद्वयाद्द्वे यजुषी आहुः । तदानीं छेदने द्वयोस्समुच्चयः । अपरे तु द्वितीयेन सन्नमनादि कुर्वन्ति । मन्त्रार्थस्तु - इडन्नं सर्वैरेषणीयत्वात् । इह तु सान्नाय्यलक्षणं गृह्यते । ऊर्क् रसः बलप्राणयोरुद्दीपकः । इषु इच्छायाम्, ऊर्ज बलप्राणनयोः, आभ्यां कर्मणि करणे च सम्पदादिलक्षणस्स्त्रियां क्विप्प्रत्ययः (पा.सू. 3.3.108 वा.9), उभयत्र तादर्थ्ये चतुर्थी, 'सावेकाचः' (पा.सू. 6.1.168) इति विभक्तेरुदात्तत्वम् । हे शाखे इडर्थं त्वां छिनद्मि । ऊर्गर्थं त्वां छिनद्मि । एवं योग्यक्रियां सम्पाद्य अध्याहारेण व्याख्येयम् । प्रयोगकाले तु तदर्थस्मृतिमात्रमेव । ऊहप्रवरनामधेयेषु श्रुतपदस्थाने योग्यपदान्तरप्रयोगो युज्यत एव ॥

2वत्सानपाकरोति - वायवस्स्थेति ॥ केचित् आख्यातवृत्त्या द्वे यजुषी आचक्षते । वायवः गन्तारः । वातेर्गतिकर्मणः 'कृवापाजि' (उ.सू. 1) इत्युण्प्रत्ययः । उपायवः उपगन्तारः । उपपूर्वादिणः 'छन्दसीणः' (उ.सू. 2) इत्युण्प्रत्ययः, उभयत्र प्रत्ययस्वरेणान्तोदातत्वम्, उत्तरत्र गतिसमासे कृदुत्तरपदकृतिस्वरत्वम् । स्थेति अस्तेः पञ्चमलकाररूपम् । हे वत्साः मातृसकाशाद्गन्तारो भवत, पुनर्दोहकाले उपगन्तारो भवतेति । वायुशब्देनैषामभिधानं वाय्वधिष्ठातृकत्वमेषां प्रदर्शयितुम् । 'वायुर्वा अन्तरिक्षस्याध्यक्षाः' (तै.ब्रा. 3.2.1) इति ब्राह्मणम् ॥

3गोचराय गाः प्रस्थापयति - देवो व इत्यादिभिस्तिसृभिः ऋग्भिः । तत्र प्रथमया सवितारमभ्यर्थयते । इयं च द्विपदा विराड्गायत्री जागतगायत्रपादत्वादि ति । षू प्रेरणे । देवस्सविता सर्वस्य प्रेरकः, येन विना तृणाग्रमपि न चलति, स युष्मान् प्रार्पयतु प्रस्थापयतु । अर्तेर्णौ पुगागमः (पा.सू. 7.3.36) । किमर्थम्? श्रेष्ठतमाय कर्मणे यज्ञाय । 'यज्ञो हि श्रेष्ठतमं कर्म' (तै.ब्रा. 3.2.1) । प्रकर्षवतामपि पुनःप्रकर्षविवक्षायां द्वितीय आतिशायनिको भवत्येव । तृणादिभक्षणेन सान्नाय्यनिष्पत्यर्थत्वाद्यज्ञार्थं प्रेरणम् ।

4अथ प्रस्थाप्यमाना गा एव प्रार्थयते द्वितीयया - इयं च भववसुरुद्रेशपादत्वात् मध्येज्योतिस्त्रिष्टुप् ॥ हे अघ्नियाः गावः अहननार्हाः । अहननं अघ्नः 'घञर्थे कविधानं स्थास्नापाव्यधिहनियुध्यर्थम्' (पा.सू. 3.3.58 वा.4) इति हन्तेः कः । अघ्नमर्हन्तीति 'छन्दसि च' (पा.सू. 5.1.67) इति घप्रत्ययः । यद्वा - 'अघ्न्यादयश्च' (उ.सू. 561) इति यक्प्रत्ययान्तो निपात्यते । इकारश्छान्दसः । तदा गवामियं संज्ञा । सर्वदा प्रत्ययोदात्तत्वम् । इह तु आष्टमिकं 'आमन्त्रितस्य च' (पा.सू. 8.1.19) इति सर्वानुदात्तत्वम् । देवस्येन्द्रस्य भागं सान्नाय्यलक्षणं यूयमाप्यायध्वं आप्याययत । अन्तर्भावितण्यर्थात् प्यायतेर्ण्यन्ताद्वा लोट्, 'बहुलमन्यत्रापि संज्ञाछन्दसोः' (उ.सू. 190) इति णेर्लुक् । अण्यन्तस्याचित्तवत्कर्तृकात् 'अणावकर्मकात्' (पा.सू. 1.3.88) इति परस्मैपदाभावः । 'ऐन्द्रं दध्यमावास्यायां' (तै.सं. 2.5.4) इति सान्नाय्यस्यैन्द्रत्वम् । 'वत्सेभ्यश्च वै' (तै.ब्रा. 3.2.1) इत्यादि ब्राह्मणम् । ऊर्जस्वत्त्वादिगुणयुक्ता यूयमाप्यायध्वम् । यद्वा ऊर्जस्वत्त्वादिगुणयुक्तान् युष्मान् स्तेनो मा ईशतेति । शेषत्वविवक्षायां 'अधीगर्थ' (पा.सू. 2.3.52) इति षष्ठ्यभावः । प्रथमपक्षे 'वा छन्दसि' (पा.सू. 6.1.106) इति पूर्वसवर्णदीर्घः । ऊर्जस्वत्यो बलवत्यः, बहुरसा वा । पयस्वत्यः बहुपयस्काः । असुन्नन्तस्याद्युदात्तत्वम् । मतुब्ङीपोरनुदात्तत्वम् । प्रजावत्यः बह्वपत्याः । 'उपसर्गे च संज्ञायाम्' (पा.सू. 3.2.99) इति डप्रत्ययस्योदात्तत्वात् कृदुत्तरपदप्रकृतिस्वरेण प्रजाशब्दोन्तोदात्तः । अनमीवाः अरोगाः । 'शेवयह्वजिह्वाग्रीवाप्वामीवाः' (उ.सू. 160) इति वन्प्रत्ययान्तो मिनोतेरङ्पूर्वस्यामीवशब्दो निपातितः । अमीवा उदरव्याधिः । तद्रहिता अनमीवाः । अयक्ष्माः, यक्ष्मा व्याधिः तद्रहिताः । पृथगुपादानं प्राधान्यात् । 'डाबुभाभ्यामन्यतरस्याम्' (पा.सू. 4.1.13) इति (बहुव्रीहेः) डापि उभयत्र 'नञ्सुभ्याम्' (पा.सू. 6.2.172) इति (बहुव्रीहौ (पा.सू. 6.2.162)) उच्यमानं उत्तरपदान्तोदात्तत्वम् । स्तेनः । स्तेन चौर्ये, इति चुरादेरच् । अपहर्ता । मा युष्माकं ईशत ईशिष्ट, स्ववशाः युष्मान् मा कार्षीत् । व्यत्ययेन च्लेरङादेशः । किञ्च - अघशंसोपि युष्मान् मेशिष्ट मा वो जिघांसीत् । अघे पापे भक्षणलक्षणे शंसा अभिलाषो यस्य [स्या] नियोगेन सोघशंसः पापतत्परः । बहुव्रीहौ पूर्वपदप्रकृतिस्वरत्वम् । अघशब्दोयमन्तोदात्तोप्यस्ति, यथा 'अप॑ न॒श्शोशु॑चद॒घम्' (तै.आ. 4.11) इति । अङ्घते गच्छति दानादिना । आगमशास्त्रस्यानित्यत्वात् (व्याडिपरिभाषा 76) न नुम् । पचादित्वादच् (पा.सू. 3.1.134), प्रत्ययस्वरेणान्तोदात्तत्वम् ॥

5अथ न केवलं मनुष्य एव, अपि तु देवोपि युष्मान् मा हिंसीदिति तृतीयया आशास्ते - रुद्रस्येति ॥ इयं चैकपदा त्रिष्टुप्, 'एकद्वित्रिचतुष्पदीत्युक्तपादम्' (पि.सू. 3.7) इति वचनात् । हेतिः आयुधम् । 'ऊति यूति' (पा.सू. 3.3.97) इत्यादिना क्तिन्नन्तोऽन्तोदात्तो निपातितः । सा रुद्रस्य हेतिः युष्मान् परिवृणक्तु सर्वतो वर्जयतु ॥

6यजमानं ध्यायति ईक्षते वा - ध्रुवा अस्मिन्नित्यृचा त्रिष्टुभैकपदया ॥ गवां पतिर्गोपतिः यजमानः । 'पत्यावैश्वर्ये' (पा.सू. 6.2.18) इति पूर्वपदप्रकृतिस्वरत्वम् । अस्मिन् यजमाने । ध्रुवाः अविनाशाः । स्यात भवत । बह्व्यश्च सन्तानवृद्ध्या भवत । 'वा छन्दसि' (पा.सू. 6.1.106) इति पूर्वसवर्णदीर्घता ॥

7शाखामुपगूहति - यजमानस्येति । हे शाखे यजमानस्य पशून् पाहि रक्ष । 'तास्यनुदात्तेन्ङिददुपदेशाल्लसार्वधातुकमनुदात्तमह्न्विङोः' (पा.सू. 6.1.186) इति लसार्वधातुकानुदात्तत्वे यजमाने धातुस्वरः । 'तस्मात्सायं पशवः' (तै.ब्रा. 3.2.1) इत्यादि ब्राह्मणम् ॥

इति प्रथमोनुवाकः  
1अश्वपर्शुमसिदं वाभिमन्त्रयते - यज्ञस्येति ॥ 'चतुर्थ्यर्थे बहुळं छन्दसि' (पा.सू. 2.3.62) इति तादर्थ्ये षष्ठी । घुषेर्ण्यन्ताच्छतरि 'छन्दस्युभयथा' (पा.सू. 3.4.117) इति शप आर्धधातुकत्वाण्णिलोपः । 'अदुपदेशात्' (पा.सू. 6.1.186) इति शतुरनुदात्तत्वम् । उदात्तनिवृत्तिस्वरेण (पा.सू. 6.1.161) शप उदात्तत्वम् । असिदाश्वपर्श्वोः वस्तुत्वेन विवक्षितत्वान्नपुंसकत्वम् । लिङ्गव्यत्ययो वा । बर्हिर्लवनद्वारेण मयैव शीघ्रं यज्ञं सम्पादयस्वेति यज्ञार्थमाघोषयत् असीति स्तुतिः । घोषदिति धननामेति केचित् ॥

2गार्हपत्ये प्रतितपति - प्रत्युष्टमिति ॥ केचित्तु - 'प्रत्युष्टा अरातयः' इति गायत्र्येकपदा यजुरादिकेत्याहुः । रक्षेरसुनि अर्थविपर्यासः । 'क्षर मूर्छने' इत्यस्य वर्णविपर्यासो वा । यदत्र छिद्रान्वेषि रक्षस्तदनेन प्रतितपनेन प्रत्युष्टं प्रतिमुखीकृत्य दग्धमस्तु । उष दाहे । 'आदितश्च' (पा.सू. 7.2.16) इति चकारादाश्वस्तादिवदिट्प्रतिषेधः । 'गतिरनन्तरः' (पा.सू. 6.2.49) इति पूर्वपदप्रकृतिस्वरत्वम् । किञ्च, अरातयोपि प्रत्युष्टास्सन्तु । रातयो धनस्य दातारस्सुहृदः । 'कृत्यल्युटो बहुळम्' (पा.सू. 3.3.113) इति बहुलवचनात्कर्तरि क्तिन् । अतोन्येऽरातयः । अव्ययपूर्वपदप्रकृतिस्वरत्वम् (पा.सू. 6.2.2) ॥

3गार्हपत्यप्रदेशादाहवनीयं गच्छति - प्रेयमिति त्रिष्टुभा ॥ इयमश्वपर्शुः प्रागात् प्राचीं गच्छति । 'छन्दसि लुङ्लङ्लिटः' (पा.सू. 3.4.6) इति लुङ् । (किंविशिष्टा?) धिषणा धृष्टा लवने समर्था । 'धृषेर्धिष् च संज्ञायां' (उ.सू. 249) इति क्युप्रत्ययः । बर्हिरच्छ आप्तुं मनुना प्रजापतिना सर्वस्य कर्त्रा कृता । स्वधया अन्नेन मांसलक्षणेन करणेन मनुना कर्त्रा कृता । दधातेः 'आतोनुपसर्गे कः' (पा.सू. 3.2.3) । कृदुत्तरपदप्रकृतिस्वरत्वम् (पा.सू. 6.2.139) । वितष्टा विशेषेण तनूकृता अतिनिशिता । 'यस्य विभाषा' (पा.सू. 7.2.15) इतीट्प्रतिषेधः । 'गतिरनन्तरः' (पा.सू. 6.2.49) इति पूर्वपदप्रकृतिस्वरत्वम् । कस्मात्पुनरियं प्राचीं गच्छतीत्याह - त इति ॥ ते खलु कवयो मेधाविनः यज्ञकर्मविदः पुरस्तात्पूर्वस्या दिशः बर्हिरावहन्ति । पञ्चम्यन्तादस्तातिः (पा.सू. 5.3.27) । देवेभ्यः 'षष्ठ्यर्थे चतुर्थी वक्तव्या' (पा.सू. 2.3.62 वा 1) । देवेभ्यो जुष्टं, एवं हि क्रियमाणे देवानां प्रियं भवतीति । 'नित्यं मन्त्रे' (पा.सू. 6.1.210) इति जुष्टशब्द आद्युदात्तः । वेदिं प्रत्यवेक्षमाणो मन्त्रशेषं ब्रवीति - इह अस्यां खलु वेद्यां, तत् लविष्यमाणं बर्हिः, आसदे आसादयितव्यम् । एवमिदमर्हति । सदेर्ण्यन्तात् 'कृत्यार्थे तवैकेन्' (पा.सू. 3.4.14) इति केन्प्रत्ययः । 'बहुळं संज्ञाछन्दसोः' (उ.सू. 190) इति णेर्लुक् । 'न लुमता' (पा.सू. 1.1.63) इति वृद्ध्यभावः । कृदुत्तरपदप्रकृतिस्वरेण ('ञ्नित्यादिः' (पा.सू. 6.1.197) इति) नित्त्वात् आद्युदात्तः ॥

4प्रस्तरार्थान् दर्भान्प्रतिगृह्णाति - देवानामिति ॥ चतुर्थ्यर्थे षष्ठी (पा.सू. 2.3.62) । देवार्थं परिषूतं परिगृहीतमसि, नात्मार्थम् । अतो मामयं वृथैव हनिष्यतीति नोद्वेजितव्यम् । प्रवृद्धादेराकृतिगणत्वादुत्तरपदान्तोदात्तत्वम् (पा.सू. 6.2.147) । 'परेरभितोभावि मण्डलम्' (पा.सू. 6.2.182) इति वा । 'अथो यथा वस्यसे' (तै.ब्रा. 3.2.2) इत्यादि ब्राह्मणम् ।।

5दर्भस्तम्बमुन्मार्ष्टि - वर्षवृद्धमसीति ॥ वर्षेण वर्धितमसि । पूर्ववण्णिलुक् (उ.सू. 190) । 'तृतीया कर्मणि' (पा.सू. 6.2.48) इति पूर्वपदप्रकृतिस्वरत्वम् । वर्षशब्द उञ्छादित्वादन्तोदात्तः (पा.सू. 6.1.160) ॥

6असिदादिना बर्हिस्संश्लेषयति - देवबर्हिरिति ॥ देवानां बर्हिः तल्पभूतम् । षाष्ठिकं 'आमन्त्रितस्य' (पा.सू. 6.1.198) इत्याद्युदात्तत्वम् । प्रत्ययलक्षणं तत्र नास्तीति चेत् सोः व्यत्ययेन 'हल्ङ्याभ्यः' (पा.सू. 6.1.68) इति लोपः करिष्यते । अन्वक् पर्वणोऽधस्तात् । तिर्यक् तिरश्चीनम् । यत्र क्वापि एवं त्वा माच्छिदम् । 'अहिंसायै' (तै.ब्रा. 3.2.2) इति ब्राह्मणदर्शनात्, 'आच्छेत्ता' इति वक्ष्यमाणत्वाच्च माशब्देन छेदनं निषिध्यते इति वेदितव्यम् । कस्मात्पुनरन्वक् छेदादि वर्ज्यत इत्याह - पर्वेत्यादि । ते तव खलु पर्व प्ररोहस्थानं राध्यासं पुनरपि प्ररोहार्थं अविनष्टं स्थापयमीतीयमाशीः ॥

7आच्छिनत्ति - आच्छेत्तेति ॥ कृदुत्तरपदप्रकृतिस्वरत्वम् । मर्यादायामाकारः । मर्यादा च विधानम् । यस्मादहं विधानेन तव छेत्ता, न तु वृथा, तस्मादहं मा रिषं विनाशं मा गाम् । रिषेर्लुङि व्यत्ययेन च्लेरङादेशः । केचिदस्य पुषादित्वमिच्छन्ति, यथा 'तेन गच्छन्नरिष्यति' (मनु. 4.178) इति । तदा पुषादित्वादेवाङ् सिद्धः (पा.सू. 3.1.55) ॥ 

8आच्छिन्नानभिमृशति - देवबर्हिरिति ॥ हे देवानां बर्हिः शतवल्शं अनेकप्ररोहणं यथा तथा विरोह । एकत्र पूर्वपदामन्त्रिताद्युदात्तत्वम् । अन्यत्र बहुव्रीहौ पूर्वपदप्रकृतिस्वरत्वम् (पा.सू. 6.2.1) ॥

9आत्मानं प्रत्यभिमृशति - सहस्रवल्शा इति त्रिष्टुभैकपदया ॥ वयमपि सहस्रवल्शाः पुत्रपौत्राद्यनेकप्ररोहवन्तो विरुहेम विरूढा भूयास्म । 'लिङ्याशिष्यङ्' (पा.सू. 3.1.86) इत्यङ्प्रत्ययः । यासुडादि (पा.सू. 3.4.103) । 'छन्दस्युभयथा' (पा.सू. 3.4.117) इति सार्वधातुकत्वादिय् । यस्य लोपः (पा.सू. 6.1.66) ॥

10प्रस्तरं निदधाति - पृथिव्या इति ॥ ङीष उदात्तत्वात् 'उदात्तयणो हल्पूर्वात्' (पा.सू. 6.1.174) इति विभक्तेरुदात्तत्वम् । संपृचन्तीति संपृचः । 'क्विप्च' (पा.सू. 3.2.76) इति क्विप् । कृदुत्तरपदप्रकृतिस्वरत्वम् (पा.सू. 6.2.139) । नित्यसमासत्वाद्विभक्तिस्वराभावः । पृथिवीसम्पृक्तानस्मान्पाहि । दिविष्ठस्त्वम्, उपरि निधानात् ॥

11(निधनानि) सम्भरति - सुसंभृतेति ॥ सुष्ठु सम्भ्रियतेऽनयेति सुसंभृत् । पूर्ववत्क्विप् । तादृश्या रज्ज्वा त्वा त्वां सम्भरामि इतरमुष्टिभिस्सह भरामि । भृञ् भरणे, भौवादिकः ॥

12रास्नां करोति - अदित्या इति ॥ षष्ठ्यर्थे चतुर्थी (पा.सू. 2.3.62 वा 1) । कर्मणि क्तिन् । अखण्डनीया पृथिवी अदितिः । अव्ययपूर्वपदप्रकृतिस्वरत्वम् (पा.सू. 6.2.2) । रास्ना शुल्बं अदित्याः रास्ना त्वमसि, यामदितिरकरोदिति स्तुतिः । सामर्थ्याच्चायं मन्त्रस्सम्भरणमन्त्रात्पूर्वो द्रष्टव्यः ॥

13सन्नह्यति - इन्द्राण्या इति ॥ सैव चतुर्थी । इन्द्रस्य पत्न्यास्सन्नहनं संयमनमसीति स्तुतिः । 'इन्द्राणी वा अग्रे देवतानां समनह्यत' (तै.ब्रा. 3.2.2) इति ब्राह्मणम् । 'प्रथमे उदात्तयणः' (पा.सू. 6.1.174) इति विभक्तेरुदात्तत्वम् । द्वितीये कृदुत्तरपदप्रकृतिस्वरेण 'लिति' (पा.सू. 6.1.193) प्रत्ययात्पूर्वमुदात्तत्वम् । सन्नहनं च शुल्बान्तयोस्संश्लेषणम्; ग्रन्थिकरणस्य विधास्यमानत्वात् ॥

14ग्रन्थिं करोति - पूषेति ॥ पूषा आदित्यस्स ते तव ग्रन्थिं ग्रथ्नातु करोतु । सामान्यग्रन्थेः विशेषग्रन्थिः कर्म ॥

15शुल्बान्तमुपगूहति - स ते इति ॥ सः ते तव ग्रन्थिः मा स्थात्, मा प्रदेशान्तरमातिष्ठतु यावद्विमोकं शिथिलो मा भूत् । 'गातिस्था' (पा.सू. 2.4.77) इति सिचो लुक् ॥

16बर्हिरुद्यच्छते - इन्द्रस्येति ॥ इन्द्रस्य बाहुभ्यां त्वा त्वां उद्यच्छे उत्क्षिपामि नात्मीयाभ्यामिति स्तुतिः । 'समुदाङ्भ्यो यमोऽग्रन्थे' (पा.सू. 1.3.75) इत्यात्मनेपदम् ॥

17शीर्षन्नधिनिधत्ते - बृहस्पतेरिति ॥ बृहस्पतेरेव मूर्ध्ना त्वां हरामि नात्मीयेनेति स्तुतिः । 'उभे वनस्पत्यादिषु युगपत्' (पा.सू. 6.2.140) इति युगपदुभयोः प्रकृतिस्वरत्वम् । बृहच्छब्दो वृत्तिविषये आद्युदात्त इष्यते, पतिशब्दश्च । प्रत्ययाद्युदात्तत्वेन मूर्धन्शब्दोन्तोदात्तः । उदात्तनिवृत्तिस्वरेण विभक्तेरुदात्तत्वम् ॥

18प्रत्यागच्छति - उर्विति गायत्र्यैकपदया ॥ उरु विस्तीर्णमन्तरिक्षं अन्विहि अनुगच्छ । महान् पन्थाः, सुखेन गच्छेति भावः ॥

19उपरि सादयति - देवंगममसीति ॥ देवान् गच्छतीति देवंगमम् । 'गमश्च' (पा.सू. 3.2.47) इति खच् । श्वो देवगामि असि भवितासि । वर्तमानसामीप्ये (पा.सू. 3.3.131) लट् । तत्र हविषो धारणाद्बर्हिषो देवंगमत्वं भविता; प्रस्तरस्य त्वग्नौ प्रहरिष्यमाणत्वात् । 'दिवं गच्छ' (तै.सं. 1.4.43) इति च मन्त्रलिङ्गम् । 'अनधस्सादयति' (तै.ब्रा. 3.2.2) इति ब्राह्मणम् ॥

इति द्वितीयोनुवाकः  
1सान्नाय्यपात्राणि प्रोक्षति - शुन्धध्वमिति ॥ शुन्ध शुद्धौ, उदात्तेत्, व्यत्ययेनात्मनेपदम् । यद्वा, शुन्ध शौचकर्मणि ; अस्माण्ण्यन्तात्कर्मकर्तर्यात्मनेपदम् । 'यक्चिणोः प्रतिषेधे णि श्रन्धिग्रन्थि' (पा.सू. 3.1.89 वा 1) इत्यादिना यक्प्रतिषेधः । 'बहुलं संज्ञाछन्दसोः' (उ.सू. 190) इति णिलुक् । लसार्वधातुकानुदात्तत्वे (पा.सू. 6.1.186) धातुस्वरः । देवानामिदं दैव्यं 'देवाद्यञञौ' (पा.सू. 4.1.85 वा 3) इति यञ्प्रत्ययः प्राग्दीव्यतीयः । ञित्त्वादाद्युदात्तत्वं । 'छन्दसि निष्टर्क्य' (पा.सू. 3.1.123) इत्यादौ देवयज्याशब्दो यप्रत्ययान्तो निपातितः । हे पात्राणि देवयज्यात्मने दैव्याय कर्मणे शुन्धध्वं शुद्धानि भवत, स्वयमेवात्मानं शोधयतेति वा । प्राधान्यख्यापनार्था देवशब्दावृत्तिः, साकल्यार्था वा, यथा 'निधीनां त्वा निधिपतिं हवामहे' (तै.सं. 7.4.12) इति ॥

2अङ्गारान्निरूहति - मातरिश्वन इति ॥ मातरि सर्वस्य परिच्छेदके अन्तरिक्षे शेत इति मातरिश्वा । 'श्वन्नुक्षन्' (उ.सू. 157) इत्यादिना शीङः कनिन्प्रत्यये वकारोन्तादेशो निपात्यते । 'तत्पुरुषे कृति बहुलम्' (पा.सू. 6.3.14) इत्यलुक् । निपातनसामर्थ्यादेव सप्तम्या उदात्तत्वं । वायुरुच्यते । तस्य यो घर्मः अर्ग्निवैद्युताख्यः स एव त्वमसीति पार्थिवोग्निः स्तूयते । यद्वा, घरणाधिकरणं घर्मः । घृक्षरणदीप्त्योः । क्षरणं सञ्चलनम् । घर्म इति मन्प्रत्ययान्तो निपातितः (उ.सू. 146) । वायोरपि सञ्चलनाधारभूतः अन्तरिक्षमेव त्वमसीति कुम्भ्याधारोङ्गारस्स्तूयते धारणसामर्थ्यख्यापनार्थम् । 'अन्तरिक्षं वै मातरिश्वनो घर्मः । एषां लोकानां विधृत्यै' (तै.ब्रा. 3.2.3) इत्यादि ब्राह्मणम् ॥

3सान्नाय्यतपनीमधिश्रयति - द्यौरसीति ॥ द्युप्रभृतीनां कार्यभूता स्थाली कारणात्मना स्तूयते । 'दिवश्च ह्येषा पृथिव्याश्च संभृता' (तै.ब्रा. 3.2.3) इति ब्राह्मणम् । लोकाधिकाराद्विश्वधाया इत्यन्तरिक्षमुच्यते । 'वृष्टिर्वै विश्वधायाः' (तै.ब्रा. 3.2.3) इति दर्शनात् । विश्वस्य धायो धारणं यस्या इति बहुव्रीहिः, विश्वं धीयतेऽनयेति । 'वहिहाधाञ्भ्यश्छन्दसि' (उ.सू. 660) इत्यसुन्प्रत्ययः । णिदित्यनुवृत्तेर्युक् (पा.सू. 7.3.33) । तत्र हि 'गतिकारकयोरपि पूर्वपदप्रकृतिस्वरत्वं च' (उ.सू. 666) इत्युक्तम् । तेन कारकपूर्वादपि भवत्येव । पूर्वपदप्रकृतिस्वरग्रहणस्य च बहुव्रीहिस्वरस्योपलक्षणत्वात् 'बहुव्रीहौ विश्वं संज्ञायाम्' (पा.सू. 6.2.106) इति पूर्वपदान्तोदात्तत्वं । सा त्वमीदृशेन परमेण प्रकृष्टेन धाम्ना धारणशक्त्या दृंहस्व वर्धस्व दृढा भव । दृहदृहि वृद्धौ, व्यत्ययेनात्मनेपदम् । केचिदाहुर्वर्धनायां वर्तत इति । यद्वा - दृंहगा इतिवत् ण्यन्तात्कर्मकर्तर्यात्मनेपदम् । पूर्ववद्यक्प्रतिषेधादि (पा.सू. 3.1.89 वा 1) । मा ह्वाः मा कुटिला भूः । ह्वृ कौटिल्ये, लुङ्मध्यमपुरुषैकवचने, सिचि वृद्धौ, 'बहुळं छन्दसि' (पा.सू. 7.3.97) इतीडभावे, हल्ङ्यादिलोपे 'रात्सस्य' (पा.सू. 8.2.24) इति सकारलोपः । अत्र 'चादिलोपे विभाषा' (पा.सू. 8.1.63) इति प्रथमा तिङ्विभक्तिर्न निहन्यते दृंह॑स्व॒ मा ह्वाः॒ इति ॥

4उखायां शाखापवित्रं निदधाति - वसूनामिति ॥ प्राणिनां वासहेतुत्वात्पयःप्रभृतीनि धनानि वसुशब्देनोच्यन्ते, प्राणाश्च, 'प्राणा वै वसवः' (तै.ब्रा. 3.2.3) इति दर्शनात् । तेपि हि वासहेतवः । 'शॄस्पृस्निहित्रप्यसिवसिहनिक्लिदिबन्धिमनिभ्यश्च' (उ.सू. 10) इति वसेः करणे उप्रत्ययः । 'धान्ये नित्' (उ.सू. 9) इत्यतो निदिति हि तत्रानुवर्तते । नित्त्वादाद्युदात्तः (पा.सू. 6.1.197) । पयःप्रभृतीनां वसूनां शतधारमनेकप्रकारं पवित्रं पावनमसि । प्राणात्मनां वसूनां सहस्रधारं पूर्वस्मादपि बहुप्रकारं पावनमसि यागसाधनद्वारेण । 'पुवस्संज्ञायाम्' (पा.सू. 3.2.185) इति इत्रप्रत्ययः ॥

5स्तोकाननुमन्त्रयते - हुत इति ॥ अल्पो बिन्दुस्तोको महान्बिन्दुर्द्रप्सः । दोहनकालेऽमहान्बिन्दुः पात्राद्वहिर्निपतितस्स्तोकः, स हुतोस्तु देवतोद्देशेन परित्यक्तोस्तु । द्रप्सोपि हि हुतोस्तु । कस्मै । अग्नये बृहते नाकाय नाकनाम्ने । कं सुखं, तदस्य नास्तीत्यकः तस्मादन्यो नाकः । 'नभ्राण्नपात्' (पा.सू. 6.3.75) इति निपातितः । अव्ययपूर्वपदप्रकृतिस्वरत्वम् (पा.सू. 6.2.2) । 'बृहन्महतोरुपसङ्ख्यानम्' (पा.सू. 6.1.173 वा 1) इति बृहतः परस्याजादेर्विभक्तेरुदात्तत्वम् । 'दिवि नाको नामाग्निः' (तै.ब्रा. 3.2.3) इत्यादि ब्राह्मणम् । एवं हुतोस्त्विति सङ्कल्पेन हविषोस्कन्नता क्रियते । कः पुनरित्थं वदतीत्याह, स्वाहा स्वयमेव सरस्वती, आह ब्रूते । 'स्वैव ते वागित्यब्रवीत्' (तै.ब्रा. 2.1.2) इत्यादि ब्राह्मणम् । स्वयमेवाहेत्यस्यार्थस्य द्योतकोयं निपातः । आह स्वेत्यस्य प्रतिलोमपाठे स्वाहेति भवति । निपाता आद्युदात्ताः (फि.सू. 80) । न केवलं नाकायैवापि तु, द्यावापृथिवीभ्यामपि हुतोस्त्विति । 'दिवो द्यावा' (पा.सू. 6.3.29) इति द्यावादेशः आद्युदात्तः । 'देवताद्वन्द्वे च' (पा.सू. 6.2.141) इति पूर्वोत्तरपदयोः प्रकृतिस्वरत्वम् ॥

6प्रथमां दुग्धां गामभिमन्त्रयते - सा विश्वायुरिति ॥ या प्रथमं दुग्धा गौस्सा विश्वायुर्नाम, विश्वं आयुर्जीवनं यस्यामिति पृथिव्यभिधीयते । तदात्मना च गौः स्तूयते । 'इयं वै विश्वायुः' (तै.ब्रा. 3.2.3) इत्यादि ब्राह्मणम् ॥

7द्वितीयामभिमन्त्रयते - सा विश्वव्यचा इति ॥ विश्वं व्यचति व्याप्नोतीति विश्वव्यचाः । अञ्चु गतौ, अञ्चु इत्येतस्मादसुन्, शिष्टं विश्वधायाशब्दवत् । अन्तरिक्षं विश्वव्यचाः (तै.ब्रा. 3.2.3) ॥

8तृतीयामनुमन्त्रयते - सा विश्वकर्मेति ॥ विश्वानि कर्माणि कर्मफलानि यस्यां सा विश्वकर्मा द्युलोकः । पूर्ववत्स्वरः । 'इमानेवैताभिः' (तै.ब्रा. 3.2.3) इत्यादि ब्राह्मणम् ॥

9गोदोहनसक्षाळनीया अपः पयस्यानयति - संपृच्यध्वमिति गायत्र्या ॥ हे ऋतावरीः ऋतेन सत्येन यज्ञेन वा तद्वत्यः, ऋतसम्पादिका आपः ययूं पयसा सम्पृच्यध्वं सम्पृक्ता भवत । कर्मणि लकारः । 'छन्दसीवनिपौ' (पा.सू. 5.2.109 वा 2) इति वनिप् । 'वनो र च' (पा.सू. 4.1.7) इति ङीप् रेफौ । 'अन्येषामपि दृश्यते' (पा.सू. 6.3.137) इति दीर्घः । 'वा छन्दसि' (पा.सू. 6.1.106) इति पूर्वसवर्णदीर्घत्वं । आष्टमिकमामन्त्रितानुदात्तत्वम् (पा.सू. 8.1.19) । ऊर्मिमत्त्वादिगुणयुक्तास्सत्यस्सम्पृच्यध्वम् । एतेषामामन्त्रितत्वाभावाद्यथायथं स्वरा भवन्ति । पयस्सम्पर्केण वा ह्येते गुणाः अपामुपजायन्ते । महद्भिरूर्मिभिस्तद्वत्यः ऊर्मिण्यः । 'तुन्दादिषु स्वाङ्गाद्विवृद्धौ' (पा.सू. 5.2.117 गणसूत्रम्) इति पाठादिनिप्रत्ययः । स्वमङ्गं स्वाङ्गम् । पूर्ववद्दीर्घत्वम् (पा.सू. 6.1.106) । मधुमत्तमाः मधुरतमाः । मन्द्राः मादयित्र्यः । मदि स्तुतिमोदमदस्वप्नकान्तिगतिषु । 'स्फायितञ्चि' (उ.सू. 170) इत्यादिना रक्प्रत्ययः । किमर्थं सम्पृच्यत इत्याह धनस्येति । धनस्य सान्नाय्यलक्षणस्य । सातये लाभाय । धनवनषणसम्भक्तौ, 'जनसनखनां सञ्झलोः' (पा.सू. 6.4.42) इत्यात्वम् । 'ऊतियूति' (पा.सू. 3.3.97) इत्यादिना क्तिन्प्रत्ययान्तोऽन्तोदात्तो निपातितः । युष्मत्सम्पर्के हि तत्सिद्धिरिति भावः ॥

10दध्ना तनक्ति - सोमेनेति ॥ सोमसदृशेन दध्ना त्वा त्वां आतनच्मि घनीकरोमि । यद्वा - सोमेन सदृशत्वात् सान्नाय्यमेव सोमः । 'सोमः खलु वै सान्नाय्यम्' (तै.ब्रा. 3.2.3) इति च श्रूयते । सोमशब्दात् ‘तत्करोति’ (चुराद्यन्तर्गणसूत्रम्) इति णिचि, 'एरचिण्यन्तानां' (पा.सू. 3.3.56) इति वचनात्करणे घञ् । ञित्त्वादाद्युदात्तत्वं । किमर्थमित्याह - इन्द्राय यथा त्वं दधि भवसि तथा तदर्थमातनच्मि । 'ऐन्द्रं दध्यमावास्यायाम्' (तै.सं. 2.5.4) इत्यैन्द्रत्वं दध्नः । तञ्चू सङ्कोचने, श्नान्नलोपः (पा.सू. 6.4.23) ॥

11उपरि निदधाति - विष्णविति ॥ हे विष्णो सर्वस्य रक्षक इदं दुग्धलक्षणं हव्यं रक्षस्व ।
व्यत्ययेनात्मनेपदम् । हवमर्हतीति हव्यं होमार्हम् । 'छन्दसि च' (पा.सू. 5.1.67) इति यत्प्रत्ययः ॥

इति तृतीयोनुवाकः  
1यागदिवसे कर्मारम्भे हस्तौ सम्मृशति - कर्मणे वामिति ॥ देवेभ्य इति षष्ठ्यर्थे चतुर्थी (पा.सू. 2.3.62 वा 1) । हे हस्तौ देवानां सम्बन्धिने कर्मणे तत्सिद्ध्यर्थं वां युवयोः शकेयं युवां विनियोक्तुं समर्थो भूयासम् । 'लिङ्याशिष्यङ्' (पा.सू. 3.1.86) इत्यङ्प्रत्ययः । 'छन्दस्युभयथा' (पा.सू. 3.4.117) इति सार्वधातुकत्वात्सलोपः ॥

2शूर्पमादत्ते - वेषाय त्वेति ॥ वेषः विष्णुर्यज्ञ इति पर्यायाः । पचाद्यजन्तः । वृषादित्वादाद्युदात्तत्वम् (पा.सू. 6.1.203) । सर्वव्यापिने विष्ण्वात्मने यज्ञाय त्वामादद इति शेषः ॥

3प्रत्युष्टमिति प्रतितपनमन्त्रो व्याख्यातः (तै.सं. 1.1.2)॥ 

4धुरमभिमृशति - धूरिति ॥ धूस्स्थोग्निरुच्यते । धूर्हिंसकः त्वमसि युगप्रदेशस्य धूर्भूत्वा स्थितस्त्वं । हे अग्ने धुर्य 'एष वै धुर्योग्निः' (तै.ब्रा. 3.2.4) इति ब्राह्मणम् । धुर्वी हिसायां, कर्तरि क्विप् (पा.सू. 3.2.76), राल्लोपः (पा.सू. 6.4.21) उपधादीर्घः (पा.सू. 8.2.76) । यत ईदृशस्त्वं तस्माद्धूर्वन्तं यज्ञस्य हिंसकं राक्षसादिकं तावद्धूर्व नाशय । किञ्च तं च धूर्व योस्मान् धूर्वति जिघांसति । अपि च, तमपि धूर्व यं वयं धूर्वामः जिघांसामः । सर्वत्र 'उपधायाश्च' (पा.सू. 8.2.78) इति दीर्घत्वम् ॥

5अनोभिमन्त्रयते - त्वमिति ॥ हे शकट त्वं देवानां असि देवसंबन्ध्यसि देवतार्थं हविर्धारणेन । अत एव सस्नितमं शुद्धतमं इदानीमसि । ष्णा शौचे । 'आदृगम' (पा.सू. 3.2.171) इत्यादिना किन् लिड्वच्च । पप्रितमं पूर्णतमं व्रीह्यादिभिः । प्रा पूरणे, स एव प्रत्ययः । जुष्टतमं प्रियतमं देवानां । 'नित्यं मन्त्रे' (पा.सू. 6.1.210) इत्याद्युदात्तत्वम् । वह्नितमं वोढृतमं हविषाम् । 'वहिश्रिश्रुयुद्रुग्ला' (उ.सू. 500) इत्यादिना निप्रत्ययः । स च नित् । देवहूतमं देवानामाह्वातृतममिवासि हविर्धारणेन । क्विपि सम्प्रसारणे, 'हलः' (पा.सू. 6.4.2) इति दीर्घः, कृदुत्तरपदप्रकृतिस्वरत्वम् (पा.सू. 6.2.139) । अह्रुतं अकुटिलं असि धृतिमत्तया 'ह्रुह्वरेश्छन्दसि' (पा.सू. 7.2.31) इति ह्रुभावः । हविर्धानं हविर्भूता व्रीह्यादयो निधीयन्तेस्मिन्निति हविर्धानम् । कृदुत्तरपदप्रकृतिस्वरेण प्रत्ययार्त्पूवस्योदात्तत्वम् । यतस्त्वमेवंविधस्तस्माद्दृंहस्व । मा ह्वारिति व्याख्यातम् (तै.सं. 1.1.3) ॥

6पुरोडाशीयान् प्रेक्षते - मित्रस्येति ॥ जगतां मित्रभूतस्य सर्वजगद्बन्धोरादित्यस्य चक्षुषा त्वां पुरोडाशीयसमूहं प्रेक्षे, नात्मीयेन । ततश्च त्वं मनुष्येण दृष्टोहमिति मा भेः मा भैषीः । 'बहुलं छन्दसि' (पा.सू. 7.3.97) इतीडभावः । सिचि वृद्धिं बाधित्वा व्यत्ययेनान्तरङ्गो गुण एव क्रियते । 'संज्ञापूर्वको विधिरनित्यः' (व्याडिपरिभाषाव-त्ति 53) इति वा वृद्ध्यभावः । मा च संविक्थाः मा च कंपिष्ठाः । ओविजीभयचलनयोः, लुङि 'लिङ्सिचावात्मनेपदेषु' (पा.सू. 1.2.11) इति सिचः कित्वम् । 'झलो झलि' (पा.सू. 8.2.26) इति सिचो लोपः । अत्र मा च भेः मा च संविक्थाः, इति चार्थस्य गम्यमानत्वात् 'चादिलोपे विभाषा' (पा.सू. 8.1.63) इति प्रथमा तिङ्विभक्तिर्न निहन्यते । गम्यमानार्थस्याप्रयोग एव लोपः । नन्ववघातादिना पीडां कर्तुमारभते भवान्, तत्किमुच्यते मा भेरिति; तत्राह मा त्वा हिंसिषं अवघातादिना न त्वामहं नाशयामि, किन्तु हविर्भूतं त्वां देवतायै सङ्कल्प्य, उछ्रितं स्थानं प्रापयामि । यथोक्तं :- 'यज्ञार्थं निधनं प्राप्ताः प्राप्नुवन्त्युछ्रितं पदम्' (मनु. 5.40) इति ॥

7तृणानि निरस्यति - उर्विति ॥ वातार्थं वातप्रवृत्त्यर्थं उरु महद्भव । एतेनावारुणत्वं हविषः कृतं भवति । 'यद्वै किञ्च वातो नाभिवाति' (तै.ब्रा. 3.2.4) इत्यादि ब्राह्मणम् ॥

8निर्वपति - देवस्य त्वेति ॥ सवितुस्सर्वप्रेरकस्य देवस्य प्रसवे प्रेरणायां तेनैव प्रेरितोहं त्वामग्नये अग्न्यर्थं जुष्टं प्रियं निर्वपामि निष्कृष्य शूर्पे निक्षिपामि । 'थाथघञ्क्ताजबित्रकाणाम्' (पा.सू. 6.2.144) इति सूत्रेण प्रसवशब्दोन्तोदात्तः । अश्विनोर्बाहुभ्यां नत्वात्मीयाभ्यामिति स्तुतिः । 'अश्विनौ हि देवानामध्वर्यू आस्ताम्' (तै.ब्रा. 3.2.4) । तथा पूष्ण एव हस्ताभ्यां पाणितलाभ्याम् । उदात्तनिवृत्तिस्वरेण षष्ठ्या उदात्तत्वम् ॥

9अग्नीषोमीयं निर्वपति - अग्नीषोमाभ्यामिति ॥ 'देवताद्वन्द्वे च' (पा.सू. 6.2.141) इति पूर्वोत्तरपदयोः युगपत् प्रकृतिस्वरत्वम् । अत्र च 'देवस्य त्वा' इत्यादि, 'जुष्टं निर्वपामि' इति चानुषज्यते ॥

10निरुप्तानभिमृशति - इदं देवानामिति ॥ इदं निरुप्तं धान्यं देवानां स्वं, तदुद्देशेन निरुप्तत्वात् । अन्यस्माद्व्यावृत्तमभूदित्यर्थः ॥

11निरुप्तशेषमभिमृशति - इदमु नस्सहेति ॥ इदं निरुप्तशेषं नः अस्माकं भवतु । उशब्दः पूर्वस्माद्व्यावृत्त्यै । तु शब्दो वा लुप्ततकारः । किमस्माकमेव? नेत्याह । सहैव देवैः इदमस्माकं स्वम् । न निरुप्तवद्देवानामेव, न चास्माकमैहिकभोगायैव । तत्र शेषस्य निरुप्ते यदा आवापः, तदा यागोत्तरकालं शेषभक्षणेन साधारणत्वम् । यदा तु कोष्ठादौ, तदा तदुत्तरस्यामिष्ट्यामुभयं भविष्यतीति साधारण्यम् ॥

12निरुप्ते कोष्ठादौ वाऽवशिष्टमावपति - स्फात्यै त्वेति ॥ स्फायी ओप्यायी वृद्धौ । ण्यन्तात् क्तिन् 'तितुत्रतथसिसुसरकेषु च' (पा.सू. 7.2.9) इतीट्प्रतिषेधः णिलोपयलोपौ । उदात्तनिवृत्तिस्वरेण क्तिन उदात्तत्वम् । 'उदात्तयणो हल्पूर्वात्' (पा.सू. 6.1.174) इति विभक्तेरुदात्तत्वम् । स्फात्यै वर्धनाय अस्मदीयं धान्यं वर्धयितुं त्वामवशिष्टमावपामीति शेषः । नारात्यै, तत्र वर्धितं नादानाय अपि तु दानायैव दानार्थमेवेति । रातेः क्तिनि अव्ययपूर्वदप्रकृतिस्वरत्वम् ॥

13आहवनीयमन्वीक्षते - सुवरिति ॥ सुष्ठु श्रेयांसि गमयतीति सुवः । अन्तर्भावितण्यर्थात् 'अन्येभ्योपि दृश्यते' (पा.सू. 3.2.75) इति विच् । 'इयङुवङ्प्रकरणे तन्वादीनां छन्दसि बहुलम्' (पा.सू. 6.4.77 वा 1) इत्युवङादेशः । 'न्यङ्स्वरौ स्वरितौ' (फि.सू. 74) इति वस्स्वरितत्वम् । एवंविधं वैश्वानरं विश्वेषां नराणां स्वामित्वेन सम्बन्धिनं ज्योतिर्द्योतनशीलं आहवनीयं अभिविख्येषं आभिमुख्येन पश्यामि । 'अभिरभागे' (पा.सू. 1.4.91) इति लक्षणे कर्मप्रवचनीयत्वेन गतित्वाभावात् 'गतिर्गतौ' (पा.सू. 8.1.70) इति निघाताभावः । लिङ्याशिष्यङ् (पा.सू. 3.1.86), यासुट् (पा.सू. 3.4.103), अतो येयः (पा.सू. 7.2.80) । 'नरे संज्ञायाम्' (पा.सू. 6.3.129) इति विश्वशब्दस्य दीर्घः, 'तस्येदम्' (पा.सू. 4.3.120) इत्यण् । अन्तोदात्तो वैश्वानरशब्दः । 'तमसीव वा एषोन्तश्चरति' (तै.ब्रा. 3.2.4) इति ब्राह्मणम् ॥

14गृहाननुवीक्षते - दृंहन्तामिति ॥ दुर्याः गृहाः । दुर्वी हिंसायां क्विप्प्रत्यये राल्लोपाष्टक्तलोपयोः (पा.सू. 6.4.21, 6.1.67) कृतयोः, दूः हिंसा । तस्मात् 'तत्र साधुः' (पा.सू. 4.4.98) इति यत् । 'न भकुर्छुराम्' (पा.सू. 8.2.79) इति दीर्घाभावः । 'यतो नावः' (पा.सू. 6.1.213) इत्यु(त्याद्यु)दात्तत्वम् । दुरि साधवो दुर्याः दुःखहेतवः । दिवि च पृथिव्यां चास्माकमुपभोगार्थं दृंहन्तां वर्धन्ताम् । दृंहस्वेतिवत्पदस्वरूपमनुसरणीयम् । 'द्यावापृथिवी हविषि गृहीत उदवेपेताम्' (तै.ब्रा. 3.2.4) इति ब्राह्मणम् । 'देवताद्वन्द्वे च' (पा.सू. 6.2.141) इति द्यावापृथिवीशब्दे पूर्वोत्तरपदे युगपत्प्रकृतिस्वरेण 'उदात्तयणः' (पा.सू. 6.1.174) इति विभक्तेरुदात्तत्वम् । 'दिवो द्यावा' (पा.सू. 6.3.29) इति द्यावादेशः ॥

15'उर्वन्तरिक्षमन्विहि' इति गमनमन्त्रो व्याख्यातः (तै.सं. 1.1.2) ॥

16हविस्सादयति - अदित्या इति ॥ द्यतेः कर्मणि क्तिनि दितिः खण्डनीया, अदितिः अखण्डनीया पृथिवी । 'इयं वा अदितिः' (तै.ब्रा. 3.2.4) इति दर्शनात् । अव्ययपूर्वपदप्रकृतिस्वरत्वम् (पा.सू. 6.2.2) । तस्याः उपस्थे उत्सङ्गे त्वां स्थापयामीति स्तुतिः । उपस्थीयते अस्मिन्नित्युपस्थः । 'घञर्थे कविधानं स्थास्नापाव्यधिहनियुध्यर्थम्' (पा.सू. 3.3.58 वा 4) इति घञर्थे कः ॥ 'स्वाङ्गानामकुर्वादीनाम्' (फि.सू. 52) इति द्वितीयमक्षरमुदात्तम् ॥

17गार्हपत्यमभिमन्त्रयते - अग्न इति ॥ हे अग्ने गार्हपत्य, इदं हव्यं हवनाय निरुप्तं रक्षस्व । व्यत्ययेनात्मनेपदम् । 'छन्दसि च' (पा.सू. 5.1.67) इति यः ॥

इति चतुर्थोनुवाकः ॥  
1अप उत्पुनाति - देवो व इति गायत्र्या । 'सावित्रियर्चा' (तै.ब्रा. 3.2.5) इति ब्राह्मणम् । हे आपः देवस्सविता सर्वस्य प्रेरकः, वः युष्मान् उत्पुनातु ऊर्ध्वं शोधयतु । अच्छिद्रेण पवित्रेण जगतां पावनेन आदित्यात्मनानेन छिन्नं छिद्रमतोन्यदच्छिद्रं अविच्छेदेन वर्तमानं । अव्ययपूर्वपदप्रकृतिस्वरत्वं । 'पुवस्संज्ञायाम्' (पा.सू. 3.2.185) इति पुनातेरित्रप्रत्ययः । 'असौ वा आदित्योच्छिद्रं पवित्रम्' (तै.ब्रा. 3.2.5) इत्यादि ब्राह्मणम् । वसोर्जगतां वासहेतोः सूर्यस्य मण्डलात्मनो रश्मिभिः जगतां शुद्धिहेतुभिः उत्पुनातु । वसेः करणे उप्रत्ययः, (उ.सू. 10) स च नित् । एवं 'यद्दर्भैरप उत्पुनाति' (तै.ब्रा. 3.2.5), 'द्वाभ्यामुत्पुनाति' (तै.ब्रा. 3.2.5) इति प्राप्तयोर्दर्भयो रादित्यात्मना मण्डलरश्मितया च स्तुतिः ॥

2उन्महयन्नुपोत्तिष्ठति - आप इति ॥ हे आपः । आमन्त्रिताद्युदात्तत्वम् । उत्तरेषामामन्त्रितानामाष्टमिकं सर्वानुदात्तत्वम् (पा.सू. 8.1.19), 'विभाषितं विशेषवचने बहुवचनम्' (पा.सू. 8.1.14) इति पूर्वस्य विद्यमानत्वात् । हे देवीः देवनगुणयुक्ताः । 'वा छन्दसि' (पा.सू. 6.1.106) इति पूर्वसवर्णदीर्घत्वम् । हे अग्रेपुवः भस्मादेश्शुद्धिकारणात् प्रथममेव वस्तूनां शोधिकाः । क्विपि 'तत्पुरुषे कृति बहुळं' (पा.सू. 6.3.14) इत्यलुक् । हे अग्रेगुवः प्रथमं स्नानकाल एव यागसाधनत्वं गच्छन्त्यः । 'ऊङ् च गमादीनामिति वक्तव्यम्' (पा.सू. 6.4.40 वा 2) इति क्वौ अनुनासिकलोपः ऊकारश्च । ईदृश्यो यूयमिमं प्रस्तुतं यज्ञमग्रे नयत यज्ञानामग्रं प्रापयत । यज्ञपतिं यजमानं चाग्रे धत्त यजमानानामग्रगण्यं कुरुत । 'पत्यावैश्वर्ये' (पा.सू. 6.2.18) इति यज्ञपतौ पूर्वपदप्रकृतिस्वरत्वम् । किं हि नाम भवतीनामशक्यमित्याह युष्मानिति । युष्मान्खल्विन्द्रो वृत्रतूर्ये वृत्रवधार्थसङ्ग्रामे अवृणीत वृणीतवान् । यूयमपीन्द्रं वृत्रतूर्ये अवृणीध्वं वृतवत्यः । युष्माकमिन्द्रो यूयं चेन्द्रस्य सहाया इति स्तुतिः । वृत्रस्तूर्यते हिंस्यतेऽस्मिन्निति वृत्रतूर्यं युद्धम् । तुर्वी त्वरणहिंसयोः, 'हन्त्यर्थाश्च' इति चुरादिपाठात् स्वार्थिकण्यन्तात् 'अचो यत्' (पा.सू. 3.1.97) इति यत् । 'यतो नावः' (पा.सू. 6.1.213) इत्याद्युदात्तत्वम् । कृदुत्तरपदप्रकृतिस्वरत्वम् (पा.सू. 6.2.139) तेन । 'वृत्रँ ह हनिष्यन्निन्द्र आपो वव्रे' (तै.ब्रा. 3.2.5) इत्यादि ब्राह्मणम् ॥

3प्रोक्षणीः प्रोक्षति - प्रोक्षितास्थेति ॥ स्वत एव शुद्धा यूयं शुद्धाः स्थ इति मन्त्रोच्चारणमेवासां प्रोक्षणम् । । 'अद्भिर्ह्येव हवीꣳषि प्रोक्षति, ब्रह्मणापः' (तै.सं. 2.6.5) इत्यादि ब्राह्मणम् । 'प्रोक्षितास्थेत्याह । तेनापः प्रोक्षिताः' (तै.ब्रा. 3.2.5) इति च । 'गतिरनन्तरः' (पा.सू. 6.2.49) इति पूर्वपदप्रकृतिस्वरत्वम् ॥

4पुरोडाशीयान् प्रोक्षति - अग्नय इति ॥ अग्न्यर्थं युष्मान्प्रोक्षामि आद्भिस्सिञ्चामि । जुष्टं प्रियं यथा भवति तथा सिञ्चामि । 'नित्यं मन्त्रे' (पा.सू. 6.1.210) इति जुष्टशब्द आद्युदात्तः । अग्नीषोमाभ्यामित्यत्र 'वो जुष्टं प्रोक्षामि' इत्यनुषज्यते । 'देवताद्वन्द्वे च' (पा.सू. 6.2.141) इति युगपत्स्वरः ॥

5पात्राणि प्रोक्षति - शुन्धध्वमिति । गतम् (तै.सं. 1.1.3) ।

6कृष्णाजिनमवधूनोति - अवधूतमिति यजुरादिकयैकपदया गायत्र्या ॥ अवधूतं विनाशितम् । शिष्टं व्यख्यातं प्रत्युष्टादि मन्त्रेण (तै.सं. 1.1.2) । 'गतिरनन्तरः' (पा.सू. 6.2.49) इति पूर्वपदप्रकृतिस्वरत्वम् ॥

7कृष्णाजिनमवस्तृणाति - अदित्या इति ॥ अदितिः अखण्डनीया । कर्मणि क्तिन्, अव्ययपूर्वपदप्रकृतिस्वरत्वम् (पा.सू. 6.2.2) । अखण्डितायाः पृथिव्यास्त्वगिव प्रियतममसि, अतस्त्वामास्तीर्णां पृथिवी प्रतिवेत्तु आत्मन उपरि तवावस्थानमनुजानातु न न्यक्कारयतु । सा तु माऽवमंस्त । पृथिवीशब्दो ङीषन्तोन्तोदात्तः ॥

8उलूखलमध्यूहति - अधिषवणमिति ॥ अधिषूयते अभिपीड्यते अवहन्यतेऽस्मिन्निति सुनोतेरधिकरणे ल्युट् (पा.सू. 3.3.117), उपसर्गात्सुनोति' (पा.सू. 8.3.65) इत्यादिना षत्वम्, कृदुत्तरपदप्रकृतिस्वरेण (पा.सू. 6.2.139) लिति (पा.सू. 6.1.193) प्रत्ययात्पूर्वस्योदात्तत्वम् । वनस्पतेर्विकार इति पत्युत्तरपदलक्षणो ण्यः (पा.सू. 4.1.85) । ईदृशं महाभागं त्वमसि । तस्मात् अदित्यास्त्वग्भूतं कृष्णाजिनं त्वां प्रतिवेत्तु अनुजानातु । आत्मोपरि तवावस्थानं क्षमताम् ॥

9पुरोडाशीयानावपति - अग्नेरिति ॥ अग्नेस्तनूश्शरीरमिवासि, उद्दीपकत्वात् । हे पुरोडाशीयसमूह । 'कृषिचमितमि' (उ.सू. 84) इत्यादिना तनोतेरूप्रत्ययः । स्तुत्यर्थत्वादग्निशब्दोपादानस्य विकृतौ नोहः । 'अग्नेर्वा एषा तनूः । यदोषधयः' (तै.ब्रा. 3.2.5) इति ब्राह्मणम् । किञ्च वाचो विसर्जनमसि । विसृज्यते वागनेनेति करणे ल्युट् (पा.सू. 3.3.117) । कृदुत्तरपदप्रकृतिस्वरेण (पा.सू. 6.2.139) लित्स्वरः । 'सावेकाचः' (पा.सू. 6.1.168) इति वाचः परस्य विभक्तेरुदात्तत्वम् । 'यदा हि प्रजा ओषधीनामश्नन्ति । अथ वाचं विसृजन्ते' (तै.ब्रा. 3.2.5) इति ब्राह्मणम् । एवं विश्वजननं त्वां देववीतये देवानां भक्षणार्थं गृह्णामि उलूखले त्वां प्रक्षिपामि । दासीभारादित्वात् (पा.सू. 6.2.42) पूर्वपदप्रकृतिस्वरत्वम् ॥

10मुसलमवदधाति - अद्रिरसीति ॥ अत्ता आहर्ता तुषाणां अद्रिः । 'अदिशदिभूशुभिभ्यःक्रिन्' (उ.सू. 505) इति क्रिन्प्रत्ययः, नित्त्वादाद्युदात्तत्वम् । ईदृशो वनस्पतेर्विकारस्त्वमसि । स तादृशस्त्वं इदं हव्यं हवनार्हम् । 'छन्दसि च' (पा.सू. 5.1.67) इति यत्प्रत्ययः । सुशमि सुष्ठु स्वयमेव शाम्यतीति सुशमि । 'शमित्यष्टाभ्यो घिनुण्’ (पा.सू. 3.2.141) । 'परादिश्छन्दसि बहुळं' (पा.सू. 6.2.199) इत्युत्तरपदाद्युदात्तत्वम् । ईदृशमिदं हव्यं देवेभ्यः देवतार्थं शमिष्व शामय सुखहेतुं कुरु । शमयतेः लोट् । 'बहुळं छन्दसि' (पा.सू. 2.4.73) इति शपो लुक् ॥

11वृषारवेण दृषदुपले समाहन्ति - इषमिति ॥ हविर्लक्षणं यदिदमन्नं आवद देवेभ्य आवेदय, युष्मदर्थमिदमनेन यजमानेन संस्क्रियते, इति । एवं ऊर्जमावदेति व्याख्यातम् । ऊर्क् रसः । इदानीं यज्ञायुधान्युच्यन्ते - द्युमत् दीप्तिमत् । दिवेः क्विप्प्रत्ययान्तान्मतुपि 'दिव उत्' (पा.सू. 6.1.131) इत्युत्वे 'ह्रस्वनुड्भ्यां मतुप्' (पा.सू. 6.1.176) इति मतुप उदात्तत्वम् । ईदृशमिदमन्नं संस्क्रियमाणं देवेभ्यो वदत वेदयत । ननु देवास्स्वयमेव ज्ञास्यन्ति, तत्किमनेन घोषणेनेत्यत्राह - वयं युष्मदीयेन शब्देन सङ्घातं भ्रातृव्यसमूहं जेष्म जयेम । जयतेर्लेटि 'सिब्बहुळं लेटि' (पा.सू. 3.1.34) इति सिप्प्रत्यः, 'बहुळं छन्दसि' (पा.सू. 2.4.73) इति शपो लुक् । सङ्घातशब्दस्य थाथादिस्वरेण (पा.सू. 6.2.144) उत्तरपदान्तोदात्तत्वम् । 'मनोश्श्रद्धा देवस्य' (तै.ब्रा. 3.2.5) इत्यादिब्राह्मणम् ॥

12शूर्पमुपयच्छति - वर्षवृद्धमसीति ॥ व्याख्यातां बर्हिषि (तै.सं. 1.1.2) । इह तु शूर्पमुच्यते ॥

13पुरोडाशीयानुद्वपति - प्रति त्वेति ॥ हे पुरोडाशीयसमूह वर्षवृद्धं त्वां शूर्पः प्रतिवेत्तु अनुजानातु आत्मोपरि तव प्रक्षेपणं क्षमताम् ॥

14परापुनाति - परापूतमिति यजुरादिकैकपदया गायत्र्या । परापूतं परास्तं । शिष्टं प्रत्युष्टादिना व्याख्यातम् (तै.सं. 1.1.2) । 'गतिरनन्तरः' (पा.सू. 6.2.49) इति पूर्वपदप्रकृतिस्वरत्वम् । 'यज्ञꣳ रक्षाꣳस्यनुप्राविशन्' (तै.ब्रा. 3.2.5) इति ब्राह्मणम् ॥

15तुषान्निरस्यति - रक्षसामिति ॥ सुबोधम् । 'कर्षात्वतः' (पा.सू. 6.1.159) इति भागशब्दोन्तोदात्तः ॥

16त्वचं विविनक्ति - वायुरिति ॥ वायुर्वो युष्मान् विविनक्तु तण्डुलेभ्यः कणान्पृथक्करोतु ॥

17तण्डुलान् प्रस्कन्दयति - देवो व इति ॥ देवस्सविता सर्वस्य प्रेरकः हिरण्यपाणिः हिरण्याभरणपाणिः युष्मान् प्रतिगृह्णातु प्रतिगृह्य रक्षतु । हिरण्यस्य विकारो वलयाङ्गुलीयकादिः पाण्योर्य स्येति समुदायविकारषष्ठ्या (पा.सू. 2.2.24 वा 13) विगृह्य 'सप्तम्युपमानपूर्वपदस्य बहुव्रीहिर्वाच्यो वाचोत्तरपदलोपश्च' (पा.सू. 2.2.24 वा 12) इति बहुव्रीहौ पूर्वपदप्रकृतिस्वरत्वम् । 'उशीरदाशेरकपालपलालशैवालश्यामाकशरीरशरावहृदयहिरण्यारण्यापत्यदेवराणाम्' (फि.सू. 67) इति हिरण्यशब्द आद्युदात्तः । 'अन्तरिक्षादिव' (तै.ब्रा. 3.2.5) इत्यादि ब्राह्मणम् ॥

इति पञ्चमोनुवाकः ॥  
1-2अवधूननोपस्तरणमन्त्रौ व्याख्यातौ (तै.सं. 1.1.5) ॥

3शम्यां निदधाति - दिव इति ॥ 'ऊडिदम्' (पा.सू. 6.1.171) इत्यादिना विभक्तेरुदात्तत्वम् । दिवो यागसाधनद्वारेण स्कम्भनिरसि धारयित्र्यसि । स्कभ्नातेः करणे ल्युटि (पा.सू. 3.3.117) ङीपि वर्णव्यत्ययेन ह्रस्वत्वम् । 'गर्भिणयो भवन्ति' (तै.सं. 2.1.2) इति यथा । यद्वा - 'वृतेश्च' (उ.सू. 263) इत्यत्र चकारस्यानुक्तसमुच्चयार्थत्वात् स्कभ्नातेरनिप्रत्ययः । सर्वत्रोञ्छादित्वात् (पा.सू. 6.1.160) अन्तोदात्तत्वम् । हे शम्ये अदित्यास्त्वक्, एवंभूतां त्वां, अदित्यास्त्वग्भूतं कृष्णाजिनं प्रतिवेत्तु अनुजानातु आत्मोपरि तवावस्थानम् । 'द्यावापृथिवी सहास्ताम्' (तै.ब्रा. 3.2.6) इत्यादि ब्राह्मणम् ॥

4शम्यायां दृषदमत्यादधाति - धिषणेति ॥ धिषणा धृष्टा त्वमसि । हे दृषत् पर्वत्या । पर्वतमर्हतीति पर्वतशब्दात् 'छन्दसि च' (पा.सू. 5.1.67) इति यत्प्रत्ययः । धिषणाशब्दो व्युत्पादितः प्राक् (तै.सं. 1.1.2) । त्वामीदृशीं दिवस्कम्भनिः शम्या प्रतिवेत्तु अनुजानातु उपरिनिधानम् ॥

5दृषद्युपलामत्यादधति - धिषणेति ॥ धिषणा धृष्टासि हे उपले पार्वतेयी । पर्वतिः परिपूर्णा महाशिला दृषल्लक्षणा । पूर्व पर्व मर्व पूरणे, 'वहिवस्यर्तिभ्यश्चित्' (उ.सू. 500) इति वहतिर्वसतिररतिरिति विधीयमानोतिप्रत्ययो बहुलवचनात्पर्वतेरपि भवति । तस्यापत्यं पार्वतेयी । (शुभ्रादेः) आकृतिगणत्वात् (पा.सू. 4.1.123) ढकि 'कितः' (पा.सू. 6.1.165) इत्यन्तोदात्तत्वम्, उदात्तनिवृत्तिस्वरेण ङीप उदात्तत्वम् (पा.सू. 6.1.161) । शिलापुत्रकवदपत्यत्वमुपचर्यते । यस्मात्त्वं धिषणासि पार्वतेयी, तस्मात्त्वां दुहितृस्थानीयां सा पर्वतिः दृषत् प्रतिवेत्तु, त्वां मातेव दुहितरमुत्सङ्गस्थामनुजानातु ॥

6पुरोडाशीयानधिवपति - देवस्य त्वेति ॥ सावित्रो व्याख्यातः (तै.सं. 1.1.4) । अधिवपनं दृषदि प्रक्षेपणम् ॥

7अधिवपति - धान्यमिति ॥ धान्यं पोषकमसि । दधातेः पोषणकर्मणः 'दधातेर्यन्नुट्च' (उ.सू. 726) इति यत्प्रत्ययः, बहुलवचनात् 'यतो नावः' (पा.सू. 6.1.213) इत्याद्युदात्तत्वं बाधित्वा तित्स्वरितत्वम् (पा.सू. 6.1.185) । यद्वा - 'तिल्यशिक्यमर्त्यकाष्मर्यधान्यकन्याराजन्यमनुष्याणामन्तः' (फि.सू. 76) इति अन्तस्वरितत्वम् । धिनोत्यर्थे प्रीणने वा दधातिर्वर्तते । यस्मात्त्वमीदृशमसि तस्माद्देवानां धिनुहि प्रीणय । यद्वा - धान्यं पोषणशीलं वर्धिष्णुस्वभावं हव्यमसि । तस्माद्देवान् यावदभिलाषं प्रथित्वा प्रीणय । 'एतस्य यजुषो वीर्येण' (तै.ब्रा. 3.2.6) इत्यादि ब्राह्मणम् । हिवि दिवि धिवि जिवि प्रीणनार्थाः । 'धिन्विकृण्व्योर च' (पा.सू. 3.1.80) इत्युप्रत्ययः । 'अतो लोपः' (पा.सू. 6.4.48), 'उतश्च प्रत्ययाच्छन्दो वा वचनम्' (पा.सू. 6.4.10 वा 1) इति हेर्लुङ्न क्रियते, पित्त्वनिषेधात् (पा.सू. 3.4.87) । ङित्त्वादुदात्तत्वं च हेः ॥

8पिनष्टि - प्राणाय त्वेति ॥ प्राणार्थं त्वां प्राचीनं पिनष्मि, अपानार्थं प्रतीचीनं, व्यानार्थं तिरश्चीनं; प्राणादिवृत्तीनामेवंरूपत्वात् । सर्वत्र थाथादिस्वरेणान्तोदात्तत्वम् (पा.सू. 6.2.144) । घञर्थे कः, घञ् वा । बहुलमिति वचनाद्वृद्ध्यभावः । व्याने संहितायां छान्दसं दीर्घत्वम् ॥

9बाहू अन्ववेक्षते - दीर्घामन्विति त्रिष्टुभैकपदया ॥ प्रसितिः प्रबन्धः कर्मसन्तानः । षिञ् बन्वने, 'तादौ च निति कृत्यतौ' (पा.सू. 6.2.50) इति पूर्वपदप्रकृतिस्वरत्वम् । दीर्घामविच्छिन्नां प्रसितिमनु युवां धां दधामि अविच्छिन्नेन कर्मसन्तानेन युवां सम्बध्नामि । 'तृतीयार्थे' (पा.सू. 1.4.85) इत्यनोः कर्मप्रवचनीयत्वम् । धामिति दधातेर्लेट्, 'इतश्च लोपः परस्मैपदेषु', (पा.सू. 3.4.97), 'बहुलं छन्दसि' (पा.सू. 2.4.73) इति शपो लुक् । आयुषे आयुरर्थं, यजमानस्याविच्छिन्नमायुर्भूयादिति । यद्वा - आयुरन्नं पुरोडाशलक्षणं, तत्सिद्ध्यर्थम् ॥

10कृष्णाजिने पिष्टानि प्रस्कन्दयति - देव इति ॥ व्याख्यातम् (तै.सं. 1.1.5 । 'अन्तरिक्षादिव वै' (तै.ब्रा. 3.2.6) इत्यादि ब्राह्मणम् ॥

इति षष्ठोनुवाकः ।  
1धृष्टिमादत्ते - धृष्टिरिति ॥ धृष्टिरुपवेषः । धृष्टिर्धर्षणे समर्थासि शत्रूणाम् । अतो ब्रह्म हविर्लक्षणमन्नं यच्छ देहि । किं हि नाम त्वया न शक्यते कर्तुमिति ॥

2गार्हपत्यमभिमन्त्रयते - अपेति ॥ हे अग्ने गार्हपत्य यस्त्वयि आमात् अग्निः तं जहि नाशय । आमात् अपक्वाशी हविषो विनाशकः । 'अदोऽनन्ने' (पा.सू. 3.2.68) इति विट्प्रत्ययः । कृदुत्तरपदप्रकृतिस्वरत्वम् (पा.सू. 6.2.139) ॥

3अङ्गारं निरस्यति - निरिति ॥ क्रव्यादं अग्निं निस्सेध निष्कृष्य बहिरपनय । षिधू गत्यां, भौवादिकः । आममांसभक्षकः क्रव्यात् चिताग्निः । 'क्रव्ये च' (पा.सू. 3.2.69) इति विट्प्रत्ययः, पूर्वपदप्रकृतिस्वरत्वम् ॥

4अङ्गारमन्यमावर्तयति - एति ॥ देवान् यजतीति देवयट्, हविषां सम्यक्सम्पादकः । 'अन्येभ्योपि दृश्यते' (पा.सू. 3.2.178) इति क्विप्प्रत्ययः । स एव प्रकृतिस्वरः । देवयजं अग्निम् आवह आनय । 'य एवामात्क्रव्यात्' (तै.ब्रा. 3.2.7) इत्यादि ब्राह्मणम् ॥

5अङ्गारमधिवर्तयति - निर्दग्धमिति ॥ प्रत्युष्टादिना व्याख्यातम् (तै.सं. 1.1.2) । 'अग्निवत्युपदधाति' (तै.ब्रा. 3.2.7) इत्यादि ब्राह्मणम् ॥

6मध्यमं कपालमुपदधाति - ध्रुवमिति ॥ ध्रुवं निश्चलं मध्यमं सर्वकपालानामसि । सर्वं तद्वत् । पृथिवीं दृंह दृढां कुरु । दृह दृहि वृद्धौ, अन्तर्भावितण्यर्थः । पृथिवीशब्दो ङीषन्तोऽन्तोदात्तः । यजमानस्यायुः प्रजां च दृंह । प्रजाशब्दः कृदुत्तरप्रकृतिस्वरेण (पा.सू. 6.2.139) अन्तोदात्तः । किञ्च अस्मै यजमानाय । षष्ठ्यर्थे चतुर्थ्यौ (पा.सू. 2.3.62 वा 1) । अस्य यजमानस्य सजातान् समानजन्मनः पर्यूह परितस्सेवमानान् कुरु । 'सजातानस्मा अभितो बहुलान् करोति' (तै.ब्रा. 3.2.7) इत्यादि ब्राह्मणम् । 'समानस्य छन्दसि' (पा.सू. 6.3.84) इत्यादिना सभावः । 'वा जाते' (पा.सू. 6.2.171) इत्युत्तरपदान्तोदात्तत्वम् । जात्यादिग्रहणं नानुवर्तिष्यते । 'ऊडिदम्' (पा.सू. 6.1.171) इत्यादिना अस्मा इति विभक्तेरुदात्तत्वम् । लसार्वधातुकानुदात्तत्वे (पा.सू. 6.1.176) यजमाने धातुस्वरः । 'उपसर्गादस्यत्यूह्योर्वा वचनम्' (पा.सू. 1.3.29 वा 3) इत्यूह्यतेः परस्मैपदत्वम् ॥

7पूर्वार्धमुपदधाति - धर्त्रमिति ॥ धर्त्रं धारकं पुरस्तात्पुरोडाशस्यासि । 'धृञ् धारणे', 'गुधृविपचि' (उ.सू. 606) इत्यादिना त्रप्रत्ययः । अन्तरिक्षादिकं दृंह निश्चलं धारय । प्राणापानशब्दौ थाथादिस्वरेण (पा.सू. 6.2.144) अन्तोदात्तौ । समानमन्यत् ॥

8अपरार्धमुपदधाति - धरुणमिति ॥ धरुणं धारकं अपरतः पुरोडाशस्यासि । 'धारेर्णिलुक्च' इति उनन्प्रत्ययः । तत्त्वं द्युप्रभृतीनि दृंह । समानमन्यत् ॥

9दक्षिणार्धमुपदधाति - धर्मेति ॥ धर्म धारकं दक्षिणतः पुरोडाशस्यासि । ध्रिञो मनिन् । अत्र तु प्रजननशक्तिः प्रजा ॥

10अन्यान्युपदधाति - चित इति ॥ चीयन्ते उपचीयन्ते इति चितः चितयः । यस्माच्चितः स्थ, तस्मादस्य यजमानस्य प्रजार्थं पर्यूहत परितश्चिनुत । प्रत्येकमभिधानादेकवचनम् । शिष्टं स्पष्टम् ॥

11अङ्गारैरभिवासयति - भृगूणामिति ॥ भृगवोङ्गिरसश्च तपस्विनः प्रसिद्धाः । तेषां तपसा तप्यध्वं तप्तानि भवत । कर्मणि लकारः । 'देवतानामेव' (तै.ब्रा. 3.2.7) इत्यादि ब्राह्मणम् ॥

12कपालानि विमुञ्चति - यानीति ॥ इष्टिसंस्थानकालभाविनोपि विमोकमन्त्रस्य प्रासङ्गिकमिहाम्नानम् । इयं चतुष्पदानुष्टुप् ; यणादेशाकरणेन प्रथमतृतीयौ पूरणीयौ । विधायको वेधाः अध्वर्युः । विध विधाने, असुन्प्रत्ययः (उ.सू. 664) । उञ्छादित्वात् (पा.सू. 6.1.160) अन्तोदात्तः, व्यत्ययेन बहुवचनम्, एको ह्यध्वर्युरुपदधाति । यानि कपालानि घर्मे अङ्गारे वेधसः उपचिन्वन्ति उपहितवन्तः । वर्तमानसामीप्ये लट् (पा.सू. 3.3.131) । तानि कपालानि इन्द्रवायू विमुञ्चताम्; ध्रुवमसीत्यादिमन्त्रैरुपहितानां तावेव विमोचकाविति भावः । 'नोत्तरपदेनुदात्तादौ' (पा.सू. 6.2.142) इत्युभयपदप्रकृतिस्वरत्वे निषिद्धे समासान्तोदात्तत्वम् । किमुपधानं विमोकार्थं ? इत्यत आह - पूष्णः पोषकस्याग्नेः । उदात्तनिवृत्तिस्वरेण (पा.सू. 6.1.161) विभक्तेरुदात्तत्वम् । तस्य व्रते हविश्श्रपणलक्षणे कर्मणि अपीते समाप्ते इदानीं विमुञ्चतामिति । 'सं ते मनसा मनः' (तै.सं. 1.3.10) इत्यादिवदपीत्युपसर्गश्रुतेर्योग्यं क्रियापदमध्याह्रियते । उपचिन्वन्तीत्यत्र 'सतिशिष्टेपि विकरणस्वरो लसार्वधातुकस्वरं न बाधते' इति वचनाल्लसार्वधातुकाद्युदात्तत्वम् । 'चतुष्पदयर्चा' (तै.ब्रा. 3.2.7) इत्यादि ब्राह्मणम् ॥

इति सप्तमोनुवाकः  
1पिष्टानि संवपति - समिति ॥ समित्येकीभावे; सह प्रक्षिपामि । सावित्रशेषश्चायम् । 'अग्नये जुष्टम्' (तै.सं. 1.1.4) इत्यपि लभ्यते ॥

2प्रणीता मदन्तीरानीयमानाः प्रतिमन्त्रयते - समाप इति वस्वष्टवस्वादित्यपदया उपरिष्टाद्बृहत्या ॥ आपः प्रणीतालक्षणाः, अद्भिर्मदन्तीलक्षणाभिः, समग्मत सङ्गच्छन्ताम् । 'ऊडिदम्' (पा.सू. 6.1.171) इत्यादिना असर्वनामस्थानविभक्तेरुदात्तत्वम् । 'छन्दसि लुङ्लङ्लिटः' (पा.सू. 3.4.6) इति लङ्, 'समो गम्यृच्छिभ्याम्' (पा.सू. 1.3.29) इत्यात्मनेपदम्, 'बहुळं छन्दसि' (पा.सू. 2.4.73) इति शपो लुक्, 'आत्मनेपदेष्वनतः' (पा.सू. 7.1.5) इत्यदादेशः । यद्वा - तेनैव लुङ्, 'मन्त्रे घस' (पा.सू. 2.4.80) इत्यादिना च्लेर्लुक्, 'गमहन' (पा.सू. 6.4.98) इत्युपधालोपः । किञ्च, ओषधयः पिष्टलक्षणाः रसेनानीयमानेन द्विप्रकारेण रसेन जलेन सङ्गच्छन्ताम् । ओषा धीयन्त आस्वित्योषधयः । दासीभारादित्वात् (पा.सू. 6.2.42) पूर्वपदप्रकृतिस्वरत्वम्, ओषशब्दो घञन्त आद्युदात्तः, 'कर्मण्यधिकरणे च' (पा.सू. 3.3.93)इति दधातेः किप्रत्ययः । एवं परोक्षवदभिधायेदानीं प्रत्यक्षवदुच्यते - रेवतीः रेवत्यः धनवत्यः सर्वधनकारणत्वात् । 'रयेर्मतौ बहुलम्' (पा.सू. 6.1.37 वा 6) इति सम्प्रसारणम्; 'वा छन्दसि' (पा.सू. 6.1.106) इति पूर्वसवर्णदीर्घत्वम्, ह्रस्वनुड्भ्यां मतुप्' (पा.सू. 6.1.176) इत्यत्र 'रेशब्दाच्चोपसङ्ख्यानम्' (पा.सू. 6.1.176 वा 1) इति मतुप उदात्तत्वं, वत्त्वं च । ईदृश्यो यूयं जगतीभिस्संसृज्यध्वं संसृष्टा भवत । कर्मणि लकारः । जगतीभिः जङ्गमस्वभावाभिः । 'वर्तमाने पृषद्बृहन्महज्जगच्छतृवत्' (उ.सू. 241) इति गमेरतिप्रत्ययः, मकारलोपः, द्विर्वचनं च निपात्यते, 'उगितश्च' (पा.सू. 4.1.6) इति ङीप्, 'अभ्यस्तानामादिः' (पा.सू. 6.1.189) इत्याद्युदात्तत्वम् । शतृवद्भावेन लसार्वधातुकत्वात् (पा.सू. 6.1.186) प्रत्ययस्यानुदात्तत्वम् । तथा मधुमतीः मधुमत्यः मधुरा यूयं मधुमतीभिस्संसृज्यध्वम् । एतदुक्तं भवति - हे आपः रेवत्यो मधुमत्यश्च यूयं जगतीभिर्मधुमतीभिश्च ओषधीभिस्संसृज्यध्वम्, इति । 'आपो वा ओषधीर्जिन्वन्ति' (तै.ब्रा. 3.2.8) इत्यादि, 'आपो वै रेवतीः' (तै.ब्रा. 3.2.8) इत्यादि च ब्राह्मणम् ॥

3अपः परिप्लावयति - अद्भ्य इति गायत्र्यैकपदया यजुरन्तया ॥ हे ओषधयः यूयं अद्भ्यः परिप्रजाताः अद्भ्य एव सर्वास्सम्भूताः । यस्मादेवं स्थ, तस्मादाभिरद्भिस्सम्पृच्यध्वं सम्पृक्ता भवत । कर्मणि लकारः । अद्भिस्सम्पर्केण युष्माकमभिवृद्धिरिति । 'यथा सुवृष्टे' (तै.ब्रा. 3.2.8) इत्यादि ब्राह्मणम् । 'ऊडिदम्' (पा.सू. 6.1.171) इत्यादिना अद्भ्यो विभक्तेरुदात्तत्वम् । प्रकृष्टा जाताः प्रजाता इति प्रादिसमासः प्राचार्यवत् । गतित्वाभावात् अव्ययपूर्वपदप्रकृतिस्वरत्वम् (पा.सू. 6.2.2) । यद्वा अन्तर्भावितण्यर्थात् कर्मणि निष्ठायां 'गतिरनन्तरः' (पा.सू. 6.2.49) इति पूर्वपदप्रकृतिस्वरत्वम् ॥

4आलोडयति - जनयत्या इति ॥ जनयत्यै प्रजानां जननाय त्वां संयौमि मिश्रीकरोमि । 'अमेरतिः' (उ.सू. 499) इति विधीयमानोऽतिप्रत्ययो बहुलवचनाज्जनेर्ण्यन्तादपि भवति । 'छन्दस्युभयथा' (पा.सू. 3.4.117) इति तस्य सार्वधातुकत्वात् णिलोपाभावः ॥

5व्यूह्याभिमृशति - अग्नय इति ॥ अग्न्यर्थं त्वामभिमृशामीति शेषः ॥

6अग्नीषोमाभ्यामित्यत्र त्वेत्यनुषज्यते । पूर्ववच्छेषः । अभिमर्शेन चान्यस्माद्व्यावृत्तिः क्रियते ॥ 

7पिण्डं करोति - मखस्य शिरोसीति ॥ यज्ञो वै मखः (तै.ब्रा. 3.2.8), तस्य शिरः मुख्यमङ्गमसि, प्राधान्यात् ॥

8अधिश्रयति - घर्म इति ॥ घर्मः प्रवर्ग्य आदित्यो वा, स एवासि, उष्णत्वात् । विश्वमायुर्येन क्रियत इति विश्वायुः, विश्वायुर्नामासि । । 'बहुव्रीहौ विश्वं संज्ञायां' (पा.सू. 6.2.106) इति पूर्वपदान्तोदात्तत्वम् ॥

9प्रथयति - उर्विति ॥ उरु यथा भवति तथा प्रथस्व । यज्ञपतिः यजमानः अनेन तवोरुप्रथनेन उरु प्रथतां पश्वादिभिः । 'पत्यावैश्वर्ये' (पा.सू. 6.2.18) इति पूर्वपदप्रकृतिस्वरत्वम् ॥

10श्लक्ष्णीकरोति - त्वचमिति ॥ त्वचं गृह्णीष्व त्वचा अतिश्लक्ष्णतनूर्भव । 'सर्वमेवैनꣳ सतनुम्' (तै.ब्रा. 3.2.8) इत्यादि ब्राह्मणम् ॥

11पर्यग्नि करोति - अन्तरितमिति यजुरादिकयैकपदया गायत्र्या ॥ अन्तरितं तिरोहितमपनीतं । 'अन्तरपरिग्रहे' (पा.सू. 1.4.65) इति गतिसंज्ञिकत्वात् 'गतिरनन्तरः' इति पूर्वपदप्रकृतिस्वरत्वम् । व्याख्यातमन्यत् (तै.सं. 1.1.2) । 'घर्मो वा एषोऽशान्तः' (तै.ब्रा. 3.2.8) इत्यादि ब्राह्मणम् ॥

12श्रपयति - देव इति ॥ देवस्सविता सर्वस्य प्रेरकः त्वां श्रपयतु पक्वं करोतु । किमर्थं? - वर्षिष्ठे वृद्धतमे नाके सुखरूपे स्वर्गे निमित्ते । 'निमित्तात्कर्म(सं)योगे' (पा.सू. 2.3.36 वा 6) इति सप्तमी । नाके स्वर्गार्थं त्वां श्रपयतु । सप्तम्यर्थमेवाधिशब्दो द्योतयति । 'अधिपरी अनर्थकौ' (पा.सू. 1.4.93) इति कर्मप्रवचनीयसंज्ञा । यद्वा - देवस्सविता त्वां श्रपयतु । कीदृशं? - वर्षिष्ठे अधिनाके, योयं दिवि नाको नामाग्निः वृद्धतमो रक्षसां हन्ता तस्मिन्नधि तेनेश्वरेण रक्ष्यमाणं त्वां श्रपयतु । 'अधिरीश्वरे' (पा.सू. 1.4.97) इति कर्मप्रवचनीयत्वम् । 'यस्मादधिकं यस्य चेश्वरवचनं तत्र सप्तमी' (पा.सू. 2.3.9) इति स्वामिविशेषे द्योत्ये स्वामिविशेषात्सप्तमी, यथा 'अधिब्रह्मदत्ते पञ्चालः' इति । 'पुरोडाशं वा अधिश्रितम्' (तै.ब्रा. 3.2.8) इत्यादि ब्राह्मणम् । किञ्च - अग्निस्ते तनुवं मातिधाक् कृशावस्थामतीत्य मा धाक्षीत् । दहेर्लुङि, च्लेस्सिचि, हलन्तलक्षणा वृद्धिः (पा.सू. 3.2.110, 3.1.44, 7.2.3), 'बहुळं छन्दसि' (पा.सू. 7.3.97) इतीडभावः, हल्ङ्यादिलोपसंयोगान्तलोपौ, घत्वचर्त्वभष्भावाः (पा.सू. 8.2.36, 8.4.55, 8.2.37) । 'तन्वादीनां छन्दसि बहुळम्' (पा.सू. 6.4.77 वा 1) इति तनोतेरुवङादेशः ॥

13गार्हपत्यमभिमन्त्रयते - अग्न इति ॥ व्याख्यातम् (तै.सं. 1.1.4) ॥

14भस्मनाभिवासयति - समिति ॥ ब्रह्मणा बृहता अनेन भस्मना संपृच्यस्व संपृक्तो भव हे पुरोडाश । पृचेः कर्मणि लकारः । 'मस्तिष्को वै पुरोडाशः' (तै.ब्रा. 3.2.8) इत्यादि ब्राह्मणम् । 'पशोर्वै प्रतिमा परोडाशः' (तै.ब्रा. 3.2.8) इति च ब्राह्मणम् ॥

15पात्रनिर्णेजनीरपो निनयति - एकतायेति ॥ एकतादयस्संज्ञाशब्दाः 'तत एकतोजायत' (तै.ब्रा. 3.2.8) इत्यादिब्राह्मणे प्रसिद्धाः तद्वाच्याः पित्रादयः अग्निष्वात्तादयः । तेभ्य इमा आहुतयस्सन्त्विति स्वयमेव सरस्वत्याह; न त्वहं मनुष्य इति । एकतोभिपातादस्यास्ति जन्मेत्येकतः । अर्श आदेराकृतिगणत्वादच्प्रत्ययः (पा.सू. 5.2.127) । 'तद्धितश्चासर्वविभक्तिः' (पा.सू. 1.1.38) इत्यव्ययत्वात् 'अव्ययानां भमात्रे टिलोपः' (पा.सू. 4.2.104 वा 2), अस्तिसामानाधिकरण्याभावेपि 'बहुळं छन्दसि' (पा.सू. 5.2.122) इति मत्वर्थीयो दृश्यते । यथा 'सोन्तर्वानभवत्' (तै.ब्रा. 2.2.9) इति । एवं द्वितस्त्रितोपि द्रष्टव्यः । 'देवा वै हविर्भृत्वाऽब्रुवन्' (तै.ब्रा. 3.2.8) इति ब्राह्मणम् ॥

इत्यष्टमोनुवाकः  
1स्फ्यमादत्ते - आदद इति ॥ सावित्र शेषोऽयम् (तै.सं. 1.1.4) ॥

2स्फ्यमनुमन्त्रयते - इन्द्रस्येति ॥ 'स्वाङ्गाख्यायामादिर्वा' (फि.सू. 9) इति दक्षिणशब्द आद्युदात्तः । बाहुर्विशेष्यते - सहस्रभृष्टिः अनेकपरिवारः(पाकः) (अनेकप्रकारं) शत्रूणां निवारकः(पीडकः) । शततेजाः बह्ववधानः तद्वत्त्वमपीति । उभयत्रापि 'बहुव्रीहौ प्रकृत्या पूर्वपदम्' (पा.सू. 6.2.1) इति पूर्वपदप्रकृतिस्वरत्वम् ॥

3तीक्ष्णीकरोति - वायुरिति ॥ वायुरसि वायुरिव क्षिप्रकार्यसि । कुत इत्यत आह - तिग्मतेजाः तीक्ष्णदीप्तिः निशितधारत्वात् । तादृशो हि त्वमसि । पूर्ववत्प्रकृतिस्वरत्वम् ॥

4बर्हिः प्रहरति - पृथिवीति ॥ हे पृथिवि देवयजनि देवयागाधिकरणभूते, त्वदीयाया ओषध्याः मूलं मा हिंसिषम् । अनेन स्फ्यप्रहारेण न विनाशयामि । प्रथमस्यामन्त्रितस्य षाष्ठिकमाद्युदात्तत्वम् । 'नामन्त्रिते समानाधिकरणे' (पा.सू. 8.1.73) इति पूर्वस्याविद्यमानवत्त्वनिषेधाद्द्वितीयः पदात्परत्वान्निहन्यते । ओषधिशब्दस्य दासीभारादित्वात् पूर्वपदप्रकृतिस्वरत्वम् । ओषशब्दो घञन्त आद्युदात्तः । 'विषाद्वै नामासुरः' (तै.ब्रा. 3.2.9) इति ब्राह्मणं । तेन ब्राह्मणोक्तमेध्यत्वाभिप्रायं पृथिव्या देवयजनत्वम् । यथा 'मेध्यामेवैनां देवयजनीं करोति' (तै.ब्रा. 3.2.9) इति ॥

5सतृणं पुरीषमादत्ते - अपहत इति ॥ अपहतः अपनीतः । 'गतिरनन्तरः' (तै.ब्रा. 6.2.49) इति पूर्वपदप्रकृतिस्वरत्वम् । 'अररुर्वै नामासुर आसीत्' (तै.ब्रा. 3.2.9) इत्यादिब्राह्मणप्रसिद्धः असुरविशेषोऽररुः, अरणशीलः गूढचारी । 'अर्तेररुः' (उ.सू. 528) इत्यरुप्रत्ययः । स इतः पृथिव्या अपहतः । अपादानस्य शेषत्वेन विवक्षायां षष्ठ्यर्थे चतुर्थी । 'उदात्तयणो हल्पूर्वात्' (पा.सू. 6.1.174) इति विभक्तेरुदात्तत्वम् ॥

6हरति - व्रजमिति ॥ व्रजन्त्यस्मिन्निति व्रजः । 'गोचरसंचर' (पा.सू. 3.3.119) इत्यादौ घप्रत्ययान्तो निपातितः । यस्मिन्प्रदेशे पांसवस्सङ्घीभूता उत्करभावमापद्यन्ते, तं देशं गच्छति । कीदृशं? - गोस्थानम् गोशब्दस्य प्रत्याश्रावणलक्षणस्य सम्बन्धि स्थानम् । 'छन्दाꣳसि वै व्रजो गोस्थानः' (तै.ब्रा. 3.2.9) इति ब्राह्मणम् । छन्दस्त्वेन तस्य स्तुतिः । तान्यपि हि गवां शब्दानां स्थानानि । कृदुत्तरपदप्रकृतिस्वरत्वम् । स्थानशब्दो लित्स्वरेणाद्युदात्तः (पा.सू. 6.1.193) । ननु 'मन्क्तिन् व्याख्यानशयन' (पा.सू. 6.2.151) इत्यादिना कृदुत्तरपदान्तोदात्तत्वेन भाव्यम् । तर्हि 'परादिश्छन्दसि बहुळम्' (पा.सू. 6.2.199) इत्युत्तरपदाद्युदात्तत्वं भविष्यति ॥

7वेदिं प्रत्यवेक्षते - वर्षत्विति ॥ ते तव स्फ्येन प्रहृतायाश्शान्त्यर्थं द्यौर्वर्षतु दिविष्ठपर्जन्यद्वारेण ॥

8-16निवपति - बधानेति द्विपदया गायत्र्या यजुरन्तया ॥ हे देव सवितः सर्वस्य प्रेरक । परमस्यां परावति सुदूरेपि देशे स्थितं जनम् । 'उपसर्गाच्छन्दसि धात्वर्थे' (पा.सू. 5.1.118) इति वतिः । छान्दसश्चाडागमः । शतेन पाशैः बहुभिः पाशैः तं बधान अस्मिन्नुत्करे तं निश्चेष्टं स्थापय । कम्? - यः अस्मान् द्वेष्टि यं च वयं द्विष्मः तमस्माकं द्वेष्टारं द्वेष्यं च बधान । बद्धं तमस्मादुत्करात् मा मौक् मा मुचः । यद्वा - परमस्यां परावति परागतौ पराजये शतेन पाशैः अस्माकं द्वेष्टारं द्वेष्यं च बधान । बद्धं च तं, अस्मात्पराजयात् मा मौक् मा मुचः । यद्वा - परमस्यां परावति पराजये पराजयार्थं तस्मिन्नुत्करे बधान । बद्धं च तं मा मुचः उत्करात्पराजयाद्वा । मुचेर्लुङि व्यत्ययेन अङं बाधित्वा च्लेस्सिजादेशः, 'बहुलं छन्दसि' (पा.सू. 7.3.97) इतीडभावः, हलन्तलक्षणा वृद्धिः, हल्ङ्यादिसंयोगान्तलोपौ । द्वितीये पर्याये देवयजन्या इति पृथिव्या विशेषणम्, अपहत इत्यादौ प्रथमप्रहारेण देवयागयोग्यत्वस्यापादितत्वात् । तृतीये च पर्याये अदेवयजनत्वमसुरस्य विशेषणम्, यस्मिन्वेदिदेशमनुप्रविश्य शयाने तस्यां भुवि देवयजनं नास्ति; तेन अदेवयजनोऽसुरोपहत इति । नञ्समासे कृते अव्ययपूर्वपदप्रकृतिस्वरत्वम् । तृतीय एव शेषः 'अररुस्ते दिवं मास्कान्' इति । अत एवोत्करस्य योऽयमररुस्त्वयि बद्धः, स दिवं स्वर्गं मास्कान् मा गात् । स्कन्देर्लुङि हलन्तलक्षणा वृद्धिः, 'बहुळं छन्दसि' (पा.सू. 7.3.97) इतीडभावः, 'झलो झलि' (पा.सू. 8.2.26) इति सिचो लोपः, हल्ङ्यादिसंयोगान्तलोपौ । 'भ्रातृव्यो वा अररुः' (तै.ब्रा. 3.2.9) इत्यादि ब्राह्मणम् ॥

17वेदिं परिगृह्णाति - वसव इति ॥ वसवः अष्टौ । अष्टाक्षरा गायत्री । ते च गायत्रेण छन्दसा त्वां दक्षिणतः परिगृह्णन्तु । एकादश रुद्राः । एकादशाक्षरा त्रिष्टुप् । ते एकादशाक्षरेण त्रैष्टुभेन छन्दसा त्वां पश्चात्परिगृह्णन्तु । द्वादश आदित्याः । ते द्वादशाक्षरेण जागतेन छन्दसा त्वामुत्तरतः परिगृह्णन्तु । 'छन्दसः प्रत्ययविधाने नपुंसके स्वार्थे उपसंख्यानम्' (पा.सू. 4.2.55 वा 1) इति गायत्रादिभ्यस्स्वार्थेऽण्प्रत्ययः । तत्र त्रिष्टुप्जगतीशब्दाभ्यां उत्सादित्वादञ् (पा.सू. 4.1.86), प्राग्दीव्यतीयत्वात् तस्योपसङ्ख्यानस्य । 'असुराणां वा इयमग्र आसीत्' (तै.ब्रा. 3.2.9) इत्यादि ब्राह्मणम् ॥

18खनति - देवस्येति द्विपदया गायत्र्या ॥ सवितुः सर्वप्रेरकस्य देवस्य सवे अनुज्ञायाम् अनुज्ञां लब्ध्वैव वेधसो विधायका ऋत्विजः कर्म कृण्वन्ति । यत एवं, तस्मादहमपि देवेन सवित्राऽनुज्ञात एव वेदिं खनामि । ततो मम नापराध इति । कृवि जिघांसायां, कृवि हिंसाकरणयोरित्यन्ये । 'धिन्विकृण्व्योर च' (पा.सू. 3.1.80) इत्युप्रत्ययः, 'अतो लोपः' (पा.सू. 6.4.48) । 'सवजवौ छन्दसि' (पा.सू. 3.3.56 वा 4) इति सवशब्दोऽजन्तत्वादन्तोदात्तः ॥

21-23उत्तरं परिग्राहं परिगृह्णाति - ऋतमसीति ॥ हे वेदे ऋतं सत्यं यज्ञो वा त्वमसि, तदाधारत्वात् । तदेवाह ऋतसदनमसीति । ऋतस्य सदनमसि गृहमसि । ऋतवादी ऋत्विक् यजमानो यज्ञो वा सीदत्यस्मिन्नित्यधिकरणे ल्युट्, कृदुत्तरपदप्रकृतिस्वरत्वम् । ऋतं श्रयति साधनत्वेनेति ऋतश्रीः । 'क्विब्वचि' (पा.सू. 3.2.178 वा 2) इत्यादिना क्विप्, दीर्घश्च, स एव स्वरः । दक्षिणतः पश्चादुत्तरतश्च त्रय एवैते परिग्रहे मन्त्राः । 'एतावती वै पृथिवी' (तै.ब्रा. 3.2.9) इत्यादि ब्राह्मणम् ॥

24समीकरोति - धा इति यजुरादिकया पुराकूरस्येत्यादिकया त्रिष्टुभा चतुष्पदया ॥ दधातीति धाः । 'क्विप् च' (पा.सू. 3.2.76) इति क्विप् । हविषामाधारस्त्वमसि । स्वधा अन्नं, स्वं पुरुषं दधातीति । 'आतोऽनुपसर्गे कः' (पा.सू. 3.2.3) कृदुत्तरपदप्रकृतिस्वरत्वम् । स्वधैव त्वमसि, तत्साधनत्वात् । 'ईषाअक्षादिषु च्छन्दसि प्रकृतिभावमात्रं वक्तव्यम्' (पा.सू. 6.1.127 वा 2) इति पदयोः सवर्णदीर्घत्वाभावः । उर्वी महती चासि । वस्वी वासहेतुश्चासि, पुरोडाशादिधनवत्त्वेन देवतानां धारकत्वात् । अत्र 'गुणवचनात् ङीबाद्युदात्तार्थम्' (पा.सू. 4.1.44 वा 1) इति वसुशब्दात् ङीप् । उरुशब्दात् ङीप् ङीष् वा; न कश्चन विशेषः । ङीप्यपि 'उदात्तयणो हल्पूर्वात्' (पा.सू. 6.1.174) इति नद्या उदात्तत्वेन भाव्यम् । अत्र 'चवायोगे प्रथमा' (पा.सू. 8.1.59) इति प्रथमा तिङ्विभक्तिर्न निहन्यते । 
अथ कुतोऽवगम्यते ईदृशी वेदिरिदानीमभूदिति तत्राह - पुरेति ॥ क्रूरस्याररुनाम्नोसुरस्य उत्करबद्धस्य विसृपः विसर्पणात् पुरा पूर्वमेव । 'सृपितृदोः कसुन्' (पा.सू. 3.4.17), व्यत्ययेन प्रथमा । पृथिवीं प्रथिताम् । जीरदानुः जीरोग्निः बुद्धिर्वा । 'जु' इति सौत्रो धातुः, तस्मात् 'जोरी च' (उ.सू. 191) इति रक्प्रत्ययः । जीरस्य दानुः दात्री जीरदानुः । 'दाभाभ्यां नुः' (उ.सू. 319) इति नुप्रत्ययः । 'अन्तोदात्तप्रकरणे मरुद्वृधादीनां छन्दस्युपसङ्ख्यानम्' (पा.सू. 6.2.106 वा 2) इति पूर्वपदस्यान्तोदात्तत्वम् । यद्वा - जीवनशीलाः जीराः । 'स्फायितञ्चि' (उ.सू. 178) इति रक्प्रत्ययो बहुलवचनात् जीवेरपि भवति । दानवः दातारः हविषां, यजमानाः । जीरा दानवो यस्यामिति बहुव्रीहौ पूर्वपदप्रकृतिस्वरत्वम् । ईदृशीं यां त्वां स्वधाभिरन्नैरोषधिविकारैस्सहितां उदादाय उत्क्षिप्य चन्द्रमसि ओषधीशे ऐरयन् स्थापितवन्तः यज्वानः । हे विरप्शिन्, वेद्यास्संबोधनम् । विविधं रपणं शब्दनं विरप्, उपांशुत्वादिभेदेन मन्त्राणामुच्चारणम् । तद्वन्तो विरप्शाः ऋत्विज उच्यन्ते । लोमादित्वाच्छः (पा.सू. 5.2.100) । तद्वति विरप्शिन् । छान्दसः स्त्रीप्रत्ययाभावः । तां तादृशीं त्वां चन्द्रमसि स्थापितां देवयजनीभूतामनुदृश्य अन्वीक्ष्य सैवेयमस्माभिस्संस्कृता वेदिरिति विज्ञाय, धीरासः प्रज्ञावन्तो यजमाना यजन्ते । 'आज्जसेरसुक्' (पा.सू. 7.1.50) । तस्माद्वयमपि तथैव विज्ञाय यजामः । यद्वा - हे विरप्शिन् वेदे, क्रूरस्याररुनाम्नोऽसुरस्य विसर्पणात्प्रागेव यां त्वामुदादाय चन्द्रमसि स्थिताभिस्स्वधाभिः अमृतैर्हेतुभिः जीरदानुभूतां पृथिवीमैरयन् प्रापयन्, तां तथाविधां त्वां अनुदृश्य धीरा यजन्ते । तस्माद्वयमपि तादृशीं त्वामवगम्य यजामः इति । दासीभारादित्वात् (पा.सू. 6.2.42) चन्द्रमसीति पदे पूर्वपदप्रकृतिस्वरत्वम्' । 'यदेवास्या अमेध्यम्' (तै.ब्रा. 3.2.9) इत्यादि ब्राह्मणम् ॥

इति प्रथमे नवमोनुवाकः  
1गार्हपत्ये स्रुवादीन् प्रतितपति - प्रत्युष्टमिति ॥ व्याख्यातम् (तै.सं. 1.1.2) । तेजिष्ठेन तेजितृतमेन तीक्ष्णतमेनाग्नेस्तेजसा वो युष्मान् निष्टपामि निष्कृष्य दोषेभ्यस्तपामि । 'निसस्तपतावनासेवने' (पा.सू. 8.3.102) इति षत्वम् । तेजितृशब्दात् 'तुश्छन्दसि' (पा.सू. 5.3.59) इतीष्ठनि 'तुरिष्ठेमेयस्सु' (पा.सू. 6.4.154) इति तृशब्दलोपः ॥

2स्रुवं सम्मार्ष्टि - गोष्ठमिति ॥ गावस्तिष्ठन्ति यत्र स गोष्ठो देशः । 'घञर्थे कविधानम्' (पा.सू. 3.3.58 वा 4) इति कः, थाथादिसूत्रेण (पा.सू. 6.2.144) अन्तोदात्तत्वम् । 'अम्बाम्ब' (पा.सू. 8.3.97) इत्यादिना षत्वम् । यस्मादहं गवां स्थानं मा निर्मृक्षम् मा विनीनशं इति प्रार्थयसे, तस्माद्वाजिनमन्नवन्तं अन्नसाधनभूतं सपत्नसाहं सपत्नानां शत्रूणां अभिभवितारं त्वां सम्मार्ज्मि शोधयामि । स्रुवादिसम्मार्गाभावे यागाभावेन वृष्ट्यभावाद्गवादयो विनश्येयुरिति भावः । निर्मृक्षमिति मृशतेर्लुङि 'शल इगुपधादनिटः क्स' (पा.सू. 3.1.45) इति च्लेः क्सादेशः । सपत्नसाहमिति कर्मण्यणन्तोन्तोदात्तः ॥

3जुहूं सम्मार्ष्टि - वाचमिति ॥ अत्र मा निर्मृक्षमित्यादि वक्ष्यमाणमनुषज्यते । थाथादिस्वरेण (पा.सू. 6.2.144) प्राणशब्दोन्तोदात्तः ॥

4उपभृतं सम्मार्ष्टि - चक्षुरिति ॥ पूर्ववद्वक्ष्यमाणस्यानुषङ्गः ॥

5ध्रुवां सम्मार्ष्टि - प्रजामिति ॥ सपत्नसाहीमिति उदात्तनिवृत्तिस्वरेण (पा.सू. 6.1.161) ङीप उदात्तत्वम् ॥

6पत्नीं योक्रेण सन्नह्यति - आशासानेति चतुष्पदयानुष्टुभा ॥ सन्नह्ये इत्युत्तमपुरुषश्रवणात्पत्नी मन्त्रं ब्रवीति । आशासाना प्रार्थयमाना । अनुदात्तेत्त्वात् लसार्वधातुकानुदात्तत्वम् (पा.सू. 6.1.186), कृदुत्तरपदप्रकृतिस्वरत्वम् (पा.सू. 6.2.139) । किं? सौमनसं शोभनं मनस्सौमनसम् । 'प्रज्ञादिभ्यश्च' (पा.सू. 5.4.38) इति मनश्शब्दात्स्वार्थे विधीयमानोण्प्रत्ययस्तदन्तादपि भवति, छन्दसि दृष्टानुविधानात् (पा.सू. 1.1.6 वा 1) । प्रजामपत्यं (पुत्रादिकाम्) । कृदुत्तरपदप्रकृतिस्वरत्वम् (पा.सू. 6.2.139) । सौभाग्यं भर्तुरिष्टत्वम् । 'सुभग मन्त्रे' (पा.सू. 5.1.129 उद्गात्रादिगणे गणसूत्रम्) इति विधीयमानस्यौद्गात्रादिलक्षणस्याञोऽभावे ष्यञेव क्रियते । ञित्त्वादाद्युदात्तत्वम्, 'हृद्भगसिन्ध्वन्ते पूर्वपदस्य च' (पा.सू. 7.3.19) इत्युभयपदवृद्धिः । तनूं शरीरं अविनाशां । 'कृषिचमितनि' (उ.सू. 84) इत्यादिना ऊप्रत्ययः । अग्नेः परिचरणलक्षणानि यानि व्रतानि तैरनुगता अनुव्रता । 'अवादयः क्रुष्टाद्यर्थे तृतीयया' (पा.भा. 2.2.18 वा 4) इति तत्पुरुषः । 'तत्पुरुषे तुल्यार्थ' (पा.सू. 6.2.2) इत्यादिनाऽव्ययपूर्वपदप्रकृतिस्वरत्वम् । सुकृताय शोभनाय कर्मणे सन्नह्ये बध्ये । शोभनं कर्म सुकृतम् । भावे निष्ठा । 'सूपमानात् क्तः' (पा.सू. 6.2.145) इत्युत्तरपदान्तोदात्तत्वम् । कं सुखं यथा भवति तथा बध्ये । कर्मणि लकारः । यद्वा - कमात्मानं संनह्ये बध्नामि । नह्यतिः स्वरितेत् । 'एतद्वै पत्नियै व्रतोपनयनम्' (तै.ब्रा. 3.3.3) इत्यादि ब्राह्मणम् ॥

7पत्नी गार्हपत्यमुपसीदति - सुप्रजस इति चतुष्पदयानुष्टुभा ॥ सुप्रजसः शोभनापत्याः । 'नित्यमसिच्प्रजामेधयोः' (पा.सू. 5.4.122) इति समासान्तः । सुपत्नीः सुपत्न्यः । 'वा छन्दसि' (पा.सू. 6.1.106) इति पूर्वसवर्णदीर्घः, शोभनः पतिर्यासामिति बहुव्रीहौ 'विभाषा सपूर्वस्य' (पा.सू. 4.1.34) इति नकारोन्तादेशः, 'ऋन्नेभ्यो ङीप्', (पा.सू. 4.1.5) 'आद्युदात्तं द्व्यच्छन्दसि' (पा.सू. 6.2.119) इत्युत्तरपदाद्युदात्तत्वम् पतिशब्दस्याद्युदात्तत्वात् । ईदृश्यो वयं हे अग्ने त्वामुपसेदिम उपसीदामः । 'छन्दसि लुङ्लङ्लिटः' (पा.सू. 3.4.6) इति वर्तमाने लिङ् । कीदृशं - सपत्नदम्भनं शत्रूणां विनाशसाधनम् । करणे ल्युटि, कृदुत्तरपदप्रकृतिस्वरत्वम् (पा.सू. 6.2.139) । यस्मादीदृशस्त्वं तस्मात् त्वामुपसीदामः । अदब्धासः त्वत्प्रसादेन केनाप्यहिंसिताः । 'आज्जसेरसुक्' (पा.सू. 7.1.50) । अदाभ्यं केनचिदप्यनभिभवनीयं त्वाम् । दभिः प्रकृत्यन्तरमस्तीति केचिदाहुः । 'दभेश्चेति वक्तव्यम्' (पा.सू. 3.1.124 वा 3) इति ण्यत्, उभयत्राप्यव्ययपूर्वपदप्रकृतिस्वरत्वम् (पा.सू. 6.2.139) ॥

8योक्त्रं पत्नी विमुञ्चति - इममिति त्रिष्टुभा चतुष्पदया ॥ सन्नहनप्रसङ्गादिहाम्नातोप्ययं मन्त्रः सामर्थ्यादुत्कृष्यते । वृणोति छादयतीति वरुणं वस्त्रम् । 'कृवृतृदारिभ्य उनन्' (उ.सू. 340) इत्युनन्प्रत्ययः । तस्य धारणहेतुर्यः पाशस्तमिमं योक्त्रं विष्यामि प्रमुञ्चामि । षोऽन्तकर्मणि, 'उपसर्गात्सुनोति' (पा.सू. 8.3.65) इत्यादिना षत्वम् । कीदृशं पाशं? - सविता सर्वस्य प्रेरकः यमबध्नीत बद्धवान् । बध्नाते(र्व्यत्ययेना)रात्मनेपदम् (पा.सू. 3.1.85) । सुकेतः सुज्ञानः । कित ज्ञाने, घञ्, 'आद्युदात्तं द्व्यच्छन्दसि' (पा.सू. 6.2.119) इत्युत्तरपदाद्युदात्तत्वम् । यद्वा - अनेन योक्त्रविमोकेन मम वरुणपाशं तमोरूपं ईश्वरेण बद्धं विमुञ्चामि । किञ्च - धातुः प्रजापतेरपि योनौ स्थाने सुकृतस्य लोके शोभनकर्मसम्बन्धिनि लोके पत्या सह मे स्योनं सुखं करोमि, योक्त्रविमोकेन सम्यग्यज्ञनिष्पत्तेः । सुकृतशब्दोऽन्तोदात्तस्वरः ॥

9सयोक्त्रेऽञ्जलौ उदपात्र आनीयमाने पत्नी गार्हपत्यमुपतिष्ठते - समिति चतुष्पदयानुष्टुभा ॥ हे अग्ने गार्हपत्य, यदिदमुदपात्रेण योक्त्रं संगच्छते, तेनाहमायुषा तावत्संगच्छे संगता भूयासं । 'आशंसायां भूतवच्च' (पा.सू. 3.3.132) इति लट्, 'समो गमृच्छिभ्याम्' (पा.सू. 1.3.29) इत्यात्मनेपदम् । किञ्च - प्रजया अपत्येन वर्चसा बलेन च संगच्छे । पुनः उपर्युपरि । किञ्च - अहं पत्नी भूत्वा पत्या सह संगच्छे न वियोक्ष्ये । किञ्च - ममात्मा क्षेत्रज्ञस्तनुवा अविकलेन्द्रियेण शरीरेण संगच्च्छताम् । अनेन कर्मणा एतत्सर्वं ममास्त्विति । तनुवेति 'तन्वादीनां छन्दसि बहुळम्' (पा.सू. 6.4.77 वा 1) इत्युवङादेशः । ममेति 'युष्मदस्मदोर्ङसि' (पा.सू. 6.1.211) इत्याद्युदात्तत्वम् ॥

10आज्यं निर्वपति - महीनामिति ॥ महीनां गवां पयोसि । पयसो घृतात्मना परिणतत्वात् कारणरूपेण घृतं व्यपदिश्यते । भवति हि विकारे प्रकृतिशब्दः, यथा 'शालीन् भुङ्क्ते' (पाभा 4.3.155 वा 2) इति ओदने शालिशब्दः । 'ङ्याश्छन्दसि बहुलम्' (पा.सू. 6.1.178) इति नामुदात्तः । किञ्च - ओषधीनां रसोसि रसभूतमसि, भक्षिततृणादिपरिणामत्वात्तस्य । दासीभारादित्वात् (पा.सू. 6.2.42) ओषधिशब्दस्य पूर्वपदप्रकृतिस्वरत्वम् । 'नामन्यतरस्याम्' (पा.सू. 6.1.177), इति वचनादत्र नाम उदात्तत्वं न भवति । तस्यैतादृशस्य ते तव अक्षीयमाणस्य निर्वपामि आज्यराशेर्निष्कृष्य स्थाल्यां प्रक्षिपामि । यागार्थं हि निरुप्तमक्षय्यं सम्पद्यते अत एवमुक्तम् । अव्ययपूर्वपदप्रकृतिस्वरत्वम् । अत्र 'क्रियाग्रहणं च कर्तव्यम्' (पा.भा. 1.4.32) इति घृतस्य संप्रदानत्वात्, 'चतुर्थ्यर्थे बहुलं छन्दसि' (पा.सू. 2.3.62) इति षष्ठी ॥

11पत्नी आज्यमवेक्षते - महीनामिति ॥ रसान्तं व्याख्यातम् (तै.सं. 1.1.10) । अदब्धेन तिमिरादिभिरनुपहतेन चक्षुषा त्वामवेक्षे पश्यामि, सुप्रजास्त्वाय शोभनापत्यत्वाय । 'नित्यमसिच्प्रजामेधयोः' (पा.सू. 5.4.122) इति समासान्तः । 'अत्वसन्तस्य च' (पा.सू. 6.4.14) इति विधीयमानं दीर्घत्वं व्यत्ययेन त्वेऽपि भवति ॥

12गार्हपत्येधिश्रयति - तेजोसीति ॥ तेजः उज्ज्वलम् । असि एधि । पञ्चमलकारे रूपम् । 'अमेध्यं वा एतत्करोति' (तै.ब्रा. 3.3.4) इत्यादि ब्राह्मणम् ॥

13आहरति - तेज इति ॥ ते तव आहवनीयाख्यं तेजोनुप्रेहि अनुक्रमेण गच्छ ॥

14आहवनीयेऽधिश्रयति - अग्निरिति ॥ ते तव तेजः औज्ज्वल्यं अग्निः मा विनैत् मा विनैषीत् । माङि नयतेर्लुङि, 'बहुलं छन्दसि' (पा.सू. 7.3.97) इतीडभावे, सिचि वृद्धौ, 'स्कोस्संयोगाद्द्योरन्ते च' (पा.सू. 8.2.29) इति सलोपः ॥

15आज्यमवेक्षते - अग्नेरिति ॥ अग्नेस्त्वं जिह्वासि, जिह्वास्थानीयज्वालाहेतुत्वात् । सुभूः सुष्ठु भूतं जातं सर्वोत्कर्षेणोत्पन्नम् । देवानां स्वभूतं, देवार्थं वा जातम् । यस्मात्त्वमीदृशं, तस्माद्देवेभ्यः देवानाम् । षष्ठ्यर्थे चतुर्थी (पा.सू. 2.3.62 वा 1) । देवार्थं वा । धाम्नेधाम्ने सर्वस्मै धारणाय । 'अनुदात्तं च' (पा.सू. 8.1.3) इति द्वितीयस्याम्रेडितस्य अनुदात्तत्वम् । यथायथं स्वस्वपदस्थितये देवानां प्रभूतं भव । तदर्थं यजुषेयजुषे भव पर्याप्तं सम्भव । पूर्वपदाम्रेडितस्यानुदात्तत्वम् । 'शुक्रं त्वा शुक्रायाम्' इत्यादिना येन येन यजुषा पुनर्ग्रहीष्यते, येन चावद्यते, तस्मै सर्वस्मै यजुषे प्रभूतं भव । यदि च यजुषेयजुषे प्रभवेत्, ततो धाम्नेधाम्ने प्रभवतीति भावः । 'ब्रह्मवादिनो वदन्ति । यदाज्येनान्यानि' (तै.ब्रा. 3.3.5) इत्यादि ब्राह्मणम् ॥

16उत्पुनाति - शुक्रमिति ॥ शुक्रं शुद्धं पूर्वमेवासि । यद्वा - शुक्रं भव । पञ्चमो लकारः । ज्योतिरसि दीप्तमसि । तेजोसि तेजनं दीपनं देवानामसि । 'तद्वा अतः पवित्राभ्याम्' (तै.ब्रा. 3.3.4) इत्यादि ब्राह्मणम् ॥

17प्रोक्षणीरुत्पुनाति - देव इति गायत्र्या त्रिपदया ॥ सा च व्याख्याता (तै.सं. 1.1.5) । 'अथाज्यवतीभ्याम्' (तै.ब्रा. 3.3.4) इत्यादि ब्राह्मणम् । 'तत्रोभयोर्मीमाꣳसा' (तै.ब्रा. 3.3.4) इत्यादि च ॥

18जुह्वामाज्यं गृह्णाति - शुक्रमिति ॥ शुक्रं शुद्धं त्वां शुक्रायां शुद्धायां जुह्वां गृह्णामि । शिष्टं व्याख्यातम् । आघारार्थत्वात्, प्रयाजार्थत्वाच्च 'धाम्नेधाम्ने' इत्याद्युपपद्यते । एवमुपभृद्ध्रुवयोरपि वेदितव्यम्॥

19उपभृति गृह्णाति - ज्योतिरिति ॥ ज्योतिः दीप्तं त्वां, ज्योतिषि दीप्तायामुपभृति गृह्णामि । 'धाम्नेधाम्ने' इत्यनुषज्यते ॥

20ध्रुवायां गृह्णाति - अर्चिरिति ॥ अर्चिषो हेतुत्वादर्चिश्शब्देनोच्यते । तादृशं त्वां अर्चिषि देवानामर्चनसाधने ध्रुवायां गृह्णामि । शिष्टं स्पष्टम् (तै.सं. 1.1.10) ॥

इति दशमोनुवाकः  
1इध्मं प्रोक्षति - कृष्ण इति ॥ कृष्णः कृष्णमृगः । 'कृष्णस्य(ा)मृगाख्या चेत्' (फि.सू. 11) इति वचनान्मृगाख्यायामाद्युदात्तत्वम् । आखरेष्ठः आखनति समन्ताद्भुवं मूलैरवदारयतीत्याखरो वनस्पतिः । 'खनतेर्डरो वक्तव्यः' (पा.भा. 3.3.125) इति खनतेर्डरप्रत्ययः । तत्र तिष्ठतीत्याखरेष्ठः । 'सुपि स्थः' (पा.सू. 3.2.4) इति कः, 'तत्पुरुषे कृति बहुळम्' (पा.सू. 6.3.14) इत्यलुक्, सुषामादित्वात् (पा.सू. 8.3.98) षत्वम्, थाथादिसूत्रेण (पा.सू. 6.2.144) उत्तरपदान्तोदात्तत्वम् । 'अग्निर्देवेभ्यो निलायत । कृष्णो रूपं कृत्वा । स वनस्पतीन्प्राविशत्' (तै.ब्रा. 3.3.6) इत्यादिब्राह्मणोक्तो योऽग्निः स एव त्वमसीति तदाधारभूतेध्मस्तुतिः । एवंभूतं त्वामिध्मम् अग्नये अग्न्यर्थं प्रोक्षामीति शेषः । एवं कर्तव्यमिति स्वयमेव सरस्वत्याह । विभक्त्यन्तसमुदायात्मा निपातः स्वाहा इति । संस्कारविशेषानवधारणात् नावगृह्यते ॥

2वेदिं प्रोक्षति - वेदिरिति ॥ वेदिः वेदयित्री हविषामाधारत्वेन प्रकाशयित्र्यसि । । 'इन् सर्वधातुभ्यः' (उ.सू. 567) इति वेदेरिन्प्रत्ययः । तां तादृशीं त्वां बर्हिषे बर्हिस्तरणार्थं प्रोक्षामि । एतच्च स्वयमेव वागाह । 'प्रजा वै बर्हिः' (तै.ब्रा. 3.3.6) इत्यादि ब्राह्मणम् ॥

3बर्हिः प्रोक्षति - बर्हिरिति ॥ (बर्हिः) बृहत् पर्याप्तमसि । 'बृंहेर्नलोपश्च' (उ.सू. 274) इतीसिप्रत्ययः । तादृशं त्वां स्रुग्भ्यः स्रुगर्थं स्रुचां धारणार्थं प्रोक्षामि । इत्याह स्वयं सरस्वती । 'सावेकाचः' (पा.सू. 6.1.168) इति भ्यस उदात्तत्वम् । 'प्रजा वै बर्हिः । यजमानस्स्रुचः' (तै.ब्रा. 3.3.6) इत्यादि ब्राह्मणम् ॥

4अन्तर्वेद्यूर्ध्वाग्रं बर्हिस्स्थापयित्वा प्रोक्षति - दिव इति ॥ अग्रमध्यमूलेषु क्रमेण प्रोक्षणम् । सर्वत्र प्रोक्षामीति शेषः । यागनिर्वृत्तिद्वारेण द्युप्रभृतीनां लोकानां धारणार्थं प्रोक्षणं भवति । 'ऊडिदम्' (पा.सू. 6.1.171) इत्यादिना दिव इति विभक्तेरुदात्तत्वम् । पृथिव्या इत्यादौ 'उदात्तयणो हल्पूर्वात्' (पा.सू. 6.1.174) इति विभक्तेरुदात्तत्वम् ॥

5दक्षिणस्याश्श्रोणेरुत्तरस्याः प्रोक्षणीशेषं निनयति - स्वधेति ॥ 'मासा वै पितरो बर्हिषदः' (तै.ब्रा. 3.3.6) इत्यादिब्राह्मणप्रसिद्धा ये मासनामानः पितरो बर्हिष्यागत्य सीदन्ति, तेभ्यस्स्वधा अन्नम् । कीदृशं? ऊर्क् बलप्राणनयोरुद्दीपकं भवेति । समुदायापेक्षमेकवचनम्, अन्नापेक्षं वा । किञ्च - ऊर्जा रसेन सह पृथिवीं गच्छत प्रविशत । अवयवापेक्षं बहुवचनम् । बर्हिषद इति पृषोदरादिवात्सलोपः । 'सत्सूद्विष' (पा.सू. 3.2.61) इत्यादिना क्विप् । कृदुत्तरपदप्रकृतिस्वरत्वम् (पा.सू. 6.2.139) । ऊर्जेति । 'सावेकाचः' (पा.सू. 6.1.168) इति विभक्तेरुदात्तत्वम् । 'आतोऽनुपसर्गे कः' (पा.सू. 3.2.3) इति कप्रत्ययान्तः स्वधाशब्दः, थाथादिस्वरेणान्तोदात्तः (पा.सू. 6.2.144) ॥

6प्रस्तरं गृह्णाति - विष्णोरिति ॥ विष्णुः व्यापको यज्ञः । 'यज्ञो वै विष्णुः' (तै.ब्रा. 3.3.6) इति ब्राह्मणम् । तस्य स्तूपस्सङ्घातोसि । त्वदात्मना यज्ञस्संहत इति स्तुतिः । 'स्त्यस्सम्प्रसारणमुच्च' (?) इति पप्रत्ययः, उकारश्चान्तादेशः, 'दीर्घश्च' (?) इति तत्रानुवर्तते, वृषादित्वादाद्युदात्तत्वम् (पा.सू. 6.1.203) ॥

7बर्हिस्स्तृणाति - ऊर्णाम्रदसमिति ॥ ऊर्णा अविसूत्रं, तद्वन्मृदुः ऊर्णाम्रदाः । म्रद मर्दने, घटादिः । यस्मात् 'प्रथिम्रदि' (उ.सू. 28) इत्यादिना उर्विधीयते तस्मादसुन् । 'उपमानानि सामान्यवचनैः' (पा.सू. 2.1.55) इति तत्पुरुषः । 'तत्पुरुषे तुल्यार्थे' (पा.सू. 6.2.2) इत्यादिना उपमानपूर्वपदप्रकृतिस्वरत्वम् । 'ऊर्णोतेश्च' (उ.सू. 725) इति डप्रत्ययान्तः ऊर्णाशब्दः, वृषादित्वादाद्युदात्तत्वम् (पा.सू. 6.1.203) । तादृशं त्वां स्तृणामि । पुनश्च विशेष्यते - स्वासस्थं, शोभनास्सुखवन्त आसितारः स्थातारश्च यस्मिन् स स्वासस्थः; आसितारः आसाः । आस उपवेशने पचाद्यच् । स्थातारः स्थाः । विच् (पा.सू. 3.2.74) । समाहारद्वन्द्वः । सु आसस्थं शोभनमासस्थं यस्मिन्निति स्वासस्थम् । 'नञ् सुभ्याम्' (पा.सू. 6.2.172) इत्युत्तरपदान्तोदात्तत्वम् । यद्वा - आसनमासस्थम् । 'दृशसददमितमिभ्यश्च' (?) इति चकारस्यानुक्तसमुच्चयार्थत्वादासेरथप्रत्ययः । बहुलवचनात् सकारश्च मध्यम उपजायते । शोभनमासस्थं यस्मिन्निति बहुव्रीहिः । स एव स्वरः । देवेभ्य इति षष्ठ्यर्थे चतुर्थी (पा.सू. 2.3.62.वा 1) । देवानां स्वासस्थम् । यद्वा - स्वासस्थं त्वां देवार्थं स्तृणामि । तादर्थ्ये चतुर्थी (पा.सू. 2.1.36) ॥

8मध्यमं परिधिं पीरदधाति - गन्धर्व इति ॥ विश्वानि वसून्यस्मिन्निति बहुव्रीहौ 'विश्वस्य वसुराटोः' (पा.सू. 6.3.128) इति पूर्वपदस्य दीर्घत्वम् । 'बहुव्रीहौ विश्वं संज्ञायाम्' (पा.सू. 6.2.106) इति पूर्वपदान्तोदात्तत्वम् । विश्वावसुर्नाम गन्धर्वः, स शत्रुनिग्रहसमर्थः, स एव त्वमसीति परिधेः स्तुतिः । यस्मादेवं तस्माद्विश्वस्मादीषतः हिंसकात् राक्षसादेर्जनात् । ईष गतिहिंसादानेषु, अनुदात्तेत्, भौवादिकः, व्यत्ययेन शतृप्रत्ययः, 'अदुपदेशात्' (पा.सू. 6.1.186) इति लसार्वधातुकानुदात्तत्वेन धातोरेव स्वरः । यजमानस्य परिधिः परितस्सर्वतो धाता रक्षकस्त्वमसि । 'उपसर्गे घोः किः' (पा.सू. 3.3.92) इति किप्रत्यये कृदुत्तरपदप्रकृतिस्वरत्वम् । किञ्च - इडन्नं पशवश्च तद्वान् इडः, तत्साधनत्वात् । अर्श आदित्वादच् (पा.सू. 5.2.127) । अत एव सर्वैरीडितस्स्तुतः ॥

9दक्षिणं परिदधाति - इन्द्रस्येति ॥ इन्द्रस्य यो दक्षिणो बाहुः महावीर्यः, स एव त्वमसीति दक्षिण्स्य परिधेस्स्तुतिः । 'स्वाङ्गाख्यायामादिर्वा' (फि.सू. 9) इति दक्षिणशब्द आद्युदात्तः । गतमन्यत् (तै.सं. 1.1.11) ॥

10उत्तरं परिदधाति - मित्रावरुणाविति ॥ ध्रुवेण अचलेन नित्येन धर्मणा कर्मणा मित्रावरुणावेव च त्वामुत्तरतः परिधत्ताम् । समानमन्यत् । 'देवताद्वन्द्वे च' इति मित्रावरुणशब्दे पूर्वोत्तरपदयोः प्रकृतिस्वरत्वम् ॥

11सूर्येण पुरस्तात् परिधानकार्यं करोति - सूर्य इति ॥ सूर्य एव त्वां पुरस्तात् पातु रक्षतु । कस्मात् - कस्याश्चित् यतः कुतश्चित् अभिशस्त्याः अपरिमितायाः अभिशापाद्रक्षःप्रभृतिप्रयुक्तात् । शसु हिंसायाम्, 'तितुत्रतथसि' (पा.सू. 7.2.9) इतीट्प्रतिषेधः, 'तादौ च निति कृत्यतौ' (पा.सू. 6.2.50) इति गतेः प्रकृतिस्वरत्वम्, 'निपाता आद्युदात्ताः' (फि.सू. 80) 'उपसर्गाश्चाभिवर्जम्' (फि.सू. 81) इत्यभिशब्दोन्तोदात्तः । एवं कस्याश्चिदित्यत्र 'सावेकाचः' (पा.सू. 6.1.168) इति प्राप्तं विभक्त्युदात्तत्वं 'न गोश्वन्' (पा.सू. 6.1.182) इति प्रतिषिध्यते ॥

12ऊर्ध्वे समिधावादधाति - वीतिहोत्रमिति त्रिपदया गायत्र्या । वीतिहोत्रं इष्टस्तोत्रम् । वीतेः कान्तिकर्मणो 'मन्त्रे वृष' (पा.सू. 3.3.96) इत्यादिना कर्मणि क्तिन्प्रत्यय उदात्तः । वेतव्या कमितव्या होत्रा वाक् स्तोत्ररूपा होतृव्यापारो वा यस्य तं त्वा । हे कवे मेधाविन् । अग्ने द्युमन्तं दीप्तिमन्तम् । 'ह्रस्वनुड्भ्यां मतुप्' (पा.सू. 6.1.176) इति मतुप उदात्तत्वम् । बृहन्तं महान्तं समिधीमहि प्रागेव दीप्तिमन्तं सन्तं अनया समिधा सम्यग्दीपयामः । इन्धेर्लिङि, 'बहुलं छन्दसि' (पा.सू. 2.4.73) इति विकरणस्य लुक् । यद्वा - 'छन्दस्युभयथा' (पा.सू. 3.4.117) इत्यार्धधातुकत्वात् विकरणाप्रसङ्गः । सार्वधातुकत्वेन ङित्त्वादनुनासिकलोपः । अध्वरे अध्वरार्थम् । निमित्तात्सप्तमी (पा.सू. 2.3.36 वा 6) । ध्वृ हूर्छने, हूर्छनं कौटिल्यम् । ध्वरन्तीति ध्वराः रक्षःप्रभृतयः । पचाद्यच् । ते यत्र न सन्ति सः अध्वरः । बहुव्रीहौ 'नञ्सुभ्याम्' (पा.सू. 6.2.172) इत्युत्तरपदान्तोदात्तत्वम् । तादृशाय यज्ञाय त्वां समिधीमहि ॥

13विधृती मादयति - विश इति । विशः प्रजायाः यन्त्रे यमने धारिके स्थः । 'गृधृविपचि' (उ.सू. 616) इत्यादिना यमेस्त्रप्रत्ययः । 'सावेकाचः' (पा.सू. 6.1.168) इति विशः परस्याः षष्ठ्या उदात्तत्वम् ॥

14तयोः प्रस्तरं मादयति - वसूनामिति ॥ वस्वादयः प्रसिद्धा देवताः यज्ञभागिन्यः । तासां सदस्त्वेन विधृत्योः स्तुतिः ॥

15तत्र जुहूं मादयति - जुहूरिति ॥ असि घृताचीत्यादिकं वक्ष्यमाणं जुह्वादिभिः प्रत्येकमभिसम्बध्यते । हूयतेऽनयेति जुहूः । 'द्युतिगमिजुहोतीनां द्वे च' (पा.सू. 3.2.178) इति क्विप्, जुहोतेर्दीर्घश्च' (पा.भा. 3.2.178 वा 3) इति दीर्घोनुवर्तते । जुहूस्त्वमसि । त्वया खलु हूयते । पुनश्च विशेष्यते - घृताची त्वम् घृतमञ्चति गच्छति धारकत्वेनेति घृताची । ऋत्विगादिना क्विप् (पा.सू. 3.2.49) । अनुनासिकलोपे 'अचः' (पा.सू. 6.4.138) इत्यकारलोपे 'चौ' (पा.सू. 6.3.138) इति दीर्घः । सा त्वं प्रियेण नाम्ना घृतसम्बन्धेन सर्वस्य प्रीतिहेतुना घृताचीति नाम्ना उपलक्षितासि । 'तासामेतदेव प्रियं नाम । यद्घृताची' (तै.ब्रा. 3.3.6) इत्यादि ब्राह्मणम् । ईदृशेन नाम्ना प्रिये सदसि प्रस्तराख्येऽस्मिन् सदने सीद । 'यजमानो वै प्रस्तरः' (तै.ब्रा. 3.3.6) । इति यजमानत्वसंस्तवान्नाममात्रेण प्रस्तरस्य प्रियत्वम् ॥

16उपभृतं सादयति - उपभृदिति ॥ उपेत्य जुहूं बिभर्तीति उपभृत् । 'अन्येभ्योपि दृश्यते' (पा.सू. 3.2.178) इति क्विप् । ईदृशी त्वमसि । समानमन्यत् ॥

17ध्रुवां सादयति - ध्रुवेति ॥ ध्रुवा निश्चला । यत्रैव साद्यते तत्रैव धार्यते न चाल्यते प्राक्समिष्टयजुष इति ध्रुवा । तादृशी त्वमसि । शिष्टं स्पष्टम् ॥

18स्रुचोभिमन्त्रयते - एता इति यजुरन्तया त्रिष्टुभैकपदया ॥ सुकृतस्य शोभनस्य कर्मणः यागलक्षणस्य लोके स्थाने । 'सूपमानात् क्तः' (पा.सू. 6.2.145) इति क्तान्तमन्तोदात्तम् । एतास्स्रुचः असदन्, सदसि मया(ऽन्वा)सादितत्वात् । छान्दसो लुङ्, पुषादि(ऌदि)त्वादङ् (पा.सू. 3.1.55) । तास्स्रुचः हे विष्णो सर्वस्य पालक पाहि, यज्ञं पाहि, यज्ञपतिं यजमानं च पाहि । 'पत्यावैश्वर्ये' (पा.सू. 6.2.18) इति पूर्वपदप्रकृतिस्वरत्वम् । यज्ञनियं यज्ञस्य नेतारं मां च पाहि । यज्ञं नयतीति 'सत्सूद्विष' (पा.सू. 3.2.61) इत्यादिना क्विप् । 'तन्वादीनां छन्दसि बहुलम्' (पा.सू. 6.4.77 वा 1) इति इयङादेशेन 'एरनेकाचः' (पा.सू. 6.4.82) इति यणादेशो बाध्यते, कृदुत्तरपदप्रकृतिस्वरत्वम् (पा.सू. 6.2.139) । समान(वाक्ये)पाद(पदात्पर)त्वाभावात् प्रथमवर्जं तिङन्तानां निघाताभावः ॥

इति एकादशोनुवाकः  
1अग्रेण जुहूप्रभृतौ प्राञ्चमञ्जलिं करोति - भुवनमिति यजुरादिकयैकपदया गायत्र्या ॥ हे अग्ने यष्टः यागस्य निर्वर्तक । 'अग्निर्वै देवानां यष्टा' (तै.ब्रा. 3.3.7) इति ब्राह्मणम् । पादादित्वादग्न इति न निहन्यते । 'आमन्त्रितं पूर्वमविद्यमानवत्' (पा.सू. 8.1.72) इति तस्याविद्यमानत्वात् यष्टरित्यपि न निहन्यते । द्वयोरपि षाष्ठिकमाद्युदात्तत्वम् (पा.सू. 6.1.198) । त्वं भुवनमसि त्वदायत्तत्वात्समस्तभूतजातस्य । तस्मात् विप्रथस्व विस्तीर्णो भव । तुभ्यमिदं नमः, अयमञ्जलिस्त्वां प्रीणयितुं क्रियते ॥

2दक्षिणणेन जुहूमादत्ते - जुह्विति ॥ हे जुहु एहि अस्मद्धस्तमागच्छ । यतोग्निस्त्वां देवयज्यायै देवयागार्थमाह्वयति । 'छन्दसि निष्टर्क्य' (पा.सू. 3.1.123) इत्यत्र देवयज्याशब्दो यप्रत्ययान्तो निपातितः । 'आग्नेयी वै जुहूः' (तै.ब्रा. 3.3.7) इत्यादि ब्राह्मणम् ॥

3सव्येनोपभृतमादत्ते - उपभृदिति ॥ हे उपभृत् एहि । यतस्सर्वस्य प्रेरकस्सविता देवयज्यायै आह्वयति । 'सावित्र्युपभृत्' (तै.ब्रा. 3.3.7) इत्यादि ब्राह्मणम् ॥

4अत्याक्रामं जपति - अग्नाविष्णू इति ॥ अग्निराहवनीयः, विष्णुर्यज्ञः, यज्ञश्चान्तर्वेदि स्रुचामग्रत आस्ते ; तावाह हे अग्नाविष्णू युवामहं मावक्रमिषम् अवक्रम्य मा गाम् । 'नेटि' (पा.सू. 7.2.4) इत्यादिना वृद्धिप्रतिषेधः । तदर्थं युवां विजिहाथां मम मार्गप्रदानार्थं विगच्छतम् । मा मां च मा सन्ताप्तं सन्तप्तं मा कार्ष्टम् । 'झलो झलि' (पा.सू. 8.2.26) इति सिचो लोपः, 'वदव्रज' (पा.सू. 7.2.3) इति वृद्धिः । वां लोककृतौ स्थानप्रदौ मम च लोकं स्थानं कृणुतं कुरुतम् । 'धिन्विकृण्व्योरच' (पा.सू. 3.1.80) इत्युप्रत्ययः । 'अतो लोपः' (पा.सू. 6.4.48) ॥

5स्थानं कल्पयति - विष्णोरिति ॥ विष्णोर्यज्ञात्मनः स्थानमसि, अतः प्रशस्तेऽस्मिन् स्थाने स्थित्वा यागं निर्वर्तयामीति भावः ॥

6आघारमाघारयति - इत इति ॥ इतः अस्मादाघारात् समारभ्य इन्द्रो वीर्याणि वृत्रवधादीनि अकृणोत् करोति स्म । 'अनुदात्ते च कुधपरे' (पा.सू. 6.1.120) इति प्रकृतिभावः । पूर्ववदुप्रत्ययः । किञ्च - अयमाघार ऊर्ध्वः ऊर्ध्वलोकगामी भूत्वा अध्वरः अध्वर्यः । 'नञ् सुभ्याम्' (पा.सू. 6.2.172) इत्युत्तरपदान्तोदात्तत्वम् । पूर्ववत्प्रकृतिभावः । हिंसकरहितः केनचिदप्यहिंसितश्च भूत्वा तमिन्द्रं दिविस्पृशमकरोत् । 'स्पृशोनुदके क्विन्' (पा.सू. 6.2.58), 'तत्पुरुषे कृति बहुळम्' (पा.सू. 6.3.14) इत्यलुक्, कृदुत्तरपदप्रकृतिस्वरः (पा.सू. 6.2.139) । 'आघारमाघार्यमाणमनु समारभ्य' (तै.ब्रा. 3.3.7) इत्यादि ब्राह्मणम् । कोस्य विशेषः यत एवमकरोत् ? इत्याह - इन्द्रावान् इन्द्रेण देवतया तद्वान् । 'अन्येषामपि दृश्यते' (पा.सू. 6.3.137) इति दीर्घः । यतोयमाघार इन्द्रावान् तस्मादयमेव खलु यज्ञपतेर्यजमानस्य । 'पत्यावैश्वर्ये' (पा.सू. 6.2.18) इति पूर्वपदप्रकृतिस्वरत्वम् । अह्रुतः अकुटिलः निश्चितफलो यज्ञः । स्वाहा स्वयमेवेत्थं सरस्वत्याह । अह्रुत इति 'ह्रु ह्वरेश्छन्दसि' (पा.सू. 7.2.31) इति ह्रुभावः । होमपक्षे स्वाहेति प्रक्षेपार्थो निपातः ॥

7स्रुचमुद्गृह्णाति - बृहदिति ॥ क्रियाविशेषणम् । भासत इति भाः । 'भ्राजभास' (पा.सू. 3.2.177) इत्यादिना क्विप् । यस्मादयमग्निरनेनाघारेण भृशं भासते ज्वलति तस्मात्स्रुचमुद्गृह्णामीति भावः ॥

8उदङ्ङत्याक्रामं जपति - पाहीति द्विपदया गायत्र्या ॥ हे अग्ने नः दुश्चरितात् प्रमादकृतनिन्दिताच्चरितात् कर्मापराधान्मां पाहि यथा कर्मापराधो न भवति तथा कुरु । 'दुर्निन्दायां' (पा.भा. 2.2.18 वा 4) इति प्रादिसमासः । दुश्शब्देन चरितं विशेष्यते, न तु चरणम् ; तेन गतित्वाभावादव्ययपूर्वपदप्रकृतिस्वरत्वम् (पा.सू. 6.2.2) । किञ्च - सुचरिते शोभनचरिते कर्मणि मा मां भज स्थापय । विद्यमानोप्यपराधो गुणत्वेन ग्रहीतव्य इति भावः । 'सुः पूजायाम्' (पा.सू. 1.4.94) इति कर्मप्रवचनीयत्वात् यद्यपि 'प्रादिप्रसङ्गे कर्मप्रवचनीयानां प्रतिषेधः' (पा.भा. 2.2.18 वा 1) इत्यस्ति, तथापि 'स्वती पूजायाम्' (पा.सू. 2.2.18 वा 4) इति प्रादिसमासः, तेन गतित्वाभावात् 'गतिरनन्तरः' (पा.सू. 6.2.49) इत्यस्यापवादः, 'सूपमानात् क्तः' (पा.सू. 6.2.145) इत्युत्तरपदान्तोदात्तत्वम् न प्रवर्तते, तेन पूर्ववदव्ययपूर्वपदप्रकृतिस्वरत्वम् (पा.सू. 6.2.2) । 'अग्निर्वाव पवित्रं । वृजिनमनृतं दुश्चरितम्' (तै.ब्रा. 3.3.7) इत्यादि ब्राह्मणम् ॥

9जुह्वा ध्रुवां समनक्ति - मखस्येति ॥ निर्वर्तिताघारा जुहूरभिमन्त्र्यते । हे जुहु मखस्य यज्ञस्य शिरः शिर इव उत्तमाङ्गमसि । तस्मात्तव ज्योतिषा घृतेन इदं ध्रौवं ज्योतिर्घृतं समङ्क्तां संगच्छताम् । व्यत्ययेनात्मनेपदम् । 'शिरो वा एतद्यज्ञस्य । यदाघारः' (तै.ब्रा. 3.3.7) इति ब्राह्मणम् ॥

इति द्वादशोनुवाकः  
1स्रुचौ व्यूहति - वाजस्येत्यनुष्टुब्भ्यां चतुष्पदाभ्याम् ॥ वाजस्य अन्नस्य प्रसवेन उत्पत्तिहेतुना । थाथादिस्वरेणान्तोदात्तत्वम् (पा.सू. 6.2.144) । उद्ग्राभेणानेन जुह्वा ऊर्ध्वग्रहेण मामुदग्रभीत् । 'छन्दसि लुङ्लङ्लिटः' (पा.सू. 3.4.6) इति लुङ् । उद्गृह्णातु उपरि स्थापयतु । कः ? - इन्द्रः, अर्धर्चान्तरे श्रुतत्वात् । 'छन्दस्युत्पूर्वादपीष्यते स्रुगुद्यमननिपतनयोः' (पा.सू. 3.3.35,36 वा 1) इति ग्रहेः घञ्प्रत्ययः, 'हृग्रहोर्भश्छन्दसि' (पा.सू. 8.2.32 वा 1) इति भत्वम्, स एव स्वरः ॥

2एवमनेनार्धर्चेन दक्षिणेन जुहूमुद्गृह्य अर्धर्चान्तरेण सव्येनोपभृतं निगृह्णाति - अथानन्तरं निग्राभेण सव्येनोपभृतो नीचैर्ग्रहणेन मे मम सपत्नान् शत्रून् इन्द्रः अधरान्निकृष्टान्, अकः करोतु । तेनैव लुङ्, 'मन्त्रे घसह्वर' (पा.सू. 2.4.80) इत्यादिना च्लेर्लुक्, गुणहल्ङ्यादिलोपौ (पा.सू. 7.3.86), (पा.सू. 6.1.68) । संहितायां 'निपातस्य च' (पा.सू. 6.3.136) इत्यथशब्दस्य दीर्घः । 'व्यन् सपत्ने' (पा.सू. 4.1.145) इति सपत्नीव सपत्न इत्युपमायामकारः, निपातनात्, 'परादिश्छन्दसि बहुलम्' (पा.सू. 6.2.199) इत्युत्तरपदाद्युदात्तत्वम् । द्वितीयाबहुवचनसम्बन्धिनो नकारस्य 'दीर्घादटि समानपादे' (पा.सू. 8.3.9) इति रुत्वम्, 'आतोऽटि नित्यम्' (पा.सू. 8.3.3) इति पूर्वस्यानुनासिकत्वं, 'भो भगो अघो' (पा.सू. 8.3.17) इति यत्वम् । 'अनुनासिकात्परोऽनुस्वारः' (पा.सू. 8.3.4) इति केचित् ॥

3एवं जुहूपभृतोः उद्ग्रहणनिग्रहणे कृत्वा प्राचीं जुहूं व्यूहति - उद्ग्राभं च निग्राभं च देवा इहागताः अवीवृधन्वर्धयन्तु । 'नित्यं छन्दसि' (पा.सू. 7.4.8) इति णौ चङ्युपधाया ह्रस्वः ऋकारः । ब्रह्म परिबृढं इष्टसाधनसमर्थम् उद्राभं च निग्राभं च । यद्वा - परं वस्तु देवाश्चान्ये वर्धयन्तु इदमुभयमिति ॥

4एवं च प्रतीचीमुपभृतं प्रत्यूहति - अथेति ॥ अथ अनन्तरं इन्द्राग्नी मे मम सपत्नान् विषूचीनान् विष्वग्गतान् व्यस्यतां स्वस्थानादितश्चेतश्च विगमयताम् । विषु नाना अञ्चतीति ऋत्विगादिना (पा.सू. 3.2.59) क्विन्प्रत्ययः, 'विभाषाऽञ्चेरदिक्स्त्रियाम्' (पा.सू. 5.4.8) इति खप्रत्ययस्स्वार्थिकः, अनुनासिकलोपः, 'अचः' (पा.सू. 6.4.138) इत्यकारलोपः, 'चौ' (पा.सू. 6.3.138) इति दीर्घत्वम् । इन्द्रश्चाग्निश्च । 'देवताद्वन्द्वे च' (पा.सू. 6.2.141) इति पूर्वोत्तरपदप्रकृतिस्वरत्वे 'नोत्तरपदेऽनुदात्तादौ' (पा.सू. 6.2.142) इति विप्रतिषिद्धे समासान्तोदात्तत्वम् । 'अथ स्रुचावनुष्टुग्भ्यां वाजवतीभ्याम्' (तै.ब्रा. 3.3.9) इत्यादि ब्राह्मणम् ॥

5-7जुह्वा परिधीननक्ति - वसुभ्य इति ॥ (वस्वर्थं त्वां) अनज्मीति शेषः । वस्वादितृप्तये त्वामनज्मीति मध्यमदक्षिणोत्तराणां क्रमेण मन्त्राः, वस्वादयश्च वेदिपरिग्रहार्थमागताः एतेन परिध्यञ्जनेन प्रीयन्त इति ॥

8स्रुक्षु प्रस्तरमनक्ति ; तत्र जुह्वामग्राण्यनक्ति - अक्तमिति परोष्णिहा त्रिपदया भूतेन्द्रियवस्वक्षरया ॥ अक्तं कृताञ्जनमिमं प्रस्तरं रिहाणाः लिहानाः आस्वादयन्तस्ते वक्ष्यमाणाः रश्मयः । लिह आस्वादने, स्वरितेत्, वर्णव्यत्ययेन लकारस्य रेफः, व्यत्ययेनानुदात्तेत्त्वमाश्रित्यात्मनेपदम् (पा.सू. 1.3.12), लसार्वधातुकानुदात्तत्वं (पा.सू. 6.1.186) च कृतमिति मन्यामहे । वृषादिषु (पा.सू. 6.1.203) वाऽयं द्रष्टव्यः ॥

9उपभृति मध्यान्यनक्ति - वियन्त्विति ॥ वय इति वेर्बहुवचनमिति यास्कः (नि. 2.6) । 'वेञो डित्' (वातेर्डिच्च) (उ.सू. 583) इति विधीयमान इण्प्रत्ययो वेतेरपि भवति, डित्त्वाट्टिलोपः (पा.सू. 6.4.143) । वयः प्रजनिष्णवः आदित्यरश्मयः एतल्लेहनेन वियन्तु बृद्ध्यर्थं गर्भं धारयन्तु । पादादित्वान्न निहन्यते । वी गतिप्रजननकान्त्यसनखादनेषु ॥

ध्रुवायां मूलमनक्ति - प्रजामिति ॥ अहं प्रजां, योनिं च तत्कारणभूतं अन्नादिकं, मा निर्मृक्षं मा विनीनशं, अपितु वर्धयितुमिच्छामि ; तस्मात्तद्वृद्ध्यर्थं वियन्तु वय इति । मृशेः 'शल इगुपधादनिटः क्सः' (पा.सू. 3.1.45) इति च्लेः क्सादेशः । कृदुत्तरपदप्रकृतिस्वरेण (पा.सू. 6.2.139) प्रजाशब्दोऽन्तोदात्तः ॥

अत्र, प्रथमद्वितीयपादावष्टाक्षरौ तृतीयो द्वादशाक्षरो यस्यास्तां परोष्णिहमाचक्षते । इह तु तृतीयोष्टाक्षरः पादः, 'द्वादशाक्षरः आष्टाक्षरतायाः ; प्रतिक्रामति' इति ; प्रथमद्वितीयौ पञ्चाक्षरौ, 'अष्टाक्षर आ चतुरक्षरतायाः प्रतिक्रामति' इति ॥

11आहवनीये प्रस्तरं प्रहरति - आप्यायन्तामिति यजुरादिकया 'दिवं गच्छ' इत्येकपदया जगत्या, 'ततो नः' इत्येकपदया च गायत्र्या ॥ हे प्रस्तर अनेन त्वत्प्रहरणेन आप ओषधयश्च आप्यायन्तां वर्धन्ताम्, वर्षेण ह्यपामोषधीनां च वृद्धौ प्रजा योनयश्च वर्धयितुं शक्यन्त इति । ओषधिशब्दस्य दासीभारादित्वात् (पा.सू. 6.2.42) पूर्वपदप्रकृतिस्वरत्वम् । ओषशब्दो घञन्तः । कथमेतत्प्रहरणेन तासामाप्यायनमित्यत आह - मरुतां पृषतयः अश्वाः स्थ, मरुतामश्वा इव शीघ्रगतिस्त्वमसीति यावत् । अश्वापेक्षया बहुवचनम् । पृषु वृषु सेचने, 'वर्तमाने पृषद्बृहन्महज्जगच्छतृवच्च' (उ.सू. 250) इत्यतिप्रत्ययान्तो निपातितः, व्यत्ययेन शः, 'उगितश्च' (पा.सू. 4.1.6) इति ङीप्, वर्णव्यत्ययेन ह्रस्वत्वम्, लसार्वधातुकानुदात्तत्वे (पा.सू. 6.1.186) धातुस्वरः, 'शतुरनुमः' (पा.सू. 6.1.173) इत्याद्युदात्तत्वं बहुलवचनादेव न क्रियते शस्वरश्च । वृषादिर्वाऽयं द्रष्टव्यः (पा.सू. 6.1.203) । भवत्वेवं शीघ्रगतित्वं, किमेतावता तासां वृद्धिरित्यत आह - दिवमादित्यं शीघ्रं गच्छ । ततः किमित्यत आह - ततः आदित्यमण्डलादस्माकं वृष्टिमेरय आगमय । एवं च कृते अपामोषधीनां चाप्यायनं भविष्यति । ततश्च प्रजायोन्योर्वृद्धिश्च भविष्यति । 'मन्त्रे वृष' (पा.सू. 3.3.96) इति वृषेः क्तिनः उदात्तत्वं विधीयमानं बहुलवचनान्न क्रियते । यद्वा - वृष्टिहेतुरादित्यरश्मिः वृष्टिः । करणे क्तिन् । तामेरय अस्मदभिमुखं प्रेरय । उदात्तविधौ भावाधिकारादत्र न भवति ॥

12आहवनीयमुपतिष्ठते - आयुष्पा इति ॥ हे अग्ने आयुष्पाः सर्वेषामायुषो रक्षकोसि । पातेर्विच् (पा.सू. 3.2.75), 'नित्यं समासेऽनुत्तरपदस्थस्य' (पा.सू. 8.3.45) इति विसर्जनीयस्य सः, 'आदेशप्रत्यययोः' (पा.सू. 8.3.59) इति षत्वम्, कृदुत्तरपदप्रकृतिस्वरत्वम् (पा.सू. 6.2.139) । तस्मादायुर्मे पाहि । चक्षुषश्च त्वं रक्षितासि तस्मान्मे चक्षुः पाहि अविनष्टं कुरु । 'यावद्वा अध्वर्युः प्रस्तरं प्रहरति । तावदस्यायुर्मीयते' (तै.ब्रा. 3.3.9) इत्यादि ब्राह्मणम् ॥

13भूमिमभिमृशति - ध्रुवासीति ॥ धुवा नित्या त्वमसि, तस्मान्मामपि ध्रुवं कुर्विति भावः ॥

14मध्यमं परिधिमनुप्रहरति - यमिति त्रिष्टुभा पुरस्ताज्ज्योतिषा वसुरुद्रेशभवाक्षरपदया ॥ हे अग्ने । पादादित्वान्न निहन्यते । देव देवनादिगुणयुक्त । 'नामन्त्रिते समानाधिकरणे' (पा.सू. 8.1.73) इति पूर्वस्य विद्यमानवत्त्वात् निहन्यत एव । यं परिधिं पर्यधत्थाः परिहितवानसि । 'यद्वृत्तान्नित्यम्' (पा.सू. 8.1.66) इति निघाते निषिद्धे अट उदात्तत्वम्, 'तिङि चोदात्तवति' (पा.सू. 8.1.71) इति गतेर्निघातः, उदात्तवता तिङा गतिसमासः (पा.सू. 2.2.18) । परिधिशब्दः कृदुत्तरपदप्रकृतिस्वरेणान्तोदात्तः (पा.सू. 6.2.139) । सः पणिभिः पणिनामभिः असुरैः वीयमाणः वेष्ट्यमानः तेषां निवारणार्थं पर्यधत्थाः । व्येञः कर्मणि लकारः, व्यत्ययेन णकारः । वच्यादिसूत्रेण (पा.सू. 6.1.15) सम्प्रसारणम् । तमेतं मध्यमं परिधिं तव जोषमिष्टम् । कर्मणि घञ् (पा.सू. 3.3.19) । अनुभरामि त्वामेवानुगतं हरामि प्रहरामि । 'हृग्रहोर्भश्छन्दसि' (पा.सू. 8.2.32 वा 1) इति भत्वम् । युक्तमेव खल्वेवं कर्तुमित्याह - एषः अयं परिधिः एवं नाम तवाभिमतः त्वत्तो हेतोः नेदपचेतयातै नैवापरक्तचित्तो भवेत्; यद्ययं न प्रह्रियेत, उपेक्षितोऽहमनेनाग्निनेति त्वत्तोऽपचेतयेत । तस्मात्त्वय्येवैनमनुप्रहरामि । चित संचेतने, चुरादिः, अनुदात्तेत् (पा.सू. 1.3.2), तस्माल्लेटि 'लेटोऽडाटौ' (पा.सू. 3.4.94) इत्याडागमः, 'वैतोन्यत्र' (पा.सू. 3.4.96) इत्यैत्वम्, 'निपातैर्यत्' (पा.सू. 8.1.30) इत्यादिना निघातप्रतिषेधः, पूर्ववद्गतिनिघातसमासौ, णिचश्चित्त्वादुदात्तत्वम् (पा.सू. 6.1.163) ॥

15इतरावुपसमस्यति - यज्ञस्येति ॥ यज्ञस्य साध्यतया सम्बन्धि यत्पाथः अन्नं तद्युवामप्युपसमितं उपसंप्राप्नुतम् । अचेतनानामपि यज्ञोपयुक्तानां फलसम्बन्धः प्रतिपादितो भवति । 'उदके थुट्च' (उ.सू. 653) इत्यधिकृत्य 'अन्ने च' (उ.सू. 653) इति पातेरसुन् प्रत्ययः ॥

16एतान्संस्रावेणाभिघारयति - संस्रावभागा इति त्रिष्टुभा चतुष्पदया ॥ संस्राव्यत इति संस्रावः । कर्मणि घञ् (पा.सू. 3.3.19) । थाथादिस्वरेणोत्तरपदान्तोदात्तत्वम् (पा.सू. 6.2.144) । संस्रावो जुहूपभृद्भ्यां सिच्यमान आज्यशेषो भागो येषां तादृशाः स्थ भवत । लिङर्थे लेट् । बहुव्रीहौ पूर्वपदप्रकृतिस्वरत्वम् (पा.सू. 6.2.1) । 'वसवो वै रुद्रा आदित्यास्सꣳस्रावभागाः' (तै.ब्रा. 3.3.9) इत्यादि ब्राह्मणम् । कीदृशाः पुनस्त इत्याह - इषा इच्छावन्तः भा(गं)गान् लब्धुम् । इषेः क्विबन्तादर्शआदित्वादच्प्रत्ययः (पा.सू. 5.2.127) । बृहन्तः महान्तः सर्वैराराधनीयाः । 'प्रस्तरेष्ठा बर्हिषदश्च देवाः' इति द्वितीयः पादः । ये प्रस्तरेष्ठाः । प्रस्तरे तिष्ठन्तीति 'स्थः क च' (पा.सू. 3.2.77) इति क्विप्प्रत्ययः, 'तत्पुरुषे कृति बहुलम्' (पा.सू. 6.3.14) इत्यलुक्, सुषामादित्वात् (पा.सू. 8.3.98) षत्वम्, कृदुत्तरपदप्रकृतिस्वरत्वम् (पा.सू. 6.2.139) । ये च बर्हिषदः । बर्हिषि सीदन्तीति 'सत्सूद्विष' (पा.सू. 3.2.61) इत्यादिना क्विप्, पृषोदरादित्वात्सकारलोपः (पा.सू. 6.3.109) । पूर्ववत् षत्वस्वरौ । ते विश्वेपि देवा देवनादिगुणयुक्ता यूयं, इमामस्मदीयां त्वद्विषयां स्तोत्ररूपां वाचं अभिगृणन्तः आभिमुख्येन शब्दयन्तः अहो सम्यगियं स्तुतिः कृतेत्येवं प्रशंसन्तः । 'अभिरभागे' (पा.सू. 1.4.91) इति लक्षणादिषु (पा.सू. 1.4.90) कर्मप्रवचनीयत्वम् । अस्मिन् बर्हिषि स्तीर्णे यज्ञे आसद्य उपविश्य मादयध्वं तृप्यत । मद तृप्तियोगे, चौरादिकः, आकुस्मीय आत्मनेपदी (आकुस्मादात्मनेपदिनः - गणसूत्रं - चित संचेतने इति धातौ) । आसद्येति कृदुत्तरपदप्रकृतिस्वरत्वम् (पा.सू. 6.2.139) । 'ऊडिदम्' (पा.सू. 6.1.171) इत्यादिना इदमस्सप्तम्या उदात्तत्वम् । 'स्रुचौ संप्रस्रावयति' (तै.ब्रा. 3.3.9) इत्यादि ब्राह्मणं । 'वैश्वदेव्यर्चा' (तै.ब्रा. 3.3.9) इत्यादि च ॥

17धुरि स्फ्ये वा स्रुचौ विमुञ्चति - अग्नेरिति ॥ हे जुहूपभृतौ वां युवां अग्नेः अपन्नगृहस्य अपन्नस्थानस्य सदसि सदने निश्चलभूते धुरादौ सादयामि स्थापयामि । किमर्थं ? - सुम्नाय सुम्नार्थं यजमानस्य सुखं यथा स्यादिति । हे सुम्निनी सुम्नवत्यौ । 'वा छन्दसि' (पा.सू. 6.1.106) इति पूर्वसवर्णदीर्घत्वम् । मामध्वर्युं सुम्ने धत्तं स्थापयतम् । किञ्च - धुरि यागलक्षणायामस्यां वर्तमानौ धुर्यौ अस्या धुरो वोढारौ पत्नीयजमानौ पातं रक्षतम् । 'धुरो यड्ढकौ' (पा.सू. 4.4.77) इति यत्प्रत्ययः, 'तित्स्वरितम्' (पा.सू. 6.1.185) इति स्वरितत्वम्, 'यतोऽनावः' (पा.सू. 6.1.213) इत्याद्युदात्तत्वं बहुलवचनान्न भवति । 'धुरि धुर्यौ पातमित्याह । जायापत्योर्गोपीथाय' (तै.ब्रा. 3.3.9) इति ब्राह्मणम् ॥

18अन्वाहार्यपचने फलीकरणहोमं जुहोति - अग्न इति यजुरादिकया 'अविषं नः पितुं कृणु' इति गायत्र्यैकपदया 'सुषदा' इति यजुरन्तया ॥ हे अग्ने अदब्धायो अहिंसितजीवित । 'छन्दसीणः' (उ.सू. 2) इत्युण्प्रत्ययः । हे अशीततनो उष्णशरीर । 'नामन्त्रिते समानाधिकरणे' (पा.सू. 8.1.73) इति पूर्वस्याविद्यमानत्वनिषेधात् उभयत्राप्याष्टमिको निघातः (पा.सू. 8.1.19) । अद्य अस्मिन् कर्मणि क्रियमाणे मां पाहि । आमन्त्रितत्रयस्याविद्यमानत्वात् 'तिङ्ङतिङः' (पा.सू. 8.1.28) इति निघाताभावः । दिवः द्युलोकात् द्युलोकवासिभ्यो देवेभ्यः; यथा ते कर्मापराधेन क्रुद्धा न हिंसन्ति तथा कुरु । 'ऊडिदम्' (पा.सू. 6.1.171) इति विभक्तेरुदात्तत्वम् । किञ्च - पाहि प्रसित्यै । प्रसितिः प्रकर्षेण नाशः कर्मणोऽत्यन्तलोपः । स्यतेः क्तिनि, 'द्यतिस्यति' (पा.सू. 7.4.40) इत्यादिना इत्वम्, 'क्रियार्थोपपदस्य चकर्मणि स्थानिनः' (पा.सू. 2.3.14) इति चतुर्थी । प्रसितिं निवारयितुं मां पाहीति । व्यत्ययेन वाऽपादाने चतुर्थी (पा.सू. 3.1.85), (पा.सू. 2.3.28) । अपदात्परत्वात् पाहीति न निहन्यते । 'तादौ च निति कृत्यतौ' (पा.सू. 6.2.50) इति गतेः प्रकृतिस्वरत्वम् । एवं दुरिष्ट्या इत्यत्रापि स्वरचतुर्थ्यौ । दुरिष्टिरेकाङ्गविकलं कर्म । यद्वा - 'दुर्निन्दायाम्' (पा.भा. 2.2.18 वा 4) इति प्रादिसमासे अत्राव्ययपूर्वपदप्रकृतिस्वरत्वम् (पा.सू. 6.2.2) । दुरद्मनी दुष्टा भुक्तिः अभोज्यभोजनम् । 'अदेर्मुट्च' (उ.सू. 270) इत्यनिप्रत्ययः, गतिसमासः (पा.सू. 2.2.18) प्रादिसमासापवादः, 'कृदिकारादक्तिनः' (गणपाठः पा.सू. 4.1.45) इति ङीष्, 'षितः' (पा.सू. 3.1.3) इत्युदात्तः, दीर्घः, पूर्ववच्चतुर्थी (पा.सू. 2.3.14) । 'उदात्तयणो हल्पूर्वात्' (पा.सू. 6.1.174) इति विभक्तेरुदात्तत्वम् । दुश्चरितं अयथानुष्ठितम् । 'दुर्निन्दायां' (पा.भा. 2.2.18 वा 4) इति प्रादिसमासः, अव्ययपूर्वपदप्रकृतिस्वरत्वम् (पा.सू. 6.2.2) । ततो मां पाहि । 'भीत्रार्थानां' (पा.सू. 1.4.25) इत्यपादानत्वम् । अनुष्ठितस्य निवारयितुमशक्यत्वात्, तन्निमित्तानर्थपरिहार एव ततो रक्षणम् । गतिसमासपक्षे 'गतिरनन्तरः' (पा.सू. 6.2.49) इति पूर्वपदप्रकृतिस्वरत्वम् । किञ्च - अविषं विषवद्विषं बाधकं, अतोऽन्यदविषम् । अव्ययपूर्वपदप्रकृतिस्वरत्वम् (पा.सू. 6.2.2) । पितुं अन्नं कृणु देहि । पितुरित्यन्ननाम (निघण्टु 2.7.6) । पुनश्च विशेष्यते - सुषदा योनिं - सुखेन सदनमवस्थानं सुषत् । 'सत्सूद्विष' (पा.सू. 3.2.61) इत्यादिना क्विप्, 'सदिरप्रतेः' (पा.सू. 8.3.66) इति षत्वम्, कृदुत्तरपदप्रकृतिस्वरत्वम् (पा.सू. 6.2.239) । तेन हेतुना योनिं समस्तस्योत्पत्तिस्थानम् । अन्नेन हि सर्वं सुखेन सीदति, यथा 'अन्नाद्भूतानि जायन्ते' (तै.आ. 5.14.2) इत्यादि ब्राह्मणम् । तुभ्यमिदं स्वाहा सुखेन हुतमस्तु । यद्वा - इत्थमिदं कर्तव्यमिति सरस्वत्यपि स्वयमेवाह (नि. 8.20)॥

19समिष्टयजूंषि जुहोति - देवा इति ॥ हे देवाः गातुविदः गतिज्ञाः । गाङ् गतौ, 'कमिमनिजनि' (उ.सू. 72) इत्यादिना तुप्रत्ययः, 'विभाषितं विशेषवचने बहुवचनम्' (पा.सू. 8.1.74) इति पूर्वस्याविद्यमानत्वनिषेधात् निहन्यते । गातुं वित्वा मार्गं लब्ध्वा आगमनकाले यत्र स्थिताः ते यूयं गातुमित येन मार्गेणागताः तमेव मार्गं भजत समाप्ते कर्मणि तेनैव प्रतिनिवर्तध्वम् । किञ्च, हे मनसस्पते सर्वभूतानामन्तरात्मन् । 'सुबामन्त्रिते पराङ्गवत्' (पा.सू. 2.1.2) इति षष्ठ्यन्तस्य परामन्त्रितानुप्रवेशात् षष्ठ्यामन्त्रितसमुदायस्य षाष्ठिकमामन्त्रिताद्युदात्तत्वम् (पा.सू. 6.1.198) । पदात्परत्वाभावान्निघाताभावः, 'षष्ठ्याः पति' (पा.सू. 8.3.53) इत्यादिना विसर्जनीयस्य सकारः । हे देव इममस्माकं यज्ञं देवेषु अग्न्यादिषु धाः धेहि स्थापय । एवं हि सरस्वत्याह । तदनन्तरं वाचि वाग्देवतायां शब्दब्रह्मणि च धाः । 'सावेकाचः' (पा.सू. 6.1.168) इति विभक्तेरुदात्तत्वम् । वाचि धा इति सरस्वत्याह । ततः पश्चादिमं यज्ञं वाते सर्वक्रियाधारे धाः स्थापय । यस्मादयं यज्ञः प्रयुक्तः तत्रैव वाते स्थापय । 'वाताद्वा अध्वर्युर्यज्ञं प्रयुङ्क्ते' (तै.ब्रा. 3.3.9) इत्यादि ब्राह्मणम् । दधातेः लेटि 'बहुलं छन्दसि' (पा.सू. 2.4.73) इति शपो लुक्, 'इतश्च लोपः परस्मैपदेषु' (पा.सू. 3.4.98) इतीकारलोपः ॥

इति त्रयोदशोनुवाकः ।  
1'प्रजापतिः प्रजा असृजत तास्सृष्टा इन्द्राग्नी अपागूहताम्' (तै.सं. 2.2.1) इति प्रश्ने काम्या इष्टय आम्नाताः । तत्र 'ऐन्द्राग्नमेकादशकपालं निर्वपेत्प्रजाकामः' । इति प्रथमा । तस्यामियं पुरोनुवाक्या - उभा वामिन्द्राग्नी इति त्रिष्टुप्चतुष्पदा ॥ अयं च सर्वोऽनुवाको वैश्वदेवकाण्डम् । हे इन्द्राग्नी वां उभा उभौ । द्वितीयाद्विवचनस्य 'सुपां सुलुक्' (पा.सू. 7.1.39) इत्याकारः 'एकादेश उदात्तेनोदात्तः' (पा.सू. 8.2.5) इत्युदात्तत्वमेकादेशस्य । हुव इति वक्ष्यमाणेन सम्बन्धः, युवां आह्वयामि । किमर्थं ? - आहुवद्ध्यै आभिमुख्येन होतुं आहुतिप्रदानेनाराधयितुम् । जुहोतेः 'तुमर्थे सेसेनसेऽसेन्क्सेक्सेनध्यैअध्यैन्कध्यैकध्यैन्शध्यैशध्यैन्तवैतवेङ्तवेनः' (पा.सू. 3.4.9) इति कध्यैप्रत्ययः । किञ्च - राधः ओदनं हविर्लक्षणम् । 'सुपां सुपो भवन्ति' (पा.भा. 7.1.39) इति तृतीयार्थे षष्ठी, हेतौ वा पञ्चमी । उभा युवां सहैव यौगपद्येनैव नैकैकश्येन राधसा मादयद्ध्यै मादयितुं सहैव तर्पयितुं वा आह्वयामि । मदेर्ण्यन्तात्तेनैव सूत्रेण (पा.सू. 3.4.9) शध्यै प्रत्ययः सार्वधातुकत्वाण्णिलोपो (पा.सू. 6.4.51) न क्रियते । अनयोरेवाह्वाने कारणमाह - युवामेव ह्युभौ इषां अन्नानां रयीणां धनानां क्षेत्रपुत्रपश्वादीनां दातारौ । 'सावेकाचः' (पा.सू. 6.1.168) इति 'नामन्यतरस्याम्' (पा.सू. 6.1.177) इति च षष्ठीबहुवचनस्योदात्तत्वम् । तस्माद्वाजस्यान्नस्य सातये लाभाय । 'ऊतियूति' (पा.सू. 3.3.97) इत्यादिना उदात्तः क्तिन्निपातितः, 'जनसनखनां सञ्झलोः' (पा.सू. 6.4.42) इत्यात्वम् । तौ तादृशौ उभौ युवां हुवे आह्वयामि । ह्वयतेः 'बहुळं छन्दसि' (पा.सू. 2.4.73) इति शपो लुक्, 'ह्वस्सम्प्रसारणम्' (पा.सू. 6.1.32), 'अभ्यस्तस्य च' (पा.सू. 6.1.33), 'बहुळं छन्दसि' (पा.सू. 6.1.34) इति सम्प्रसारणम् ॥

2तत्रैव याज्या - अश्रवमिति चतुष्पदा त्रिष्टुप् ॥ इतश्च युवामेवाह्वयामीति हेत्वन्तरमाह - भूरि ददातीति भूरिदावा । 'आतो मनिन्' (पा.सू. 3.2.74) इत्यादिना वनिप्प्रत्ययः, ततः प्रकर्षविवक्षायां तरप्प्रत्ययः, 'भूरिदाव्नस्तुट्' (पा.सू. 8.2.17 वा 2) इति तुडागमः, द्वितीयाद्विवचनस्य 'सुपां सुलुक्' (पा.सू. 7.1.39) इत्याकारः, कृदुत्तरपदप्रकृतिस्वरत्वम् (पा.सू. 6.2.139) । यस्मादहं युवां भूरिदावत्तरौ अश्रवं युवां दातृतमावशृणवम् । शृणोतेर्लङि शपो लुक् (पा.सू. 2.4.73) । कस्मात्पुनरतिशयिनावित्यत आह - विजामातुः, विद्यावयोरूपादिभिर्विहीनो जामाता विजामाता । अव्ययपूर्वपदप्रकृतिस्वरत्वम् (पा.सू. 6.2.2) । विजामाता हि कन्यालोभात्कन्यावते भूरि धनं ददाति; तस्मै यथा वैगुण्यमनादृत्य कन्यां प्रयच्छति । तस्मादपि युवां दातृतमावशृणवम् । उत वा अपि वा स्यालाद्युवां दातृतमावशृणवम् । स्यालो भार्याभ्राता । सोऽपि भगिनीस्नेहेन तद्भर्त्रे भूरि धनं ददाति । यस्मादेवमाभ्यामपि युवां दातृतमावशृणवं, तस्माद्युवामेवाह्वयामि । घशब्दः पादपूरणे प्रसिद्धौ वा । 'ऋचि तुनुघ' (पा.सू. 6.3.133) इत्यादिना तस्य संहितायां दीर्घः । 'अथादावुत्तरे विभागे ह्रस्वं व्यञ्जनपरः । देवाशीकासुम्नाश्वर्तावयुनाहृदयाघोक्थाशुद्धा' (तै.प्रा. 3.1,2) इति पदकाले ह्रस्वत्वम् । अथ एतस्मात्कारणात् । 'निपातस्य च' (पा.सू. 6.3.136) इति संहितायां दीर्घत्वम् । सोमस्य सोमसदृशस्यास्य हविषः प्रयती प्रयत्या प्रदानेन । 'तादौ च निति कृत्यतौ' (पा.सू. 6.2.50) इति गतेः प्रकृतिस्वरत्वम् । तृतीयैकवचनस्य 'सुपां सुलुक्' (पा.सू. 7.1.39) इति पूर्वसवणदीर्घत्वम् । हे इन्द्राग्नी । पादादित्वात् षाष्ठिकमामन्त्रिताद्युदात्तत्वम् (पा.सू. 6.1.198) । युवभ्यां युवाभ्याम् । आत्वाभावश्छान्दसः । स्तोमं स्तोत्रं जनयामि करोमि । नव्यं अभिनवम् । 'वस्वपसोककविक्षेमवचोनिष्केवलोक्थजनपूर्वनवसूरमर्तयविष्ठेभ्यश्छन्दसि स्वार्थे यद्वक्तव्यः' (पा.भा. 5.4.30) इति यत्प्रत्ययः । 'यतोऽनावः' (पा.सू. 6.1.213) इत्याद्युदात्तत्वम् । एवमनेन स्तोत्रेण तृप्तौ युवां दातृतमौ प्रजां मे दत्तमिति । 'इन्द्राग्नी वा एतस्य प्रजामपगूहतः' (तै.सं. 2.2.1) इत्यादि ब्राह्मणम् ॥

3अथ 'ऐन्द्राग्नमेकादशकपालं निर्वपेत्सङ्ग्रामं जित्वा' (तै.सं. 2.2.1) इत्यस्य पुरोनुवाक्या - इन्द्राग्नी नवतिमिति गायत्री त्रिपदा ॥ हे इन्द्राग्नी । षाष्ठिकमाद्युदात्तत्वम् (पा.सू. 6.1.198) । नवतिं नवतिसङ्ख्याकाः पुरः असुराणां पुरीः शत्रूणां वा । दासपत्नीः दासाः उपक्षपयितारः प्रजानां, तादृशाः पतयस्स्वामिनो यासां पुराम् । दंसिः सौत्रो धातुरुपक्षयवृत्तिः । 'दंसेष्टटनौ न आ च' (उ.सू. 698) इति टप्रत्ययः, बहुव्रीहौ 'विभाषा सपूर्वस्य' (पा.सू. 4.1.34) इति नकारः । साकं सहैव एकेन कर्मणा प्रहरणलक्षणेन तादृशीः पुरः अधूनुतं अकम्पयतं नाशितवन्तौ । धूञ् कम्पने स्वादिः, वर्णव्यत्ययेन दीर्घः, क्रैयादिकाद्वा धूञो विकरणव्यत्ययेन श्नुप्रत्ययः । तस्मादेव महानुभावौ युवां इमं यजमानं सङ्ग्रामे जितवन्तमनुगृह्णीतं अस्मिन्निन्द्रियादिकं धत्तम् । 'वि वा एष इन्द्रियेण वीर्येणर्ध्यते' (तै.सं. 2.2.1) इत्यादि ब्राह्मणम् ॥

4तत्रैव याज्या - शुचिमिति चतुष्पदा त्रिष्टुप् ॥ शुचिं निर्दोषं स्तोमं स्तोत्रं नवजातं नवं अभूतपूर्वं जातं जननं अस्येति । बहुव्रीहौ पूर्वपदप्रकृतिस्वरत्वम् (पा.सू. 6.2.1) । अद्यास्मिन्नहनि । हे इन्द्राग्नी । पादादित्वान्न निहन्यते, षाष्ठिकमामन्त्रिताद्युदात्तत्वम् (पा.सू. 6.1.198) । वृत्रहणा वृत्रस्य पापस्य हन्तारौ युवाम् । 'सुपां सुलुक्' (पा.सू. 7.1.39) इत्यादिना आकारः, 'नामन्त्रिते समानाधिकरणे सामान्यवचनम्' (पा.सू. 8.1.73) इति पूर्वस्याविद्यमानवत्त्वनिषेधात् निहन्यते । जुषेथां सेवेथां नु क्षिप्रम् । 'आमन्त्रितं पूर्वमविद्यमानवत्' (पा.सू. 8.1.72) इत्यविद्यमानवत्त्वान्न निहन्यते, लसार्वधातुकानुदात्तत्वे विकरणस्वरः (पा.सू. 6.1.186) । हि यस्मात् उभा उभौ वां युवां सुहवा स्वाह्वानौ आहूयमानावप्यरोषौ । 'बहुळं छन्दसि' (पा.सू. 6.1.34) इति प्रागेव प्रत्ययोत्पत्तेः अनैमित्तिके सम्प्रसारणे कृते, आतोयुचोऽप्रसङ्गात् (पा.सू. 3.3.128) 'ईषद्दुस्सुषु कृच्छ्राकृच्छ्रार्थेषु खल्' (पा.सू. 3.3.126) इति खल्प्रत्ययः, कृदुत्तरपदप्रकृतिस्वरत्वम् (पा.सू. 6.2.139) । उभा सुहवेति 'सुपां सुलुक्' (पा.सू. 7.1.39) इत्याकारः । ईदृशौ वां युवां जोहवीमि भृशमाह्वयामि । ह्वयतेर्यङ्लुक् 'अभ्यस्तस्य च' (पा.सू. 6.1.33) इति सम्प्रसारणम्, 'यङो वा' (पा.सू. 7.3.94) इति ईडागमः, 'हि च' (पा.सू. 8.1.34) इति निघाते निषिद्धे 'अभ्यस्तानामादिः' (पा.सू. 6.1.189) इत्याद्युदात्तत्वम् । ता तौ युवां वाजं अन्नं उशते कामयमानाय यजमानाय । 'शतुरनुभो नद्यजादी' (पा.सू. 6.1.173) इति विभक्तेरुदात्तत्वम् । सद्यः तदानीमेव धेष्ठा धातृतमौ । धानकर्मणो दधातेस्तृचि 'तुश्छन्दसि' (पा.सू. 5.3.59) इतीष्ठन्प्रत्ययः 'तुरिष्ठेमेयस्सु' (पा.सू. 6.4.154) इति तृशब्दस्य लोपः, पूर्ववद्विभक्तेराकारः । तौ तादृग्गुणौ युवां यस्माज्जोहवीमि, तस्मादिमं स्तोमं जुषेथाम्, अस्मिन्निन्द्रियादिकं च धत्तमिति ॥

5अथ सङ्ग्रामं जित्वा जनतामेष्यतः 'पौष्णं चरुमनु निर्वपेत्' (तै.सं. 2.2.1) इति पौष्णश्चरुः अनुनिर्वाप्यत्वेनाम्नातः । तत्र पुरोनुवाक्या - वयमिति गायत्री त्रिपदा ॥ हे पथस्पते मार्गस्य पालयितः । 'षष्ठ्याः पतिपुत्र' (पा.सू. 8.3.53) इत्यादिना विसर्जनीयस्य सकारः, 'सुबामन्त्रिते पराङ्गवत्स्वरे' (पा.सू. 2.1.2) इति षष्ठ्यन्तस्य पराङ्गवद्भावात् षष्ठ्यन्तामन्त्रितसमुदायो निहन्यते । हे पूषन् वयमु वयमेव त्वामयुज्महि योजयामः । 'छन्दसि लुङ्लङ्लिटः' (पा.सू. 3.4.6) इति लङ्, 'बहुळं छन्दसि' (पा.सू. 2.4.73) इति शपो लुक् । कमिव ? - रथं न रथमिव । उपरिष्टादुप(ा)चारत्वात् उपमानार्थो नशब्दः (नि. 1.4) । किमर्थं ? - धिये कर्मणे, कर्मसिध्यर्थम् । 'सावेकाचः' (पा.सू. 6.1.168) इति विभक्तेरुदात्तत्वम् । धीर्विशेष्यते - वाजसातये, वाजोऽन्नं स सन्यते लभ्यते अस्यामिति । अधिकरणार्थे क्तिनि, 'जनसनखनाम्' (पा.सू. 6.4.42) इत्यात्वम् । 'मन्क्तिन्व्याख्यानशयनासनस्थानयाजकादिक्रीताः' (पा.सू. 6.2.151) इत्युत्तरपदान्तोदात्तत्वं बाधित्वा दासीभारादित्वात् (पा.सू. 6.2.42) पूर्वपदप्रकृतिस्वरत्वम् । ईदृशकर्मसिद्ध्यर्थं त्वां योजयामः इति ॥

6तत्रैव याज्या - पथस्पथ इति चतुष्पदा त्रिष्ठुप् ॥ पथस्पथः सर्वस्य मार्गस्य । 'कस्कादिषु च' (पा.सू. 8.3.48) इति विसर्जनीयस्य सकारः, अनुदात्तस्य च यत्रोदात्तलोपः' (पा.सू. 6.1.161) इति विभक्तेरुदात्तत्वम्, 'अनुदात्तं च' (पा.सू. 8.1.3) इत्याम्रेडितस्यानुदात्तत्वम् । परिपतिं परिपालयितारम् । अव्ययपूर्वपदप्रकृतिस्वरत्वम् (पा.सू. 6.2.2) । अर्कं स्तोतव्यम् । अर्क स्तवने, कर्मणि घञ्; (पा.सू. 3.3.19) अर्चतेर्वा घञ्, 'चजोः कु घिण्यतोः' (पा.सू. 7.3.52) इति कुत्वम्, उभयत्राप्युञ्छादित्वात् (पा.सू. 6.1.160) अन्तोदात्तत्वम् । ईदृशं हि पूषणं कामेन वशीकृतो जनः वचस्या वचसा स्तोत्ररूपेण । तृतीयैकवचनस्य याजादेशः (पा.सू. 7.1.39) । अभ्यानट् अभिप्राप्नोति । तस्मादहमप्यद्य त्वामुपागतोस्मीति भावः । अशू व्याप्तौ, 'छन्दसि लुङ्लङ्लिटः' (पा.सू. 3.4.6) इति लङ्, श्नम् । परस्मैपदे व्यत्ययेन हल्ङ्यादिलोपे (पा.सू. 6.1.168) व्रश्चादिना षत्वम् (पा.सू. 8.2.36) । यद्वा - नशेर्गतिकर्मणः लुङि 'मन्त्रे घस' (पा.सू. 2.4.80) इति च्लेर्लुक्, 'छन्दस्यपि दृश्यते' (पा.सू. 6.4.73) इत्याडागमः । स पूषा नोऽस्मभ्यं रासत् ददातु । रातेर्लेटि 'सिब्बहुलं लेटि' (पा.सू. 3.1.34) इति सिप्, 'लेटोडाटौ' (पा.सू. 3.4.94) इत्यडागमः । किं ददातु ? - शुरुधः शोकस्य रुधः निवारयित्रीः । क्विप् (पा.सू. 3.2.178), कृदुत्तरपदप्रकृतिस्वरत्वम् (पा.सू. 6.2.139), पृषोदरादित्वात् (पा.सू. 6.3.109) व्यञ्जनस्य लोपः । काः पुनस्ताः ? - चन्द्राग्राः ओषधीः ; चन्द्रः हिरण्यं, असितजातिर्वा चन्द्रः, सः अग्रं प्रधानमीश्वरो वा यासां ताः अस्मभ्यं ददातु । इदानीं प्रज्ञावतामेव धनवत्तया प्रयोजनमिति तां प्रार्थयते - धियंधियमित्यादिना चतुर्थेन पादेन ॥ सर्वां धियं प्रज्ञाम् । स पूषा प्रकर्षेण सीषधाति साधयत्वस्माकम् । सिद्ध्यतेर्ण्यन्ताद्धातुत्वे कृते लेटि 'बहुळं छन्दसि' (पा.सू. 2.4.76) इति शप्श्लुद्विर्वचनानि, 'बहुळं छन्दसि' (पा.सू. 7.4.78) इत्यभ्यासस्येत्वम्, तुजादित्वात् (पा.सू. 6.1.7) अभ्यासस्य दीर्घः, वर्णव्यत्ययेन धातोर्ह्रस्वत्वम्, 'लेटोऽडाटौ' (पा.सू. 3.4.94) इत्यात्वम्, 'छन्दस्युभयथा' (पा.सू. 3.4.117) इति लेट आर्धधातुकत्वाण्णिलोपः, 'इण्कोः' (पा.सू. 8.3.57) इति षत्वम् । यद्वा - विकरणव्यत्ययेन च्लेः 'णिश्रि' (पा.सू. 3.1.48) इत्यादिना चङ्द्विर्वचनादिः, णौ चङ्युपधाया ह्रस्वत्वम् (पा.सू. 7.4.1) ॥

7'क्षैत्रपत्यं चरुं निर्वपेज्जनतामागत्य' (तै.सं. 2.2.1) इत्यस्य पुरोनुवाक्या - चतुष्पदानुष्टुप् ॥ क्षेत्रस्य निष्पत्त्याधारस्य, पतिना पत्याऽधिष्ठात्रा । 'षष्ठीयुक्तश्छन्दसि वा' (पा.सू. 1.4.9) इति घिसंज्ञा । तेनानुगृह्यमाणा वयं जयामसि जयामः । 'इदन्तो मसि' (पा.सू. 7.1.46) इति इकारः । केनेव ? - हितेनेव ; यथा हितेन मित्रेण जनेन अमित्रं जयति एवं क्षेत्रपतिना जयेम । किं जयेम ? - गामश्वं पोषयित्नु पोषकमन्नादिकं प्रजाम् । आकारस्समुच्चये । गां चाश्वं च पोषयित्नु च । पुषेर्ण्यन्तात् 'स्तनिहृषिपुषि' (उ.सू. 316) इत्यादिना इत्नुच्प्रत्ययः, 'अयामन्ताल्वाय्येत्न्विष्णुषु' (पा.सू. 6.4.55) इति णेरयादेशः । स च क्षेत्रपतिः नोस्मान् मृडाति मृडयतु सुखयतु । मृड सुखने, तौदादिकः, 'लेटोऽडाटौ' (पा.सू. 3.4.94) इत्याडागमः । ईदृशे यथोक्ते गवादावर्थे अस्मान् स्वामित्वेन स्थापयित्वा सुखयतु । 'त्यदादिषु दृशः' (पा.सू. 3.2.60) इति कञ्, इदम ईशादेशः (पा.सू. 6.3.90), कृदुत्तरपदप्रकृतिस्वरत्वम् (पा.सू. 6.2.139) । अत्र यणादेशसवर्णदीर्घयोरकरणेन तृतीयचतुर्थपादौ पूरयितव्यौ ॥

8तत्रैव याज्या - क्षेत्रस्य पत इति चतुष्पदा त्रिष्टुप् ॥ हे क्षेत्रस्य पते । पराङ्गवद्भावेन षष्ठ्यामन्त्रितसमुदायस्य षाष्ठिकमामन्त्रिताद्युदात्तत्वम् (पा.सू. 6.1.118) । मधुमन्तमूर्मिं मधुरेण क्षीरादिना तद्वन्तमूर्मिं अरणशीलं गवादिसमुदायम् । 'अर्तेरूच्च' (उ.सू. 493) इति ऋ गतावित्यस्मात् मिप्रत्ययः ऊकारश्चान्तादेशः । मधुश्चुतं मधुरं क्षीरादिकमासिञ्चन्तं, न केवलं मधुमन्तं, अपि तु सर्वदा प्राणिभ्यस्स्रवन्तम् । श्चुतिर् आसेचने, कृदुत्तरपदप्रकृतिस्वरत्वम् (पा.सू. 6.2.139) । घृतमिव सुपूतम् । 'सुः पूजायाम्' (पा.सू. 1.4.94) इति कर्मप्रवचनीयत्वम्, 'स्वती पूजायाम्' (पा.भा. 2.2.18 वा 4) इति प्रादिसमासः, तेनाव्ययपूर्वपदप्रकृतिस्वरत्वम् (पा.सू. 6.2.2) । गतित्वाभावात् 'सूपमानात् क्तः' (पा.सू. 6.2.145) इत्येवं न भवति । ईदृशं गवादिसमुदायमस्मासु धुक्ष्व । स्वयमेव धुक्ष्व अस्मद्वात्सल्येन, यथा धेनुः पयस्स्वयमेव दुग्धे दोग्धृवात्सल्येन । कर्मकर्तरि लकारः, 'न दुहस्नुनमां' (पा.सू. 3.1.89) इति यक्प्रतिषेधः । यद्वा - क्षेत्रमित्यध्याह्रियते, गवादिसमुदायं क्षेत्राणि, दुहिः स्वरितेत् (पा.सू. 1.3.72) । किञ्च - ऋतस्य यज्ञस्य पतयोऽग्न्यादयो देवाः नोऽस्मानस्मदीयं वा त्वया दीयमानं गवादिसमुदायं मृडयन्तु सुखयन्तु । 'छन्दस्युभयथा' (पा.सू. 3.4.117) इति णिचस्सार्वधातुकत्वेन ङित्वाल्लघूपधगुणाभावः (पा.सू. 7.3.86) ॥

9'अग्नये पथिकृते पुरोडाशमष्टाकपालं निर्वपेद्यो दर्शपूर्णमासयाजी सन्नमावास्यां वा पौर्णमासीं वातिपादयेत्' (तै.सं. 2.2.2) इत्यस्य पुरोनुवाक्या - अग्ने नयेति त्रिष्टुप्चतुष्पदा ॥ हे अग्ने देव सुपथा शोभनेन मार्गेण शास्त्राविरुद्धेन । 'परादिश्छन्दसि' (पा.सू. 6.2.199) इत्युत्तरपदाद्युदात्तत्वं, 'आद्युदात्तं द्व्यच्छन्दसि' (पा.सू. 6.2.119) इति तु न भवति अन्तोदात्तत्वात्पथिन्शब्दस्य, क्रत्वादिर्वा द्रष्टव्यः (पा.सू. 6.2.198) । 'न पूजनात्' (पा.सू. 5.4.69) इति समासान्तप्रतिषेधः । इर्दृशेन मार्गेणास्मान्नय । किमर्थं ? - राये धनाय हविर्लक्षणाय ; त्वदीयहविस्सम्पादनयोग्या वयं यथा भवामस्तथा कुर्वित्यर्थः । त्वं हि विश्वानि वयुनानि ज्ञानान्यभिप्रायान्विद्वान् । 'अजियमिशीङ्भ्यश्च' (उ.सू. 348) इत्यजेरुनन्प्रत्ययः, 'अजेर्व्यघञपोः' (पा.सू. 2.4.56) इति वीभावश्च । किञ्च - एनः पापं दर्शपूर्णमासातिपत्तिलक्षणम् अस्मत् अस्मत्तः युयोधि अपनय । यौतिः पृथग्भावे लोटि 'बहुळं छन्दसि' (पा.सू. 2.4.76) इति शपः श्लुः, 'वा छन्दसि' (पा.सू. 3.4.88) इत्यपित्त्वाभावेन अङित्त्वात् 'अङितश्च' (पा.सू. 6.4.103) इति धिभावः । कीदृशमेनः ? - जुहुराणं कुटिलस्वभावम् । हुर्च्छा कौटिल्ये इत्यस्मात् 'हुर्च्छेस्सनो लुक् छलोपश्च' (उ.सू. 257) इत्यानच्प्रत्ययः । हुर्छितुमिच्छति जुहुराणम् । यद्वा - हृ प्रसह्यकरणे, जुहोत्यादिकः, तस्मात्ताच्छीलिके (पा.सू. 3.2.129) चानशि शपः श्लुः (पा.सू. 2.4.75), 'बहुळं छन्दसि' (पा.सू. 7.1.103) इत्युत्वम् । तदर्थं वयं ते तुभ्यं भूयिष्ठां बहुतमां नमउक्तिं नमस्कारोक्तिं विधेम क्रियास्म । विध विधाने, आशिषि लिङ्, 'लिङ्याशिषि' (पा.सू. 3.1.86) इत्यङ्, यासुडादिः (पा.सू. 3.4.103)।, 'छन्दस्युभयथा' (पा.सू. 3.4.117) इति सार्वधातुकत्वात्सलोपः, अव्ययपूर्वपदप्रकृतिस्वरत्वम् (पा.सू. 6.2.2) । नमस आद्युदात्तत्वम् । 'पथो वा एषः' (तै.सं. 2.2.2) इत्यादि ब्राह्मणम् ॥

10तत्रैव याज्या - आ देवानामिति चतुष्पदा त्रिष्टुप् ॥ देवानां पन्थां पन्थानं (वयं) कर्ममार्गं आगन्म आगता भूयास्म । 'मन्त्रे घसह्वर' (पा.सू. 2.4.80) इत्यादिना च्लेर्लुक् । यद्वा - 'बहुळं छन्दसि' (पा.सू. 2.4.73) इति शपो लुक् । 'पथिमथोस्सर्वनामस्थाने' (पा.सू. 6.1.199) इति पथिन्शब्दस्याद्युदात्तत्वम्, द्वितीयैकवचनेपि व्यत्ययेन (पा.सू. 3.1.85) 'पथिमथ्यृभुक्षामात्' (पा.सू. 7.1.85) इत्यात्वम् । ये वयं कालातिपत्त्या कर्ममार्गात्प्रच्युतास्तेऽपि वयम् । यद्वा - यतः कर्ममार्गात्प्रच्युताः, तमपि पन्थानमागन्म । किं कार्त्स्न्येन सर्वं र्वोढुं शक्यत इत्यत आह - यच्छक्नवाम यावत्किञ्चिदेव विषये अनुष्ठातुं शक्नुयाम । लोट्याडागमः (पा.सू. 3.4.92), सतिशिष्टो विकरणस्वरः (पा.सू. 6.1.158 वा 9) । तदनु प्रवोढुं तच्छक्यं कर्मजातं अनुक्रमेणाविच्छेदेन निर्वोढुं पन्थानमगन्म । अविच्छेदेनानुष्ठानं प्रवाहः । प्रवोढुमित्यत्र 'तादौ च निति कृत्यतौ' (पा.सू. 6.2.50) इति गतेः प्रकृतिस्वरत्वम् । शक्त्या कर्मप्रवाहो लक्ष्यत इति लक्षणे अनोः कर्मप्रवचनीयत्वम् (पा.सू. 1.4.84) । यद्वा - तदिति लिङ्गव्यत्ययेन (पा.सू. 3.1.85) नपुंसकत्वम्, तं पन्थानमनु प्रवोढुं यस्माद्वयं शक्नवाम । सम्भावने लोट् । तस्मात्तमागता वयमिति । ननु तदवस्थमेव कर्मणो वैकल्यं, कथं वा निर्वोढुं शक्यत इत्यत आह - स एव खल्वग्निः पथिकृन्नामा यजात् यजेत् अविगुणं यागं निर्वर्तयिष्यति अनतिपन्नतां कर्मणस्सम्पादयिष्यति । लेट आडागमः (पा.सू. 3.4.94) । कोऽस्य विशेष इत्यत आह - विद्वान् सम्यग्यागसम्पादनोपायज्ञः । ननु देवानां यागेऽतिपन्ने किमग्निना शक्यमित्यत आह - स एव खल्वग्निः होता देवानां साधु आह्वाता । ह्वयतेस्तृनि 'बहुळं छन्दसि' (पा.सू. 6.1.34) इति सम्प्रसारणम् । देवाः खल्वग्निना हूयमानाः कर्मणो वैगुण्यमनादृत्य आगमिष्यन्तीति । अधुना किमग्निना अशक्यं कर्तुमिति प्रतिपाद्यते - स खल्वग्निः अध्वरान् यागान् कल्पयाति कल्पयति अकालकृतानपि फलप्रदानसमर्थान् करोति । यद्वा - अध्वरान् ध्वरैः कर्मणो वारकैः कालातिपत्त्यादिदोषैः रहितानस्मान् अस्मद्यागान्वा करोतु । एवं हि 'नञ् सुभ्याम्' (पा.सू. 6.2.172) इत्युत्तरपदान्तोदात्तत्वं लभ्यते । ननु कालो बलवान्, तत्कथं तदतिपत्तिः अग्निना परिहर्तुं शक्यत इत्यत आह - स एव खल्वग्निः ऋतून् कालावयवान् कल्पयाति, आदित्यात्मनाप्यग्नेरेवावस्थितत्वात् । यः कालस्यैव स्रष्टा स कथं विपन्नकालं अविपन्नं कर्तुं न शक्नुयादिति भावः । अत्र स इति पदं चतुः प्रयुज्यते । तत्र संहितायां प्रथमस्य 'एतत्तदोः' (पा.सू. 6.1.132) इति प्रथमा लुप्यते । द्वितीयस्य तु 'सोऽचि लोपे चेत्' (पा.सू. 6.1.134) इति लुप्यते । तृतीयस्य तु 'अतो रोः' (पा.सू. 6.1.113) इति रोरुत्वे, गुणे च कृते, 'अनुदात्ते च कुधपरे' (पा.सू. 6.1.120) इति रोः प्रकृतिभावः । चतुर्थस्य तु 'भोभगोअघोअपूर्वस्य योऽशि' (पा.सू. 8.3.17) इति यत्वे कृते, 'लोपश्शाकल्यस्य' (पा.सू. 8.3.19) इति लुप्यते, लोपस्यासिद्धत्वात् (पा.सू. 8.2.1) गुणो न क्रियते ॥

11तत्रैव स्विष्टकृतः पुरोनुवाक्या - यद्वाहिष्ठमिति चतुष्पदानुष्टुप् ॥ वाहिष्ठं वाहयितृतमं प्रीतेः प्रापयितृ । स्तोत्रमेव चेदृशं भवति । तस्मादीदृशं यत् स्तोत्रं तदग्नये अग्न्यर्थमेव । अग्निरेव रमणीयं स्तोत्रमर्हति, तस्मादीदृशेन स्तोत्रेण त्वामेव स्तौमीति भावः । वाहयितृशब्दात् 'तुश्छन्दसि' (पा.सू. 5.3.49) इतीष्ठन्प्रत्ययः, 'तुरिष्ठेमेयस्सु' (पा.सू. 6.4.154) इति तृशब्दलोपः, व्यत्ययेन तस्यासिद्धत्वमनादृत्य 'टेः' (पा.सू. 6.4.155) इति टिलोपः । यद्वा - वाहृ प्रयत्ने इत्यस्माद्धातोस्तृजन्तादिष्ठन्प्रत्ययः । अभीष्टनिर्वहणं प्रयत्नः । हे विभावसो तेजोधन त्वमपि बृहत् प्रशस्तं मदीयं स्तोत्रं अर्च बहुमन्यस्व अङ्गीकुरु । किमिति देवतान्तरं मुक्त्वा अग्निरेव स्तूयते इत्यत आह - त्वत् त्वत्तः रयिः धनं उत्पद्यते । उदीरत इति वक्ष्यमाणबहुवचनान्तमत्र एकवचनान्तविपरिणामेन सम्बध्यते । कस्मादिव ? - महिषीव, महान् ऋषिर्महर्षिः महेश्वरः । पृषोदरादित्वात् (पा.सू. 6.3.109) आकारस्येत्वम्, रेफलोपश्च । ततः पञ्चम्येकवचनस्य 'सुपां सुलुक्' (पा.सू. 7.1.39) इति लुक् । महाराजादिव त्वत्तो धनमुत्पद्यते । वृषादित्वात् (पा.सू. 6.1.203) आद्युदात्तत्वम् । यद्वा - महिष्येव गृह्यते, यथा राजभार्यायाः रत्नादिकं लभते एवं त्वत्तोपि । 'अविमह्योष्टिषच्' (उ.सू. 48) इति महेष्टिषचि कृते टित्त्वात् ङीप् (पा.सू. 4.1.15) । उदात्तनिवृत्तिस्वरेण (पा.सू. 6.1.174) ङीप उदात्तत्वे प्राप्ते ' महिष्य(ा)षाढयो(र्जाये)रिष्टकाख्या (चेत्)याम्' (फि.सू. 68) इत्याद्युदात्तत्वम् । किञ्च - वाजाः अन्नान्यपि त्वत्तः उदीरते उत्पद्यन्ते । ईर गतौ कम्पने च, इत्यदादिकोऽनुदात्तेत्, 'आत्मनेपदेष्वनतः' (पा.सू. 7.1.5) इत्यदादेशः ॥

12तत्रैव याज्या - अग्ने त्वमिति चतुष्पदा त्रिष्टुप् ॥ हे अग्ने त्वं नव्यः, नव एव नव्यः । 'वस्वपसोककविक्षेमवचोनिष्केवलोक्थजनपूर्वनवसूरमर्तयविष्ठेभ्यश्छन्दसि स्वार्थे यद्वक्तव्यः' (पा.भा. 5.4.30) इति स्वार्थे यत्प्रत्ययः । 'यतोऽनावः' (पा.सू. 6.1.213) इत्याद्युदात्तत्वम् । अस्मानतिपारय अतिक्रम्य पारय । पार तीर कर्मसमाप्तौ । अविकलकर्मणः कुरु । किमतिक्रम्य? - विश्वा विश्वानि । 'शेश्छन्दसि बहुळम्' (पा.सू. 6.1.70) इति लोपः । दुर्गाणि दुःखेन गच्छन्ति येषु तानि दुर्गाणि विध्यपराधलक्षणानि पापानि । 'सुदुरोरधिकरणे' (पा.सू. 3.2.48 वा 3) इति गमेर्डः, कृदुत्तरपदप्रकृतिस्वरत्वम् (पा.सू. 6.2.139) । तान्यतिक्रम्यास्मान्पारय । 'अन्येषामपि दृश्यते' (पा.सू. 6.3.137) इति संहितायां दीर्घत्वम् । नव्यो अस्मानिति 'प्रकृत्यान्तःपादमव्यपरे' (पा.सू. 6.1.115) इति प्रकृतिभावः । स्वस्तिभिश्शोभनैर्मार्गैः दुर्गातिक्रमणोपायभूतैः । अस गतौ । 'क्तिच्क्तौ च संज्ञायाम्' (पा.सू. 3.3.174) इति क्तिच्, 'तितुत्र' (पा.सू. 7.2.9) इतीट्प्रतिषेधः, कृदुत्तरपदप्रकृतिस्वरत्वम् (पा.सू. 6.2.139) । किञ्च - नोऽस्माकं तत्र वसतां पूः नगरी निवासस्थानं पृथ्वी विस्तीर्णा महावकाशा अविकलकर्मफलोपभोगयोग्या भवत्विति शेषः । पृथुशब्दः कुप्रत्ययान्तत्वादन्तोदात्तः, 'ओतो गुणवचनात्' (पा.सू. 4.1.44) इति ङीप्, 'उदात्तयणो हल्पूर्वात्' (पा.सू. 6.1.174) इति नद्या उदात्तत्वम् । किञ्च - अस्माकं तत्र वसतां उर्वी मेदिनी । स एव स्वरः । सा बहुळा भवतु बहुभिर्धनधान्यपश्वादिभिस्तद्वती भवतु । सिध्मादिलक्षणो लच् (पा.सू. 5.2.97) । यद्वा - बहूनामर्थानां लात्री आदात्री उत्पादयित्री भवतु । लातेः 'आतोऽनुपसर्गे' (पा.सू. 3.2.3) इति कः । किञ्च - तोकाय अस्मदीयाय अपत्याय तनयाय तस्यापत्याय अस्मत्पौत्राय शं शमयिता रोगाणां भव । शमेर्ण्यन्तात्क्विप् (पा.सू. 3.2.76), मितां ह्रस्वः (पा.सू. 6.4.92), 'णेरनिटि' (पा.सू. 6.4.51) इति णिलोपः । किञ्च - योः यापयिता पृथक्कर्ता आगामिनां भयानां अस्मदीयजनसकाशादपनेता च भव । यौतेः 'अन्येभ्योपि दृश्यन्ते' (पा.सू. 3.2.75) इति विच्, 'ओतो णित्' (पा.सू. 7.1.90) इति बहुलवचनान्न भवति । 'षष्ठ्यर्थे चतुर्थी वक्तव्या' (पा.सू. 2.3.62 वा 1) इति वा 'क्रियार्थोपपदस्य च कर्मणि स्थानिनः' (पा.सू. 2.3.14) इति वा चतुर्थ्यौ । तोकं तनयं च रक्षितुं शं योश्च भव । 'द्व्यचोऽतस्तिडः' (पा.सू. 6.3.135) इति संहितायाम् 'अ'स्य दीर्घत्वम् ॥

13'अग्नये व्रतपतये पुरोडाशमष्टाकपालं निर्वपेद्य आहिताग्निस्सन्नव्रत्यमिव चरेत्' (तै.सं. 2.2.2) इत्यस्य पुरोनुवाक्या - त्वमग्ने इति त्रिपदा गायत्री, अष्टकसप्तकषट्कपदा प्रतिष्ठानाम्नी, 'षट्सप्तकाष्टकैर्वर्धमाना । विपरीता प्रतिष्ठा' (पि.छ.सू. 3.14.15) इति वचनात् ॥ देव इति सप्तमीबहुवचनस्य 'सुपां सुलुक्' (पा.सू. 7.1.39) इत्यादिना स्वादेशः । आकारौ समुच्चयवाचिनौ । हे अग्ने देवेषु च मर्त्येषु (मनुष्येषु) च त्वमेव व्रतपाः व्रतानां पाता रक्षकः नान्यः कश्चित् । पातेः 'अन्येभ्योपि दृश्यन्ते' (पा.सू. 3.2.75) इति वचनाद्विच् । कृदुत्तरपदप्रकृतिस्वरत्वम् (पा.सू. 6.2.139) । किञ्च - त्वमेव यज्ञेषु ईड्यः स्तुत्यः । 'ईडवन्दवृशंसुदुहां ण्यतः' (पा.सू. 6.1.214) इत्याद्युदात्तत्वम् । अतोऽस्मानखण्डितव्रतान् पाहि । त्वामेव वयं स्तुम इति भावः ॥

14तत्रैव याज्या - यद्व इति चतुष्पदा त्रिष्टुप् ॥ हे देवा वो युष्माकं विदुषामखण्डितज्ञानानां सम्बन्धीनि व्रतानि कर्माणि वयं अविदुष्टरासः अविद्वत्तराः क्षणेक्षणे सम्भाव्यमानप्रमादाः । अयस्मयादित्वेन (पा.सू. 1.4.20) भत्वाद्वसोस्सम्प्रसारणम्, 'आज्जसेरसुक्' (पा.सू. 7.1.50) । अव्ययपूर्वपदप्रकृतिस्वरत्वम् (पा.सू. 6.2.2) । ईदृशा वयं यद्यस्मात् प्रमिनाम हिंसितवन्तः । मीङ् हिंसायां क्र्यादिः, तस्मात् 'उपसंवादाशङ्कयोश्च' (पा.सू. 3.4.8) इत्याशङ्कायां लेट् । कारणतः कार्यानुमानमाशङ्का । अज्ञानातिशयेन कर्मलोप आशङ्क्यते । 'लेटोऽडाटौ' (पा.सू. 3.4.94) इत्याडागमः, 'स उत्तमस्य' (पा.सू. 3.4.98) इति सकारलोपः । 'मीनातेर्निगमे' (पा.सू. 7.3.81) इति धातोः ह्रस्वत्वम्, 'हिनुमीना' (पा.सू. 8.4.15) इति णत्वं बहुलवचनान्न भवति । तत् तस्मात्कारणाद्विश्वं (अ) खण्डितं सर्वं कर्मजातं अग्निरेवायमिज्यमानः व्रतपतिनामा आपृणाति आभिमुख्येन पूरयतु अखण्डितमापादयतु । पॄ पालनपूरणयोः, लेट् 'प्वादीनां ह्रस्वः' (पा.सू. 7.3.80) इति ह्रस्वत्वम्, विकरणव्यत्ययो वा । तत्रैव हेतुः - विद्वान्, यस्मादयमग्निर्विद्वान् । 'विदेश्शतुर्वसुः' (पा.सू. 7.1.36) 'उगिदचाम्' (पा.सू. 7.1.70) इति नुम्, 'सान्तमहतस्संयोगस्य' (पा.सू. 6.4.10) इति दीर्घः, संयोगान्तलोपः (पा.सू. 8.2.23) । सर्वज्ञ इत्यर्थः । तस्मादापूरणोपायज्ञो यथा स्यात्तथा कर्तुं समर्थ एवेति भावः । के पुनस्त उपाय इत्यत आह - येभिर्यैः । 'बहुलं छन्दसि' (पा.सू. 7.1.10) इति भिस ऐस् । ऋतुभिः कालावयवैः पौर्णमास्यादिभिः युष्मान् देवान् अग्न्या[न्ना]दीन् कल्पयाति देवशब्दवाच्यहविर्लाजाद्यैः [दीन् यैः] कल्पयति कल्पयितुमर्हति । 'अर्हे कृत्यतृचश्च' (पा.सू. 3.3.169) इति लिङर्थे लेट्, पूर्ववदाडागमः (पा.सू. 3.4.94) । तत्कालादीनवयवान् विदुषोऽग्नेः व्रतस्याखण्डितत्वापादनमात्रं कियदिति भावः । तस्माद्व्रतमनेन खण्डितमिति भवद्भिरुद्वेगो न कार्यः । अत्र संहितायामग्निष्टदिति 'युष्मत्तत्ततक्षुष्वन्तःपादम्' (पा.सू. 8.3.103) इति षः । ऋतुभिरित्यत्र 'दीर्घादटि समानपादे' (पा.सू. 8.3.9) इति रुत्वम्, 'आतोऽटि नित्यम्' (पा.सू. 8.3.3) इत्यनुनासिकः । एतदुक्तं भवति - अयमग्निः यैः पर्वभिरस्माभिः अननुष्ठितैरसन्तुष्टस्तद्विद्वान् वर्तते तैस्सर्वैरदुष्टै[नुष्ठितै]रिव अस्मदनुग्रहाय सन्तुष्टः स देवानपीष्टानिव इष्टानस्मद्विषये प्रसन्नान् करोतु ॥

इति प्रथमकाण्डे प्रथमप्रपाठके चतुर्दशोनुवाकः ।
इति भट्टभास्करविरचिते यजुर्वेदभाष्ये ज्ञानयज्ञाख्ये प्रथमकाण्डे प्रथमः प्रपाठकः ।  
