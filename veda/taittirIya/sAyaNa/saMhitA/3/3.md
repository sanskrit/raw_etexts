

  
(अथ तृतीयकाण्डे तृतीयः प्रपाठकः 
(तत्र प्रथमोऽनुवाकः) ।

यस्य निःश्वसितं वेदा यो वेदेभ्योऽखिलं जगत् ।
निर्ममे तमहं वन्दे विद्यातीर्थमहेश्वरम् ॥
प्रतिनिर्ग्राह्यपर्यन्ताः पवमानग्रहादयः ।
प्रपाठके द्वितीये तु मन्त्रयुक्ताः प्रपञ्चिताः ॥
अथावशिष्टा मन्त्राद्यास्तृतीयेऽस्मिन्प्रपाठके ।
उच्यन्ते वैकृताश्चान्ये समन्त्रा विधयः क्रमात् ॥
कल्पः — “सहैवाध्वर्युणाऽऽग्नेयं प्रतिप्रस्थाताऽऽदत्त ऐन्द्रं नेष्टा सौर्यमुन्नेताऽग्ने तेजस्विन्नित्याग्नेयं प्रतिप्रस्थाता हुत्वा तेजोविदसीत्यनुमन्त्रयते” इति ।
तत्र होममन्त्रापाठस्तु — 
अग्ने तेजस्विन्निति । तेजः कान्तिर्वर्चो बलम् । दीक्षायास्तपसश्च संबन्धि यत्तेजस्तल्लाभार्थं हे आग्नेयातिग्राह्य त्वां जुहोमि । अनेन होमेन दीक्षानियमास्त पश्च निर्विघ्नेन सिघ्यन्त्वित्ययमभिप्रायः । अनुमन्त्रणमन्त्रपाठस्तु — 
तेजोविदसीति । हेऽग्ने त्वं तेजोभिज्ञोऽस्यतस्त्वत्प्रसादात्तेजो मां मा परित्यजतु । अहमपि तेजो न परित्यक्तवानस्मि । तस्मात्सर्वथा तेजो मां मा परित्यजतु ।
कल्पः — “इन्द्रौजस्विन्नित्यैन्द्रं नेष्टा हुत्वौजोविदसीत्यनुमन्त्रयते” इति ।
पाठस्तु — 
इन्द्रौजस्विन्निति । बलहेतुरष्टमो धातुरोजः । हे ऐन्द्रातिग्राह्य ब्राह्मण जातेः क्षत्त्रियजातेश्च संबन्धि यदोजो बलकारणं तदर्थं त्वां जुहोमि ।
कल्पः “सूर्य भ्राजस्त्विन्निति सौर्यमुन्नेता हुत्वा सुवर्विदसीत्यनुमन्त्रयते” इति ।
पाठस्तु — 
सूर्य भ्राजस्विन्निति । शरीरकान्तेर्बहिर्भूता रश्मिरूपा दीप्तिर्भ्राजः । हे सौर्यातिग्राह्य वायोरपां च संबन्धि यद्भ्राजस्तदर्थं त्वां जुहोमि । हे सूर्य त्वं सुवर्विदसि स्वर्गमार्गाभिज्ञोऽसि ।
कल्पः — “तान्हुत्वा सदसि प्रत्यङ्मखा भक्षयन्ति मयि मेधामित्येतैः स्वं स्वं यथालिङ्गम्” इति । पाठस्तु मयि मेधामिति ।
मन्त्रतदर्थयोर्धारणसामर्थ्यं मेधा । अत्र विनियोगसंग्रहः
अग्नेऽतिग्राह्यमाग्नेयं हुत्वा तेज उपस्थितिः ।
तथैन्द्रसौर्ययोर्भक्षेन्मयीति त्रीन्नवोदिताः ॥
अत्र मीमांसा ।
दशमाध्यायस्याष्टमपादे चिन्तितम् — 
“नातिदेशोऽतिदेशो वा वह्न्यनिग्राह्ययोर्न सः ।
विकृतौ पुनरुक्तत्वादेषोऽङ्गान्तरवद्भवेत् ॥
प्रकृतेर्विकृतीनां च साम्याय स्यात्पुनर्वचः ।
साम्ये च गुणकामानां प्रवृत्तिः प्रकृताविवि” 
अनारभ्य श्रूयते- “य एवं विद्वानग्निं चिनुते” इति । “उपस्तम्भनं या एतद्यज्ञस्य यदतिग्राह्याः” इति । अतिग्राह्यसंज्ञका ग्रहा यज्ञस्योपष्टम्भकत्वादनुष्ठेया इत्यर्थः । अत्र चीयमानस्याग्नेरतिग्राह्याणां च विकृतिष्वतिदेशो नास्ति । कुतः । पुनरुक्तिवैयर्थ्यप्रसङ्गात् । विकृतौ ह्येवं पुनरुच्यते — “अथातोऽग्निमग्निष्टोमेनानुयजन्ति तमुक्थ्येन तमतिरात्रेण तं द्विरात्रेण तं त्रिरात्रेण” इत्यादि । अयमर्थः इष्टकचितमग्निमनु तम्मिंश्वचतेऽग्नावाग्निष्टोमाद्यनुष्ठानमिति । तथाऽग्निष्टोमः प्रकृतिः । उक्थ्यादयो विकृतयः । यदि विकृतिषु चोदकश्चितमग्निमतिदिशेत्तदानीमुक्थ्यादिषु चोदकादेव तत्प्राप्तेः पुनर्विधारमनर्थकं स्यात् । अतिग्राह्यश्चविकृतिषु पुनर्विधीयन्ते — “पृष्ठ्ये गृह्णीयात्” इति । तस्मात्पुनर्विधानार्थवत्त्वाय विकृतावग्न्यतिग्राह्यातिदेशो नास्तीति प्राप्ते ब्रूम-ऐन्द्रवायवादिग्रहादीनामङ्गान्तराणामुक्थ्यादिविकृतिषु यथाऽतिदेशोऽभ्युपगतस्तथाऽग्नियजनस्यातिग्राह्याणां चातिदेशः स्यात् । नह्यखण्डः सकृत्प्रवृत्तश्चोदकः कानिचिदङ्गान्यतिदिश्येतराण्यपेक्षत इति युक्तम् । अतिदेशप्राप्तानामपि पुनर्विधानं प्रकृतिविकृतिसाम्यार्थम् । यथा प्रकृतावतिग्राह्याणां प्रत्यक्षविधिस्तथा विकृतिष्वपीति तत्साम्यम् । न च साम्ये प्रयोजनाभावः । गुणकामप्रवृत्तेस्तत्प्रयोजनत्वात् । “श्येनचितं चिन्वति स्वर्गकामः” इत्यादिना श्येनाकारादिगुणफलभूतस्वर्गादिकामाः श्रुताः । ते चोपदिष्टमाश्रयमपेक्षन्ते । तस्मादथातोऽग्निनामिति वाक्येन प्रकृतावग्निष्टोमे कासुचिदुक्थ्यादिविकृतिषु चाग्निचयनलक्षण आश्रय उपदिश्यते । अन्यासु तु वाजपेयादिविकृतिषूपदिष्टस्याऽऽश्रयस्याभावादतिदिष्टस्य चानाश्रयत्वाद्गुणकामानां नास्ति प्रवृत्तिः । तस्मात्पुनर्विधानवैयथ्यार्भावादस्त्यतिदेशः ॥
इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये तृतीयकाण्डे 
तृतीयप्रपाठके प्रथमोऽनुवाकः ॥१ ॥  
(अथ तृतीयकाण्डे तृतीयप्रपाठके द्वितीयोऽनुवाकः ) ।
अतिग्राह्यगता मन्त्रा प्रथमे समुदीरिताः ।
अथ द्वितीयो स्तोत्रोपाकरणप्रतिगराङ्गन्मन्त्रा उच्यन्ते ।
कल्पः — “अथाध्वर्युः स्तोत्रमुपाकारोति वायुर्हिं कर्तेति प्रस्तोत्रे वर्हिर्गुष्ठिं प्रयच्छति सर्वेषु पवमानेष्वेवयुपाकरणे” इति । पाठस्तु — 
वायुर्हिंकर्तेति । गातव्यस्य साम्नः पञ्च भागा हिंकारः प्रस्ताव उद्गीथः प्रतिहारो निधनं चेति । तत्र हिंकारनिधनरूपवाद्यन्तौ भागौ सर्वैः पठनीयौ । द्वितीयं प्रस्तावभागं प्रस्तोता गायति । तृतीयमुद्गीथभागमुद्गाता गायति । चतुर्थं प्रतिहारभागं प्रतिहर्ता गायति । एतेषु गायत्सु सर्वेऽप्यृत्विजोऽध्वर्युव्यतिरिक्ता ओमित्युपगायन्ति । यजमानस्तु हो, इत्युपगायति । त एते सर्वे वाय्वादिदे वातरूपेण मन्त्रेण प्रतिपाद्यन्ते । सर्वदेवताजनकस्यप्रजापतेः समिष्टिरूपत्वेन कृत्स्नसामरूपत्वं, वाय्यादीनां प्रजापत्येकदेशत्वेन सामैकदेशहिंकारादिकर्तृत्वम् । त एते वाय्वादय इन्द्रान्ता देवाः प्राणपोषकास्तस्मात्प्राणं मयि स्थापयन्तु । तमेतं मन्त्रं विनियुङ्क्ते — 
एतद्वै सर्वमिति । यदाऽध्वर्युरुद्गातृभ्य उपाकरोत्ति स्तोत्रपाठानुज्ञां प्रयच्छति तदानिमेतदेव वाय्वादिरुपहिंकर्तृत्वादिकं सर्वमुपाकरोत्यभ्यनुजानाति । तस्माद्वायुरित्यादिमन्त्रेण बर्हिर्मुष्टिप्रदानरूपमुपाकरणं कुर्यादिति तात्पर्यार्थः । तस्मिन्मन्त्रे ते देवा इति भागमध्वर्युर्ब्रूयात् । तेनैतदेव वाय्वादिरूपं हिंकर्तृत्वादिकं सर्वमात्मनि स्थापितवान्भवति ।
कल्पः- “अध्वर्युः सदोबिले प्राङ्मुख उपविश्येडा देवहूरिति शस्त्रं प्रतिगरिष्यञ्जपति” इति । पाठस्तु — 
इडा देवहूरिति । येममिडा देवगोरूपा सेयमत्र देवहूर्देवानाहूवयित्री । यस्तु मनुः सोऽत्र यज्ञनीर्यज्ञप्रवर्तकः । यश्च बृहस्पतिः सोऽयमुक्थामदानि शंसि-वच्छंसति । उक्थैः शस्त्रोर्जायमानो मदो हर्षो येषु मन्त्रवाक्येषु तानि वाक्यान्युक्थामदानि । ये विश्वे देवास्तेऽत्र सूक्तवाचः सूक्तानां वक्तारः । हे मातृरूपे पृथिवि यथोक्तानामिडादिदेवानामनुग्रहादपराधरहितं मां त्वं मा हिंसीः । त्वदनुग्रहादहं मधु मनिष्ये मधुवत्प्रियमेव कार्यं मनसा चिन्तयिष्यामि । तथा मधु जनिष्ये मधुवत्प्रियं कर्मफलमुत्पादयिष्यामि । तथा मधु वक्ष्यामि मधुवत्प्रियस्य हविषो देवान्प्रति वहनं करिष्यामि । तथा मधु वदिष्यामि मधुवत्प्रियं प्रतिगररूपं वाक्यमुच्चारयिष्यामि । तथा प्रतिगर ओथामोद इवोत, एतादृशादूर्ध्वं शास्त्रान्ते वाचमुख्थशा इत्यादिरूपामुद्यासं सवनत्रये कथयामि । कीदृशीं वाचम् । देवेभ्यो मधुमतीं देवानां मधुवत्प्रियां मनुष्योभ्यः शुश्रूषेण्यां मनुष्यैर्होत्रादिभिः श्रोतुमिष्यमाणाम् । तं तादृशीं वाचं ब्रुवाणं मां शोभायै वाचिकप्रमादाभावरूपशोभार्थं देवा अवन्तु पूर्वोक्ता इडादयः सर्वेऽपि पालयन्तु । पितरश्चानुमदन्तु समीचीनेयं भागीत्युपलालयन्तु । अत्र विनियोगसंग्रहः — 
वायुः स्तोत्रमुपाकुर्याच्छस्त्रंप्रतिगरिष्यता ।
जपितव्य इडामन्त्रौ द्वौ मन्त्राविह कीर्तितौ ॥
इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये तृतीयकाण्डे 
तृतीयप्रपाठके द्वितीयोऽनुवाकः ॥२ ॥  
( अथ तृतीयाष्टके तृतीयप्रपाठके तृतीयोऽनुवाकः ) ।
उपाकृतिः प्रतिगरजपश्चोक्तौ द्वितीयके ।

अथ तृतीयानुवाके द्वावदाभ्यांशुग्रहौ प्रत्यपेक्षिता मन्त्रा उच्यन्ते ।
कल्पः — “उपनद्धस्य राज्ञस्त्रीन शून्प्रवहति वसवस्त्वा प्र वृहन्तु गायत्रेण छन्दसेत्येतैः प्रतिमन्त्रम्” इति । पाठस्तु — 
वसवस्त्वेति । हे सोमांशो वसुनामका देवास्त्वां प्रवृहन्तु वासता बद्धात्सोमलतामूहात्प्रकर्षेण पृथक्कुर्वन्तु । केन साधनेन । गायत्रेण च्छन्दसा । तवाऽऽकर्षणे छन्दः साधनम् । तथाविधस्त्वमग्नेः प्रियं पाथोऽन्नभावमुपेहि । एवं द्वितीयतृतीयमन्त्रौ योज्यौ ।
कल्पः — “तैरेनं चतुराधूनोति पञ्चकृत्वः सप्तकृत्वो या मान्दासु त इत्येतान्प्रति विभज्य” इति । पाठस्तु — 
मान्दासु त इति । अत्र होतृचमसे वसतीवरीनामिकाभ्योऽद्भ्यः सकाशात्कियदप्युदकं निषिच्य तैः पूर्वोक्तैस्त्रिभिः सोमांशुभिरेनं होतृचमसं मान्दास्वित्यादिमन्त्रैराधूनोति चमसस्थमुदकं प्रकम्पयेदित्यर्थः । मान्दास्वित्यादीनि सप्तम्यन्तानि द्वादश पदान्पां गोप्यानि नामानि । तेशुक्रा शुक्रामा धूनोमीत्येतावान्द्वादशस्वपि पदेष्वनुषज्यते । अनुषङ्गद्योतनायैवाऽऽदावन्ते च द्विः पाठः । मन्दगतय आपो मान्दाः । हे शुक्र दप्यिमान सोम ते तव संबन्धि सुक्रं दप्यिमानं सारं मान्दास्वप्स्वाधूनोमि सर्वतः कम्पयामि । एवमुत्तरत्रापि । एवमुत्तरत्रापि योज्यम् । मन्दनासु भद्रासु कल्याणकारिणीषु, कोतनासु ज्ञानकारिणीषु, नूतनास्वभिनवासु, रेशीषु शीघ्रगमनेन भुवो हिंसिकासु, मेषीषु स्पर्धमानासु, वाशीषु शब्दवतीषु विश्वभृत्सु विश्वस्य धारिकासु, माध्वीषु मधुररसवतीषु, ककुहासु ककुत्सदृशीषु प्रधानभूतासु, शक्वरीषु शक्तिमतीषु, शुक्रासु दीप्यमानासु । तानेतान्द्वादश मन्त्राननुषङ्गेण सह प्रतिविभज्य चतुष्पञ्चकृत्वः सप्तकृत्वो वा द्वादशमन्त्रैराधावनं कुर्यात् ।
कल्पः — ‘अंशुमदाभ्यं वा प्रथमं गृह्णाति शुक्रं ते शुक्रेण गृह्णामीति दघ्नः पयसो निग्राभ्याणां वा” इति । पाठस्तु — 
शुक्रं त इति । हे दधिद्रव्य ते शुक्रं तव सारं शुक्रेण सोमादिरूपेण सारेण सह गृह्णामि । केन साधनेनेति तदुच्यते-ये सूर्यस्य रश्मयोऽह्नो रूपं रसाख्येन तेन रूपेण ।
कल्पः — “आऽस्मिन्नुग्रा अचुच्ययुरित्यादाय” इति । पाठस्तु — 
आऽस्मिन्नुग्रा इति । अस्मिन्पात्र उग्रा धारास्तीव्राः सोमरसधारा आचुच्यवुरागत्य पतिताः । किंच पतितास्ता धारा असश्चत पात्रे संगताः ।
कल्पः — “ककुह रूपमिति हरति” इति । पाठस्तु — 
ककुह रूपमिति । वृषभस्य वर्षयितुरिन्द्रस्य ककुहं ककुद्वत्प्रधानभूतं रूपं वृष्टिलक्षणं स्वरूपं रोचते । तत्र (ञ्च) बृहत्प्रौढम् । अयं सोमो वल्लीरूपो राजरूपस्य सोमस्य वेवेस्य पुरोगाः प्रथमगामी शुक्रो दीप्यमानो रसः शुक्रस्य दीप्यमानस्येन्द्रस्य पुरोगाः ।
कल्पः — यत्ते सोमादाभ्यं नाम जागृवीति जुहोति” इति । पाठस्तु — 
यत्ते सोमेति । हे सोम ते यन्नामादाभ्यं केनाप्यतिरस्करणीयं जागृवि सदा जागरणशीलं हे सोम तस्मै सोमाय सोमनाम्ने ते त्वदीयाय स्वाहा हुतमिदमस्तु । कल्पः — 
“आधवनानंशून्प्रज्ञातान्निधायोशिक्त्वं देव सोम गायत्रेण छन्दसेत्येतैः प्रतिमन्त्रमनुसवनमेकैकं महाभिषवेष्वपि सृजति” इति । पाठस्तु — 
उशिक्त्वमिति । हे सोम देव त्वमुशिक्कप्रनीयस्तथाविधप्रथमांशुरूपस्त्व-मग्ने प्रियं पाथोऽन्नभावं यथा प्रतिपद्यसे तथा गायत्रेण छन्दसा सोमसमूहात्पृथक्कृत् इदानीमपीहि पुनरपि सोमसमूहं गच्छ । एवं द्वितीयतृतीयांशुविषय-योरुत्तरमन्त्रमायोजनीयम् । सर्वेषां प्राणिनां वशोऽस्यास्तीति वशी द्वितीयोंऽशु-रस्मासु सखिवत्प्रीतिमत्त्वादस्मत्सखा तृतीयोंऽशुः ।
कल्पः — “अंशुं गृह्णन्नेकग्रहायाऽऽप्तं राजानमुपरे न्यूष्य सकृदभिषुत्य वामदेव्यं मनसा गायमानोऽनवानं गृह्णाति यदि व्यवानेदा नः प्राण एतु परावत इति शतमानं हिरण्यमभिव्यनेयातामध्वयुर्यजमानश्च” इति । पाठस्तु –
आ नः प्राण इति । परावतो दूरदेशात्प्राणो नोऽस्मान्प्रत्येतु आगच्छतु । अन्तरिक्षादप्यागच्छतु । दिवस्परि स्वर्गस्योपरि स्थितोऽप्यागच्छतु । हे हिरण्ये पृथिव्या अध्युपरि त्वमायुस्मृतमसि आयुर्हेतुरमृतत्वहेतुश्चासि । तादृशं त्वा प्राणाय प्राणस्थितय एवं क्षिपामीति शेषः ।
कल्पः — ‘इन्द्राग्नी इत्युदकमुपस्पृश्य’ इति । पाठस्तु — 
इन्द्राग्नी इति । यावेताविन्द्राग्नी तौ मे वर्चः कृणुतां बलं कुरुताम् । तथा सोमो बृहस्पतिश्चोभौ वर्चः कृणुताम् । विश्वे देवाश्च मे वर्चः कुर्वन्तु । हेऽश्विनौ मे वर्चो धत्तं संपादयतम् ।
कल्पः- ‘दधन्वे वा यदीमित्यनिरुक्तया प्राजापत्यया प्राण्यपान्यानवानं जुहोति’ इति । पाठस्तु—
दधन्वे वा इति । वेर्तेतव्यस्य गन्तव्यस्य यज्ञस्य संबन्धीनि ब्रह्माणि परिवृढानि दीक्षादीन्यङ्गान्यनुवोचदनुक्रमेण वेदो वक्ति । यदीमित्येतादृशं यदस्ति तदु दधन्वे तदप्यहं मनसि धारयमि । वेदोक्तं किमपि न विस्मरमीत्यर्थः । काव्या काव्यसदृशानि विस्पष्टमनभिहितानि विश्वानि सर्वाण्यङ्गानि पर्यभवत् । अयं यज्ञः परितो व्याप्तवान् । व्याप्तौ दृष्टान्तः नेमिश्चक्रमिवेति । यथा रथस्य चक्रं कृत्स्नं परितो नेमिर्व्याप्नोति तद्वत् । अत्र देवताविशेषस्य कस्यचिदपि विस्पष्टमप्रतीतत्वादियमनिरुक्ता प्राजापत्या । ततः प्रजापतय जुहोमीति तात्पर्यार्थः
अत्र विनियोगसंग्रहः-
वसत्रिभिग्रंहीतव्या नद्ध सोमांशवस्त्रयः ।
मान्दा द्वादश मन्त्रास्तैश्चमसस्था अपोंऽशुभिः ॥
आधूनोत्यथ शक्रं तेऽदाभ्यपात्रे दधिग्रहः ।
आऽस्मिन्नदाभ्यमादत्ते ककुहं सोऽपनीयते ॥
यत्ते जुहोत्युशिक्प्रोक्तानंशूनभिषवत्रये ।
त्रिभिः संसृजते ह्या नः स्वर्णोपरि समुच्छ्वसेत् ।
इन्द्रा स्पृष्ट्वोदकं होमो दधन्वे पञ्चविंशतिः ॥
इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये तृतीयकाण्डे द्वितीयप्रपाठके तृतीयोऽनुवाकः ॥ ३ ॥  
[अथ तृतीयाष्टके द्वितीयप्रपाठके चतुर्थोऽनुवाकः] ।
अदाभ्यांशुग्रहार्थास्तु मन्त्राः प्रोक्तास्तृतयिके ।
अथ चतुर्थे तेषां ब्राह्मणमुच्यते ।
तत्र मान्दास्वित्यादिमन्त्राणां तात्पर्यं दर्शयति — 
एतद्वा अपामिति । एतदेव मान्दा इत्यादिपदजातमपां गोप्यं नामधेयं, लोके प्रसिद्ध्यभावाद्वैदिकमन्त्र एव प्रतीयमानतया गोप्यत्वम् ।आधूयन्ते सर्वतः कम्प्यन्त आपो यैर्मान्दादिमन्त्रैस्ते मन्त्रा आधावाः । त एतं आधावा इति यदेतदेव गुह्यं नामेति पूर्वत्रान्वयः । तस्मादभिमानिदेवतानां प्रीत्यै मान्दादिमन्त्रान्पठेत् । ततो गुह्येन नामधेयेन देवताः परितोष्य दिवः सकाशाद्वृष्टिं संपादयति ।
ग्रहणमन्त्रे त्वह्रो रूपेण सूर्यस्य रश्मिभिरित्यमुमंशं व्याचष्टे — 
शुक्रं त इति । रात्रिरिति यदेतदेवाह्नो रूपमहर्निरूप्यते येन तदह्नो रूपं निरूपकमित्यर्थः । एतावदहर्नातोऽधिकमित्यह्न इयत्ता रात्र्या निरूप्यते । सेयं रात्रिः सूर्यस्य रश्मयश्च वृष्टिस्वामिभूताः । न खलु रात्रिरूपं सूर्यरश्मियुक्तं च कालं मुक्त्वा वृष्टेरन्यः कालोऽस्ति । तस्मादेतं मन्त्रभागं पठन्नह्नो निरूपकेण 
रात्रिलक्षणेन कालेन सूर्यस्य रश्मिभिर्युक्तेन च कालेन दिवः सकाशाद्वृष्टिं भूमौ पातयति । पात्रादानमन्त्रस्य स्पष्टार्थतां दर्शयति — 
आऽस्मिन्नुग्रा इति । हरणमन्त्रे प्रधानरूपवाचिभ्यां ककुहं रूपोमिति पदाभ्यां वृष्टिर्विवक्षितेति दर्शयति-
ककुहमिति । होममन्त्रे सोमायेति देवतामुद्दिश्य दधिद्रव्यहवने तात्पर्यं दर्शयति — 
यत्ते सोमेति । यो यजमानोऽदाभ्यनामकं दधिग्रहं गृहीत्वा सोमाय देवाय जुहोति एव एव यजमानो हविषा दध्ना हविःस्वरूपं देवमुद्दिश्य यजतीत्युक्तम् ।
हिरण्यस्योपरि श्वासमन्त्रे प्राणशब्देनाऽऽयुर्विवक्षितमित्येवं दर्शयति — 
परा वा इति । यो यजमानोऽशुनामकं सोमरसं पात्रे गृह्णात्येतस्याऽऽयुः प्राणः परैति गच्छत्यतो मन्त्रेणाऽऽयुष्प्रदं प्राणमात्मन्येव स्थापयति ।
हिरण्यस्योपरि श्वासविशेषं विधत्ते — 
अमृतमसीति । श्वासवायोर्बहिः परित्यागः प्राणनमन्तराकर्षणमपाननं माध्यस्थेन धारणं व्यानम् । ‘अथ यः प्राणापानयोः संधिः स व्यानः” इति श्रुत्यन्तरात् । हिरण्यस्योपरि व्याननेन स्वात्मन्यायुर्धारयति ।
हिरण्यस्याऽऽयुष्परिमाणं विधत्ते — 
शतमानमिति । इन्द्राग्नी इति मन्त्रेण यदु (उ) दकस्पर्शस्तमिमं विधत्ते — 
अप उपस्पृशतीति । आपो वै शान्ता इत्यन्यत्रः श्रुतत्वादपां भेषजत्वम् । एतेऽदाभ्यांशुग्रहमन्त्रा आददे ग्रावेत्यनुवाकात्पूर्वं द्रष्टव्याः ।
अत्र मीमांसा ।

द्वितीयाध्यायस्य तृतीयपादे चिन्तितम् — 

यददाभ्यं गृहीत्वेति गृह्णात्यंशुमिति द्वयम् ।
तद्यागो वा गुणो यागः स्याददाभ्यांशुनामतः ॥
ग्रहयोरेव नाम स्यादानन्तर्याद्विधिस्तयोः ।
गुणोऽतस्तस्य वाक्येन ज्योतिष्टोमाभिगामिता ॥

अनारभ्य श्रूयते-अदाभ्यं गृहीत्वा सोमाय यजर्तेऽशुं गृह्णातीति च । तत्रादाभ्यशब्दस्य ज्योतिरादिवदपूर्वनामत्वात्तन्नमको यागो यजत इत्याख्यातेन विधीयते । अंशुमित्यत्र यजतेरश्रवणेऽपि नामविशेषबलादेवापूर्वयागविधिः । न चात्र द्रव्यदेवतयोरभावः, ग्रहणालिङ्गेन ज्योतिष्टोमाविकृतित्वावगतो तदीयविध्यन्तातिदेशेन तत्सिद्धेरिति प्राप्ते ब्रूम – भवत्वदाभ्यांशुशब्दयोर्नामत्वम् । ते च नामनी ग्रहयोरेव स्यातां न तु यागयोर्गृहीत्वेति शब्दस्यानन्तरमेव पाठात् । यजतिस्तु व्यवहितस्तादृशोऽपि यजिरंशुवाक्ये नास्ति । तस्माद्ग्रहयोरत्र विधिः । ग्रहणं च ज्योतिष्टोमगतस्य सोमरसस्य संस्काररूपो गुण ऐन्द्रवायवादिग्रहणसमानरूपत्वात् । यद्यप्यप्रकृतो ज्योतिष्टोमस्तथाऽपि तत्संबन्धिग्रहणद्वारा वाक्याज्ज्योतिष्टोमगामित्वम् । अत एव सोमार्थमदाभ्यं गृहीत्वेति निर्दिश्यते । अथवा तैत्तिरीयाणां षष्ठकाण्डस्य षष्ठप्रपाठके प्राकरणिकं विनियोजकं वाक्ये द्रष्ठव्यम् । तस्माज्ज्योतिष्टोमे गुणविधिः ।

तृतीयाध्यायस्य षष्ठे पादे चिन्तितम् — 

ग्रहधर्मा अनारभ्योक्तांश्वदाभ्यद्वये नहि ।
विद्यन्ते वा प्रकरणादाद्यो वाक्यादिहान्तिमः ॥

अनारभ्य द्वौ ग्रहौ श्रुतावंशु गृह्णातीति । अदाभ्यं गृहीत्वेति च । तयोः सादनसंमार्गादयो ग्रहधर्मा न विद्यन्तेऽनारभ्याधीतेष्वैन्द्रवायवादिष्वेव प्रकरणेन व्यवस्थापितत्वादिति चेन्मैवम् । ग्रहाः साद्यन्तं इत्यादिवाक्येन ग्रहधर्मत्वापगमे तयोरपि ग्रहयोरनिवार्यत्वात् । न चैन्द्रवायवादयः प्रकरणिनो ज्योतिष्टोमो हि प्रकरणी । तस्मात्सान्ति तयोर्धर्माः ॥ 

इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये तृतीयकाण्डे 
द्वितीयप्रपाठके चतुर्थोऽनुवाकः ॥४ ॥  
[अथ तृतीयाकाण्डे तृतीयप्रपाठके पञ्चमोऽनुवाकः]
चतुर्थेऽशोरदाभ्यस्य मन्त्रव्याख्यानमीरितम् ।
अथ पञ्चमोऽग्निष्टोमेशेषं परित्यज्य विकृतिरूपस्य द्वादशाहस्य शेषाः पृश्नीग्रहा उच्यन्ते ।
कल्पः — “प्राकृतं यजुर्मानमनुद्रुत्य वायुरसि प्राणो नामेति दशभिः पृश्नीग्रहाणां मन्त्रैर्दश मानानि मिमीते” इति ।
इन्द्राय त्वा वृत्रघ्न इत्यादीनि यजूंषि सोमोन्मानकरणानि । तदेतद्यजुर्जातमुच्यार्य वायुरसीत्यादिभिर्मन्त्रैः सोमस्योन्मानं कुर्यात् । पाठस्तु — 
वायुरसि प्राण इति । हे सोम त्वं यजमानेन पीतः सञ्शरीरमध्ये धारंणादिना वायोराप्यायनकारित्वाद्वायुरसि सामान्याकारेण वायुर्भूत्वा विशेषाकारेण प्राणो नामासि । बहिर्निर्गमनशीलस्त्वमुच्छ्वासरूपोऽसि । तादृशस्त्वं सवितुः प्ररेकस्य परमेश्वरस्याऽऽधिपत्ये स्थित्वा मे मह्यमपानमन्तःप्रवेशवन्तं वायुविशेषं दा देहि । तथा चक्षुः श्रोत्रयोरप्यायनकारित्वात्तदुभयरूपोऽसि । अतो धातुर्देहोन्द्रियादिस्त्रष्टुराधिपत्ये स्थित्वा मह्यमायुर्देहि । तथा शरीरावयवसौष्ठवलक्षणस्य रूपस्य कान्तिलक्षणस्य वर्णस्य च हेतुत्वात्तदुभयरूपोऽसि । अतस्तदुभयकारिणो बृहस्पतेराधिपत्ये स्थित्वा मह्यं पुत्रपौत्रादिऱूपां प्रजां देहि । तथा मनसा चिन्त्यमानस्य ( ऋतस्य) वाचोच्चार्यमाणस्य सत्यस्य च हेतुत्वात्तदुमयरूपोऽसि अतस्तदुभयपालकस्येन्द्रस्याऽऽधिपत्ये स्थित्वा मह्यं बलं देहि । तथा शरीरमध्यो यद्भूतं पूर्वं सिद्धं धातुवैषम्यं यच्च भव्यमितः परं भविष्यत्तदुभयसमाधानहेतुत्वात्तदुभयरूपोऽसि । अतस्तदुभयसमाधातॄणां पितॄणामाधिपत्ये स्थित्वाऽऽपामोषधीनां च संबन्धी यो गर्भः पशुरूपस्तं धाः संपादय । हे सोम ऋतस्य व्योमने सत्यस्य विशेषण रक्षणाय त्वं मिमे । ऋतस्य सत्यस्य विभूमने विशेषेण बाहुल्याय त्वां मिमे । तथर्तस्य विधर्मणे सत्यस्य विशेषेण धारणाय त्वां मिमे । तथर्तस्य सत्याय सत्यस्य सत्याय प्रमादरूपानृतराहित्प्राय त्वां मिमे । तथर्तस्य ज्योतिषे सत्यस्य प्रकाशाय त्वां मिये ।
तेरेतैर्दशभिर्मन्त्रैः सोमोन्मानरूपा ये पृश्निग्रहास्तान्विधातुं प्रस्तौति — 
प्रजापतिरिति । प्रजापतिः पूर्वं विचार्य सृष्टेः साधनभूतां विराजमपश्यत् । वायुरसीत्यादिमन्त्रसमष्टिर्दशसंख्योपेतत्वाद्दशाक्षरयुक्तच्छन्दःसाम्येन विराडित्युच्यते । तया च विराजा भूतं भविष्यच्च जगदसृजत । कृत्स्नं जगत्सृष्टवा तत्र किंचिदभूतं किंचिद्भविष्यदिति विभागमकरोदित्यर्थः । ततस्तां विराजमृषिभ्यो न चिद्भूतं किंचिद्भविष्यदिति विभागमकरोदित्यर्थः । ततस्तां विराजमृषिभ्यो न प्रकाशितवान् । तदा जमदग्निस्तपः कृत्वा प्रजापत्यनुग्रहेण तां विराजमपश्यत् । तया विराजा स जमदग्निः पृश्नीन्धेनुस्वरूपान्कामान्भोगानसृजत । यस्माद्वायुरसीत्यादिभिर्दशभिर्मन्त्रैः पृश्नीन्धेनुस्वरूपान्कामान्भोगानसृजत तस्माकारणात्पृश्नि नामकानां वायुरसीत्यादीनां पृश्निनाम संपन्नम् । पृश्नयः कामधेनवः सृष्टाः यैर्म-
न्त्रैस्ते मन्त्राः पृश्नय इति निर्वक्तुं शक्यत्वात् । अथ विधत्ते — 
यत्पृश्नय इति । ग्रहणं नाम न पात्रेषु सोमरसस्य धारणं किंतु, नद्धस्य सोमस्योन्मानम् । पृश्निशब्दाभिधेयैर्वायुरसीत्यादिभिर्मन्त्रैर्ग्रहीतव्याः सोमभागा पृश्नयस्ते च गृह्यन्ते । ग्रहीतव्या इत्यर्थः । तैरुन्मानलक्षणैर्ग्रहैर्जजमानः कामधेनुसदृशान्भोगान्प्राप्नोति । तत्र प्रथममन्त्रेण प्राणापानपोषणलक्षणं कामं दर्शयति-वायुरसीति ।
द्वितीयमन्त्रेण चक्षुःश्रोत्रस्थैर्यहेतोरायुषः प्राप्तिं दर्शयति चक्षुरसीति । तृयीयमन्त्रेणावयवसौष्टवकान्तिभ्यामुपेतायाः प्राजायाः संपत्तिं दर्शयति रूपमसीति । चतुर्थमन्त्रेण मांनसवाचिकतस्यसाधनस्य संपत्तिं दर्शयति-ऋतमसीति । पञ्चममन्त्रेण भतभविष्यदस्वास्थ्यपरिहारहेतूनां पशूनां प्राप्तिं दर्शयति — 
भूतमसीति । अपामोषधीनां गर्भं धा इति तस्मिन्मन्त्रे समाम्नातं तत्र तृणो दकपरिणामरूपत्वात्पशव एव तादृशो गर्भ इह विवक्षितः ।
पञ्चममन्त्रफलमुपसंहरति — 
एताबद्वा इति । प्राणापानस्वास्थ्यप्रभृति पशुप्राप्तिपर्यन्तं यावत्फलमुक्तमेतावदेव पुरुषं परितो वर्तते । पुरुषस्य सर्वतोऽपेक्षितं फलमित्यर्थः ।
उत्तरस्मिन्मन्त्रपञ्चके व्योमन इत्यादिभिः पञ्चभिश्चतुर्थ्यन्तपदैर्लोकत्रयस्य दिशां स्वर्गस्य च विविक्षितत्वात्तद्विजयः फलमित्येतद्दर्शयति — 
ऋतस्य त्वेति । ऋतशब्दः सत्यवाची ।
कामप्रपके पूर्वमन्त्रपञ्चके लोकजयहेतावुत्तरमन्त्रपञ्चके चावस्थितां संख्यां प्रशंसति-दश समिति । अत्र विनियोगसंग्रहः-
वायुर्दश द्वादशाहे पृश्निग्रहणमन्त्रकाः ॥
इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये तृतीयकाण्डे 
तृतीयप्रपाठके पञ्चमोऽनुवाकः ॥५ ॥  
[अथ तृतीयाकाण्डे तृतीयप्रपाठके षष्ठोऽनुवाकः]
पृश्निग्रहाख्या उन्मानविशेषा पञ्चमे श्रुताः ।
अथ षष्ठे गवामयनगताः परःसंज्ञका अतिग्राह्यविशेषा उच्यन्ते ।
कल्पः — “त्रिषु परःसामसु त्रीनतिग्राह्यन्गृह्वात्युपयामगृहीतोऽस्यद्भ्यस्त्वौ-षधीभ्यो जुष्टं गृह्णामीति प्रथमेऽहनि गृह्णात्योषधीभ्यस्त्वा प्रजाभ्य इति द्वितीये प्रजाभ्यस्त्वा प्रजापतय इति तृतीय एतानेवाऽवृत्तानवांक्सामसु तानुर्ध्वानावृत्तांश्च विषुवति” इति ।
अस्ति गवामयनं नाम संवत्सरसत्रं, तस्य पूर्वमासषट्कमुत्तरमासषट्कंचेति द्वौ भागौ, तयोर्मध्ये विषुवत्संज्ञकमेक प्रधानमहर्भवति तस्य चान्हः पूर्वभावीनि परःसामनामकानि त्रीण्यहानि भवन्ति । तानि पूर्वस्य मासषट्कस्यान्तिमानि । तथा विषुवतोऽन्ह उत्तरभावीन्यनन्त्राण्यर्वाक्सामनामानि त्रीण्यहानि भवन्ति । तान्युत्तरस्य मासषट्कस्याऽऽदिभूतानि । तत्रापि परःसामनामकेषु त्रिष्वहःषु क्रमेणोक्तेस्त्रिभिर्मन्त्रैयोऽतिग्राह्याख्याः सोमरसा ग्रहीतव्याः । अर्वाक्सामनामकेषु त्रिष्वहःसु तेषामेव मन्त्राणां विपरीतक्रमेण त्रयोऽतिग्राह्या ग्रहीतव्याः त्रिषुवन्नामके तु मुख्यदिने समाम्नातक्रमेण विपरीतक्रमेण चेत्येवं षडतिग्राह्या ग्रहीतव्याः । वानेतानतिग्राह्यान्विधातुं प्रस्तैति — 
देवा वै यदिति । पुरा यज्ञमनुतिष्ठन्तो देवा विधारयमानातिग्राह्यरहितेन केवलेन यज्ञेन यत्फलं न प्रातवन्तस्तत्फलं पराख्यैर्ग्रहैराप्नुवन् । पारयन्त्यभीष्टसमाप्तिं गमयन्तीति पराः । विधत्ते 
यत्पर इति । समुदायाकारेण प्रशस्य विशेषाकारेण प्रशंसति यं प्रथममिति । विषुवतोऽह्र उपरितनेष्वहःसु विपरीतक्रमं विधत्ते उत्तरेष्वहः स्विति । अमुतोऽन्त्यादर्वाञ्चो व्युत्क्रमस्थितान्गृह्णीयात् । तथा सति पूर्वानुष्ठितैरनुलोमगतैर्ग्रहैः पृथिव्यन्तरिक्षद्युलोकानभिजित्यैव पुनर्द्युलोकाद्भूलोकं प्रत्यारूढवान्भवति ॥ अथाऽऽम्नातक्रमं विपरीतक्रमं च मिलित्वा पुन प्रशंसति — 
यत्पुर्वेष्वह स्विति । विषुवतोऽन्हः पूर्वेष्वहःसु इतः प्रथमादेतिग्राह्यदारभ्य क्रमेणैव पराञ्चो गृह्यन्ते । परमत्तममञ्चन्तीति पराञ्चः । प्रथमं गृहीत्वा ततः परं द्वितीयोऽतिग्राह्यः । द्वितीयं गृहीत्वा ततः परं तृतीयोऽतिग्राह्यः । एते पराञ्चः । यस्मादेवं गृह्यन्ते तस्मादितो भूलोकादारभ्य त्रयो लोकाः पराञ्च उत्तरोत्तरगतयो भवन्ति । विषुवत उत्तरेष्वहःस्वमुतस्तृतयिग्रहादारभ्यार्वाञ्चोऽधस्तना गृह्यन्ते । प्रथमेऽह्रि तृतीयो ग्रहो द्वितीयेऽह्रि द्वितीयो ग्रहस्तृतीयेऽह्रि प्रथमो ग्रहः । एतेऽर्वाञ्चः । यस्मादेवं तस्मादमुतो द्युलोकादधस्तनोऽन्तरिक्षलोकस्तस्मादधस्तनतो भूलोकः । त एतेऽर्वाञ्चो लोका यस्मात्पराञ्चोर्वाञ्चश्चपरस्परविलक्षणा अत एव पुनरावृत्तत्वादगतसाराः । तस्मान्मनुष्या अगतसारल्लोँकानुपजीवन्ति । यानि स्थानान्युपभुक्तत्वेन गतसाराणि भवान्ति तानि नापेक्षन्ते, किंत्वभुक्तपूर्वाणि नूतनानि स्थानान्यपेक्षन्ते ।
प्रथममन्त्रत्रयं विधातुं प्रस्तौति — 
ब्रह्मवादिन इति । लोके ह्यद्भ्यः सकाशादोषधय उत्पद्यन्त इति यत्तत्क स्मात्सत्यात्कृतः कारणात् । तथा मनुष्याणामोषधयोऽन्नमिति यत्तदपि कुतः कारणात् । तथा प्रजापतिमनु प्रजाः प्रजायन्त इति यदेतदपि कुतः कारणादित्येवं ब्रह्मवादिभिः पृष्टः कश्चिद्बुद्धिमान्परानन्वित्युत्तरं ब्रूयात् । परतोऽतिग्राह्य ग्रहणमन्त्रा उत्कृष्टत्वात्परशब्दाभिधेयाः । तदनुसारेण यथोक्तमेतत्त्रयं संपद्यते । तत्र प्रथमं मन्त्रं विधत्ते — 
यद्गृह्णातिति । हे प्रथमातिग्राह्य त्वामद्भ्यः सकाशाद्गृह्णामि । किमर्थम् ।ओषधीभ्य ओषध्युत्पत्त्यर्थम् । अनेन मन्त्रेण प्रथमं गृह्णीयात् । यस्मादेवं गृह्णाति तस्मादद्भ्य सकाशादोषधयः सम्यग्भवन्ति । द्वितीयमन्त्रं विधत्ते 
यद्गृहणातिति । हे द्वितीयातिग्राह्य त्वामोषधीभ्यः सकाशाद्गृह्णामि । किमर्थम् । प्रजाभ्य प्रजाजीवनार्थम् । अनेन द्वितीयातिग्राह्यं गृह्णीयात् । यस्मादेवं गृह्णाति तस्मादोषधयो मनुष्याणामन्नं भवन्ति ।
अथ तृतीयं मन्त्रं विधत्ते — 
यद्गृह्णातीति । हे तृतीयातिग्राह्य त्वां प्रजार्थं प्रजापत्यर्थं च गृह्णामि । प्रजाः सर्वा अपि प्रजापतिमाश्रित्य यथा प्रजायेरन्नित्यनेनाभिप्रायेण गृह्णामीत्यर्थः । अत्र विनियोगसंग्रहः — 
“पराभिधा अतिग्राह्यास्ते गवामयने त्रयः ।
तेष्वद्भ्य ओषधीभ्यश्च प्रजाभ्यश्चेति मन्त्रकाः” ॥ इति ।
इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये तृतीयकाण्डे 
तृतीयप्रपाठके षष्टोऽनुवाकः ॥६ ॥  
अथ सप्तमे सोमाङ्गत्वेनाऽऽश्रावयेत्यादयो मन्त्रा विधीयन्ते — 
प्रजापतिरिति । कदाचित्प्रजापतिर्देवानसुरांश्च पुराऽसृजत सृष्टावान् । ताननु तेन यज्ञोऽप्यसृज्यत । यज्ञमनु च्छन्दांसि च ससर्ज । तदानीं ते देवा परस्परमैकमत्या-भावद्विष्वञ्चो नानागतयो भूत्वा व्यक्रामन्विविधं देशं गताः । अथ स यज्ञोऽसुराननुसृत्य देवेभ्योऽपाक्रामत् । तं च यज्ञमनुसृत्य च्छन्दांस्यपि देवेभ्योऽ-
पाक्रामान् । तदानीं ते देवाः परस्रमैकमत्यं प्राप्यैवं विचारितवन्तो वयं यदैश्वर्यं प्राप्य स्थिताः स्मस्तदिदं सर्वं प्राप्यासुरा एवेदानीमवस्थिता अभवन्निति विचार्य ते देवास्तथाविधं परिभवमसहमानाः प्रजापतिमुपाधावन् । अथ देवैरुपसेवितः प्रजापतिस्तान्प्रत्येवमब्रवीत् । छन्दसां वैदिकमन्त्राणां मध्ये वीर्यं सारमादाय युष्मभ्यं तत्प्रदास्यामीत्युक्त्वा तथैव कृतवान् । अथ तद्वीर्यमनु सर्वाणि छन्दांस्यसुरेभ्योऽपक्रम्य देवान्प्राप्नुवन् । तानि च्छन्दांस्यनुसृत्य यज्ञोऽप्यसुरेभ्योऽपक्रम्य देवान्प्राप्नोत् । ततो देवा विजयिनोऽभवन्नसुरास्तु पराभूताः । अथ मन्त्रान्विधत्ते — 
य एवं छन्दसामिति । यो वीर्यं वेद स स्वयमेव विजयी भवति तस्य भातृव्यः पराभवति । तस्माद्वीर्यं विदित्वा प्रयुञ्जीत । आश्रावयेत्यादिमन्त्रपञ्चकं तद्वीर्यम् । एतेषां मन्त्राणामर्था यो वै सप्तदशमित्यस्मिन्ननुवाके [ सं. का. १ प्रं. ६ अ. ११] प्रपञ्चिताः । इष्ट्यङ्गत्वेन तत्र विधीः । अत्र तु सोमाङ्गत्वेन । सोमस्येष्टिविकारत्वाभावेन चोदकात्ते मन्त्रा अप्राप्ताः । इदानीं तानेतान्मन्त्रान्प्रशंसति — 
ब्रह्मवादिन इति । कस्मै कं कस्मै कामाय प्रयोजनायाध्वर्युराश्रावणं करोतीति ब्रह्मवादिभिः पृष्टो बुद्धिमानुत्तरं ब्रूयात् । प्रजापतिनोद्धृतवीर्याणं छन्दसां पुनर्वीर्यप्रा-प्तिलाभायाध्वर्युराश्रावयतीत्युत्तरम् । स एवोत्तरवादी वीर्यं दर्शयितुमाश्रावयेत्यादिक-मनुवदति । इदानीं वीर्यवेदनं प्रशंसति — 
य एवं वेदेति । अस्मिन्यज्ञे लोकव्यवहारे वा वीर्यवेदी यकिंचिद्धेवादिकं पूजयति तत्सर्वं सवीयेरवे च्छन्दोभिः पूजितवान्भवति ।
अथैतैर्मन्त्रैर्युक्तं यज्ञं प्रशंसति — 
यदिन्द्रो वृत्रमिति । इन्द्रो वृत्रं हतवानिति यत्तदेतद्वधरूपममेध्यमयज्ञियम् । किंचायमिन्द्रो यतीनवावपत्सालावृकेभ्यः प्रायच्छदिति यत्तदपि पापरूपत्वादयज्ञियम् । अथैवं सति कस्मात्कारणादयं यज्ञ आ संस्थातोः समाप्तिपर्यन्तमैन्द्रः संपन्न इति ब्रह्मवादिन आहुः । तत्र बुद्धिमानेवमुत्तरं ब्रूते-इन्द्रस्य हि द्वै तन्वावयज्ञिया यज्ञिया च । राज्यं कुर्वती क्षत्त्रादीन्हिंसन्ती तनूरयज्ञिया । 
सा च राजसी । यज्ञ इति यदेवेन्द्रस्यैव यज्ञिया यज्ञार्हा तनूः । सा च सात्त्विकी वक्ष्यत इति । यज्ञे हविषा पूजनीयो यज्ञाङ्गदेवतारूपः सात्त्विकविग्रह इत्यर्थः । तत्तस्मिन्यज्ञे तामेव सात्त्विकीं यज्ञार्हां तनूं यजमानाः प्रयजन्ति । यज्ञरूपतनुवदेनं प्रशंसति-य एवमिति । अत्र विनियोगसंग्रहः — 
“आश्रावयेत्यादयोऽत्र पञ्च मन्त्रा उदीरिताः ।
आश्रावणादि सोमार्थमत्र प्राक्तनमिष्टिगम” ॥ इति ।

इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये तृतीयकाण्डे 
तृतीयप्रपाठके सप्तमोऽनुवाकः ॥७ ॥  
(अथ तृतीयाकाण्डे तृतीयप्रपाठकेऽष्टमोऽनुवाकः) ।
सोमाङ्गाश्रावणादीनां मन्त्राणां सप्तमे विधिः ॥
कल्पः- “आयुर्दा अग्ने हविषो जुषाण इत्यवभृथमैवष्यन्नाहेवनीये हुत्वा” इति । पाठस्तु — 
आयुर्दा अग्न इति । हेऽग्ने त्वमायुर्दा एधि यजमानस्याऽऽयुष्प्रदो भव । कीदृशस्त्वम् । हविषो जुषाणो हविः सेवमानो घृतप्रतीको घृतोपक्रम आधार प्रयाजादीनां घृतेन हूयमानत्वात् । घृतयोनिरवसानेऽप्यनूयाजादौ घृतमेव योनिर्ज्वालोत्पत्तिकारणे यस्यासौ घृतयोनिः । तादृशस्त्वं मधु स्वादुतमं चारु शोधितत्वेन 
निर्मलं गव्यं घृतं पीत्वा पिता पुत्रभिवेमं यजमानमभितो रक्ष । अनेन मन्त्रेण होमं विधत्ते — 
आ वृश्चयते वा इति । एनयोराहवनीयगार्हपत्ययोर्हाविः पक्वं कृत्वाऽत्राव-मृथहविषो वारुणपुरोडाशस्य पक्वस्य होममकृत्वाऽन्यत्र जलसमीपेऽवभृथकर्मांर्थ गच्छतीति यदनेनापराधेन यजयान आवहनीयगार्हपत्याभ्यामग्नीभ्यां विच्छिन्नो भवति । अतोऽवभृथं जिगमिषुरायुर्दा अग्न इति मन्त्रेणाऽऽज्यमाहवनीये जुहुयात् । एतयैवाऽऽहुत्यैनावाहवनीयगार्हपत्यौ शान्तौ करोति । तयोः शान्तयोः सतोर्यजमान आर्तिं न प्राप्नोति । कल्पः — “आहवनीयादुल्मुकमादाय वेदिमुपौषति युक्तुसीदमप्रतत्तिमिति” इति ।
अवभृथोदयनीयानूबन्ध्याख्येभ्य कर्मभ्य ऊर्ध्यमयं वेदिदाहः । मन्त्रपाठस्तु — 
यत्कुसीदमिति । यत्कुसीदमृणमप्रतीत्तमनर्पितं मयि वर्तते, येन यमस्य बीलनोत्तमर्णस्य बलिः प्रत्यर्पणीयमृणं येनाहमृणेन युक्त इदानीं वर्ते तदेतदृणमिहैव सन्नस्मिन्नेव जन्मनि यज्ञदेशे वर्तमानो निरवदये निःशेषेणापाकरोमि । तत्तेनैव कारणेन हेऽग्ने यमरूपादुत्तमर्णादहमनृणो भवामि ।
कल्पः — “यदि मिश्रभिव चरेदञ्जलिना सक्तून्प्रदाव्ये चुहुयाद्विश्वलोप विश्वदावस्य त्वेति” इति ।
अस्मिन्पक्षे यदङ्गं संकीर्णमिव यजमानोऽनुतिष्ठेत्तस्य सांकर्यस्य परिहाराय वेदिदाहके दावाग्नौ सक्तूनञ्जलिना चुहुयात् । मन्त्रपाठस्तु — 
विश्वलोप इति । हे विश्वलोप सर्वस्य पापस्य विनाशक हे सक्त्वञ्जले विश्वदावस्य कृत्स्नपापदहनाय प्रवृत्तस्य दावाग्नेरासन्नास्ये त्वां जुहोभि । अनेन होमेन संतुष्टा अग्नयस्त्र्यस्तेष्वेकोऽग्धं हौमेनाऽऽगतमत्तीत्यग्धात् । अहुतं होम रहितमत्तीत्यहुतात्तादृश एकः । समसनं समस्तमप्यत्तीति समसनात्तादृश एकः । ते त्रयोऽप्यग्नयोऽस्माकं भेषजं कृण्वन्तु । क्षुधः परिहारं कुर्वन्तु । तथा सदो निवासस्थानं कुर्वन्तु । सहो बलं कुर्वन्तु. वरेण्यं वरणीयं धनादिकं श्रेष्ठं कुर्वन्तु ।
कल्पः — “अयं नो नमसा पुर इत्येतर्यथाब्राह्मणमुपस्थाय” इति ।
प्रथममन्त्रपाठस्तु — 
अयं नो नभसेति । अयमग्निः पुरो वर्तप्रागो नभसा संस्फानस्तेजसा वर्धमानो नोऽस्मानभिरक्षतु । किमर्थं गृहाणामसमर्त्यै समर्तिः सम्बग्विनाशस्तद्राहित्यर्थम् । ततोऽग्निरक्षणान्नोस्माकं बहवो गृहा असन्सन्तु । द्वितीयमन्त्रपाठस्तु — 
स त्वं नो नमस इति । नभसस्पत आकाशस्य पालक हे वायो स त्वं नोऽस्मभ्यं भद्रयाऽनुग्रहरूपया वाचोर्जं धेहि अन्नादिरसं प्रयच्छ । किंचास्माकं नष्टमन्नादिरसं पुनराकृधि आनीय देहि । पुनरप्यस्मभ्यं रयिमपेक्षितं धनमानीय देहि । तृतीयमन्त्रपाठस्तु — 
देवेति । हे संस्फान सम्यगभिवृद्धियुक्ताऽऽदित्य देव त्वं सहस्रपोषस्य सहस्रसंख्याकधनपश्वादिपुष्टेरिशिषे प्रभुर्भवति । स त्वं नाऽस्मभ्यं रास्व देहि । किं किमिति तदुच्यते अज्यानिमक्षीणात्वं दारिद्र्याभावं रायस्पोषं रायस्पोषं धनपुष्ठिं सुवीर्यं शोभनापत्यं संवत्सरीणां तत्तत्संवत्सरसंबद्धां स्वरितमनिष्टनाशरूपां संपदं च । अथ वेदिदाहं विधातुं प्रस्तौति — 
अग्निर्वावेति । यमस्य बलिना चरामीत्मस्मिन्मन्त्रेऽभिधीयमानो यमोऽग्निरेव । तस्य हे साधारत्वेन नियतत्वात् । इयं वेदिरूपा भूमिर्यमी । यजमानो वेदिमधग्ध्वा भूमेर्निर्गत्य प्रयाणं कुर्यात्तदानीं यमस्य भृत्या गले रज्ज्वा बद्धमेनं यजमानं स्वर्ग लोकं भृशं नययुः । इदानीं दाहं विधत्ते — 
यत्कुसीदमिति । उपोषति दहेदित्यर्थः । इहैवास्मिन्नेव जन्मनि यज्ञप्रदेश एवावस्थितः सन्यमं प्रति विद्यमानं कुसीदमृण निःशेषमनेन दाहेनापाकृत्यानन्तरमृणरहितः स्वर्गं प्राप्नोतीति । विश्वलापेतिमन्त्रेण होमं विधत्ते — 
यदि मिश्रमिवेति । यद्युङ्गजात संकीर्णमेव यजमानोऽनुतिष्ठेत्तस्य सांकर्यस्य परिहाराय वेदिदाहके दावाग्नौ सक्तूनञ्जलिना जुहुयात् । एष एवाग्निर्वैश्वानरः सर्वपुरुषसंबद्धः सर्वपुरुषापेक्षितव्यवहाराय पर्याप्तत्वात् । स एवाग्निः सक्तुहोमेन तुष्टो मिश्राजारिणमेनं यजमानं स्वदयति स्वादू करोति । मिश्रणदोषरहितं करोतीत्यर्थः । अत वेदिदाहप्रसङ्गेन बुद्धिस्थमन्यदपि किंचिद्दाहरूपं कर्मान्तरं विधत्ते — 
अहनां विधान्यामिति । एकाष्टका नाम माघकृष्णाष्टमी । सा चाह्नां विधानी प्रतिपदादितिथीनां प्रवर्तयित्री । संवत्सरनामकस्य पुरुषस्य पत्नीत्वात् । अत एवान्यत्र श्रुयते — “एषा वै संवत्सरस्य पत्नी यदेकाष्टका” इति । अथवा गवामयने संवत्सरसत्रे यान्यहान्यनुष्ठेयानि कर्माणि तेषामियं प्रवर्तयित्री । तदारम्भकालत्वात् । अत एवान्यत्र श्रुयते — “संवत्सराय श्रीक्षिष्यमाणा एकाष्टकायां दीक्षेरन्” इति । द्विपस्थः शरावः । तथाविधशरावचर्तुष्टयपरिमित द्रव्यनिर्मितमपूपमेकाष्टकायं पक्त्वा तेनात्यन्तमुष्णेनापूपेन परेद्युः प्रातररण्ये कक्षं दहेत् । अपूपस्योपर्युमुल्कं प्रक्षिप्य तस्योपरि जीर्णतृणं प्रक्षिपेत् । तदेतत्सर्वं कक्षमध्ये कर्तव्यम् । तथा कृते सति यद्ययमपूपाग्निः कृन्स्नं कक्षं दहति तदानीं यत्कार्यमुद्दिश्येदं दहनं कृतं तत्कार्यं पुण्यसमं भवति । सम्यक्पारं गच्छतत्तिर्थः । अदाहे तु पापसमं तत्कार्यं विनश्यात ।
कक्षदहनेन यदेतदभिवृद्धिज्ञानं तदेतद्गवामयनादिप्रौढकर्मारम्भे परीक्षणीयमि त्येतद्दर्शयति — 
एतेन हेति । एतेन कक्षदाहरूपेण निर्विघ्नसंपूर्तिज्ञानेन निश्चित्य दीर्घं संवत्सर-सत्रादिकं प्रौढं कर्म पूर्वे महर्षयः प्रारम्भन्ते ।
अथायं नो नभसेत्याद्युपस्तानमन्त्रत्रयं व्याख्यातुं प्रस्तौति — 
यो वा उपद्रष्टारमिति । इष्टं श्रोतं कर्म पूर्तं स्मार्तं कर्म । तदुभयफलेन स्वर्गलोके संगच्छते । कोऽसौ योऽग्न्यादीनामुपद्रष्ट्रादिरूपतां ज्ञात्वा यजते तस्येयमिष्टापूर्तफलसंमतिः । अथ मन्त्रान्व्याचष्टे — 
अयं नो नभसेति । पुरोदेशे नभसा ज्वालया युक्तोऽग्निर्दृश्यतेऽतोऽग्निंर्नभसा पुर इतिशब्दाभ्यां विवक्ष्यते । तादृशमग्निमेव प्रत्युपस्थाता मदीयमेतत्कर्मफलं गापायेति प्रार्थितवान्भवति । नभसि संचारेण तत्पालकत्वाद्वायुरेव नभस स्पतिः । रस्मिभिः सर्वत्राभिवर्धमानत्वादादित्य एव देवः संस्फातः अत्राऽऽयुर्दा इति मन्त्र उरु हि राजेत्यस्मादनुवाकात्पूर्वं द्रष्टव्यः । यत्कुसीदमित्यादिमन्त्रास्तु तस्मार्द्ध्वं द्रष्टव्याः । अत्र विनियोगसंग्रहः-
आयुस्त्ववभृथप्रेप्सोर्होम आहवनीयके ।
यत्कु वेदिं दहेत्तत्र विश्व सक्त्वाहुतिर्भवेत् ॥
अयं त्रिभिरुपस्थानं षण्मन्त्रा अष्टमे स्थिताः ॥
इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये तृतीयकाण्डे 
तृतीयप्रपाठकेऽष्टमोऽनुवाकः ॥८ ॥  
(अथ तृतीयकाण्डे तृतीयप्रपाठके नवमोऽनुवाकः) ।
अष्टमे वेदिदाहोऽयं प्राधान्येत प्रपञ्चितः ।
अथ नवमे वृषालम्भाख्यं किंचित्कर्माभिधीयते ।
कल्पः- “वृषभे गोषु जीर्णे यूनः कर्णभाजपेत्पिशङ्गरूपस्तन्नस्तुरीपमित्ये ताभ्यामथैनं गोष्वपि सृजत्येतं यवानमिति” इति ।
पिशङ्गरूपस्तन्नस्तुरीषमित्येतौ नात्रत्यौ । एतं युवानमित्यत्रत्यः । तत्पाठस्तु — 
एतं युवासमिति । हे गावो वो युष्मभ्यमेतं युवानं वृषभमहं परिददामितेन प्रियेण सह क्रीडन्तीश्चरत । नोऽस्मान्मा शाप्त । यतो यूयं जनुषा सुभागा जन्मनेव सुष्ठु भागवत्यस्ततोऽस्माकं शापो भवतीमिर्न कार्यः । किंतु तरुणं दत्तवानित्यनुग्रहः कार्यः । युष्माकं प्रसादाद्वयं धनपुष्ट्याऽन्नेन च संभवेम सम्यग्यथा भवति तथा ह्रष्टाः संभवेम ॥
कल्पः — “अथ जीर्णमालभते प्राजापत्यमैन्द्रं त्वाष्ट्रं वा नमो महिम्न इति उपाकरणेऽनुवर्तयते तृतीयया वषां जुहोति चतुर्थ्या हविः पञ्चम्या सौविष्टकृतम्” इति ।
एतं युवानमित्युनुवाकादिमपेक्ष्य तृतीयादिव्यवहारः । तत्रोपाकरणमन्त्र पाठस्तु — 
नमो महिम्न इति । हे मरुतां पितर्देवानां जनक प्रजापते त्वदीयाय सृष्ट्यादिरूपाय महिम्ने नमः । उतापि च चक्षुषे दृष्टिरूपाय सर्वगोचरज्ञानाय त्वदीयाम नमः । तन्मदीयं विविक्षितमहं गृणामि तुभ्यं ब्रवीमि । तच्च यदुक्तं त्वमनुमन्यस्व । सुयजा शोभनेन यज्ञसाधनेन वृषभेण वयं यज्जाम । इदं वृषभरूपं हव्यं देवानां जुष्टं प्रियमस्तु । वपाहोममन्त्रपाठस्तु — 
देवानामेष इति । एष वृषभो देवानामुपनाहो बन्धनहेतुरासीत् । दाम्ना 
वलीवर्दा इवास्मिन्वृषभे देवाः प्रीत्यतिशयेन सक्ता इत्यर्थः । स च वृषभो हुतः सन्मेधोष्वपां संबन्धी गर्भो भृत्वा पुनरोषधीषु न्यक्तो वृष्टिरूपेणाधोमुखः पतितः । सोऽयं जलरूपो गर्भः कथं संपन्न इति तदुच्यते पूषा सोमस्य द्रप्समवृणीताऽऽदित्यः सलिलात्मनश्चन्द्रस्य द्रप्सं रश्मिभिर्गृहीतवान् । तञ्च द्रप्सरूपं जलमेषां रश्मीनां संबन्धि बृहन्प्रौढोऽद्रिः पर्वतसदृशो मेघोऽभवत् । देवानां प्रिय एष वृषभ आहुतिरूपेण वन्हौ हुत आदित्यं प्राप्य रश्मिरूपेण चन्द्रसंबन्धि जलं भूमौ वर्तमानं गृहीत्वा मेघरूपतामवलम्ब्य मेधोदरे जलरूपो गर्भो भूत्वा वृष्टिरूपेणौषधीष्वधः पतित इत्यर्थः । अनेनाग्रौ प्रास्ताऽऽहुतिः सम्यगित्यादिश्रुत्यर्थः संगृहातो भवति । हृदयाद्यङ्गहोममन्त्रपाठस्तु — 
पिता वत्सानामिति । ये यवां वत्सास्तेपामयं वृषभः पिताऽघ्नियानां गवां पतिर्न केवलमिदानींतनानां बालनां पिताऽथो अपि च महतां गर्गराणां पिता । गम्भीरध्वनियुक्ता बहवो वृषभा गर्गरास्ते च शरीरवृद्ध्या महान्तः । पूर्वं ब्रह्माग्रपादानां महान्तो वृषभाः संयतास्तेषामप्ययं पिता । किंच गवामुदरे गर्भरूपो ये वत्सो यच्च जरायुरूपं गर्भाधिकरणं यच्च प्रतिधुग्दोहनपात्रस्थं दुग्धं यच्च पीयूष ऊधस्थममृतसमानं क्षीरं या चाऽऽमिक्षा रन्धनेन निष्पन्ना यच्च मस्तु नवनीतं यदपि पक्वं घतं तत्सर्वमस्य वृषभस्य रेत एतदीयप्तारभूतरसपरिणामरूपम् । एवं भहाभागो वृषभो देवांस्तर्पयत्वित्यभिप्रायः । सौविष्टकृतमन्त्रपाठस्तु---
त्वं गावोऽवृणतेति । हे वृषभ गावः सर्वास्त्वां राज्ययायवृणतास्माकमय राजा भवत्विति वृतवत्यः । स्वर्काः सुष्ठुवर्चनीया मरुतो देवास्त्वा हवन्त त्वामेव हविःस्वरूपमाह्वयन्ति । क्षत्त्रस्यः क्षत्त्रियजातेः ककुभि ककुत्समाने प्रधानते वर्ष्मञ्शरीर शिश्रियाण आश्रित्य बलरूपेणावस्थितः क्षत्त्रियजातो प्रधानभूते राजविग्रहे त्वमेव बलरूपेणावस्थितोऽसि । यथा वृषभस्य सर्वेषु पशुषु बलाधिक्यमेवं राजविग्रहस्य सर्वनियमाकत्वं दृश्यत इति राजाविग्रहेऽयं वृषभः स्थित इत्युपचर्यते । ततो राजसदृशस्त्वमुग्रो भूत्वा नोऽस्मदर्थं शत्रूणां वसूनि तेभ्यो विभज । एतं युवानमित्यादिभिर्मन्त्रैः साध्यानि यानि कर्माणि तानि विवत्ते — 
व्यृद्धेन वा इति । यस्य यजमानस्येतान्यङ्गानि क्रियन्त एष यजमानः सर्वाङ्गसमृद्धेन पशुना यागं करोति । अत्र विनियोगसंग्रहः — 
गोयूथे जीर्णवृषभस्याऽऽलम्भं यदि वाञ्छति ।
तदा युवानं वृषभं तत्रैतमिति योजयेत् ॥
नमो जीर्णमुपाकुर्याद्देवानां तद्वपाहुतिः ।
पिताऽङ्गहोमस्त्वां गावः स्विष्टकृत्पञ्च वर्णिताः ॥

इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये तृतीयकाण्डे 
तृतीयप्रपाठके नवमोऽनुवाकः ॥९ ॥  
( अथ तृतीयकाण्डे तृतीयप्रपाठके दशमोऽनुवाकः) ।
नवमे जीर्णवृषभालम्भ उक्तोऽनुवाकके ।
अथ दशगे पशुप्रायश्चित्तविशेष उच्यते ।
कल्पः — “यद्यष्टापदीत्यनुवृध्येत धाता रातिः सूर्यो देव इत्याहुती हुत्वा” इति । यद्यतिरात्रादिषु पशुविकृतिभूतायां छाग्यां संज्ञप्तायोमियगव्टापदी गर्भिणीत बुध्येत तदा द्वे आहुती जुहुयात् । पाठस्तु — 
सूर्यो देव इति । सूर्यो देवो द्विविषदामभिवृद्ध्यर्थं धाता देवः क्षत्त्राव तदभिवृद्ध्यर्थं वायुः प्रजाभिवृद्ध्यर्थ बृहस्पतिः प्रजापतिप्राप्त्यर्थं ज्योतिष्मतीं त्वां जुहोतु ।
कल्पः- “अथैनामभिमन्त्रयते यस्यास्त इति” । पाठस्तु — 
यस्यास्त इति । यस्यास्ते हरितो हृतसारो हरितवर्णो वा गर्भः, योनिहिरण्मयी हृतसारा हरितवर्णा वा, यस्यै यस्या अङ्गान्यह्रुताऽपिहिता (कुटिलानि) तामिमां देवैः संगतां करोमि । कल्पः — “आ वर्तन वर्तयेति प्रदक्षिणं गर्भमावृत्य’ इति । पाठस्तु — 
आ वर्तनेति । वर्तन गर्भस्य प्रवर्तकं हे देव गर्भमावर्तय । हे निवर्तन गर्भस्य निर्गमकृद्देव गर्भं निवर्तय निर्गतं कुत । हे इन्द्रेश्वर नर्दबुद गर्भस्य शब्दयितर्निशामकपूर्वन्विन (?) भूम्यो याश्चतस्रः प्रकृष्टा दिशस्ताभिः पुनर्गर्भमावर्तय तद्व्याप्तं कुर्वित्यर्थः ।
कल्पः “वि ते भिनद्मीति गर्भमाच्छिनत्ति” इति । पाठस्तु-वि ते मिनद्माति ।
हे वशे ते तव तकरीं विभिनाद्मे विच्छिन्नद्मि योनिं च विभिनद्मि । गवान्यौ वृषणस्थानीयो योन्यन्तर्ग गतिविशेषनिमित्तभूतौ प्रवर्तकौ मातरं पुत्रं गर्भं जरायु च विभिनद्मि विश्लेषयामि । कल्पः- “बहिस्ते अस्तु बालित्यन्तरी सक्थिनी गर्भं नरस्य” इति । पाठस्तु — 
बहिस्त इति । हे (ते) बाल्वालहेतुप्राणत्तिरूप आत्मा बहिः सर्वं व्याप्यास्त्विति विभिनद्मीति पूर्वत्र हेतुः । कल्पः — “उरुद्रप्सो विश्वरूप इन्दुरिति गर्भरसाय पात्रमुपोहति” इति । पाठस्तु — 
उरुद्रप्म इति । उरुद्रप्सो बहुसारावयवो विश्वरूपो नानारूप इन्दुः शुक्रपवमानः शुद्धरूपो धीरः स्थिरः । ईदृशो यः प्रजापशुरूपोऽवयवसंवात आनञ्ज गच्छतु गर्भं जननान्तरमित्यर्थः । कल्पः- “एकपदी द्विपदीति पुरस्तात्स्विष्टकृतो जुहोति” इति । आज्यमित्यर्थः । पाठस्तु — 
एकपदीति । एषा वशैकपद्यादिरूपा भुवनानि भूतजातान्यनुक्रमेण प्रथताम् । कल्पः — “गर्भं पुरोडाशं चोत्तरेण गार्हपत्यस्य शामित्रस्य वा शीर्तं भस्मन्युषोष्य मही द्यौरिति शीतेन भस्मनाऽभिसमू (मु) ह्य” इति । पाठस्तु — 
मही द्यौरिति । महती द्यौः पृथिवी चेमं नो यज्ञं मिमिक्षतामासिञ्चतः नोऽस्मांश्च भरीमभिर्भरणप्रकरैः पिपृतां पालयताम् । अत्र विनियोगसंग्रहः — 

सूर्यो हुत्वाऽऽज्वं गर्भिण्या यस्या इत्यनुमन्त्रणम् ।
आवर्त गर्भमावृत्य वि ते गर्भं छिनत्ति हि ॥
बहिर्गर्भं निरस्योर्वोरन्तरा वी (रोर्वि) ति भाजनम् ।
एकहोमो मही भस्माच्छादनं गर्भडाशयोः ॥
अनुवाके तु दशमे मन्त्रा अष्टावुदीरिता ॥

इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये तृतीयकाण्डे 
तृतीयप्रपाठके दशमोऽनुवाकः ॥ १० ॥  
( अथ तृतीयकाण्डे तृतीयप्रपाठके एकादशोऽनुवाकः) ।
दशमे पाशुकं गर्भप्रायश्चित्तमुदीरितम् ।
अथैकादश याज्या पुरोनुवाक्या स्तत्रैन्द्राबार्हस्पत्यपुरोनुवाक्या-इदं वामास्य इति यं कामयेत राज यमनपोब्धो जायेतेति चरौ । पाठस्तु — 
इदं वामास्य इति । हे इन्द्राब्रृहस्पती इदं हविर्वामास्ये प्रियमस्तु हुयते वा । उक्थं शस्त्रं मदो हर्षहेतुः प्रतिगरश्च शस्यते युवामे (वां प्र) तत्यिर्थः तत्रैव याज्या — 
अयं वा परीति । अयं हवीरूपः सोमो वां परिविच्यते युवाभ्यामर्थे परित्यज्यते । हे इन्द्राब्रृहस्पती चारुरयं वां युतयोः पीतये मदाय च परिषिच्यते । तत्रैव विकल्पिता पुरोनुवाक्या — 
अस्मे इति । हे इन्द्राब्रृहस्पती युवामस्मभ्यं शतग्विनमश्वावान्तं सहस्रिणं च रयिं धत्तम् । तत्रैव याज्या — 
बृहस्पतिर्न इति । बृहस्पर्तिर्नोऽस्मान्पश्चादुतापि चोत्तरस्मादधराच्चाधायोर्हि-सकात्पातु । इन्द्रश्च पुरस्तादुप मध्यतो नः पातु । सखा सखिभ्योऽस्मभ्यं सस्वा बृहस्पतिरिन्द्रश्च वरिवः सुखं कृणोतु । यस्याऽऽहिताग्नेरन्पैरन्यरैग्निभिरग्नयः ससृज्यन्त इत्यत्र विविचीष्टौ पुरोनूवाक्या — 
वि ते विश्वगिति । हेऽग्ने शुचे ते शुचयो दीप्तयो विष्वक्सर्वतो विचरन्ति । कीदृशो वातजूतासो वायुना प्रेरिता भामासोऽन्याग्निमिश्रणेन क्रोधनशीलास्तुविभ्रक्षासो बहूनां शोधका दिव्या द्युलोकस्थानार्हा नवग्बा नूतनगतयो नित्याभिनवा इत्यर्थः । धृषता रुजन्तो धर्षणेन बलात्कारेण वैगुण्यभङ्गं कुर्वन्तः । तथाविधा दीप्तिविशेषा वनाऽस्मदीयानि वननीयानि हवींषि वनन्ति संभजन्ताम् । तत्रैव याज्यामाह — 
त्वामग्ने मानुषीरिति । हे सभग सौभाग्ययुक्ताग्ने मानुषीर्विशो मनुष्यरूपाः प्रजास्त्वामीडते स्तुवन्ति । क्रीदृशं त्वां होत्राविदं होमविशेषाभिज्ञं विविचिं
मिश्रितानामग्नीनां विवेचकं रत्नधातमं रत्नमण्यादिनां धनानामतिशयेन संपादकं गुहा गोप्येषु मन्त्रेषु स्थानेषु वा सन्तं वर्तमानं विश्वस्य प्रदर्शयितारं तुविष्मणसं संप्रवृद्धमनस्कं सुयजं सुष्ठु यष्टुं सक्यं घृतश्रियं घृतसेविनम् ।
अथ देविकाख्यानां हविषां याज्यानुवाक्या उच्यन्ते । तानि हवींषि देविका निर्वप्रेत्प्रजाकाम इत्यादो विहितानि । तेषां स्वरूपं तत्रैवाऽऽम्नातम् — ‘घात्रे पुरोडाशं द्वादशकपालं निर्वपत्यनुमत्यै चरुराकायै चरुसिनविल्यै चरुं कुह्वै चरुम्” इति ।
तत्र प्रथमे हविषि पुरोनुवाक्यामाह — 
धाता दादत्विति । धाता विश्वस्य धारयिता जगतस्पतिर्जगतः पालक-ईशानः परमेश्वरो नोऽस्मभ्यं रयिं धनं ददातु । स परमेश्वरो नोऽस्मान्पूर्णेन समृद्धेन धनेन वावानत्संभजतां संयोजयत्वित्यर्थः । तत्रैव याज्यामाह — 
धाता प्रजाया इति । अयं धाता प्रजायाः पुत्रादेरीश ईष्टे स्वामी भवति । उतापि च राय ईशे धनस्यापि स्वामी भवति । धाता सर्वमिदं भुवनं प्राणिजातं जजानोत्पादितवान् । स च धाता यजमानाय पुत्रं दास्यति । तस्मा उ तथाविधायैव देवाय हव्यमिदं घृतवद्विधेम घृतयुक्तं करवाम ।
अथ तत्रैव विकल्पितामन्यां पुरोनुवाक्यामाह — 
धाता ददातु न इति । स च धाता जीवातुमक्षितां जीवनाय पर्याप्तामक्षीणां प्राचीं प्रकर्षेणास्मास्वनुकुलां रयिं नोऽस्मभ्यं ददातु । सत्यराधसः सत्येन यज्ञेनाऽऽराधकावयं देवस्य सुसतिमनुग्रहयुक्तं चित्तं धीमहि ध्यायेम प्रार्थयाम इत्यर्थः अथ तत्रैव विकल्पितामन्यां याज्यमाह — 
धाता ददात्विति । स धाता दाशुषे हविर्दत्तवते यजमानाय वसूनि ददातु । कीदृशाय । प्रजाकामाय दुरोणे स्वगृहे मीढुषे देवानाज्येन सेचितवते । अमृता मरणरहिता विश्वे देवासः सर्वे देवाः सजोषाः समानमीतिरदितिर्देवाश्च तस्मै तथाविधयजमानार्थं संव्ययन्तां तद्गृहे संवृत्यावातिष्ठन्ताम् ।
अथ द्वितीयहविषः पुरोवाक्यामाह — 

अनु नोऽद्योति । अद्यास्मिश्नियमनुमतिशब्दाभिधेया देवता नोऽस्माकमिमं यज्ञं देवष्वनुमन्यतां देवानामग्रे प्रशंसावित्यर्थः । हव्यवाहनोऽग्निश्च दाशुषे हविर्दत्तवते यजमानाय मयो भवतां सुखं भावयत । तत्रैव याज्यमाह — 
अष्न्विदनुमत इति । हेऽनुमते त्वमन्विदन्वेव मन्यासै सर्वथेदमनुमन्य-स्वेत्यर्थः । किंच नोऽस्मभ्यं शं कृधि सुखं कुरु । किंच नोऽस्माकं दक्षाय क्रत्वेदक्षक्रतौ समृद्धयागे हिनु प्रीतियुक्ता भव । किंच नोऽस्माकमायूंषि चिरकालजीवनादि प्रतारिषः प्रकर्षेण संपादय ।
अथ तत्रैव विकल्पितामन्यां पुनरनुवाक्यामाह
अनु मन्यतामिति । अनुमन्यमाना सेयमनुमतिर्देवी प्रजावन्तं पुत्रादियुक्तमक्षीयमाणं क्षयरहितम् । एवंभूतं रयिं धनं (न) पोषमनुमन्यताम् । वयं तस्यै स्या अनुमतेर्देव्या हडसि क्रोधे स्थिता मा भूम । अपिशब्दादौदासीन्येऽपि मा भूम, किंत्वनुग्रह एव भूयास्म । सा च देवी सुहवा सुष्ठ्वाड्वातुं शक्या सती नोऽस्मभ्यं शर्म यच्छतु सुखं ददातु । अथ तत्रैव विकल्पितामन्यां याज्यामाह — 
यस्यामिदभिति । यज्जगाद्विरोचते विविधं भासते तदिदं जगद्यस्यामनुमतिदेव्यां वर्तते । कीदृश्यां प्रदिशि प्रकर्षेण दिशत्याज्ञापयती प्रदिक्तस्याम् । अनुमत्याज्ञाधीनमशेषं जगदित्यर्थः । तामिमामनुमतिं प्रति आयवो गन्तरो यजमाना भूषन्ति हविर्भिरलं कुर्वन्ति । किंच यस्या उपस्थः शरीरैकदेशस्तत्स्थानीयमुर्वन्तरिक्षं महदिदमाकाशं विश्वव्यापित्वेन तस्या अवस्थितत्वात् । सा न इत्यादि पूर्ववत् । अथ तृतीयस्य हविषः पुरोनुवाक्यामाह — 
राकाभहमिति । सुह्वां सुखेनाऽऽह्वातुं शक्यां राकां देवीमहं सुष्ठुति शोभनया स्तुत्या हुव आह्वयामि । सुभगा सौभाग्ययुक्ता सा देवी नोऽस्माकमाह्वानं शृणोतु । श्रुत्वा च बुध्यताभस्मदभिमेतमात्मनैव । किंचाच्छिद्यमानयाऽविच्छिन्नया सूचीसदृश्याऽनुग्रहबुद्ध्याऽपःकर्म सीव्यतु निबिडं करोतु । निर्दोषं करोत्वित्यर्थः । ततः शतदायं बहुधनमुक्थ्यं स्तोत्रशस्त्रादिसहितं वीरं पुर्त्रं ददातु । तत्रैव याज्यमाह — 
यास्ते राका इति । हे राके तव याः सुमतयः सुपेशसः शोभनक्रियायुक्ताः सन्ति । किंच याभिः सुमतिभिर्दाशुषे यजमानाय वसूनि ददासि, अथा (द्या) स्मिन्यज्ञे सौमनस्ययुक्ता सती ताभिः सुमतिभिरनुग्रहरूपभिर्नोऽस्मानुपागृह्यनुगृहाण । सुभग इति देव्याः संबोधनम् । किं कुर्वती देवी । सहस्रपोषं रराणा सहस्रसंख्यायुक्तां पुष्टिं ददती ।
अथ चतुर्थे हविषि याज्यापुरोनुवाक्ययोः प्रतीके दर्शयति — 
सिनिवालीति । सिनीवालि पृथुष्टुक इति पुरोनुवाक्या । या सुपाणीः 
स्वङ्गुरिरिति याज्या । एतच्चोभयमाग्निना रयिमश्नवदित्यनुवाके व्याख्यातम् । 
अथ पञ्चमस्य हविषः पुरोनुवाक्यामाह — 
क्रुहूमहमिति । कुहूशब्दाभिधेयां देवतामहमस्मिन्यज्ञे जोहवीमि भृशमाह्वयामि । कीदृशीं, सुभगां सौभाग्ययुक्तां विद्मनापसं विदितकर्माणं सुहवां सु खेनाऽऽह्वातुं शक्याम् । सा कुहूर्देवो नः पितृणामस्मदीयानां पूर्वेषां श्रवजं श्रोतुं योग्यं यशो ददातु । हे देवी तस्यास्ते तथाविधायास्तव हविषा विधेम परिचर्यां करवाम । तत्रैव याज्यामाह — 
कुहूर्देवानामिति । इयं कुहूर्देवी नोऽस्मदीयस्यास्य हविपश्चिकेतु सारं जानातु । कीदृशी कुहूर्देवानां संबन्धि यदमृतं दर्शपूर्णमासादिहवीरूपं तस्य पत्नी पालयित्री । हव्याऽऽह्वानपृच्छार्हा । तादृशी देवी दाशुषे यजमानाय भूरि भूयिष्ठं वामं वननीयं पारलौकिकं फलं संकिरतु सम्यग्ददातु । किंच चिकितुषे त्वदीयमहिमानं ज्ञानवते यजमानाय रायस्पोषं दवातु धनपुष्टिं संपादयतु । अत्र विनियोगसंग्रहः-

भवेदिदं वामित्यैन्द्राबार्हस्पत्ये चतुष्टयम् ।
वि ते विविचिमद्यागे धातेत्येतच्चतुष्टयम् ॥
देविकास्वाद्ययागे स्यादन्वित्यनुमते चरौ ।
चतुष्टयं स्याद्राकां तु राकादेव्याश्चरौ तथा ।
सिनी या सु सिनीवाल्याः कुहूं कुह्वाश्च विंशतिः ॥
इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये तृतीयकाण्डे 
तृतीयप्रपाठक एकादशोऽनुवाकः ॥११ ॥
वेदार्थस्य प्रकाशेन तमो हार्दं निवारयन् ।
पुमर्थांश्चतुरो देयाद्विद्यातीर्थमहेश्वरः ॥
इति श्रीमद्विद्यातीर्थमहेश्वरपरातारस्य श्रीमद्राजाधिराजपरमेश्वरस्य
श्रीवीरबुक्कमहाराजस्याऽऽज्ञापरिपालकेन माधवाचार्येण विरचिते
वेदार्थप्रकाशे कृष्णयजुर्वेदीयतैत्तिरीयसंहिताभाष्ये
तृतीयकाण्डे तृतीयः प्रपाठकः ॥३ ॥  
