
श्रीमद्भागवतपुराणम्
## एकादशस्कन्धः
द्वितीयांशः


(११.११)
एकादशोऽध्यायः
बद्धमुक्तलक्षणम्


॥ ११.११.१ ॥

श्रीभगवान् उवाच
बद्धो मुक्त इति व्याख्या गुणतो मे न वस्तुतः ।
गुणस्य मायामूलत्वान् न मे मोक्षो न बन्धनम् ॥

मध्वः  मे गुणतः । मद्वशत्वादेः ।

अमायत्वान् निर्गुणोऽहं बन्धमोक्षौ न चापि मे ।
मदधीनस्य जीवस्य बन्धमोक्षौ सदैव तु ॥ इति स्वाभाव्ये ॥१॥

श्रीधरः
एकादशे तु बद्धानां मुक्तानां चाथ लक्षणम् ।
साधूनां च तथा भक्तेर् लक्षणं हरिणेरितम् ॥

नित्यबद्धो नित्यमुक्त एक एवेति मे भ्रमः [भा.पु. ११.१०.३७] इति यद् उक्तं, तत् किं वस्तुतो विरोधः, प्रतीतितो वा ? नाद्यः, बन्धमोक्षयोर् वास्तवत्वाभावाद् इत्य् आहबद्धो मुक्त इति द्वाभ्याम् । आत्मा बद्धो मुक्तश् च मे गुणतो मदधीनसत्त्वादिगुणोपाधितः, न तु वस्तुतः ।

नन्व् औपाधिकत्वेऽपि तण्डुलपाकादिवद् वास्तवत्वं किं न स्यात् ? तत्राहगुणस्य मायामूलत्वाद् बन्धनं नास्ति । अत एव मोक्षश् च नास्ति ।

ननु कथं सर्वशास्त्रविरुद्धम् उच्यते ? तत्राहइति मे व्यख्येति । एवं मत्कृतो निर्णयः, अलम् अतिकुतर्कैर् इत्य् अर्थः ।

अथवैवम् अन्वयः, आत्मा बद्धो मुक्त इति या व्याख्या उक्तिः, सा मे गुणतो मद्गुणपारतन्त्र्यात् । अत्र हेतुत्वेन गुणनियन्तरि स्वस्मिंस् तद्व्यतिरेकम् आहअत एव न मे बन्धनं मोक्षो वेति । अन्यत् समानम् ॥१॥

क्रमसन्दर्भः  गुणस्य मायामूलत्वाद् इति मायया तत्सम्बन्धस्य मिथ्यैव स्फोरणाद् इत्य् अर्थः । अन्यत् तैः । तत्र द्वितीयव्याख्याने मे मतम् इति शेषः ॥१॥

विश्वनाथः
एकादशे बद्धमुक्तवैलक्षण्यस्य शिक्षणम् ।
साधूनां लक्षणं भक्तेर् अङ्गान्य् अप्य् उक्तवान् हरिः ॥ओ ॥

कथं बन्धः कथं मोक्षः ? इति तव प्रश्नोऽपि वस्तुतो न घटते इत्य् आहबद्ध इति । मे गुणतः मदधीनसत्त्वादिगुणैर् बद्ध इति ततो मुक्त इति व्याख्या वस्तुतो न सम्भवति । कुतः ? गुणस्य गुणसम्बन्धस्य मायामूलत्वान् मायया अविद्यया तर्कशक्त्या दुर्घटस्य देहेन्द्रियादिगुणसम्बन्धस्य मिथ्यैव स्फोरणाद् इत्य् अर्थः । अत एव मे मम मते इति शेषः । न बन्धनं, बन्धनाभावाद् एव न मोक्षश् च ॥१॥

 +++

 ॥ ११.११.२ ॥

शोकमोहौ सुखं दुःखं देहापत्तिश् च मायया ।
स्वप्नो यथात्मनः ख्यातिः संसृतिर् न तु वास्तवी ॥

मध्वः  स्वप्नोऽयम् इत्य् अविज्ञान्आत् स्वप्ने दुःखम् उप्आश्नुते ।
निजस्वर्ऊप्आनुभवर्आहित्य्आत् तद्वद् एव तु ॥
ज्आग्रद्दुःखम् अपि प्रोक्तं विष्ण्उतत्त्वं न पश्यतः ।
तस्म्आत् त्व् अस्वभ्आवत्व्आत् सद् अप्य् एतद् अव्आस्तवम् ॥ इति लोकसंहितायाम् ॥२॥

श्रीधरः  एवं कारणभूतगुणानां मायामयत्वात् तत्कार्यसंसृतिर् मायेति प्रपञ्चयतिशोकमोहाव् इति । यथा स्वप्न आत्मनो बुद्धेर् एव ख्यातिर् विवर्तः, तद्वत् ॥२॥

क्रमसन्दर्भः  न व्याख्यातम्.

विश्वन्आथः  अत्र बन्धस्य मिथ्यात्वप्रकारं दर्शयतिलोकमोहाव् इति । देहापत्तिर् देहाद् देहान्तरप्राप्तिः । देहस्यापत्तिर् आपन् मृत्युर् वा । मायया मायिकोपाधिसम्बन्धेन अविद्यया । मायिकोपाधिर् अन्तःकरणे सूक्ष्मदेहे जीवस्य अभिमानाद् एव तदीयधर्माणां शोकमोहादीनाम् अपि स्वीयत्वेन ग्रहणम् इत्य् अर्थः । अतः शोकमोहादिमत्त्वलक्षणा संसृतिर् न वास्तवी न वस्तुभूता । शोकमोहादीनां मायासृष्टत्वेन सत्यत्वेऽपि तत्सम्बन्धस्य जीवे अविद्याकल्पितत्वान् मिथ्यात्वम् इत्य् अर्थः । यथा आत्मनो बुद्धेः ख्यातिर् विवर्तः स्वप्नो मिथ्या, तथा ॥२॥

 +++

 ॥ ११.११.३ ॥

विद्याविद्ये मम तनू विद्ध्य् उद्धव शरीरिणाम् ।
मोक्षबन्धकरी आद्ये मायया मे विनिर्मिते ॥

मध्वः  विद्याविद्ये मम तनू प्रतिमावत् सदोदिते ।
सदा तद्व्यतिरिक्तस्य नित्यज्ञानसुखात्मनः ॥
मदिच्छावशगे नित्यम् अविद्यानिर्मिता गुणाः ।
सत्त्वाद्या मदधीनत्वाद् अविद्याया न मे गुणाः ॥
अविद्या चैव विद्या च गुणाः सत्त्वादिका अपि ।
देहोत्पत्तिः सुखं दुःखं सर्वम् एतन् मदिच्छया ॥
अतोऽहं बन्धमोक्षाभ्यां रहितो नित्यम् एव तु ।
मुक्तशब्दोदितो बन्धराहित्यान् न विमोकतः ॥ इति कालसंहितायाम् ।

श्रीस् तु विद्या समुद्दिष्टा दुर्गाविद्या प्रकीर्तिता ।
ते त्व् अनादि हरेर् इच्छा नियते सर्वदैव तु ॥ इति मायावैभवे ॥३॥

श्रीधरः  अतो वस्तुविरोधस् तावन् नास्ति, प्रतीतिस् त्व् औपाधिकी घटत इत्य् आहतन्येते बन्धमोक्षाव् आवाभ्याम् इति तनू शक्ती मे मायया विनिर्मिते । मायावृत्तिरूपत्वाद् बन्धमोक्षकरी इत्य् एकवचनं द्विवचनार्थे । ननु तत्कार्यत्वे बन्धमोक्षयोर् अनादित्वनित्यत्वे न स्याताम् ? तत्राहआद्ये अनादी । ततो यावद् अविद्यां प्रेरयामि, तावद् बन्धः । यदा विद्यां ददामि तदा मोक्षः स्फुरतीत्य् अर्थः । तथा च, स्कन्दपुराणे

बन्धको भवपाशेन भवपाशश् च मोचकः ।
कैवल्यदः परं ब्रह्म विष्णुर् एव सनातनः ॥ इति ॥३॥

क्रमसन्दर्भः  कथम् ? तत्राहविद्येति । अतो वस्तुतो नित्यमुक्तोऽपि प्रतीतितो नादिबद्ध इति युगपद् उभयत्वं घटत इत्य् अर्थः । अत्र मे मम मायया शक्त्या कर्त्र्या तनू स्वदृष्टान्तरूपत्वात् स्वांशरूपे, अत एवानादी । ये निर्मिते प्रसारिते, त एव मम शरीरिणां मदीयानां मोक्षबन्धकर्यौ भवतः इति स्थिते, सा धर्मराजवद् भक्ता भयं द्वितीयाभिनिवेशतः स्यात् [भा.पु. ११.२.३७] इति न्यायेन यस्य यावन् मद्वैमुख्यं, तस्य तावद् अविद्यां प्रसार्य स्वरूपावरणपूर्वकं गुणावेशं कुर्वती बन्धं करोति । मत्साम्मुख्ये तु गुणावेशत्याजनपूर्वकं स्वरूपस्फुरणं कुर्वती मोक्षं करोतीति ज्ञेयम् । अतस् तस्या एव तयोः कर्तृत्वेऽपि मद्धेतुकत्वाद् बन्धको भवपाशेन इत्याद्य् उच्यत इति भावः । बन्धमोक्षकरी इति “सुपां सुलुक् पूर्वसवर्ण” इत्यादिना पूर्वसवर्णश् छान्दसः ॥३॥

परमात्मसन्दर्भ (५४)  अत्र मायावृत्तित्वाद् इति वस्तुतो मायावृत्ती एव ते । विनिर्मितत्वं त्व् अपरानन्तवृत्तिकया तया प्रकाशमानत्वाद् एवोच्यते । यतोऽनादी इत्य् अर्थः । तथा स्फुरतीत्य् अस्य मोक्ष इत्य् अनेनैवान्वयः । जीवस्य स्वतो मुक्तत्वम् एव । बन्धस् त्व् अविद्यामात्रेण प्रतीतः । विद्योदये तु तत् प्रकाशते मात्रम् । ततो नित्य एव मोक्ष इति भावः । न च वाच्यम् एषा मायेत्य् आदौ सामान्यलक्षणो मोक्षप्रदत्वं तस्या नोक्तम् इत्य् असम्यक्त्वम् इति । अन्तकारित्वेनात्यन्तप्रलयरूपस्य मोक्षस्याप्य् उपलक्षितत्वात् । अत्र व्दियाख्या वृत्तिर् इयं स्वरूपशक्तिवृत्तिविशेषविद्याप्रकाशे द्वारम् एव न तु स्वयम् एव सेति ज्ञेयम् । अथाविद्याख्यस्य भागस्य देव वृत्ती । आवरणात्मिका विक्षेपात्मिका च । तत्र पूर्वा जीव एव तिष्ठन्ती तदीयं स्वाभाविकं ज्ञानम् आवृण्वाना । उत्तरा च तं तदन्यथाज्ञानेन सञ्चयन्ती वर्तत इति ॥३॥

विश्वनाथः  ननु केयम् अविद्या यया मिथ्याभूतेऽपि गुणसम्बन्धः स्फोरितस् तत्राहविद्याविद्ये मम तनू तन्येते बन्धमोक्षाव् आभ्याम् इति तनू शक्ती । शरीरिणां बन्धमोक्षकरी बन्धमोक्षकर्षौ विद्या मोक्षकरी, अविद्या बन्धकरीत्य् अर्थः । इमे च मे मम मायया महाशक्त्या विनिर्मिते सृष्टे । किं च, मायावृत्तित्वाद् एव तयोर् मायासृष्टत्वम् औपचारिकम् एवोच्यते इत्य् आह आद्ये अनादी । अनाद्यनन्तम् अव्यक्तं नित्यं कारणम् अव्ययम् [भा.पु. १२.४.१९] इति द्वादशोक्तेः । पुंसोऽस्ति प्रकृतिर् नित्या इति वैद्यकौक्तेश् च मायाशक्तिर् इव तद्वृत्ती विद्याविद्ये अपि नित्ये एव । तद् एवं मायायास् तिस्रो वृत्तयः प्रधानम् अविद्या विद्या च । प्रधानेनोपाधिः सत्य एव सृज्यते । अविद्यया तदध्यासो मिथ्याभूतः । विद्यया तदुपराम इति तिसृणां कार्यम् ॥३ ॥

 +++

 ॥ ११.११.४ ॥

एकस्यैव ममांशस्य जीवस्यैव महामते ।
बन्धोऽस्याविद्ययानादिर् विद्यया च तथेतरः ॥

मध्वः  भिन्नांशस्यैव जीवस्य बन्धमोक्षौ न मे क्वचित् ।
अभिन्न्ंंशास् तु मत्साद्यास् तेजसः कालवह्निवत् ॥
जीवाभिन्नांशकास् तत्र तेजसः प्रतिबिम्बवत् ॥ इति वैलक्षण्ये ।

मुक्तस्य तु न मे मोक्षो बन्धाभावात् कथ¨¨इचन ।
मुक्त इत्य् अपि नामैतद् दीप्यतेऽसौ दिवाकरः ॥
इति बन्धराहित्यान् न तु वृक्षादिदीप्तिवत् ।
कादाचित्कतया वाच्यं बन्धाभावाद् अमोक्षतः ।
जीवस्य बन्धमोक्षस् तु मत्प्रसादात् कदाचन ॥ इति तत्त्वोदये ॥४ ॥

श्र्ईधरः  तत्र शरीरिणाम् इति बहुवचननिर्देशाद् विषयभेदेनाविरोध उक्त इति भ्रान्तिं व्यावर्तयन् बन्धमोक्षव्यवस्थाम् उपपादयतिएकस्यैवेति । तर्हि किम् आत्माभेदात् तवापि बन्धो नहीत्य् आहअस्य जीवस्यैवेति । नन्व् आत्माभेदे जीवो नाम कोऽन्योऽस्ति पृथक् ? कथं च बन्धमोक्षसुखदुःखादिव्यवस्था तत्राहममांशस्येति । अयं भावःयथैकस्यापि चन्द्रादेर् जलाद्युपाधिना बिम्बप्रतिबिम्बरूपो भेदः, यथा च तत्र जलकृताः कम्पादयः प्रतिबिम्बस्यैव, यथा च प्रतिम्बिमानाम् अप्य् उपाधिभेदेन भेदाद् एकस्मिन्न् उदकुम्भे भग्ने तद्गतप्रतिबिम्बस्यैव बिम्बैक्यं नान्यगतस्य तथाविद्यायां प्रतिम्बिम्बस्य मदंशस्य जीवस्यैव तत्कृतो बन्धस् तस्य चोपाधितो भेदान् नाव्यवस्थेति । तथा चाहुः

यथैकस्मिन् घटाकाशे रजोभूमादिभिर् युते ।
न सर्वे सम्प्रयुज्यन्ते तथा जीवा सुखादिभिः ॥ इति ।

एतच् चातिरहस्यं स्वबुद्ध्या निश्चेतव्यम् इति सम्बोधयतिहे महामते ! इतरो मोक्षः ॥४॥

क्रमसन्दर्भः  एवं शरीरिणाम् प्रातीतिके बन्धे सति प्रत्येकम् एवं व्यवस्थेत्य् आहएकस्यैवेति । ममांशस्य रश्मिपरमाणुस्थानीयस्य । अत एव तस्य जीवस्यैव, न तु मण्डलस्थानीयस्य मम । अत एव चैकस्यैव, न तु सर्वस्येत्य् अर्थः । इतरो मोक्षः । अत्र रश्मिपरमाणुस्थानीयो व्यष्टिः । तत्र सर्वाभिमानी कश्चित् समष्टिर् इति ज्ञेयम् ॥४॥ [परमात्मसन्दर्भ ३८]

विश्वनाथः  ताभ्याम् एव मदीयशक्तिभ्याम् अविद्याविद्याभ्यां मदीयजीवशक्तेर् देहाध्यासप्रसारणाप्रसारणाभ्याम् अवस्तुभूताव् अपि बन्धमोक्षौ प्रत्यायितौ मदीयसृष्ट्यादिलीलाशक्तिप्रेरणवशाद् एवेत्य् आहएकस्यैवेति । अंशस्य विभिन्नांशशब्दवाच्यस्य प्रकृतिं विद्धि मे पराम् जीवभूतां महाबाहो ययेदं धार्यते जगत् [गीता ७.५] इति मदुक्तेर् जीवस्य मच्छक्तित्वेऽपि ममैवांशो जीवलोके जीवभूतः सनातनः [गीता १५.७] इति मदुक्तेर् एवांशत्वं चेत्य् अर्थः ।

ननु शरीरिणाम् इति पूर्वोक्तेः । नित्यो नित्यानां चेतनश् चेतनानाम् एको बहूनां यो विदधाति कामान् इति श्रुतेश् च जीवानां बहुत्वेऽपि कथम् एकस्येत्य् उक्तम् उच्यतेएकस्या अपि तटस्थाख्यजीवशक्तेर् वृत्तिबाहुल्याद् एव बहवो जीवा इत्य् उच्यन्ते । यथा एकस्या अपि बहिर् अङ्गाख्याया मायाशक्तेः प्रथमं अविद्या विद्या चेति द्वे वृत्ती तयोश् चापि प्रति जीवं वृत्तिबाहुल्याद् बहुत्वम् एव । यथा च मायावृत्तीनां मायाशब्दवाच्यत्वं तथैव जीववृत्तीनाम् अपि नित्यत्वम् एव ज्ञेयम् । नित्यो नित्यानाम् इति, बन्धमोक्षकरी आद्ये इत्य् आदिवचनेभ्यः अविद्याध्वंसे सति जीवस्य निर्वाण इत्य् आदिवाक्येषु ध्वंसनिर्वाणशब्दाभ्याम् उपरामब्रह्मसायुज्ये उच्यते । ब्रह्मणा सह युज्यत इति सयुक् तस्य भावः सायुज्यम् इति जीवस्य न तत्र स्वरूपध्वंसः । किं च

विष्णुशक्तिः परा प्रोक्ता क्षेत्रज्ञाख्या तथापरा ।
अविद्याकर्मसञ्ज्ञान्या तृतीया शक्तिर् इष्यते ॥ [वि.पु. ६.७.६१]
यया क्षेत्रशक्तिः सा तारतम्येन वर्तते ॥

इति विष्णुपुराणोक्तेर् जीवशक्तिर् मायाशक्तेः प्रायो वशीभूता सृष्टिलीलासिद्ध्यर्थम् इत्य् आहबद्ध इति अस्य जीवस्य अविद्यया बन्धः स च कर्मणोऽनादिः मोक्षसम्भवात् शान्तः इतरो मोक्षः स च जन्यत्वात् सादिर् अनश्वरत्वान् निरस्तो ज्ञेयः ॥४ ॥

 +++

 ॥ ११.११.५ ॥

अथ बद्धस्य मुक्तस्य वैलक्षण्यं वदामि ते ।
विरुद्धधर्मिणोस् तात स्थितयोर् एकधर्मिणि ॥

मध्वः  मुक्तस्य विष्णोः ॥ नित्यशुद्धबुद्धमुक्तसत्यसुखाद्वयप्रत्यगेकपूर्ण इत्य् अतः पदान्वयादित्य् आदिवचनात् । बद्धो जीवः ।

बद्धा जीवा इमे सर्वे पूर्वबन्धसमन्वयात् ।
नित्यमुक्तत्वतो विष्णुर् मुक्तनामा सदोदितः ।
अबद्धत्वाद् अमोक्षोऽपि दीप्यतेऽसौ रविर् यथा ॥ इति ब्रह्मसंहितायाम् ॥५ ॥

श्रीधरः  तद् एवं व्यवस्थाम् उपपाद्य कथं वर्तेतेत्यादिवैलक्षण्यप्रश्नस्योत्तरम् आहअथेति । तच् च वैलक्षण्यं द्विविधम् । जीवेश्वरयोर् एकं जीवानां चैकम् । तत्र् जीवेश्वरयोर् वैलक्षण्यगाहविरुद्धधर्मिणोर् इति सार्धद्वयेन । शोकानन्दधर्मवतोर् एकस्मिन् धर्मिणि शरीरे नियम्यनियन्तृत्वेन स्थितयोः ॥५॥

क्रमसन्दर्भः  न व्याख्यातम्.

विश्वनाथः  यद् उक्तङ्कैर् व्आ ज्ञायेत लक्ष्अण्ऐः ? इति तत्र सर्वसुज्ञेयानि मुक्तलक्षणान्य् आहयस्येति त्रिभिः । हिंस्रैर् दुर्जनिर् यस्यात्मा देहो हिंस्यते, उपानत्प्रहारादिभिः पीड्यते । यदृच्छया हेतुना विनैव येन केनापि स्रक्चन्दनादिना किञ्चिद् अर्च्यते वा, तत्र न व्यतिक्रियते नातिविक्रियते दुर्जनान् प्रति न क्रुध्यति, सुजनान् प्रति न तुष्यति चेत्य् अर्थः । यद् उक्तं याज्ञवल्क्येन

यः कण्टकैर् वितुदति चन्दनैश् च विलिम्पति ।
अक्रुद्धोऽपरितुष्टश् च समस्तस्य च तस्य च ॥

अथेति । अयं जीवो बद्धः, अयं जीवो मुक्त इति यथोच्यते, तथा जीवात्मा बद्धः परमात्मा मुक्त इत्य् अप्य् अयम् आत्मा अपहतपाप्म्मेतिवद् उच्यत एवेत्य् अतः प्रथमं जीवात्मपरमात्मनोर् वैलक्षण्यम् आकर्णयेत्य् आहसार्धद्वयेन । विरुद्धधर्मिणोः शोकानन्दधर्मवतोर् एकस्मिन् धर्मिणि शरीरे नियम्यनियन्तृत्वेन स्थितयोः ॥१५॥

 +++

 ॥ ११.११.६ ॥

सुपर्णाव् एतौ सदृशौ सखायौ
यदृच्छयैतौ कृतनीडौ च वृक्षे ।
एकस् तयोः खादति पिप्पलान्नम्
अन्यो निरन्नोऽपि बलेन भूयान् ॥

मध्वः  अनत्त्ऋत्वं हरेर् दुःख्आन् अत्त्ऋत्व्आद् उच्यते सद्आ ।
विषयान् विनापि पूर्णत्वात् स्वरूपानन्दभोगिनः ॥
सुख अत्त्य् एव हि सदा सर्वत्रापि स्थितं विभुः ।
स्वादोरोदनबद्ध्यात्ति जीवोऽस्वाद्व् अपि यत् सदा ।
अनारतं पारवश्यात् स्वाद्वतीति ततः श्रुतिः ॥ इति भोगनिर्णयः ।

अस्वादु स्वादुवद् ध्य् अत्ति जीवो नैवं जनार्दनः ।
अतो नातीति वचनम् अश्नतोऽपि सुखं सदा ॥ इति परभोगे ।

साशनानशनत्वेन नरदेवौ यथोदितौ ।
अत्तिं विनाप्य् अदौर्बल्य तथानत्तिर् हरेर् भुजः ॥ इति स्वाभाव्ये ।

तदैव प्रोक्तं निरन्नोऽपि बलेन भूयान् इति । स्वयं त्व् अत्त्य् एव तथापि नादननिबन्धनं तस्य बलम् इत्य् अर्थः ॥

यत्रासुपर्णा अमृतस्य भागम्
अनिमेषं विदथाभिस्वरन्ति ।
इनौ विश्वस्य भुवनस्य गोपाः
समाधीरः पाकम् अत्राविवेश ॥

यस्मिन् वृक्षे मध्वदः सुपर्णानि विशन्ते सुवते चाधिविश्वे । तस्येदाहुः पिप्पलं स्वाद्वग्रे तन् नोन्न शद्यः पितरं न वेदेत्य् आदिवाक्यशेषात् । वृक्षे स्थित्वा मध्वदः सुपर्णायम् अस्मिन्न् अशन्न्ति । सुपर्णे निविशन्ते तस्यैव सुपर्णस्य स्वादु पिप्पलं अन्यस् तु स्वादुवद् अश्नाति न स्वादु यावत् पितरं परमात्मानं न वेदेत्य् अर्थः ।

सुपर्णौ द्वौ शरीरस्थौ जीवश् च परमस् तथा ।
पारवश्याद् अनज् जीवस् तत्रात्तीति श्रुतौ श्रुतः ॥
स एव हि शुभस्यात्ता जीवोऽत्तास्येव वेदनात् ॥ इति कर्मसंहितायाम् ।

सर्वं वा अत्तीति तददिते त्वं यस्य ब्रह्म च क्षत्रं चोभे भवत ओदनः । अत्ता चराचरग्रहणात् ॥ अहं हि सर्वयज्ञानां भोक्ता च प्रभुर् एव च इत्य् आदेश् च ॥६॥

श्रीधरः  सुपर्णौ वृक्षात् पक्षिणाव् इव देहात् पृथग् भूतौ । सदृशौ चिद्रूपत्वात् । सखायौ अवियोगाद् ऐकमत्याच् च । यदृच्छयानिरुक्तया मायया । वृच्च्यत इति वृक्षो देहः, ऊर्ध्वमूलम् अवाक्शाखं वृक्षं यो वेद सम्प्रति [क.उ. २.३.१] इति श्रुतेः,

ऊर्ध्वमूलम् अधःशाखम् अश्वत्थं प्राहुर् अव्ययम् ।
छन्दांसि यस्य पर्णानि यस् तं वेद स वेदवित् ॥ [गीता १५.१] इति स्मृतेश् च ।

तस्मिन् कृतं नीडं निकेतनं हृदयरूपं याभ्यां तौ । तयोर् मध्ये एको जीवः पिप्पलान्नं पिप्पलोऽश्वत्थो देहस् तस्मिन्न् अदनीयं कर्म फलम् इत्य् अर्थः । खादति भक्षयति । अन्य ईश्वरो निरन्नोऽभोक्तापि निजानन्दतृप्तो बलेन ज्ञानादिशक्त्या भूयान् अधिकः । श्रुतिश् च

द्वा सुपार्णा सयुजा सखाया
समानं वृक्षं परिषस्वजाते ।
तयोर् अन्यः पिप्पलं स्वाद्व् अत्त्य्
अनश्नन्न् अन्यो अभिचाकशीति ॥ इति [मु. ३.१.१, श्वे.उ. ४.६] ॥६॥

क्रमसन्दर्भः  तादृशभेदं वैलक्षण्येनैव दर्शयतिसुपर्णाव् इति द्वाभ्याम् । अत्र सदृशाव् इति तदैवम् एवाभेदनिर्देशः क्वचिद् इति भावः । श्रुतौ सयुजेति समानं रूपं चिद्रूपत्वं युङ्क्ते भजत इति समानोऽर्थः ॥६॥

विश्वनाथः  सुपर्णौ वृक्षात् पक्षिणाव् इव देहात् पृथग्भूतौ, सदृशौ चिद्रूपत्वात्, सखायौ सहयोगात् । यदृच्छयेति । वृक्षयोर् आसक्त्यनासक्तिपूर्वकनीडकरणे तदीयपिप्पलान् नभोजित्वाभोजित्वे च हेत्वभाव उक्तः । मायया वृश्च्यत इति वृक्षो देहः ऊर्ध्वमूलम् अवाक्शाखं वृक्षं यो वेद सम्प्रति [क.उ. २.३.१] इति श्रुतेः । ऊर्ध्वमूलम् अधःशाखम् अश्वत्थं प्राहुर् अव्ययम् [गीता १५.१] इति स्मृतेश् च । तस्मिन् वृक्षे आसक्त्यनासक्तिपूर्वकं कृतं नीडं निकेतनं हृदयरूपं याभ्यां तौ तयोर् मध्ये एको जीवः पिप्पलान्नं पिप्पलोऽश्वत्थो देहस् तस्मिन्न् अदनीयं कर्मफलम् इत्य् अर्थः । खादति भुङ्क्ते । अन्यः परमात्मा निरन्न अभोक्तापि निजानन्दतृप्तो बलेन ज्ञानादिशक्त्या भूयान् अधिकः । श्रुतिश् च

द्वा सुपर्णा सयुजा सखाया
समानं वृक्षं परिषस्वजाते ।
तयोर् अन्यः पिप्पलं स्वाद्व् अत्त्य्
अनश्नन्न् अन्यो अभिचाकशीति ॥ [मु. ३.१.१, श्वे.उ. ४.६] इति ॥६॥

 +++

 ॥ ११.११.७ ॥

आत्मानम् अन्यं च स वेद विद्वान्
अपिप्पलादो न तु पिप्पलादः ।
योऽविद्यया युक् स तु नित्यबद्धो
विद्यामयो यः स तु नित्यमुक्तः ॥

मध्वः  जीवो मुक्तोऽपि नो जीवान् परमात्मानम् एव च ।
वेत्ति सर्वात्मना विष्णुर् वेत्य् एकः पुरुषोत्तमः ॥
तस्य प्रसादतः किञ्चित् ब्रह्माद्या अपि जानते ।
अन्यजीवान् अपेक्ष्यैको जानाति च चतुर्मुखः ॥
सामस्त्येन तद् अन्ये तु लेशज्ञानाः क्रमात् स्मृता ॥ इति विनिर्णये ॥

तान्य् अहं वेद सर्वाणि न त्वं वेत्थ परन्तप ॥ इत्य् आदि च ।

अज्ञा जीवास् तु कथ्यन्ते मुक्ता अप्य् अल्पवेदनात् ।
अज्ञा इत्य् एवोच्यते नित्यं सर्ववेत्तृत्वतो हरिः ॥ इति विशेष्ये ।

अनाद्यविद्ययान्धत्वं जीवस्य यदि योग्यता ।
प्रयत्नश् चानुकूल्यस्य दन्तवद् भवति ध्रुवम् ॥
नित्यम् एवान्यथान्धत्वम् अयोग्या मानुषादयः ।
बद्धत्वं सर्वजीवानां नियमां नित्यम् एव तु ॥
बद्धत्वं विष्ण्वधीनत्वम् अन्धत्वं तद् दर्शनम् ।
अतः क्वचिद् अनित्यत्वम् अद्न्हताया भविष्यति ॥
मुक्तस्यापि तु बद्धत्वम् अस्ति यत् स हरेर् वशः ।
मुक्ताख्या दुःखमोक्षात् स्याद् बद्धाख्या हर्ष्य् अधीनता ।
नित्यबद्धा अपि ततो मुक्ता दुःखविमोक्षतः ।
नित्यमुक्तस् त्व् एक एव हरिर् नारायणः प्रभुः ।
स्वतन्त्रत्वात् स्वतन्त्रत्वं तस्यैकस्य न चापरः ॥ इति मुक्तविवेके ।

शतम् सहस्राणि चतुर्दशेह परा गतिर् जीवगणस्य दैत्य ।
आरोहणं तत्कृतम् एव विद्धि स्थानं तथा निःसरणं च तेषाम् ॥
कृष्णो मुक्तैर् इयते वीतमोहैः । मुक्तानां परमा गतिर् इत्य् आदि भारते ॥

कलाः पञ्चदश त्यक्त्वा श्वतद्वीपनिवासिनाम् ।
मुक्ताख्या विष्ण्वधीनास् ते स्वाधिकानां वशे स्थिताः ॥
न चास्माद् अधिकं किञ्चित् सुखम् अस्ति हरिं विना ।
नित्यमुक्तः स एवैकः स्वतन्त्रः स यतः सदा ॥ इति माहात्म्ये ॥७॥

श्रीधरः  बलाधिक्यम् एवाहआत्मानम् इति । अतो योऽविद्यया युग् युक्तः स तु नित्यबद्धोऽनादिबद्धः । यस् तु विद्यप्रधानः स तु नित्यमुक्तः, मायाया अनावरकत्वाद् आश्रयाव्यामोहकत्वाच् च ॥७॥

क्रमसन्दर्भः  विद्यामय इत्य् अत्र विद्या स्वरूपशक्तिवृत्तिर् एव । व्याख्यातं चाक्रूरस्तुतौ [१०.३९.५५टीका द्रष्टव्या] ॥७॥

विश्वनाथः  स परमात्मा आत्मानं स्वम् अन्यं जीवं च वेद, न पिप्पलं कर्मफलम् अत्तीति सः । पिप्पलादो जीवस् तु न तु स्वम् अन्यं च वेद, युक् युक्तः स नित्यबद्धो जीवः । विद्यामय इति विद्याशब्देनात्रान्तरङ्गचिच्छक्तिर् उच्यते । न तु बहिरङ्गमायाशक्तिवृत्तिः, तथा च गोपालतापनी श्रुतिः (२.१९२०) द्वा सुपर्णौ भवतो ब्रह्मणोऽंशभूतस् तथेतरो भोक्ता भवति । अन्यो हि साक्षी भवतीति । वृक्षधर्मे तौ तिष्ठतः । ... यत्र विद्याविद्ये न विदामो विद्याविद्याभ्यां भिन्नः । विद्यामयो हि यः स कथं विषयी भवति इति । स्मृतिश् चछायातपौ यत्र न गृध्रपक्षाव् इति छायातपौ अविद्याविद्ये इति व्याख्या ॥७॥

 +++

 ॥ ११.११.८ ॥

देहस्थोऽपि न देहस्थो विद्वान् स्वप्नाद् यथोत्थितः ।
अदेहस्थोऽपि देहस्थः कुमतिः स्वप्नदृग् यथा ॥

मध्वः  शरीरस्थोऽपि विद्वत्त्वान् न विष्णुर् बध्यते क्वचित् ।
अविद्वत्त्वात् तु तत्रैव देहे जीवस् तु बध्यते ॥
स्वप्नदृग्वद् इमे जीवा हरिः स्वप्नोत्थितो यथा ।
सदा तम् एवाहिईनोऽपि ज्ञापनार्थम् उदीर्यते ॥ इति विवेके ॥८॥

श्रीधरः  इदानीं बद्धमुक्तजीवानाम् एव मिथो वैलक्षण्यम् आहदेहस्थोऽपीति दशभिः । विद्वान् मुक्तः संस्कारवशेन देहस्थोऽपि देहस्थो न भवति । यथा स्वप्नाद् उत्थितः स्मर्यमाने स्वप्नदेहे स्थितोऽपि तत्रस्थो न भवति, तद् गतसुखदुःखाद्यभावात्, तद्वत् । तथा च वस्तुतोऽदेहस्थोऽपि कुमतिर् अविद्वान् देहस्थस् तन् निमित्तसुखदुःखभाक् । यथा स्वप्नदेहगत इति ॥८॥

क्रमसन्दर्भः  न व्याख्यातम्.

विश्वनाथः  अथ बद्धमुक्तयोर् जीवयोर् मिथो वैलक्षण्यम् आहदेहस्थोऽपीति दशभिः । तत्र त्रिभिः कथं वर्तेतेत्य् अस्योत्तरम् आहविद्वान् मुक्तः संस्कारवशेन देहस्थोऽपि देहस्थो न भवति । यथा स्वप्नाद् उत्थितः बाधितानुवृत्तिन्यायेन स्मर्यमाने स्वप्नदेहे स्थितोऽपि तत्रस्थो न भवति, तद् गतसुखदुःखयोः स्वनिष्ठत्वेनाप्रतीतेः । तथा वस्तुतो न देहस्थोऽपि कुमतिर् अविद्वान् देहस्थस् तन् निमित्तसुखदुःखभाक् । यथा स्वप्नदृक् स्वप्नान् पश्यन् स्वप्नदेहगतः ॥८॥

 +++

 ॥ ११.११.९ ॥

इन्द्रियैर् इन्द्रियार्थेषु गुणैर् अपि गुणेषु च ।
गृह्यमाणेष्व् अहं कुर्यान् न विद्वान् यस् त्व् अविक्रियः ॥

मध्वः  गुणैर् अपि गुणेषु । अप्रधानैर् जीवैर् अप्रधानेषु विषयेषु ।

आत्मनो वशगैर् जीवैर् आत्मनो वशगेषु च ।
दुःखेषु गृह्यमाणेषु मनआदिभिर् इन्द्रियैः ॥
अहं दुःखीति नैवेशस् त्व् अहं पराह् पुमान् ।
जीवगं चेति तद् दुःखं विष्णुः पश्यति सर्वदा ॥
पारतन्त्र्याद् अहं दुःखीत् एवं जीवः प्रपश्यति ।
तस्मात् स दुःखभाग् उक्तो यावद् ईशः प्रसीदति ॥ इति स्वातन्त्र्ये ॥९॥

श्रीधरः  अत्र हेतुत्वेन वैलक्षण्यान्तरम् आह द्वभ्याम् । इन्द्रियैर् इन्द्रियार्थेषु गृह्यमाणेष्व् अपि यस् तु विद्वान्, स नाहङ्कुर्याद्, अहं गृह्णामीति मतिं न कुर्याद् इत्य् अर्थः । कुतः ? गुणैर् गुणेषु गृह्यमाणेषु । अत एवाविक्रियो रागादिशून्यः । तद् उक्तं गीतासु
तत्त्ववित् तु महाबाहो गुणकर्मविभागयोः ।
गुणा गुणेषु वर्तन्त इति मत्वा न सज्जते ॥ [गीता ३.२८] इति ॥९॥

क्रमसन्दर्भः  न व्याख्यातम्.

विश्वनाथः  इन्द्रियैर् इन्द्रियार्थेष्व् अपि गुणेषु गृह्यमाणेषु न अहं कुर्यात्, अहं गृह्णामीति मतिं न कुर्यात् । निरहङ्कारित्वे लिङ्गं अविक्रियस् तत्तद्विकाररहितः । विकारवत्त्वेऽपि अहं न किम् अपि करोमीति वाचैव बुर्वन् कपटी महाबद्धो ज्ञेयः ॥९॥

 +++

 ॥ ११.११.१० ॥

दैवाधीने शरीरेऽस्मिन् गुणभाव्येन कर्मणा ।
वर्तमानोऽबुधस् तत्र कर्तास्मीति निबध्यते ॥

मध्वः  गुणभाव्ये न कर्मणा गुणभूतः अस्वतन्त्रोऽहम् अस्मिन् कर्मणीति भावनीयेन ।
अस्वतन्त्रः स्वतन्त्रोऽस्मीत्य् एवं जीवः प्रभावयन् ।
बध्यते हीशकोपेन राजभावेन भृत्यवत् ॥ इति च ॥१०॥

श्रीधरः  अबुधस् तु पूर्वकर्माधीनेऽस्मिन् शरीरे वर्तमानो गुणैर् इन्द्रियैर् भाव्येन कर्मणा तत्र देहादौ निवध्यते । कुतः ? कर्तास्मीत्य् अहङ्कारेण । तद् उक्तं तत्रैव

प्रकृतेः क्रियमाणानि गुणैः कर्माणि सर्वशः ।
अहङ्कारविमूढात्मा कर्ताहम् इति मन्यते ॥ [गीता ३.२७] इति ।

एतैस् त्रिभिः श्लोकैः कथं वर्तेतेत्य् अस्य प्रश्नस्य सुखदुःखशून्यो निरभिमानश् च देहे वर्तत इत्य् उत्तरम् उक्तं भवति ॥१०॥

क्रमसन्दर्भः  न व्याख्यातम्.

विश्वनाथः  दैवाधीने पूर्वकर्माधीनेऽस्मिन् शरीरे वर्तमानः गुणैर् इन्द्रियैर् भाव्येन कृतेन कर्मणा निबध्यते । कुतः कर्तास्मीत्य् अहङ्कारेण । यद् उक्तं, अहङ्कारविमूढात्मा कर्ताहम् इति मन्यते ॥ [गीता ३.२७] इति ॥१०॥

 +++

 ॥ ११.११.११ ॥

एवं विरक्तः शयन आसनाटनमज्जने ।
दर्शनस्पर्शनघ्राण भोजनश्रवणादिषु ।
न तथा बध्यते विद्वान् तत्र तत्रादयन् गुणान् ॥

मध्वः  एवं विरक्तः शयने । एवम् अस्वातन्त्र्येण नित्यबद्धोऽपि । एवम् आत्मनोः स्वातन्त्र्यपारतन्त्र्ययोर् विद्वान् जीवोऽप्य् अविद्वज् जीववन् न बध्यते । एवं विद्वान् इत्य् अन्वयः ॥११॥

श्रीधरः  वैलक्षण्यान्तरं वदन् “किं भुञ्जीत” इत्यादिप्रश्नोत्तरम् आहएवम् इति त्रिभिः । अन्यगतम् एव कर्म मां बध्नातीत्य् एवं विरक्तो विद्वान् । तथा अविद्वान् इव शयनासनादिषु न बध्यते । कुतः ? तत्र तत्र विषयेषु गुणान् इन्द्रियाण्य् आदयन् भोजयंस् तत्साक्षित्वेन वर्तमानः, न तु स्वयम् अदन् ॥११॥

क्रमसन्दर्भः  न व्याख्यातम्.

विश्वनाथः  किं भुञ्जीतेति यद् उक्तं तत्राहएवम् इति त्रिभिः । न तथा बध्यते इति शयनासनादिषु यथा अविद्वांस् तत्र तत्रासक्त्या तत्तदुपायोत्थाभ्यां हर्षशोकाभ्यां बध्यते, तथा तेन बाधितानुवृत्तिन्यायेन, किञ्चिन्मात्रहर्षशोकवत्त्वेऽपि न क्षतिः । यतो विरक्तः तत्र तत्र विषयेषु गुणान् इन्द्रियाण्य् आदयन् भोजयंस् तत्साक्षित्वेन वर्तमानः, न तु स्वयम् अदन् ॥११॥

 +++

 ॥ ११.११.१२१३ ॥

प्रकृतिस्थोऽप्य् असंसक्तो यथा खं सवितानिलः ।
वैशारद्येक्षयासङ्ग शितया छिन्नसंशयः ।
प्रतिबुद्ध इव स्वप्नान् नानात्वाद् विनिवर्तते ॥

मध्वः  नित्यबद्धोऽपि जीवो य आत्मनो नित्यबद्धताम् ।
विष्णुना नित्यमुक्तत्वं तस्य वेत्ति समुच्यते ॥
तदधीनत्वब्न्धे तु विद्यमानेऽप्य् अदुःखभाक् ।
देहस्थोऽपि न दुःखी स्याद् अन्यवत् किम् उ मुक्तिगः ॥ इति परायणे ।

नानात्वम् इति वै मिथ्याज्ञानं कुत्रचिद् उच्यते ।
वस्तुयाथाथ्यतोऽन्यत्वात् ज्ञानस्योज्झो विवक्षितः ॥ इति वाक्गभ्ये ॥१२१३॥

श्रीधरः  एतद् एव कुतः ? तत्राहप्रकृतिस्थोऽपीति सार्धेन । यथा खं सर्वत्र स्थितम् अपि न सज्जते । यथा सविता जले प्रतिबिम्बितोऽपि । यथानिलः सर्वत्र सञ्चरन्न् अपि तद्वत् । असङ्गेन वैराग्येण शितय तीक्ष्णया छिन्नाः संशय असम्भावनादयो यस्य सः । नानात्वाद् देहादिप्रपञ्चात् ॥१२१३॥

क्रमसन्दर्भः  न व्याख्यातम्.

विश्वनाथः  एतद् एव कुतः ? तत्राहप्रकृतिस्थोऽपीति सार्धेन । यथा खं सर्वत्र स्थितम् अपि न सज्जते । यथा सविता सर्वत्र किरणजालं प्रसारयन्न् अपि, यथा च अनिलः सर्वत्र सञ्चरन्न् अपि तद्वत् । असङ्गेन वैराग्येण शितय तीक्ष्णया छिन्नाः संशया असम्भावनादयो यस्य सः । नानात्वान् नानादेहप्रपञ्चात् ॥१२१३॥

 +++

 ॥ ११.११.१४ ॥

यस्य स्युर् वीतसङ्कल्पाः प्राणेन्द्रियमनोधियाम् ।
वृत्तयः स विनिर्मुक्तो देहस्थोऽपि हि तद्गुणैः ॥

श्रीधरः  कथं विहरेत् ? इत्य् अस्योत्तरत्वेन वैलक्षण्यान्तरम् आहयस्य स्युर् इति । तद्गुणैर् देहगुणैः सङ्कल्पशून्याभिः प्राणादिवृत्तिभिर् विहरन् मुक्त इत्य् अर्थः ॥१४॥

क्रमसन्दर्भः  न व्याख्यातम्.

विश्वनाथः  यद् उक्तं कथं विहरेत् ? इति तत्राहयस्येति । तद्गुणैर् देहधर्मैः शोकमोहादिभिर् विनिर्मुक्तः सन् सङ्कल्पशून्याभिः प्राणादिवृत्तिभिर् विहरतीति भावः ॥१४॥

 +++

 ॥ ११.११.१५ ॥

यस्यात्मा हिंस्यते हिंस्रैर् येन किञ्चिद् यदृच्छया ।
अर्च्यते वा क्वचित् तत्र न व्यतिक्रियते बुधः ॥

श्रीधरः  एवं तावद् बद्धमुक्तयोः स्वसंवेद्यम् एव वैलक्षण्यम् उक्तम् इदानीं कैर् वा ज्ञायेत लक्षणैः” इत्य् अस्योत्तरतया परैर् अपि सुज्ञेयं वैलक्षण्यम् आहयस्यात्मेति त्रिभिः । हिंस्रैर् दुर्जनैर् अन्यैर् वा प्राणिभिर् यस्यात्मा देहः पीड्यते । यदृच्छया येन केनापि क्वचित् किञ्चिद् अर्च्यते वा स बुधश् चेत् तत्र न व्यतिक्रियते, नातिविक्रियते इत्य् अर्थः । तद् उक्तं याज्ञवल्क्येन, “यः कण्टकैर् वितुदति चन्दनैर् यश् च लिम्पति । अक्रुद्धोऽपरितुष्टश् च समस् तस्य च तस्य च ।” इति ।

क्रमसन्दर्भः  न व्याख्यातम्.

विश्वन्आथः  यद् उक्तं कैर् वा ज्ञायेत लक्षणैर् इति तत्र सर्वसुज्ञेयानि मुक्तलक्षणान्य् आहयस्येति त्रिभिः । हिंस्रैर् दुर्जनैर् यस्यात्मा देहो हिंस्यते । उपानत्प्रहारादिभिः पीड्यते । यदृच्छया हेतुना विनैव येन केनापि स्रक्चन्दनादिना किञ्चिद् अर्च्यते वा । तत्र न व्यतिक्रियते नातिविक्रियते दुर्जनान् प्रति न क्रुध्यति सुजनान् प्रति न तुष्यति चेत्य् अर्थः । यद् उक्तं याज्ञवल्क्येन

यः कण्टकैर् वितुदति चन्दनैश् च विलिम्पति ।
अक्रुद्धोऽपरितुष्टश् च समस् तस्य च तस्य च ॥ इति ॥१५ ॥

 +++

 ॥ ११.११.१६ ॥

न स्तुवीत न निन्देत कुर्वतः साध्व् असाधु वा ।
वदतो गुणदोषाभ्यां वर्जितः समदृङ् मुनिः ॥

मध्वः  दोष्अश् चैव गुण्अश् चोभ्आव् ईश्अतन्त्रौ न मे वश्औ ।
	इति ज्आनन् न दोष्अः स्य्आद् वर्जितोऽल्पगुण्एन च ॥ इति प्र्आथम्ये ॥१६ ॥

श्रीधरः  किं च साध्व् असाधु वा कुर्वतो वदतो वा जनान् न स्तुवीत न च निन्देत । यो लौकिकव्यवहारे विमुखः स मुक्त इत्य् अर्थः ।

क्रमसन्दर्भः  न व्याख्यातम्.

विश्वनाथः  स्आध्वस्आध्ऊ कुर्वतो वदतो व्आ जन्आन् न स्तुव्ईत न च निन्देत् ॥१६ ॥

+++

 ॥ ११.११.१७ ॥

न कुर्यान् न वदेत् किञ्चिन् न ध्यायेत् साध्व् असाधु वा ।
आत्मारामोऽनया वृत्त्या विचरेज् जडवन् मुनिः ॥

श्रीधरः  अपि च, न कुर्याद् इति । यो दैहिकेऽपि कर्मण्य् उदासीनः स मुक्तः । इतरो बद्ध इत्य् अर्थः । एतान्य् एव सर्वानि मुमुक्षोः साधनानि ज्ञातव्यानि ॥१७॥

क्रमसन्दर्भः  न व्याख्यातम्.

विश्वनाथः  अनय्आ व्ऋत्त्य्आ अनेन स्वभ्आवेन मुक्तलक्ष्अण्अभिन्नं बद्धलक्ष्अण्अं च ज्ञ्एयम् ॥१७॥

 +++

 ॥ ११.११.१८ ॥

शब्दब्रह्मणि निष्णातो न निष्णायात् परे यदि ।
श्रमस् तस्य श्रमफलो ह्य् अधेनुम् इव रक्षतः ॥

श्रीधरः  यस् तु केवलं शब्दब्रह्मण्य् अभिज्ञः पाण्डित्यमात्रश्लाघी न तूक्तैः साधनैस् तद् अर्थनिष्ठो भवेत् तं निन्दति । शब्दब्रह्मणि निष्णातोऽर्थतः पारं गतोऽपि परे ब्रह्मणि न निष्णायाद् ध्यणाद्यभियोगं न कुर्यात् तस्य शास्त्रश्रमः श्रमैकफलः, न तु पुरुषार्थपर्यवसायी । अधेनुं चिरप्रसूताम् ॥१८॥

क्रमसन्दर्भः  पूर्वं ज्ञानयोगम् उक्त्वाधुना भक्तियोगम् उद्भावयितुम् आहशब्दब्रह्मणीति । अत्र परब्रह्मपदेन परत्वमात्रम् उच्यते, न तु ब्रह्मत्वभगवत्त्वादिविवेकेनेति ज्ञेयं । सर्वत्र तत्सामान्यात् ॥१८॥ [भक्तिसन्दर्भ ६७]

विश्वन्आथः  किं च भगवति सच्चिदानन्दमयाकारत्वभावनया भक्तिं कुर्वीत । तदैवायम् उक्तलक्षणो मुक्तजीवः सिद्ध्येद् अन्यथा तु पतेद् इत्य् आहशब्दे वेदशास्त्रे ब्रह्मणि तत्प्रतिपाद्ये निर्विशेषे ब्रह्मणि च । निष्णातः विशिष्टज्ञानकुशलः । किन्तु परे ताभ्यां सकाशाद् अपि परमाश्रयत्वेन श्रेष्ठे भगवति, न निष्णायात् भक्तिकौशलवान् न भवेत् । निष्णातशब्दस्य कुशलार्थत्वाद् भगवति सच्चिदानन्दाकारत्वभावनया भक्तिर् एवात्र कुशलता । यां विना तस्य श्रमः साधनश्रमः श्रमैकफलो व्यर्थ एव । न तु पुरुषार्थप्रापकः । दुग्धकामस्य अधेनुं बन्ध्यां चिरप्रसूतां वा रक्षतो यथा श्रमः । अत्र शब्दब्रह्मणि वेदे निष्णातोऽपि परे ब्रह्मणि निर्विशेषे इति व्याख्यायाम् एकदेशान्वय उत्तरश्लोकार्थतात्पर्यविरोधश् च स्यात् ॥१८ ॥

 +++

 ॥ ११.११.१९ ॥

गां दुग्धदोहाम् असतीं च भार्यां
देहं पराधीनम् असत्प्रजां च ।
वित्तं त्व् अतीर्थीकृतम् अङ्ग वाचं
हीनं मया रक्षति दुःखदुःखी ॥

मध्वः  दुग्धदोह्आं तु ग्आं रक्ष्एत क्षीरम्आत्रप्रयोजनः ।
	यथ्आ तद्वद् धरेऽन्यव्आचो ध्आरण्अम् इष्यते ॥ इति हरिवंश्एष्उ ॥१९ ॥

श्रीधरः  एतद् एवान्यार्थनिदर्शनैः प्रपञ्चयतिगाम् इति । दुह्यत इति दोहः पयः । दुग्धो दोहो नोत्तरत्र दोह्योऽस्ति यस्यास् ताम् अर्थशून्याम् । असतीं भार्यां कामशून्याम् । देहं पराधीनं प्रतिक्षणं दुःखहेतुम् । असत्प्रजां दृष्टादृष्टसाधनशून्यं पुत्रम् । अतीर्थीकृतम् आगते पात्रेऽदत्तं वित्तं दुष्कीर्तिदुरितापादकम् । अङ्ग हे उद्धव ! दुःखानन्तरं दुःखम् एव यस्य स रक्षति ॥१९॥

क्रमसन्दर्भः  तद् एवं शब्दब्रह्माभ्यासस्य परब्रह्माभ्यासः प्रयोजनम् इत्य् उक्तं सर्वेष्व् एवांशेषु विशेषत उपनिषद्भागे शब्दब्रह्मणस् तत्प्रतिपादकत्वे स्थितेऽपि तद्विचारकोटिभिर् अपि परब्रह्मनिष्ठा न जायते, किन्तु यस्य तस्मिन्न् अंशे श्रीभगवदाकारपरब्रह्मलीलादिकं प्रतिपाद्यते, तदभ्यासेनैव भगवदाकारे च निष्ठा जायते । तद् उक्तं, संसारसिन्धुम् अतिदुस्तरम् उत्तितीर्षोर् नान्यः प्लव [भा.पु. १२.४.४०] इत्य् आदि, श्रेयःसृतिं भक्तिम् उदस्य ते [भा.पु. १०.१४.४] इत्य् आदि च । अत एव मदीयलीलाशून्यां वैदिकीम् अपि वाचं नाभ्यसेद् इत्य् आह द्वाभ्याम्गाम् इति । मया श्रीभगवत हीनां मम लीलादिशून्याम् ॥१९॥ [भक्तिसन्दर्भ ६८]

विश्वन्आथः  दृश्यश्रव्यादीन् विषयान् मत्सम्बन्धान् एव स्वीकुर्यात्, न तु मत्सम्बन्धशून्यान्, एतद् एव मयि निष्णातत्वम् इति वक्तुं सर्वेन्द्रियव्यापारोपलक्षणकम् एकं वागिन्द्रियव्यापारम् एव लक्षीकृत्य स बहुतरदृष्टान्तम् आहगाम् इति । दुह्यत इति दोहः पयः दुग्धो दोहो नोत्तरत्र दोह्योऽस्ति यस्यातां । कस्माच्चित् मूलदानेन विनैव प्राप्तां रक्षति पाति । गौर् इयं मद्दत्तबहुतरघासादिचारणैर् दुग्धवती पुनः प्रसूतिमती च भविष्यतीति बुद्ध्या दुग्धलोभी दुःखदुःखी । ऐहिकदुःखवान् आयत्यां तस्या गोर् दुग्धलाभदर्शनाद् उपेक्षणाद् उपेक्षणजन्यपापात् पारत्रिकं च यद् दुःखं तद्वान् । एवं असतीं भार्यां, सतीजनकृतधर्मोपदेशाद् इयम् आयत्यां सती भविष्यतीति बुद्ध्या सन्तानकामलोभी रक्षतीति । एवम् असत्प्रजाम् इत्य् आदाव् अपि व्याख्येयम् । देहं पराधीनं प्रतिक्षणं दुःखहेतुं, असत्प्रजां दृष्टादृष्टफलशून्यं पुत्रं, आगते पात्रे अदत्तं वित्तं दुष्कीर्तिदुरितापादकम् । अङ्ग, हे उद्धव, दुःखानन्तरं दुःखम् एव यस्य स एव रक्षति ॥१९॥

 +++

 ॥ ११.११.२० ॥

यस्यां न मे पावनम् अङ्ग कर्म
स्थित्युद्भवप्राणनिरोधम् अस्य ।
लीलावतारेप्सितजन्म वा स्याद्
वन्ध्यां गिरं तां बिभृयान् न धीरः ॥

मध्वः  स्थितिश्अब्देन नियमः क्वचिज् ज्ईवनम् उच्यते ।
	उत्थितत्वं क्वचिच् चैव क्वचिद् गतिविरोधित्आ ॥ इति श्अब्दनिर्ण्अये ॥२० ॥

श्रीधरः  मया हीनां वाचम् इत्य् उक्तं विवृणोति । यस्यां वाचि मे जगतः शोधकं चरित्रं न स्यात् । किं तत् ? अस्य विश्वस्य स्थित्यादिरूपम्, तद् धेतुर् इत्य् अर्थः । लीलावतारेष्व् ईप्सितं जगतः प्रेमास्पदं श्रीरामकृष्णादिजन्म वा न स्यात् । तां निष्फलां गिरं धीरो धीमान् न धारयेत् ॥२०॥

क्रमसन्दर्भः  यस्याम् इति । तां निष्फलां गिरं वेनलक्षणाम् अपि तदुक्तं श्रीनारदेनइदं हि पुंसस् तपसः श्रुतस्य वा [भा.पु. १.५.२२] इत्य् आदि । अत एव गीतं कलियुगपावनावतारेण श्रीभगवता

श्रुतम् अप्य् औपनिषदं दूरे हरिकथामृतात् ।
यन् न सन्ति द्रवच्चित्तकम्पाश्रुपुलकोद्गमा ॥ [पद्या. ३९] इति ॥२०॥
[भक्तिसन्दर्भ ६९]

विश्वन्आथः  ननु, त्वत्सहितैव सा वाक् का किं तत्त्वम् अस्यादिजीवब्रह्मैक्यप्रतिपादिका वा काचिद् अन्यैवेवेति तां स्पष्टम् आवेदयेत्य् अपेक्षायाम् आहयस्या मम कर्मचरितं विश्वस्य स्थितिर् उद्भवः प्राणनिरोधः संहारश् च यत्र तत् । ततोऽप्य् उत्कृष्टतमत्वेन विमृश्याहलीलावतारेषु ईप्सितं सर्वजगत्सुभगं जन्म मत् जन्मोपलक्षितबाल्यलीलादिकं यत्र तत्र चरित्रं न स्यात् तां गिरं वेदलक्षणाम् अपि बन्ध्यां विफलां धीरः पण्डितो न विभूयात् पण्डित एव विभूयात् ॥२०॥

 +++

 ॥ ११.११.२१ ॥

एवं जिज्ञासयापोह्य नानात्वभ्रमम् आत्मनि ।
उपारमेत विरजं मनो मय्य् अर्प्य सर्वगे ॥

मध्वः  अर्थाद् अन्यथात्वेन मनसः परिवर्तनं, नान्यत्वभ्रमः ।

जीवस्येशत्वविज्ञानं जीवानाम् एकता तथा ।
ईशस्य बहुता ज्ञानम् ईशस्यानीशता तथा ।
जगतो सत्यता ज्ञानं नानात्वभ्रम उच्यते ॥ इति विवेके ॥२१॥

श्रीधरः  उक्तं ज्ञानमार्गम् उपसंहरतिएवं निश्चित्य विचारेणात्मनि नानात्वभ्रमं देहाद्यध्यासं निरस्य निर्मलं मनो मयि सर्वगे परिपूर्णे समर्प्य सन्धार्य उपारमेत । न शास्त्रपाण्डित्यमात्रेणेत्य् अर्थः ॥२१॥

क्रमसन्दर्भः  तद् एवं भक्त्यैव ज्ञानं सिद्धयतीत्य् उक्त्वा, तं च ज्ञानमार्गम् उपसंहरतिएवम् इति । जिज्ञासया, बद्धो मुक्त इति व्याख्या गुणतो मे न वस्तुतः [भा.पु. ११.११.१] इत्य् आदि पूर्वोक्तप्रकारकविचारेण । आत्मनि शुद्धजीवे नानात्वं देवत्वमनुष्यत्वादिभेदम् अपोह्य एवं मल्लीलादिश्रवणेन मनो मयि ब्रह्माकारे सर्वगे अर्प्य धारयित्वा उपारमेत ॥२१॥ [भक्तिसन्दर्भ ७०]

विश्वनाथः  ज्ञानमार्गम् उपसंहरतिएवं जिज्ञासया उक्तलक्षणप्रकारेण विचारेण, आत्मनि स्वस्मिन् नानात्वभ्रमं देहद्वयाभिमानलक्षणं देवत्वमनुष्यत्वादिभेदम् अपोह्य निरस्य उक्तलक्षणया भक्त्या च मयि विरजं विपक्वमायाकषायं मनः समर्प्य भक्त्युत्थेन विज्ञानेन उपारमेत मत्सायुज्यं प्राप्नुयात् । तथा चोक्तं

भक्त्या माम् अभिजानाति यावान् यश् चास्मि तत्त्वतः ।
ततो मां तत्त्वतो ज्ञात्वा विशते तदनन्तरम् ॥ [गीता ११.५५] इति ॥२१॥

 +++

 ॥ ११.११.२२ ॥

यद्य् अनीशो धारयितुं मनो ब्रह्मणि निश्चलम् ।
मयि सर्वाणि कर्माणि निरपेक्षः समाचर ॥

श्रीधरः  यद्य् अनीशोऽशक्तस् तर्ह्य् आस्ताम् इदं मद्भक्त्यैव कृतार्थो भविष्यसि ? इत्य् आहमयीति ॥२२॥

क्रमसन्दर्भः  तद् एवं ज्ञानमिश्रां भक्तिम् उपदिश्य तदनादरेणानुषङ्गसिद्धज्ञानगुणां शुद्धाम् एव भक्तिम् उपदिशति चतुर्भिःयदीति । निश्चये, यथा टीकायां धत्ते पदं त्वम् अविता यदि विघ्नमूर्ध्नि [भा.पु. ११.४.१०] इत्य् आदिवत् । अत्र ज्ञानेच्छुर् एव प्रकृतेः । श्रीमदुद्धवं प्रति च तादृशत्वम् आरोप्यैवेदम् उच्यते । ततश् च, श्रेयःसृतिं भक्तिम् उदस्य ते विभो क्लिश्यन्ति [भा.पु. १०.१४.४] इत्य् आदि प्रमाणेन भक्तिं विना केवलज्ञानमार्गेण मनो ब्रह्मणि धारयितुं निश्चितम् एवानीशो भवसि । ततोऽपि स्वतो ज्ञानादिसर्वगुणसेवितं भक्तियोगम् एवाश्रयेति तत्सोपानम् उपदिशति मयीत्यादिना ।

अथवा प्राक्तनभक्तिबलाभावात् ब्रह्मज्ञानेच्छुर् यदि तत्र मनो धारयितुम् अनीशः स्यात्, तदाधुनाप्य् एवं कुर्व् इति योज्यम् । समाचर अर्पय निरपेक्षः वाञ्छान्तररहितः । किं वा, तद् एवम् अपि यस्य लीलाकथायां श्रद्धा न स्यात्, तस्य ब्रह्मधारणायाम् अप्य् अशक्तिः स्यत्, किम् उत भगवद्धारणायाम् इति लक्ष्येण शुद्धभक्ताव् एव पर्यवसाययितुम् आहयद्य् अनीश इति ॥२२॥ [भक्तिसन्दर्भ ७१]

विश्वनाथः  एवं च मदर्पितनिष्कामकर्मणैवान्तःकरणशुद्धिर् अन्तःकरणशुद्ध्यधीनम् एव भक्तिसहितज्ञानं, तेन च ब्रह्मणि निश्चलमनोधारणा, ततो ब्रह्मभूतः प्रसन्नात्मा [गीता १८.५५] इत्य् आदि मदुक्तेर् विद्योपरामसमये विद्योत्तीर्णाया मद्भक्तेः प्राप्तिस् तया च विपक्वकषायस्य मनसो मयि सम्यङ् निदिध्यासनं, ततो भक्त्युत्थेन शुद्धज्ञानेन सायुज्यम् इति क्रमः । तत्र कश्चिद् यदि निश्चलमनोधारणात्मिकां चतुर्थीं भूमिकाम् अप्य् अधिरोढुं न शक्नुयात् तदा स्वान्तःकरणस्य सम्यक् शुद्धभावम् अनुमाय तच्छुद्ध्यर्थं पुनर् अपि मदर्पितनिष्कामकर्मैव कुर्याद् इति उद्धवं लक्ष्यीकृत्याहयद्य् अनीश इति । सर्वाणि नित्यनैमित्तिकनिवृत्तकर्माणि ॥२२॥

 +++

 ॥ ११.११.२३२४ ॥

श्रद्धालुर् मत्कथाः शृण्वन् सुभद्रा लोकपावनीः ।
गायन्न् अनुस्मरन् कर्म जन्म चाभिनयन् मुहुः ॥
मदर्थे धर्मकामार्थान् आचरन् मदपाश्रयः ।
लभते निश्चलां भक्तिं मय्य् उद्धव सनातने ॥

श्रीधरः  मदर्पणेन कर्मणा विशुद्धसत्त्वस्यान्तरङ्गां भक्तिम् आहश्रद्धालुर् इति द्वाभ्याम् । अभिनयन् स्वयम् अनुकुर्वन् । आचरन् सेवमानः ॥२३२४॥

क्रमसन्दर्भः  श्रद्धालुत्वे च सति शुद्धां भक्तिम् आहश्रद्धालुर् इति युग्मकेन । अभिनयन् जन्मकर्मलीलयोर् मध्ये येऽशां निजाभीष्टभावभक्तगतास् तान् स्वयम् अनुकुर्वन् भगवद्गतान् भक्तान्तरगतांश् च तान् अन्यद्वारानुकुर्वन्न् इत्य् अर्थः ॥२३॥

किं च, यो धर्मो गोदानादिलक्षणस् तम् अपि मदर्थे मदीयजन्मादिमहोत्सवाङ्गत्वेनैव, यश् च कामो महाप्रासादवासादिलक्षणस् तम् अपि मदर्थे मदीयसेवार्थमन्मन्दिरवासादिलक्षणत्वेनैव, यश् चार्थो धनसङ्ग्रहस् तम् अपि मदर्थे मत्सेवामात्रोपयोगित्वेनैवाचरन् सेवमानः मदपाश्रयः आश्रयान्तरशून्यचेताश् च सन्, ताम् एव कथाश्रवणादिलक्षणां भक्तिं मयि निश्चलां सर्वदाप्य् अव्यभिचारिणीं लभते । तत्सुखेन कैवल्यादाव् अप्य् अनादरात्, न च भजनीयस्य चलतया वा सा चलिष्यतीति मन्तव्यम् इत्य् आहसनातन इति ॥२४॥ [भक्तिसन्दर्भ ७२७३]

विश्वनाथः  तद् एवं सार्धैश् चतुर्भिर् ज्ञानयोगम् उक्त्वा, भक्तियोगम् आहश्रद्धालुर् इत्य् आदिना, मया स्या ह्य् अकुतोभय [भा.पु. ११.१२.१५] इत्य् अन्तेन । अत्र शीलार्थकेनालुच्प्रत्ययेन भक्ताव् औपाधिकश्रद्धावन्तो ज्ञानिप्रभृतयो व्यावृत्ताः । प्रथमत एव श्रद्धालुर् इति पदोपन्यासो भक्ताव् ईदृशश्रद्धावान् एवाधिकारीति ज्ञापयति । यद् वक्ष्यते

यदृच्छया मत्कथादौ जातश्रद्धस् तु यः पुमान् ।
न निर्विण्णो नातिसक्तो भक्तियोगोऽस्य सिद्धिदः ॥
तावत् कर्माणि कुर्वीत न निर्विद्येत यावता ।
मत्कथाश्रवणादौ वा श्रद्धा यावन् न जायते ॥ [भा.पु. ११.२०.८९]

इति ज्ञानकर्माधिकारिभेदोऽस्य भेदाश् च सुभद्राः दधिपयःपरस्त्रीचौर्यवेणुगानरासाद्या गायन्न् अनुस्मरन्न् इति गानस्य पौनःपुन्येन स्मरण्सयापि पौनःपुन्यं स्वत एव भवेद् इति भावः । कर्म कालियदमनादिकं, जन्म नन्दोत्सवादिकं, नाटकादिरीत्या अभिनयन् । चकारात् गायन्न् अनुस्मरंश् च ।

मदर्थे मत्सेवार्थं मज्जन्मयात्रादिदिवसे, मत्स्वरूपश्रीगुरुदेवाराधनदिवसे च, धर्मा ब्राह्मणवैष्णवसम्प्रदानकान्नवस्त्रादिदानानि । कामा वैष्णवसमाजप्राप्तमधुरमहाप्रसादान्नभोजनस्रक्चन्दनताम्बूलोपयोगवसनपरिधानाद्याः । अर्था विष्णुवैष्णवसेवार्थद्रव्याहरणानि आचरन् कुर्वन्, निश्चलां साधनसाध्यदशयोः स्थिरां नैष्ठिकीं सनातने इति तदाराध्यस्य मद्विग्रहस्यास्य सनातनत्वात् तद्भक्तिर् अपि सनातनी निश्चलैवेति भावः ॥२३२४॥

 +++

 ॥ ११.११.२५ ॥

सत्सङ्गलब्धया भक्त्या मयि मां स उपासिता ।
स वै मे दर्शितं सद्भिर् अञ्जसा विन्दते पदम् ॥

श्रीधरः  ततश् चानेन प्रकारेण मयि मत्सङ्गेन लब्धया भक्त्या स भक्तो माम् उपासिता ध्याता भवति । स च ध्यानशीलः सद्भिर् दर्शितं वै निश्चितं सुखेनैव मे पदं स्वरूपं प्राप्नोति ॥२५॥

क्रमसन्दर्भः  नन्व् एवं भूतभक्तिमार्गे प्रवृत्तिर् निष्ठा वा कथं स्यात् ? इत्य् आशङ्क्य तत्र हेतुम् आहसत्सङ्गेति । भक्त्या भक्तिरुच्या स भक्तो माम् उपासिता भजमानो भवति । तस्य च भक्तस्य मदीयं ब्रह्माकारं भगवदाकारं च सर्वम् अपि स्वरूपविज्ञानम् अनायासेनैव भवतीत्य् आहस वै म इति । अञ्जसा भक्त्यनुषङ्गेनैव । पदं स्वरूपम् ॥२५॥ [भक्तिसन्दर्भ ७४]

विश्वनाथः  एवम्भूतायां भक्तौ कः प्रवर्तक इत्य् अपेक्षायाम् आहसत्सङ्गेति । भक्त्या उक्तलक्षणया नैष्ठिक्या उपासिता भजमानो भवति । ततश् च सद्भिर् एव दर्शितं पदं मच्चरणं मद्धाम वा अञ्जसा शीघ्रं रुच्यासक्तिरतिप्रेमभूमिकारूढः सन् विन्दते प्राप्नोति ॥२५॥

 +++

 ॥ ११.११.२६२७ ॥

श्रीउद्धव उवाच
साधुस् तवोत्तमश्लोक मतः कीदृग्विधः प्रभो ।
भक्तिस् त्वय्य् उपयुज्येत कीदृशी सद्भिर् आदृता ॥
एतन् मे पुरुषाध्यक्ष लोकाध्यक्ष जगत्प्रभो ।
प्रणतायानुरक्ताय प्रपन्नाय च कथ्यताम् ॥

श्रीधरः  सत्सङ्गलब्धया भक्त्येत्य् उक्तं तत्र सतां भक्तेश् च विशेषं पृच्छतिसाधुर् इति । साधवः स्वस्वमतिकल्पिताः सन्ति बहवः, तव तु कीदृशः सम्मतः । भक्तिर् अपि बहुविधा लोके, कीदृशी पुनस् त्वय्य् उपयुज्येत । सद्भिश् च नारदादिभिर् आदृता ॥२६॥

एतच् च कथ्यताम् । इदं चातिगुह्यं त्वयैव वक्तव्यम् इत्य् ऐश्वर्यम् आविष्करोतिहे पुरुषाध्यक्षेत्य् आदिना । ब्रह्मादिनियन्तः ॥२७॥

क्रमसन्दर्भः  उप आधिक्येन युज्येत, सैव सद्भिर् आदृता, साधूनां स्वभक्तानां माहात्म्यं त्वम् एव सुष्ठु जानासि । भक्तेस् तत्त्वं तु ते साधव एवेति भेदेन पृष्टम्हे पुरुषाध्यक्ष! महत्स्रष्ट्राद्यवतारिन् ! लोको वैकुण्ठः । जगच् चानन्तब्रह्माण्डात्मकं प्रणताय भक्ताय अनुरक्ताय स्निग्धाय प्रपन्नाय स्वैकशरणाय ॥२६२७॥

विश्वनाथः  भक्तिप्रादुर्भावकं साधुम् एव श्रुत्वा तल्लक्षणं पृच्छति साधुर् इति । मतस् तव सम्मतः । सद्भिर् आदृतापि भक्तिस् त्वयि कीदृश्य् उपयुज्येत ॥२६२७॥

 +++

 ॥ ११.११.२८ ॥

त्वं ब्रह्म परमं व्योम पुरुषः प्रकृतेः परः ।
अवतीर्णोऽसि भगवन् स्वेच्छोपात्तपृथग्वपुः ॥

मध्वः  स्वेच्छोपात्तपृथग्वपुः ।
	वसुदेवादिशरीरं स्वेच्छयानेन स्वीकृतम् इति ।
	नित्यानन्दशरीरोऽपि वसुदेवादि देहगः ॥
	प्रदर्शयेज् जनिं स्वस्य नित्यं देहविवर्जितः ।
वसुदेवादिदेहेषु प्रवेशस् तस्य भण्यते ॥
देहोपादानम् इति तु न ह्य् अन्यो देह इष्यते ।
अन्याभिमतदेहेषु प्रविष्टः सर्वदा हरिः ॥
नान्यानभिमतो देहो विष्णोर् अस्ति कदाचन ।
अतो शरीरो भगवान् पुत्रताभिमतिस् तु या ।
वसुदेवादिकानां तु सैव मिथ्यामतिर् भवेत् ॥
अन्याहं भावयुग् देह एवासौ हरिर् आस्थितः ।
न तद् अन्येषु देहेषु क्वचित् तस्य प्रवेशनम् ।
मम पुत्रस् त्व् अयम् इति भ्रमणाय यदा हरिः ।
वसुदेवादिदेहेषु तनूपात्तिस् तु सा गतिः ॥
अनुपात्तशरीरस्य तनूपातिर् इतीष्यते ।
तद्देहं पितृदेहत्वे उपादत्ते यतो हरिः ॥ इति प्रकाशसंहितायाम् ॥२८ ॥

श्रीधरः  अत्र हेतुः, त्वम् इति । व्योमवदसङ्गः । यतः प्रकृतेः परः । स्वेषां भक्तानाम् इच्छयोपात्तं पृथक् परिमितं वपुर्येन सः ।

क्रमसन्दर्भः  साक्षाद्भगवान् एव त्वम् अवतीर्णोऽसि । भगवत एव वैभवम् आहब्रह्म त्वं परमव्योमाख्यो वैकुण्ठस् त्वम् । प्रकृतेः परः पुरुषोऽपि त्वम् इति । भगवान् अपि कथम्भूतः सन्न् अवतीर्णः ? स्वेच्छामयस्य [भा.पु. १०.१४.२] इत्य् अनुसारेण स्वेषां सर्वेषाम् एव भक्तानाम् इच्छायै तां पूरयितुम् उपात्तानि । ततस् तत आकृष्टानि पृथग्वपूंषि निजतत्तदाविर्भावा येन तथाभूतः सन्न् इति तं प्रति यथाह जाम्बवान्यस्येषदुत्कलितरोषकटाक्षमोक्षैः [भा.पु. १०.५६.५८] इत्य् आदि । तथा च देवाः केतुस् त्रिविक्रमयुतस् त्रिपतत्पताकः [भा.पु. ११.६.१३] इत्य् आदि । यथा च ब्रह्मानारायणस् त्वम् इत्य् आदौ नारायणोऽङ्ग नरभूजलायनात् [भा.पु. १०.१४.१४] इति । यथा च देवाःस्यान् नस् तवाङ्घ्रिः [भा.पु. ११.६.१०] इत्य् आदि । अत एवाक्रूरःअद्भुतानीह [भा.पु. १०.४१.४] इत्य् आदि । अत एव गोविन्दभुजगुप्तायाम् [भा.पु. ११.२.१] इत्य् आदि ॥२८॥ [कृष्णसन्दर्भ ९०]

विश्वनाथः  किं च, त्वद्भक्तिप्रवर्तकः साधुस् त्वत्स्वरूपाद् भिन्नोऽपि तत्स्वरूपभूत एवेत्य् आह त्वम् इति । व्योमवद् असङ्गः । यतः प्रकृतेः परः । तद् अपि प्राकृतेऽस्मिन् लोके कृपया जीवोद्धारार्थम् अवतीर्णोऽसि । कीदृशः ? स्वैर् भक्तैर् इच्छयोपात्तानि गृहीतानि पृथग् भूतानि वपूंषि यतः सः, स्वरूपभूतानि वपूंष्य् एव त्वं स्वभक्तिप्रवर्तनार्थं भक्तेभ्यो ददासीत्य् अर्थः । यद् उक्तं नारदेन प्रयुज्यमाने मयि तां शुद्धां भागवतीं तनुम् [भा.पु. १.६.२९] इति । अत एव त्वद्भक्तं गुरुं लोकास् त्वत्स्वरूपत्वेनैव ध्यायन्तीति भावः । यद् वा, त्वम् आत्मारामत्वात् जगत्य् अस्मिन्न् उदासीनोऽपि स्वभक्तिप्रचारणार्थम् अवतरस्य् एवेत्य् आह  त्वम् इति । स्वेच्छया उपात्तानि पृथक् पृथग् वपूंषि श्रीकपिलदत्तात्रेयश्रीनारदाद्याकारा येन सः । यद् उक्तं बहुमूर्त्यैकमूर्तिकम् इति ॥२८॥

+++

 ॥ ११.११.२९३१ ॥

श्रीभगवान् उवाच
कृपालुर् अकृतद्रोहस् तितिक्षुः सर्वदेहिनाम् ।
सत्यसारोऽनवद्यात्मा समः सर्वोपकारकः ॥
कामैर् अहतधीर् दान्तो मृदुः शुचिर् अकिञ्चनः ।
अनीहो मितभुक् शान्तः स्थिरो मच्छरणो मुनिः ॥
अप्रमत्तो गभीरात्मा धृतिमाञ् जितषड्गुणः ।
अमानी मानदः कल्यो मैत्रः कारुणिकः कविः ॥

श्र्ईधरः तत्र त्रिंशल्लक्षणैः साधुं निरूपयतिकृपालुर् इति पञ्चभिः । कृपालुः परदुःखासहिष्णुः । सर्वदेहिनां केषाञ्चिद् अप्य् अकृतद्रोहः । तितिक्षुः क्षमावान् । सत्यं सारं स्थिरं बलं वा यस्य सः । अनवद्यात्मा असूयादिरहितः । सुखदुःखयोः समः । यथाशक्ति सर्वेषाम् अप्य् अकारकः । कामैर् अक्षुभितचित्तः । दान्तः संयतबाह्येन्द्रियः । मृदुर् अकठिनचित्तः । अकिञ्चनः अपरिग्रहः । अनीहो दृष्टक्रियाशून्यः । मितभुक् लघ्वाहारः । शान्तो नियतान्तःकरणः स्थिरः स्वधर्मे । मच्छरणो मदेकाश्रयः । मुनिर् मननशीलः । अप्रमत्तः सावधानः । गभीरात्मा निर्विकारः । धृतिमान् विपद्य् अप्य् अकृपणः । जितषड्गुणः शोकमोहौ जरामृत्यू क्ष्त्पिपासे षडूर्मय एते जिता येन सः । अमानी न मानाकाङ्क्षी । अन्येभ्यो मानदः । कल्यः परबोधने दक्षः मैत्रः अवञ्चकः । कारुणिकः करुणयैव प्रवर्तमानो न तु दृष्टलोभेन । कविः सम्यक् ज्ञानी ॥२९३१॥

सनातनगोस्वामी (ह.भ.वि. १०.१८२०)  श्रीभगवता प्रकर्षेण दत्ते उद्धवकृतप्रश्नस्यसाधुस् तवोत्तमःश्लोकम् अतः कीदृग्विधः प्रभो [भा.पु. ११.११.२६] इत्य् अस्योत्तरे प्रतिवचने । कृपालुः परदुःखासहिष्णुः । सर्वदेहिनां केषाञ्चिद् अप्य् अकृतद्रोहः । यद् वा, सर्वदेहिनाम् उत्तममध्यमनीचानां तितिक्षुः अपराधसहिष्णुः । सत्यं सारं स्थिरं बलं यस्य सः । अनवद्यात्मा असूयादिरहितः । सुखदुःखयोः समः । यथाशक्ति सर्वेषाम् उपकारकः । कामैर् अक्षुभितचित्तः । दान्तः संयतबाह्येन्द्रियः । मृदुर् अकठिनचित्तः । शुचिः सदाचारः । अकिञ्चनः अपरिग्रहः । अनीहो दृष्टक्रियाशून्यः । मितभुक् लघ्वाहारः । शान्तो नियतान्तःकरणः । स्थिरः स्वधर्मनियमादौ । मच्छरणो मदेकाश्रयः । मुनिर् मननशीलः, वृथावार्तात्यागी वा । अप्रमत्तः सावधानः । गभीरात्मा निर्विकारः । धृतिमान् विपद्य् अप्य् अकृपणः । जितषड्गुणः शोकमोहौ जरामृत्यू क्ष्त्पिपासे षडूर्मय एते जिता येन सः । अमानी मानाकाङ्क्षरहितः । अन्येभ्यो मानदः । कल्यः परबोधने दक्षः । मैत्रः अवञ्चकः । कारुणिकः करुणयैव सर्वत्र प्रवर्तमानः, न तु दृष्टलोभेन । कविः सम्यग्ज्ञानी भगवद्वर्णनशीलो वा ।

यद्यप्य् एते परदुःखसहिष्णुतादयो गुणाः कतिचिद् अन्येष्व् अपि सम्भवेयुः, तथापि यस्यास्ति भक्तिर् भगवत्य् अकिञ्चना सर्वैर् गुणैस् तत्र समासते सुराः [भा.पु. ५.१८.१२] इत्य् आदि न्यायेन सर्वेषाम् एषां गुणानां भगवद्भक्तिष्व् एव सम्यग्वृत्तेः । किं वा, भगवद्भक्तानां शुद्धसात्त्विकतया तेष्व् एव निष्ठाव्याप्त्या तैर् गुणैर् भगवद्भक्तत्वं बोध्यते इति दिक् । एवम् अग्रेऽप्य् ऊह्यम् ॥२९३१॥

क्रमसन्दर्भः  अतह् साधनतारतम्येन साधूनां तारतम्यम् आह पञ्चभिः । तत्रावरं मिश्रभक्तेः [कर्माकारायाः ज्ञानाकारायाः वा] साधकम् आहकृपालुर् इति त्रिकेण । अत्र मच्छरण इति विशेष्यम् । उत्तरत्र स च सत्तम इति चकारेण तु पूर्वोक्तो यथा सत्तमः तथायम् अपि सत्तम इति व्यक्तिर् एवम् एवम्भूतो मच्छरणः सत्तम इत्य् आक्षिप्यते । अन्यत् तैः तत्र स्थिरः स्वधर्मे इति स्वकान् धर्मान् सन्त्यज्य इत्य् उत्तरोक्ताद् भिन्नत्वापादनार्थम् । अत्रैव मूले सर्वान् इति पदेन कोऽपि न त्यक्तः । अस्तु तावद् विरुद्धानां [धर्माणां] वार्तेति भावः ॥२९३१॥

विश्वनाथः  कर्मज्ञानादिमिश्रा, केवला चेति मद्भक्तेर् द्वैविध्यात् तत्प्रवर्तकः साधुर् अपि द्विविधस् तत्र प्रथमम् आह कृपालुर् इति त्रिभिः । कृपालुः परसंसारदुःखासहिष्णुः । स्वद्रोहिण्य् अपि जने अकृतद्रोहः । सर्वदेहिनाम् स्वन् अवजानताम् अपि तितिक्षुर् अपराधक्षमन्ता । सत्यम् एव सारो बलं यस्य सः । अनवद्यात्मा असूयादिदोषरहितः । समः सुखदुःखाभ्यां मानापमानाभ्यां च तुल्यः । सर्वोपकारकः सर्वेषां हितकारी सुहृत् । कामैर् अक्षुभितचित्तः । दान्तः संयतबाह्येन्द्रियः । मृदुर् अकठोरचित्तः । शुचिः सदाचारः । अकिञ्चनः अपरिग्रहः । अनीहः व्यवहारिकक्रियाशून्यः । मितभुक् पवित्रलघ्वाहारः । शान्तः शान्तिरतिमान् । स्थिरः स्वधर्मे स्वकृत्येषु फलोदयपर्यन्तम् अव्यग्रः । आफलोदयकृतः स्थिर इति तल्लक्षणात् । मच्छरणो मदेकाश्रयः । मुनिर् मननशीलः । अप्रमत्तः सावधानः । गभीरात्मा अन्यैर् दुरवगाहस्वभावः । धृतिमाञ् निर्विकारः । जितषड्गुणः क्षुत्पिपासाद्यूर्मिरहितः । अमानी मानाकाङ्क्षाशून्यः । अन्येभ्यो मानप्रदः । कल्यः परबोधने दक्षः । मैत्रः अवञ्चकः । कारुणिकः करुणयैव प्रवर्तमानः । कविर् बद्धमोक्षज्ञः । इत्य् अष्टविंशतिगुणवान् अयं सत्तमः इत्य् उत्तरस्यानुषङ्गः ।

अत्र शान्त इति जितषड्गुण इति पदाभ्याम् अयं सिद्धभक्तो निर्वाणवाञ्छाशून्यत्वात् भक्तात्मारामः शान्तभक्त इति सञ्ज्ञाभ्याम् उच्यते । अयं स्वपूर्वदशायां ज्ञानमिश्रभक्तिमान् । तत्पूर्वदशायां कर्ममिश्रभक्तिमान् आसीद् अतस् तदा तद् आस्य भक्तेः प्राधान्यं सिद्धिदशायां तु कर्मज्ञानाद्यनावरणाच् छुद्धभक्त एवायम् उच्यते इत्य् अतः सत्तम इति ज्ञानमिश्रभक्तिमान् सत्तरः, कर्ममिश्रभक्तिमान् सन्न् इत्य् अवगम्यते । अतोऽयं स्वसङ्गिनं स्वतुल्यं चिकीर्षुः । प्रथमं कर्ममिश्रां भक्तिम् उपदिशति, ततस् तेनोपदिष्टः स च निष्कामः । कर्ममिश्राम् एव भक्तिं कुर्वन् । न कर्माणि त्यजेद् योगी कर्मभिस् त्यज्यते हि सः इति न्यायेनारूढदशायाम् अनादृतत्वात् स्वत एवकर्मणाम् उपरामे सति ज्ञानमिश्रां भक्तिं लभते । ततस् तत्पादकदशायां भक्तेः प्राबल्ये सति ज्ञानेऽप्य् अनादृतत्वाद् उपारमत् प्राये सति भक्तात्माराम इति शान्तभक्त इति सञ्ज्ञाभ्यां सदाप्य् उच्यमानो भवति तस्य ज्ञानेऽनादरो यथा भक्तिरसामृतसिन्धुधृता तदुक्तिः

अस्मिन् सुखघनमूर्तौ
परमात्मनि वृष्णिपत्तने स्फुरति
आत्मारामतया मे
वृथा गतो बत चिरं कालः ॥ [भ.र.सि. ३.१.३४] इति ।

हरेर् गुणाक्षिप्तमतिर् भगवान् बादरायणिः [भा.पु. १.७.११] इति ।

प्रथमे च तद्दशायां भक्तिबाधितस्य ज्ञानस्य सत्त्वेऽपि तस्य भक्त्यनावरकत्वात्

अन्याभिलाषिताशून्यं ज्ञानकर्माद्य्अनावृतम् ।
आनुकूल्येन कृष्णानुशीलनं भक्तिर् उत्तमा ॥ [भ.र.सि. १.१.११]

इति शुद्धभक्तिलक्षणस्य तत्र नाव्याप्तिर् ज्ञेया ॥२९३१ ॥

+++

 ॥ ११.११.३२ ॥

आज्ञायैवं गुणान् दोषान् मयादिष्टान् अपि स्वकान् ।
धर्मान् सन्त्यज्य यः सर्वान् मां भजेत स सत्तमः ॥

श्रीधरः  किं च, मया वेदरूपेणादिष्टान् अपि स्वधर्मान् सन्त्यज्य यो मां भजेत सोऽप्य् एवं पूर्वोक्तवत् सत्तमः । किम् अज्ञानात् ? नास्तिक्याद् वा ? न, धर्माचरणे सत्त्वशुद्ध्यादीन् गुणान्, विपक्षे नरकपातादीन् दोषांश् चाज्ञाय ज्ञात्वापि मद्ध्यानविक्षेपकतया मद्भक्त्यैव सर्वं भविष्यतीति दृढनिश्चयेनैव धर्मान् सन्त्यज्य । यद् वा, भक्तिदार्ढ्येन निवृत्ताधिकारतया सन्त्यज्य । अथवा, विद्धैकादश्युपवासकृष्णैकादश्यनुपवासानिवेद्यश्राद्धादयो ये भक्तिविरुद्धा धर्मास् तान् सन्त्यजेत्य् अर्थः ॥३२॥

सनातनगोस्वामी (ह.भ.वि. १०.६२) सा च सर्वनैरापेक्ष्येण तदेकनिष्ठतारूपा एकान्तिता चतुर्धा चतुर्भिः प्रकारैः । एको धर्मानादरः, अन्यश् च कर्मज्ञानाद्यशेषनिरपेक्षता, अपरो विघ्नाउलत्वेऽपि रतिपरता, अपरश् च प्रेमैकपरतेति । तत्र धर्मानादरेणैकान्तितां लिखतिआज्ञायैवम् इति । मया वेदरूपेणादिष्टान् स्वधर्मान् सन्त्यज्य सम्यक् त्यक्त्वा यो मां भजेत, त्वर्थे चकारः, स तु सत्तमः, पूर्वोक्तसाधुतः श्रेष्ठ इत्य् अर्थः । किम् अज्ञानात्, नास्तिक्याद् वा ? न, धर्माचरणे एवम् ईदृशान् कृपालुतादिसदृशान् सत्त्वशुद्ध्यादीन् गुणान्, विपक्षे दोषांश् च आज्ञाय सम्यक् ज्ञात्वापि मद्भक्त्यैव सर्वं भविष्यतीति दृढनिश्चयेनैव सर्वधर्मान् मन्निष्ठताविक्षेपकतया सन्त्यज्येत्य् अर्थः ॥३२॥

क्रमसन्दर्भः  मध्यमं मिश्रसाक्षाद्भक्तिसाधकम् आहआज्ञायैवेयम् इति । भक्तिदार्ढ्येन निवृत्ताधिकारतया सन्त्यज्य इत्य् अन्ता टीका ग्राह्या । तथा च हायशीर्षपञ्चरात्रोक्तनारायणव्यूहस्तवे

ये त्यक्तलोकधर्मार्था विष्णुभक्तिवशं गताः ।
ध्यायन्ति परमात्मानं तेभ्योऽपीह नमो नमः ॥ इति ।

अत्र त्व् एवं व्याख्या यदि च स्वात्मनि तत्तद्गुणयोगाभावस् तथाप्य् एवं पूर्वोक्तप्रकारेण गुणान् कृपालुत्वादीन् दोषांस् तद्विपरीतांश् चाज्ञाय हेयोपादेयत्वेन निश्चित्यापि यो मया तेषु गुणेषु मध्ये तत्रादिष्टान् अपि स्वकान् नित्यनैमित्तिकलक्षणान् सर्वान् एव वर्णाश्रमविहितान् धर्मान् तदुपलक्षणं ज्ञानम् अपि मदनन्यभक्तिविघातकतया सन्त्यज्य मां भजेत् स च सत्तमः । चकारात् पूर्वोक्तोऽपि सत्तम इत्य् उत्तरस्य तत्तद्गुणाभावेऽपि पूर्वसाम्यं बोधयति । ततो यस् तु तत्तद्गुणान् लब्ध्वा धर्मज्ञानपरित्यागेन मां भजति केवलं स तु परमसत्तम एवेति व्यक्त्यानन्यभक्तस्य पूर्वत आधिक्यं दर्शितम् ।

अत्र [मिश्रभक्तेर् अवरसाधकत्व निरूपणे] अद्वेष्टा सर्वभूतानां [गीता १२.१२] इत्य् आदि श्रीगीताद्वादशाध्यायप्रकरणम् अप्य् अनुसन्धेयम् । सत्तम इत्य् अनेन तद् अवरत्रापि [अवरसाधकत्वेऽपि] सत्तरत्वं सत्त्वम् अप्य् अस्तीति दर्शितम् । अस्तु तावत् सदाचारस्य तद्भक्तस्य सत्त्वम् । अनन्यदेवताभक्तत्वमात्रेणापि दुराचारस्यापि सत्त्वान्यपर्यायं साधुत्वं विधीयते अपि चेत् सुदुराचारः [गीता ९.३०] इत्य् आदौ । अत्र च साधुसङ्गप्रस्तावे यत् तादृशं लक्षणं नोत्थापितं, तत् खलु तादृशसङ्गस्य भक्त्युन्मुखत्वे [भक्त्युन्मुखजनने]ऽनुपयुक्तताभिप्रायेण । यथोक्तं श्रीप्रह्लादेन सङ्गेन साधुभक्तानाम् [भा.पु. ७.७.२५] इति । साधुर् अत्र सदाचारः ॥३२॥ [भक्तिसन्दर्भ २००]

विश्वनाथः  अथ केवलाया भक्तेः प्रवर्तकं साधुं लक्षयति आज्ञाय इति । यथा धर्मान् नैव सन्त्यज्य सत्तम उक्तः । एवं मया वेदरूपेणादिष्टान् अपि सर्वान् सन्त्यज्य मद्भक्ताव् एव श्रद्धाविशेषवत्तया सम्यक्प्रकारेणैव त्यक्त्वा यो मां भजेत्, किम् अज्ञानान् नास्तिक्याद् वा ? न, धर्माचरणे सत्त्वशुद्ध्यादीन् गुणान्, विपक्षे दोषांश् च आज्ञाय सम्यग् एव ज्ञात्वापि, भक्त्यैव मे सर्वं भविष्यतीति दृढनिश्चयेनैव । धर्मान् सन्त्यज्येति स्वामिचरणाः । स च सत्तम इति पूर्वाधिकारी धर्मान् न सन्त्यज्य भजेद् अयं तु सन्त्यज्यैवेति भेदः । तथा पूर्वः कृपालुत्वादि सम्पूर्णगुणवान् एव सत्तमः । अयं तु विशेषणान्तरानुपादानात् तावत् सङ्ख्यकगुणवत्त्वाभावेऽपि सत्तमः । न चास्य तावद्गुणाभाव एवेत्य् आशङ्कनीयम् ।

भक्तिः परेशानुभवो विरक्तिर्
अन्यत्र चैष त्रिक एककालः [भा.पु. ११.२.४२] इति ।

यस्यास्ति भक्तिर् भगवत्य् अकिञ्चना
सर्वैर् गुणैस् तत्र समासते सुराः [भा.पु. ५.१८.१२] इत्य् आदि ।

श्रवणादिचिरेणैव सर्वदोषोपशमपूर्वकसर्वगुणत्वात् सिद्धदशावस्थ एव सत्तमः । अयं तु तादृशत्वायुक्तेः साधकदशावस्थोऽपि सत्तमः । इत्य् अस्य पूर्वत एतावान् व्यञ्जित उत्कर्षः प्रथमत एव शुद्धभक्तिमत्त्वाज् ज्ञेयः ॥३२ ॥

 +++

 ॥ ११.११.३३ ॥

ज्ञात्वाज्ञात्वाथ ये वै मां यावान् यश् चास्मि यादृशः ।
भजन्त्य् अनन्यभावेन ते मे भक्ततमा मताः ॥

श्रीधरः  किं च यावान् देशकालापरिच्छिन्नः । यश् च सर्वात्मा । यादृशः सच्चिदानन्दादिरूपः । तं मां ज्ञात्वा अज्ञात्वापि । यद् वा, विशेषतः पुनः पुनर् ज्ञात्वा एकान्तभावेन ये भजन्तीति ॥३३॥

सनातनगोस्वामी (ह.भ.वि. १०.२४, ६१)  यावान् देशकालापरिच्छिन्नः । यश् च सर्वात्मा । यादृशः सच्चिदानन्दादिरूपः । तं मां ज्ञात्वा अज्ञात्वापि । यद् वा, विशेषतः पुनः पुनर् ज्ञात्वा एकान्तभावेन ये भजन्तीति । यदि चैवं व्याख्येयम्, यावान् नित्यकैशोरादिरूपः, यश् च श्रीदेवकीनन्दनयशोदावत्सलेत्य् आदिरूपो यादृशः सहजपरमसौन्दार्यगुणलीलारसविशेषाश्रयः । अन्यत् समानम् । भावः प्रेम्ण एव पूर्वावस्था, तत्रापीश्वरदृष्ट्या भयगौरवादिना विशुद्धत्वाभावाद् विशुद्धपरमपुरुषार्थरूपप्रेम्णो न्यूनः । अत एव श्रीस्वामिपादैश् च तद्व्याख्यातं सर्वलक्षणसारम् आहेति । यद् वा, प्रथमं ज्ञात्वा अथानन्तरम् अज्ञात्वा भक्तिपरिपाकेनानुसन्धायेति । यद् वा, अप्यर्थे अथशब्दः । ज्ञात्वा त्व् अज्ञात्वापि केवलम् एकान्तित्वेन ये भजन्ति परिचरन्त्य् एव, तदा प्रेमपरतादौ पद्यम् एतद् द्रष्टव्यम् ॥३३॥

क्रमसन्दर्भः  तद् एवम् ईश्वरबुद्ध्या विधिमार्गभक्तयोः [अनन्यशरणागतमात्रभक्तस्य तथा स्वधर्मज्ञानपरित्यागपूर्वकभगवद्भजनमात्ररतभक्तस्य चेत्य् एतयोस्] तारतम्यम् उक्तम् । तत्रैवोत्तरस्यानन्यत्वेन श्रेष्ठत्वं दर्शितम् । तत्रैवार्चनमार्गे त्रिविधत्वं लभ्यते पाद्मोत्तरखण्डात् । तत्र महत्त्वं

तापादिपञ्चसंस्कारी नवेज्याकर्मकारकः ।
अर्थपञ्चकविद् विप्रो महाभागवतः स्मृतः ॥ [६.२५३.२७] ।

इत्य् आदौ ज्ञेयम् असिद्धप्रीतित्वात् । अत्र तापादिपञ्चसंस्कारित्वं

तापं पुण्ड्रं तथा नाम मन्त्रो यागश् च पञ्चमः ।
अमी पञ्चैव संस्काराः परमैकान्तिहेतवः ॥

इत्य् आदिना तत्रैव दर्शितम् । नवेज्याकर्मकारकत्वं चानेन वचनेन दृश्यते

अर्चनं मन्त्रपठनं योगो यागो हि वन्दनम् ।
नामसङ्कीर्तनं सेवा तच्चिह्नेर् अङ्कनं तथा ॥
तदीयाराधनं चेज्या नवधा भिद्यते शुभे ।
नवकर्मविधानेज्या विप्राणां सततं स्मृता ॥ इति ।

अर्थपञ्चकवित्त्वं तुउपास्यः श्रीभगवान्, तत्परमम्पदं, तद्द्रव्यं, तन्मन्त्रः, जीवात्मा चेति पञ्चतत्त्वज्ञातृत्वम् । तच् च श्रीहायशीर्षे विवृतं सङ्क्षिप्य लिख्यते

एक एवेश्वरः कृष्णः सच्चिदानन्दविग्रहः ।
पुण्डरीकविशालाक्षः कृष्णच्छुरितमूर्धजः ॥
वैकुण्ठाधिपतिर् देव्या लीलया चित्स्वरूपया ।
स्वर्णकान्त्या विशालाक्ष्या स्वभावाद् गाढम् आश्रितः ॥
नित्यः सर्वगतः पूर्णो व्यापकः सर्वकारणम् ।
वेदगुह्यो गभीरात्मा नानाशक्त्योदयो नव ॥ इत्य् आदि ।

स्थानतत्त्वम् अतो वक्ष्ये प्रकृतेः परम् अव्ययम् ।
शुद्धसत्त्वमयं सूर्यचन्द्रकोटिसमप्रभम् ॥
चिन्तामणिमयं साक्षात् सच्चिदानन्दलक्षणम् ।
आधारं सर्वभूतानां सर्वप्रलयवर्जितम् ॥ इत्य् आदि ।

द्रव्यतत्त्वं शृणु ब्रह्मन् प्रवक्ष्यामि समासतः ।
सर्वभोगप्रदा यत्र पादपाः कल्पपादपाः ॥
भवन्ति तादृशा वल्ल्यस् तद्भवं चापि तादृशम् ।
गन्धरूपं स्वादुरूपं द्रव्यं पुष्पादिकं च यत् ॥
हेयांशानाम् अभावाच् च रसरूपं भवेद् धि तत् ।
त्वग्बीजं चैव हेयांशं कठिनांशं च यद् भवेत् ॥
सर्वं तद् भौतिकं विद्धि न ह्य् अभूतमयं च तत् ।
रसस्य योगतो ब्रह्मन् भौतिकं स्वादुवद् भवेत् ॥
तस्मात् साध्यो रसो ब्रह्मन् रसः स्याद् व्यापकः परः ।
रसवद् भौतिकं द्रव्यम् अत्र स्याद् रसरूपकम् ॥ इति ।

वाच्यत्वं वाचकत्वं च देवतन्मन्त्रयोर् इह ।
अभेदेनोच्यते ब्रह्मंस् तत्त्वविद्भिर् विचारितः ॥ इत्य् आदि ।

मरुत्सागरसंयोगे तरङ्गात् कणिका यथा ।
जायन्ते तत्स्वरूपाश् च तदुपाधिसमावृताः ॥
आश्लेषाद् उभयोस् तद्वद् आत्मनश् च सहस्रशः ।
सञ्जाताः सर्वतो ब्रह्मन् मूर्तामूर्तस्वरूपतः ॥ इत्य् आद्य् अपि ।

अत्र मध्यमत्वम्तापं पुण्ड्रं इत्य् अत्र ।

कनिष्ठत्वं च
शङ्खचक्राद्यूर्ध्वपुण्ड्रधारणाद्यात्मलक्षणम् ।
तन्नमस्करणं चैव वैष्णवत्वम् इहोच्यते ॥ इत्य् अत्र ।

किं च श्रीभगवदाविर्भावादिषु स्वस्वोपासनाशास्त्रानुसारेणापरोऽपि विशेषः कश्चिज् ज्ञेयः ।

जीवनिरूपणं चेदम्न घटत उद्भवः [भा.पु. १०.८७.३१] इत्य् आद्यनुसारेणोपाधिसहितम् एव कृतम् । निरुपाधिकं तु

विष्णुशक्तिः परा प्रोक्ता
क्षेत्रज्ञाख्या तथापरा ।
अविद्याकर्मसञ्ज्ञान्या
तृतीया शक्तिर् इष्यते ॥ [वि.पु. ६.७.६१] इति विष्णुपुराणानुसारेण ।

तथा
अपरेयम् इतस् त्व् अन्यां प्रकृतिं विद्धि मे पराम् ।
जीवभूतां महाबाहो ययेदं धार्यते जगत् ॥ [गीता ७.५] इति ।

ममैवांशो जीवलोके जीवभूतः सनातनः [गीता १५.७] इति च गीतानुसारेण । तथा

यत् तटस्थं तु चिद्रूपं
स्वसंवेद्याद् विनिर्गतम् ।
रञ्जितं गुणरागेण
स जीव इति कथ्यते ॥ इति श्रीनारदपञ्चरात्रानुसारेण ज्ञेयम् ॥

अथ शुद्धदास्यसख्यादिभावमात्रेण योऽनन्यः स तु सर्वोत्तम इत्य् आहज्ञात्वेति । टीका चयावान् देशकालाद्यपरिच्छिन्नः । यश् च सर्वात्मा । यादृशः सच्चिदानन्दरूपः इत्य् एषा । तं मां ज्ञात्वाज्ञात्वा वा ये केवलम् अनन्यभावेन श्रीव्रजराजनन्दनाद्यालम्बनो यः स्वभीप्सितो दास्यादीनाम् एकतरो भावोऽभिमानस् तेनैव भजन्ति, न कदाचिद् अन्येनेत्य् अर्थः, ते तु मया भक्ततमा मताः । अत्र साधुस् तव [११.११.२६] इत्य् आद्यनुसारेण, “ते मे भक्ततमा मताः” इत्य् अन्तिमस्यैव स्वमतस्यातिशयो दर्शितः । अत एव श्रीयोगेश्वरैर् अपि चतुर्थे प्रार्थितम्प्रेयान् न तेऽन्यः [भा.पु. ४.७.३८] इति ।

“ज्ञात्वाज्ञात्वा” इत्य् अत्र ज्ञानाज्ञानयोर् हेयोपादेयत्वं निषिद्धम् । भक्ततमा इत्य् अत्र पूर्ववाक्यस्थं [सत्तम इति पदस्थितं] सत्पदनिर्देशम् अतिक्रम्य विशेषतो भक्तपदनिर्देशाद् भक्तेः स्वरूपाधिक्यम् अत्रैव विवक्षितम् । ते मे मता इत्य् अत्र मम तु विशिष्टा सम्मतिर् अत्रैवेति सूचितम् ईदृशानुक्तचरत्वात् । अत एव प्रकरणप्राप्तिम् एकवचननिर्देशम् अप्य् अतिक्रम्य गौरवेणैव ये त इति बहुवचनं निर्दिष्टम् । ततः किम् उत तद्भावसिद्धप्रेमाण इति भावः ॥३३॥ [भक्तिसन्दर्भ २०१]

विश्वनाथः  अयं सिद्धदशावस्थत्वे तु परममहोत्कृष्ट एवोच्यते इत्य् आह, ज्ञात्वाज्ञात्वेति वीप्सा । भक्त्याहम् एकया ग्राह्यः इति मदुक्तेर् भक्तितारतम्येन मन्माधुर्यम् अधिकं प्रतिक्षणम् अनुभवगोचरीकृत्येत्य् अर्थः । यावान् कालदेशाभ्याम् अपरिच्छिन्नोऽप्य् अहं भक्तेच्छावशात् परिच्छिन्नश् च । यश् च साक्षात् परब्रह्माप्य् अहं श्यामसुन्दराकारो वसुदेवपुत्रश् च, यादृश आत्माराम आप्तकामोऽप्य् अहं भक्तप्रेमवैवश्याद् अनात्मारामोऽनाप्तकामश् च । अनन्यभावेनैकान्तिकत्वेन अनन्यममताकत्वेनेति वा ते इति गौरवेण बहुत्वम् । भक्ततमा मता इति पूर्वोक्तलक्षणः सत्तम एव मया मद्भक्तशब्देनोच्यते । अयं तु मे भक्ततमो मया सम्मत इत्य् अर्थः ॥३३॥

 +++

 ॥ ११.११.३४४१ ॥

मल्लिङ्गमद्भक्तजन दर्शनस्पर्शनार्चनम् ।
परिचर्या स्तुतिः प्रह्व गुणकर्मानुकीर्तनम् ॥
मत्कथाश्रवणे श्रद्धा मदनुध्यानम् उद्धव ।
सर्वलाभोपहरणं दास्येनात्मनिवेदनम् ॥
मज्जन्मकर्मकथनं मम पर्वानुमोदनम् ।
गीतताण्डववादित्र गोष्ठीभिर् मद्गृहोत्सवः ॥
यात्रा बलिविधानं च सर्ववार्षिकपर्वसु ।
वैदिकी तान्त्रिकी दीक्षा मदीयव्रतधारणम् ॥
ममार्चास्थापने श्रद्धा स्वतः संहत्य चोद्यमः ।
उद्यानोपवनाक्रीड पुरमन्दिरकर्मणि ॥
सम्मार्जनोपलेपाभ्यां सेकमण्डलवर्तनैः ।
गृहशुश्रूषणं मह्यं दासवद् यद् अमायया ॥
अमानित्वम् अदम्भित्वं कृतस्यापरिकीर्तनम् ।
अपि दीपावलोकं मे नोपयुञ्ज्यान् निवेदितम् ॥
यद् यद् इष्टतमं लोके यच् चातिप्रियम् आत्मनः ।
तत् तन् निवेदयेन् मह्यं तद् आनन्त्याय कल्पते ॥

श्रीधरः  साधुलक्षणम् उक्तम्, भक्तेर् लक्षणम् आहमल्लिङ्गेत्य् अष्टभिः । लिङ्गानि प्रतिमादीनि । सर्वलभोपहरणं सर्वस्य लब्धस्य समर्पणम् । पर्वाणि जन्माष्टम्यादीनि तदनुमोदनम् । बलिविधानं पुष्पोपहारादिसमर्पणम् । सर्ववार्षिकपर्वसु चातुर्मास्यैकादशादिषु विशेषतः । उद्यानादिकरणे सामर्थ्ये सति स्वतः । असति चान्यैः सम्भूयोद्यमः । उद्यानं पुष्पप्रधानम् । उपवनं फलप्रधानं वनम् । आक्रीडं क्रीडास्थानम् । सम्मार्जनं रजसोपाकरणम् । उपलेपो गोमयादिभिर् आलेपनम् । सेकस् तैर् एव प्रोक्षणम् । मण्डलवर्तनं सर्वतोभद्रादिकरणम् । मह्यं मम ॥३४३९॥

कृतस्य धर्मस्यापरिकीर्तनम् । स्वयम् अन्येन वा निवेदितं न स्वीकुर्यात् । एतच् च साधारणं स्थावरविषयं रागप्राप्तविषयं वा । भक्त्या तु ग्राह्यम् एव ।

षड्भिर् मासोपवासैस् तु यत् फलं परिकीर्तितम् ।
विष्णोर् नैवेद्यसिक्थेन पुण्यं तद् भुञ्जतां कलौ ॥
हृदि रूपं मुखे नाम नैवेद्यम् उदरे हरेः ।
पादोदकं च निर्माल्यं मस्तके यस्य सोऽच्युतः ॥ इत्य् आदि वचनेभ्यः ।

यद् वा, अन्यस्मै निवेदितं मे नोपयुञ्ज्यात् । मह्यं न निवेदयेद् इत्य् अर्थः

विष्णोर् निवेदितान्नेन यष्टव्यं देवतान्तरम् ।
पितृभ्यश् चैव तद् देयं तद् आनन्त्याय कल्पते ।
पितृशेषं तु यो दद्याद् धरये परमात्मने ।
रेतोधाः पितरस् तस्य भवन्ति क्लेशभागिनः ॥ इत्य् आदि वचनेभ्यः ॥४०॥

सनातनगोस्वामी (हरिभक्तिविलासः १०.५०६५११) कृपालुर् [भा.पु. ११.११.२९३३] इत्य् आदिभिः पञ्चभिः श्लोकैः साधुलक्षणम् उक्त्वा, इदानीं भक्तेर् लक्षणम् आहमल्लिङ्गेत्य् अष्टभिः । लिङ्गानि प्रतिमादीनि । मल्लिङ्गमद्भक्तजनानां एव परिचर्यादि । तत्र प्रह्वो नमस्कारः । पर्वाणि जन्माष्टम्यादीनि तदनुमोदनम् । बलिविधानं पुष्पोपहारादिसमर्पणम् । सर्ववार्षिकपर्वस्व् इति चातुर्मास्यैकादशादिषु विशेषत इत्य् अर्थः । उद्यानादिकरणे सामर्थ्ये सति स्वतः । असति चान्यैः सम्भूय चोद्यमः । उद्यानं पुष्पप्रधानम्, उपवनं फलप्रधानं वनम् । आक्रीडं क्रीडास्थानम् । सम्मार्जनं रजसोपाकरणम् । उपलेपो गोमयोदकादिभिर् आलेपनम् । सेकस् तैर् एव प्रोक्षणम् । मण्डलवर्तनं सर्वतोभद्रादिकरणम् । मह्यं मम ॥३४३९॥

सनातनगोस्वामी (हरिभक्तिविलासः ४.७) सम्मार्जनं रजसोऽपाकरणम् । उपलेपः गोमयोदकादिभिर् आलेपनम् । सेकः तैर् एव प्रोक्षणं । मण्डलवर्तनं सर्वओत्भद्रादिरचनम् । मह्यं मम गृहशुश्रूषणम् आलयसंस्कारः ॥७॥

सनातनगोस्वामी (हरिभक्तिविलासः १०.५१२५१३) कृतस्य धर्मस्यापरिकीर्तनम् । स्वयम् अन्येन वा निवेदितं न स्वीकुर्यात् । एतच् च साधारणं स्थावरविषयं रागप्राप्तविषयं वा भक्त्या तु ग्राह्यम् एव ।

षड्भिर् मासोपवासैस् तु यत् फलं परिकीर्तितम् ।
विष्णोर् नैवेद्यसिक्थेन पुण्यं तद् भुञ्जतां कलौ ॥
हृदि रूपं मुखे नाम नैवेद्यम् उदरे हरेः ।
पादोदकं च निर्माल्यं मस्तके यस्य सोऽच्युतः ॥ इत्य् आदि वचनेभ्यः ।

यद् वा, अन्यस्मै निवेदितं मे नोपयुञ्ज्यात्, मह्यं न निवेदयेद् इत्य् अर्थः

विष्णोर् निवेदितान्नेन यष्टव्यं देवतान्तरम् ।
पितृभ्यश् चैव तद् देयं तद् आनन्त्याय कल्पते ।
पितृशेषं तु यो दद्याद् धरये परमात्मने ।
रेतोधाः पितरस् तस्य भवन्ति क्लेशभागिनः ॥ इत्य् आदि वचनेभ्यः ।

यद् वा, पूर्वं मे निवेदितं सन्तं पुनर् न निवेदयेद् इत्य् अर्थः । एतच् च स्थावरातिरिक्तनिर्माल्यविषयकं ज्ञेयं, भूषणादीनां पुनर् अर्पणे दोषाभावात्, स च पूर्वम् एव तत्तत्प्रकरणे लिखितोऽस्ति [हरिभक्तिविलासे द्रष्टव्यम्] । आनन्त्याय श्रीविष्णुलोकाय । मल्लिङ्गेत्य् आदिषु चात्र भक्तेर् अङ्गान्य् एव प्रायेणोक्तानि । तत्र कानिचिन् मुख्यानि कानिचिद् अमुख्यानि च । अमानित्वम् इत्य् आदौ च साधनान्य् एवेति विवेचनीयम् ॥४०॥

क्रमसन्दर्भः  यद् यद् इति चकारान् मम प्रियं च ॥४०॥

विश्वनाथः  यद् उक्तं भक्तिस् त्वयि कीदृश्य् उपयुक्तेति तत्राह मल्लिङ्गमद्भक्तजनेत्य् अत्र षष्ठीलुग् आर्षः उत्तरार्धेऽप्य् अन्वयात् । प्रह्वेति प्रह्वत्वं नमस्कारः । सर्वलोभोपहरणं भगवतैव स्वसेवार्थं स्वयम् आनीतम् इति बुद्ध्या सर्वस्य लब्धवस्तुनो ममतास्पदस्य तस्मै समर्पणं । दास्येन हेतुना आत्मनो जीवस्य देहस्य चाहन्तास्पदस्यापि समर्पणम् । जन्मकर्मकथनम् इति । अनुकीर्तनकथनयो रागस्वरतालादियुक्तत्वाभ्यां भेदो ज्ञेयः । पर्वाणि जन्माष्टम्यादीनि तेषाम् अनुमोदनम् एवाह द्वाभ्यां गीतादिभिः । मद्गृहाधिकरणक उत्सवः ।

सर्वेषु वार्षिकेषु वत्सरसम्बन्धिषु पर्वसु फाल्गुनपूर्णिमादिषु या दोलादियात्रास् तासु बलिविधानं विविधवस्त्रालङ्कारमिष्टान्नस्रक्चन्दनपुष्पादिपूजोपहारकरणं व्रतान्य् एकादश्यादीनि । अर्चा प्रतिमा उद्यानादिकरणे सामर्थ्ये सति स्वत एव असति अन्यैः सम्भूयाप्य् उद्यमः । आक्रीडं क्रीडास्थानं पुरं चक्रवेष्टनम् । सम्मार्जनं तृणधूल्याद्यपसारणं प्रथमं गोमयमृज्जलैर् उपलेपो, द्वितीयः स्थले शुष्के सति सेकः पुष्पोदकैस्, तृतीयः मण्डलवर्तनं सर्वतोभद्रादिनिर्माणं, चतुर्थं तैर् मह्यं मम गृहस्य शुश्रूषणं सेवा । दासवत् लौकिकेन राजकीयदासेन राज्ञो गृहस्य यथा यद् अन्यद् अपि तद् अपि तथेत्य् अर्थः ।

अमानित्वम् अनहङ्कारः । अदम्भित्वं लोके मिथ्या स्वभक्तिख्यापनराहित्यम् । मे मह्यं निवेदितं दीपावलोकम् अपि नोपयुञ्ज्यात् । मह्यं दत्तस्यान्नादेर् दीपस्य च स्वव्यवहारमात्रे उपयोगो न कर्तव्य इत्य् अर्थः । किन्तु परमार्थसिद्ध्यर्थं वैष्णवेभ्यो दत्त्वा स्वयम् उपभुञ्जीतैवेत्य् अर्थः ।

षड्भिर् मासोपवासैश् च यत् फलं परिकीर्तितम् ।
विष्णुनैवेद्यसिक्थेन पुण्यं तद् भुञ्जतां कलौ ॥
हृदि रूपं मुखे नाम नैवेद्यम् उदरे हरेः ।
पादोदकं च निर्माल्यं मस्तके यस्य सोऽच्युतः ॥ इत्य् आदि वचनेभ्यः ।

लोके शास्त्रे च यद् इष्टतमं तन् मह्यं निवेदयेत् । तेन दर्भमञ्जर्यादीनि शास्त्रविहितान्य् अपि लोके इष्टतमत्वाभावान् न निवेदयेद् इति भावः । तत्रापि यच् च आत्मनः स्वस्यातिप्रियं तत् तु विशेषतो निवेदनीयम् इत्य् अर्थः ॥३४४१ ॥

 +++

 ॥ ११.११.४२४३ ॥

सूर्योऽग्निर् ब्राह्मणा गावो वैष्णवः खं मरुज् जलम् ।
भूर् आत्मा सर्वभूतानि भद्र पूजापदानि मे ॥
सूर्ये तु विद्यया त्रय्या हविषाग्नौ यजेत माम् ।
आतिथ्येन तु विप्राग्र्ये गोष्व् अङ्ग यवसादिना ॥

मध्वः  सर्वदेवोत्तमो वायुर् इति ज्ञानान् न चापरम् ।
प्रियम् अस्ति हरेः किञ्चित् तथा वायोर् हरेर् विदः ॥
भारती वायुलक्ष्मीणाम् आत्मनश् च यथा क्रमम् ।
आधिक्यज्ञानतो विष्णुः सर्वतः सत्प्रसीदति ॥ इति माहात्म्ये ।

वायुर् भीमो भीमनादो महौजाः
सर्वेषां च प्राणिनां प्राणभूतः ।
नानावृत्तिर् देहिनां देहभेदे
तस्माद् वायुर् देवदेवो विशिष्ट ॥ [म.भा. १२.२५०.३९] इति मोक्षधर्मेषु ।

तस्माद् वायुर् व्याष्टिर् वायुः समष्टिर् अथ पुनर् मृत्युं जयति य एवं वेदेति च ॥

पञ्चभूतमनोबुद्धिरुद्राणां प्रति देहकम् ।
बाह्यतश् चापि नेतृत्वाद् वायुर् व्यष्टि समष्टि कः ॥ इति प्रभञ्जने ॥४२४४॥

श्रीधरः  इदानीम् एकादश पूजाधिष्ठानान्य् आहसूर्य इति । हे भद्र ! अधिष्ठानभेदेन पूजासाधनान्य् आहसूर्य इति त्रिभिः । त्रय्या विद्यया सूक्तैर् उपस्थानादिना । अङ्ग हे उद्धव । यवसादिना तृणादिना ॥४२४३॥

सनातनः (हरिभक्तिविलासः ५.२५२२५३)  मे मम भद्राणि उत्तमानि पूजायाः पदानि अधिष्ठानानि । भद्रेति यन्त्राद्यपेक्षया । यद् वा, हे भद्र हे कल्याणरूपोद्धवेति पृथक् पदम् ॥४२॥

तत्रैवाधिष्ठानभेदेन पूजासाधनभेदान् आहसूर्ये त्व् इति त्रिभिः । त्रय्या विद्यया । सूक्तैर् उपस्थानादिना च । अङ्ग हे उद्धव ! ॥४३॥

क्रमसन्दर्भः  किं वा, सूर्य इति युग्मकम् । सूर्यान्तर्यामितोषणार्थं त्रयीपठितव्येत्य् अर्थः । यथा तिथौ क्रियते तथैवाहरहश् च गृहागते विप्राग्र्ये कर्तव्यम् इत्य् अर्थः । विप्राग्र्यं तु भागवतशास्त्राद् विचार्य विप्राद् द्विषड्गुणयुतात् [भा.पु. ७.९.१०] इत्य् आदेः, अन्यत्रादरमात्रं कार्यम् इति ज्ञेयम् । वैष्णव इति विप्रत्वादिरहितेऽपि तत्सामान्येऽपि, न तु पूर्ववत् तदग्र्य एवेत्य् अर्थः । वायोर् यत् सर्वजीवनहेतुत्वं, तत् तु तदन्तर्यामिशक्त्येति भावनयेत्य् अर्थः । स्वादिषु भूतेषु तेजसोऽनुक्तिः सूर्याग्निभ्यां चरितार्थत्वात् ॥४२४३॥ [भक्तिसन्दर्भ २९५]

विश्वनाथः  त्वां कुत्र पूजयेद् इत्य् अपेक्षायाम् एकादशपूजाधिष्ठानान्य् आहसूर्य इति ॥४२॥ तत्र तत्राधिष्ठितं स्वेष्टदेवं केन प्रकारेण पूजयेद् इत्य् अपेक्षायाम् आहसूर्य इति त्रिभिः । त्रय्या विद्यया सूक्तैर् अपस्थाननमस्कारादिना यवसादिना तृणप्रदानकण्डूयादिभिः ॥४३॥

 +++

 ॥ ११.११.४४ ॥

वैष्णवे बन्धुसत्कृत्या हृदि खे ध्याननिष्ठया ।
वायौ मुख्यधिया तोये द्रव्यैस् तोयपुरःसरैः ॥

श्रीधरः  बन्धुसत्कृत्या बन्धुवत्सम्मानेन । हृदि खे हृदयाकाशे । मुख्यधिया प्राणदृष्ट्या । तोये तोयादिभिर् द्रव्यैस् तर्पणादिना ॥४४॥

सनातन (हरिभक्तिविलास १०.३६४)  वैष्णवेऽधिष्ठाने मत्पूजनं च तस्मिन्न् एव बन्धुवत् सम्माननेत्य् अर्थः ॥४४॥

सनातनः (हरिभक्तिविलासः ५.२५४)  बन्धुसत्कृत्या बन्धुसम्मानेन, मुख्यधिया प्राणदृष्ट्या । तोयादिभिर् द्रव्यैस् तर्पणादिना तोये ॥

क्रमसन्दर्भः  अयं ममात्मा तद् अधिष्ठानम् इति बुद्ध्या भोगैर् इत्य् आदि क्षेत्रज्ञम् अन्तर्यामिरूपं मां समत्वेन सुखदुःखयोः स्वयोः समत्वदृट्या ॥४४॥

विश्वनाथः  बन्धुसत्कृत्या स्वीयबन्धाव् इवासक्तिपूर्वकसम्मानेन । हृदि खे हृदयाकाशे । ध्यानेन मुख्यधिया प्राणोऽयं मुख्य इति बुद्ध्या । तोये द्रव्यैर् जलपुष्पतुलस्यादिभिः ॥४४॥

 +++

 ॥ ११.११.४५ ॥

स्थण्डिले मन्त्रहृदयैर् भोगैर् आत्मानम् आत्मनि ।
क्षेत्रज्ञं सर्वभूतेषु समत्वेन यजेत माम् ॥

मध्वः  स्वामिनि स्थो हरिः पूजा आत्मनाम् अशनादिकैः ।
तत्सम्बन्धात्मशब्दो जीवे स्याद् उपचारतः ॥ इत्य् आत्मसंहितायाम् ॥४५॥

श्रीधरः  स्थण्डिले भुवि । मन्त्रहृदयैः रहस्यमन्त्रन्यासैः ॥४५॥

सनातनः (हरिभक्तिविलासः ५.२५५)  स्थण्डिले भुवि । मन्त्रहृदयैः रहस्य मन्त्रन्यासैः । यद्यपि तत्तत्पूजायां गन्धादिकम् अपेक्षते, तथापि तत्र तत्र त्रयीविद्यादीनां प्राधान्याभिप्रायेण तान्य् एवोक्तानि ॥४५॥

क्रमसन्दर्भः  स्थण्डिल इति भूमौ । अयं ममात्मा तदधिष्ठानम् इति बुद्ध्या भोगैर् इत्य् आदि क्षेत्रज्ञम् अन्तर्यामिरूपं मां समत्वेन सुखदुःखयोः स्वसमत्वदृष्ट्या ॥४५॥

विश्वनाथः  स्थण्डिले प्रलिप्तसंस्कृतायां भुवि । मन्त्रहृदयैः रहस्यमन्त्रन्यासैर् आत्मनि देहे आत्मानं जीवभोगैर् अयं ममात्मनि मत्प्रभोर् अधिष्ठानम् इति बुद्ध्यैव दत्तैर् भोगैर्, न तु लोभेन । सर्वभूतेषु क्षेत्रज्ञम् अन्तर्यामिनां यजेत ॥४५॥

 +++

 ॥ ११.११.४६ ॥

धिष्ण्येष्व् इत्य् एषु मद्रूपं शङ्खचक्रगदाम्बुजैः ।
युक्तं चतुर्भुजं शान्तं ध्यायन्न् अर्चेत् समाहितः ॥

श्रीधरः  सर्वाधिष्ठानेषु ध्येयम् आहधिष्ण्येष्व् इति । इत्य् अनेन मन्त्रप्रकारेण । एषु धिष्ण्येषु ॥४६॥

सनातनः (हरिभक्तिविलासः ५.२५६)  सर्वाधिष्ठानेषु मध्ये ध्येयम् आहधिष्ण्येष्व् इति । इति अनेनोक्तप्रकारेण । एषु धिष्ण्येषु मद्रूपम् एव ध्यायन्न् अर्चयेत् ॥४६॥

क्रमसन्दर्भः  धिष्ण्येति । अत्र सर्वत्र चतुर्भुजस्यैवानुसन्धाने सत्य् अपि द्विधा गतिः एकाधिष्ठानपरिचर्ययैवाधिष्ठातुर् उपासनालक्षणा मन्दिरलेपनादिना तदधिष्ठातृप्रतिष्ठाया इव यथा वैष्णवे बन्धुसत्कृत्या गोष्व् अङ्गयवसादिनेत्य् आदि । यतो बन्धुसत्कारो वैष्णवविषयकः, ईश्वरे तु प्रभुभाव उपदिश्यतेईश्वरे तदधीनेषु [भा.पु. ११.२.४६] इत्य् आदौ । तथा गोसम्प्रदानकम् एव यवसादिभोजनदानं प्रयुज्यते, न तु श्रीचतुर्भुजसम्प्रदानकम्, अभक्ष्यत्वात् । यद् यद् इष्टतमं लोके [भा.पु. ११.११.४१] इत्य् आदिपूर्वम् उक्तम् ।

अथान्या तु साक्षादधिष्ठातुर् उपासनालक्षणा, यथा हृदि खे ध्याननिष्ठया [भा.पु. ११.११.४४], तोये द्रव्यैस् तोयपुरस्कृतैः [भा.पु. ११.११.४४] इत्य् आदि । अत्राग्न्यादौ तदन्तर्यामिरूपस्यैव चिन्तनं कार्यं, न जातुनिजप्रेमसेवाविशेषाश्रयस्वाभीष्टरूपविशेषस्य । स तु सर्वथा परमसुकुमारत्वादिबुद्धिजनितया प्रीत्यैव सेवनीयः । यथोक्तं श्रीभगवतैव वस्त्रोपवीताभरण [भा.पु. ३८.१६.३९] इत्य् आदि । तेषां यथा भक्तिरीतिः, परमेश्वरस्यापि तथा भावः श्रूयते । यथा नारदीये

भक्तिग्राह्यो हृषीकेशो न धनैर् धरणीधर ।
भक्त्या सम्पूजितो विष्णुः प्रददाति मनोरथम् ॥
तस्माद् विप्राः सदा भक्तिः कर्तव्या चक्रपाणिनः ।
जनेनापि जगन्नाथः पूजितः क्लेशहा भवेत् ॥ [ना.प. २.३.३४] इति ।

अत्रैष दृष्टान्त उपजीव्यः । वैपरीत्ये तु दोषश् च । यथा ग्रीष्मे जलस्य पूजा प्रशस्ता, वर्षासु निन्दिता । यद् उक्तं गारुडे

शुचिशुक्रगते काले येऽर्चयिष्यन्ति केशवम् ।
जलस्थं विविधैः पुष्पैर् मुच्यन्ते यमताडनात् ॥
धनागमे प्रकुर्वन्ति जलस्थं वै जनार्दनम् ।
ये जना नृपतिश्रेष्ठ तेषां वै नरकं ध्रुवम् ॥ इति ।

एवम् अन्यत्रापि परिचर्याविधौ तद्देशकालसुखदानि शतशो विहितानि । तद्विपरीतानि निषिद्धानि च । विष्णुयामले विष्णोः सर्वर्तुचर्याम् इति । अत एवोक्तं यद् यद् इष्टतमो लोके [भा.पु. ११.११.४०] इत्य् आदि । तत्र तत्रेष्टमन्त्रध्यानस्थलं च सर्वर्तुमुखमयमनोहररूपरसगन्धस्पर्शशब्दमयत्वेनैव ध्यातुं विहितम् अस्ति । अन्यथा तत्तदाग्रहस्य वैयर्थ्यं स्यात् । तस्माद् अग्न्यादौ तत्तदन्तर्यामिरूप एव भाव्य इति स्थितम् ॥ [भक्तिसन्दर्भ २९५]

विश्वनाथः  इत्य् एषु इत्य् अनेन प्रकारेण एषु धिष्ण्येषु चतुर्भुजम् इति प्रायिकत्वेनोक्तम् । वस्तुतस् तु श्रीरामाद्युपासका अपि स्वस्वमन्त्रध्येयं स्वरूपम् एव ॥४६॥

 +++

 ॥ ११.११.४७ ॥

इष्टापूर्तेन माम् एवं यो यजेत समाहितः ।
लभते मयि सद्भक्तिं मत्स्मृतिः साधुसेवया ॥

श्रीधरः  उक्ताया भक्तेः फलम् आहइष्टापूर्तेनेति । सद्भक्तिं दृढां भक्तिम् । अस्या भक्तेर् अन्तरङ्गसाधनम् आहइत्थं मत्स्मृतिः साधुसेवया भवति । यद् वा, स्मृतिर् ज्ञानम् । ततश् च दृढभक्तिमतः पुंसः साधुसेवया मज्ज्ञानं भवतीत्य् अर्थः ॥४७॥

क्रमसन्दर्भः  इष्टापूर्तेनेति । अत्रेष्टशब्देन सप्तमस्कन्धोक्तरीत्याग्निहोत्रदर्शपौर्णमासचातुर्मास्ययागपशुयागवैश्वदेवबलिहरणान्य् उच्यन्ते । पूर्तशब्देन सुरालयारामकूपवापीतडागप्रपान्नसत्राण्य् उच्यन्ते । एवम् उक्तप्रकारेणेष्टापूर्तेन यो मां यजेत स मत्स्मृतिस् तत्र साधुसेवया सतां प्रसङ्गेन सद्भक्तिम् अन्तरङ्गभक्तिनिष्ठां प्राप्नोतीत्य् अर्थः । तत्राग्निहोत्रादीनां भक्तौ प्रवेशो ‘ग्न्यन्तर्यामिरूपभगवदधिष्ठानत्वेनाग्न्यादिसन्तर्पणात् कूपारामादीनां च तत्परिचर्यार्थक्रियमाणत्वात् तत्र प्रवेशः ॥४७॥

विश्वनाथः  इष्टपूर्तेनेति इष्टं हविषाग्नौ यजेत माम् इत्य् उपलक्षितं पूजादिकं, पूर्तं उद्यानोपवनेत्य् आद्य् उक्तं, तेन मद्भक्तिं सतीम् उत्तमां प्रेमलक्षणां, मत्स्मृतिर् मत्कर्तृका स्मृतिः । साधुसेवयेति यस् तु साधनाधिक्येन सेवेत तत् त्व् अहं सदा स्मरामीत्य् अर्थः ॥४७॥

 +++

 ॥ ११.११.४८ ॥

प्रायेण भक्तियोगेन सत्सङ्गेन विनोद्धव ।
नोपायो विद्यते सम्यक् प्रायणं हि सताम् अहम् ॥

श्रीधरः  ज्ञानभक्तिमार्गाव् उक्तौ, तत्र ज्ञानमार्गाद् अपि भक्तिमार्गः श्रेष्ठ इत्य् आहप्रायेणेति । सत्सङ्गेन यो भक्तियोगः, तेन विनोपायः संसारतरणे न विद्यते । सत्सङ्गेनेत्य् अत्र हेतुम् आहहि यस्मात् सताम् अहं प्रायणं प्रकृष्टम् अयनम् आश्रयः । अतः सत्सङ्गो मय्य् अन्तरङ्ग इत्य् अर्थः ॥४८॥

क्रमसन्दर्भः  प्रायेणेति वितर्के । यद् वा, सर्वत्र साधारणेन भक्तियोगेन विना उपायो न विद्यते, तल्लक्षणश् चोपायः सत्सङ्गेन विना न विद्यत इत्य् एवार्थः । तत्र हेतुः प्रायणम् ॥४८॥

विश्वनाथः  ज्ञानभक्तिमार्गाव् उक्तौ । वस्तुतस् तु संसारतरणाद्युपेयवस्तुना भक्तिर् एवोपाय इत्य् आहप्रायेणेति वितर्के इति सन्दर्भः । यद् वा, सत्सङ्गेन हेतुनैव यः प्रायेण भक्तियोगस् तेन विना नोपायो विद्यते । प्रधानभूता केवला चेति द्विविधा भक्तिः, साधुसङ्गेनैव भवेद् इति व्याख्यातम् एव । यच् च मोक्षसाधकं भक्तिमिश्रज्ञानं तत्र गुणभूता भक्तिर् या सा तु साधुसङ्गं विनापि भवेद् इत्य् अतोऽत्र प्रायग्रहणं तस्या भक्तेस् तज्ज्ञानम् एवकारणं, यथा कर्षकस्य करदानादिना यत् पृथ्वीश्वरोपासनं तस्य कारणं कृषिर् एव, अन्यथा तस्या वैफल्याद् इति प्रथमस्कन्ध एव व्याख्यातम् ।

एवं च, यत् कर्मभिर् यत् तपसा [भा.पु. ११.२०.३२] इत्य् आदि भगवदुक्तेर् ज्ञानादिकं विनापि भक्तिः सर्वफलदात्री, भक्त्या तु विना ज्ञानादिकं, न मोक्षादिसाधकम् इति । तत्र तत्रापि भक्तिर् एव तत्तत्फलदायिनी व्याख्येयेत्य् अतोऽन्ये उपायोऽजागलम्भनन्यायेनैवेति केचिद् आहुस् तत्रेयं भगवदुक्तिर् अपि प्रमाणम् ।

तापत्रयेणाभिहतस्य घोरे
सन्तप्यमानस्य भवाध्वनीश ।
पश्यामि नान्यच् छरणं तवाङ्घ्रि
द्वन्द्वातपत्राद् अमृताभिवर्षात् ॥ [भा.पु. ११.१९.९] इत्य् उद्धवोक्तिर् अपि ।

संसारसिन्धुम् अतिदुस्तरम् उत्तितीर्षोर्
नान्यः प्लवो भगवतो पुरुषोत्तमस्य ।
लीलाकथारसनिषेवनम् अन्तरेण
पुंसो भवेद् विविधदुःखदवार्दितस्य ॥ [१२.४.४०] इति शुक्तोक्तिर् अपि ।

किं वा योगेन साङ्ख्येन न्यासस्वाध्याययोर् अपि ।
किं वा श्रेयोभिर् अन्यैश् च न यत्रात्मप्रदो हरिः ॥ [भा.पु. ४.३१.१२]

इति नारदोक्तिर् अपि सम्यक् प्रायणं सम्यक् प्रकृष्ट आश्रयः ॥४८॥

 +++

 ॥ ११.११.४९ ॥

अथैतत् परमं गुह्यं शृण्वतो यदुनन्दन ।
सुगोप्यम् अपि वक्ष्यामि त्वं मे भृत्यः सुहृत् सखा ॥

श्रीधरः  इदानीं साङ्ख्ययोगादीनि साधनान्तरसव्यप्र्क्षाणि सव्यभिचाराणि च, सत्सङ्गस् तु स्वतन्त्र एव समर्थः फलाव्यभिचारी चेति वर्णयितुम् आहअथेति । एतद् वक्ष्यमाणं परमं गुह्यमतः शृण्व् इत्य् अर्थः ॥४९॥

सनातन (हरिभक्तिविलासः १०.२८०) साङ्ख्ययोगादीनि साधनान्तरसव्यपेक्षाणि सव्यभिचाराणि च, सत्सङ्गस् तु स्वतन्त्र एव, समर्थः फलाव्यभिचारी चेति वर्णयितुम् आहअथेति । एतद् वक्ष्यमाणं परमं गुह्यं शृणु, यतस् त्वं मम भृत्यः सुहृत् ज्ञातिः, सखा च । अतः सुगोप्यम् अपि वक्ष्यामि ॥४९॥

क्रमसन्दर्भः  न व्याख्यातम्.

विश्वनाथः  ब्रूयुः स्निग्धस्य शिष्यस्य गुरवो गुह्यम् अप्य् उत [भा.पु. १.१.८] इति स्मृतेस् तुभ्यम् अहम् अनन्यप्रकाश्यम् अपि वस्तु वाच्मीत्य् आहअथैतद् इति । साङ्ख्ययोगादीनि साधनान्तरसापेक्षाणि सव्याभिचाराणि च । सत्सङ्गस् तु स्वतन्त्र एव समर्थः फलाव्यभिचारी च इति स्वामिचरणाः ॥४९॥

इति सारार्थदर्शिन्यां हर्षिण्यां भक्तचेतसाम् ।
एकादशे सङ्गतोऽत्र एकादशः सङ्गतः सताम् ॥*॥

 +++

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां दशमस्कन्धे
भगवदुद्धवसंवादे
एकादशोऽध्यायः ।
॥११.११॥



(११.१२)
द्वादशोऽध्यायः
सत्सङ्गमहिमा कर्मत्यागविधिश् च

॥ ११.१२.१२ ॥

श्रीभगवान् उवाच

नो रोधयति मां योगो न साङ्ख्यं धर्म एव च ।
न स्वाध्यायस् तपस् त्यागो नेष्टापूर्तं न दक्षिणा ॥
व्रतानि यज्ञश् छन्दांसि तीर्थानि नियमा यमाः ।
यथावरुन्धे सत्सङ्गः सर्वसङ्गापहो हि माम् ॥

मध्वः  सङ्गस् तु गुणसम्प्रीतिर् गुणवत्त्वेऽतिनिश्चयात् ।
स चेद् धरौ भवेत् तेन मुच्यते नात्र संशयः ॥
अपरोक्षदृशोर् हेतुर् भवेत् स स्याद् यदि क्षयः ।
अन्यथा सुखभाग् एव यद् दृष्टिर् मोक्षकारणम् ॥ इति दर्शने ।

ज्ञात्वापि हरिविद्वेषी तमो याति न संशयः ।
विशेषरूपस्याज्ञोऽपि गुणवत्त्वेऽतिनिश्चितः ॥
गुणसम्प्रीतिमान् नित्यं तं दृष्ट्वा मुक्तिम् एष्यति ।
अथवा सुखभाग् एव स्याद् यावद् दर्शनोपगः ॥ इति व्यक्ते ।

हरिसङ्गविहीनस् तु हरेर् दर्शनवान् अपि ।
न मुच्यतेऽखिलज्ञोऽपि तमो याति च निश्चयात् ॥
गुणैर् अन्यैर् विहीनोऽपि तद्भक्तेष्व् अपि च क्रमात् ।
सङ्गवान् सुखभाग् एव स्याद् गुणैर् मुक्तिम् एति वा ॥
स्वभक्तसङ्गहीनस्य व्युत्क्रमात् सङ्गिनोऽपि वा ।
स्वसङ्गविघ्नकृद् विष्णुस् तत्सज्ये तेषु तत्र च ॥ इति सत्सङ्गे ॥१२॥

श्रीधरः
द्वादशे साधुसङ्गस्य महिमा वर्णितः पुरा ।
कर्मानुष्ठानतत्त्यागव्यवस्था च ततः परम् ॥

न रोधयति न वशीकरोति । योग आसनप्राणायामादिः । साङ्ख्यं तत्त्वानां विवेकः । धर्मः सामान्यतोऽहिंसादिः । स्वाध्यायो वेदजपः । तपः कृच्छ्रादि । त्यागः सन्न्यासः । इष्टापूर्तम् इष्टं च पूर्तं च । तत्रेष्टम् अग्निहोत्रादि । पूर्तं कूपारामादिनिर्माणम् । दक्षिणाशब्देन सामान्यतो दानं लक्ष्यते । व्रतानि एकादश्युपवासादीनि । यज्ञो देवपूजा । छन्दांसि रहस्यमन्त्राः । अवरुन्धे वशीकरोति ॥१२॥

सनातनगोस्वामी (हरिभक्तिविलासः १०.२८१२८२)  न रोधयति न वशीकरोति । योगोऽष्टाङ्गः, साङ्ख्यं तत्त्वानां विवेकः, धर्मः सामान्यतोऽहिंसादिः । वर्णाश्रमाचारो वा, स्वाध्यायो वेदजपः, तपः कृच्छ्रादि, त्यागः सन्न्यासः, इष्टापूर्तम् इष्टं पूर्तं च । तत्र इष्टम् अग्निहोत्रादि, पूर्तं कूपारामादिनिर्माणम् । दक्षिणाशब्देन सामान्यतो दानं लक्ष्यते । व्रतानि एकादश्युपवासादीनि । यज्ञो देवपूजा । छन्दांसि रहस्यमन्त्राः । नियमा बाह्येन्द्रियनिग्रहादयः, यमा अन्तःकरणसंयमादयः ।

यद् वा,
अहिंसा सत्यम् अस्तेयम् असङ्गो ह्रीर् असञ्चयः ।
आस्तिक्यं ब्रह्मचर्यं च मौनं स्थैर्यं क्षमाभयम् ॥
शौचं जपस् तपो होमः श्रद्धातिथ्यं मदर्चनम् ।
तीर्थाटनं परार्थेहा तुष्टिर् आचार्यसेवनम् ॥ [भा.पु. ११.१९.३४]

इति भगवदुक्तलक्षणा ग्राह्याः । अत्र अस्तेयं मनसापि परस्वाग्रहणम् । आस्तिक्यं धर्मे विश्वासः । भयं पापादिभ्यः । शौचं बाह्यम् आन्तरश् चेति द्वयम् । अतो द्वादशनियमाः श्रद्धाधर्मादय इति । अवरुन्धे वशीकरोति । सर्वसङ्गापहः बाह्यान्तराशेषासक्तिनिरस्तः ॥१२॥

क्रमसन्दर्भः  अथ सर्वस्यैव भागवतचिह्नधारिमात्रस्य तु यथायोग्यं सेवाविधानम् । तत्र महाभागवतसेवा द्विविधःप्रसङ्गरूपा, परिचर्यारूपा च । तत्र प्रसङ्गरूपा यथान रोधयतीति । पूर्वाध्यायान्तेइष्टापूर्तेन इत्य् आदौ मत्स्मृतिः साधुसेवया [भा.पु. ११.११.४७] इत्य् अनेन सत्सङ्गस्य नाम साधुसेवाया भक्तिनिष्ठाजनने साधनानन्तरसव्यपेक्षत्वम् इवोक्तम् ।

पुनश् च तत्रैव तस्य स्वातन्त्र्येण यथेष्ठफलदातृत्वं सर्वापेक्षया परमसामर्थ्यं च वक्तुं परमगुह्यत्वम् उपदिष्टम्, अथैतत् [भा.पु. ११.११.४९] इत्य् आदिना । एतादृशमहिमत्वेनानूक्तत्वात् तद् एतत् परमगुह्यत्वम् आहन रोध्यतीति । त्यागः सन्न्यासः । दक्षिणा दानमात्रम् । यज्ञो देवपूजा । छन्दांसि रहस्यमन्त्राः । ततश् च, यथा सत्सङ्गो माम् अवरुन्धे वशीकरोतीति, तथा योगो न वशीकरोति, न च साङ्ख्यम् इत्य् आदिकोऽन्वयः । ततस् तेऽपि किञ्चिद् वशीकुर्वन्तीत्य् अर्थलब्धेर् भगवत्परा एव ज्ञेयाः, न साधारणाः । अत एव च व्रतान्य् एकादश्यादीनि ईति टीकाकाराः ।

न चैतावता तेषां नित्यानां वैष्णवव्रतानाम् अकर्तव्यत्वं प्राप्तम्एकस्य फलातिशयसामर्थ्यप्रशंसयेतरस्य नित्यत्वनिराकरणायोगात् । यथा कर्माधिकारिणः

न ह्य् अग्निमुखतोऽयं वै भगवान् सर्वयज्ञभुक् ।
इज्येत हविषा राजन् यथा विप्रमुखे हुतैः ॥ [भा.पु. ७.१४.१७]

इति श्रुत्वापि पूर्वोक्तम् अग्निहोत्रादिना यजेत [भा.पु. ७.१४.१६] इति विधिं न परित्यक्तुं शक्नुवन्ति, तद्वत् । भक्त्यधिकारिणश् च यथाग्रे, मद्भक्तपूजाभ्यधिका [भा.पु. ११.१९.२९] इत्य् वक्ष्यमाणश्रुत्यापि दीक्षानन्तरं नित्यतया प्राप्तां भगवत्पूजां त्यक्तुं न शक्नुवन्ति तद्वद् इति । अत एव स्कान्दे

षड्भिर् मासोपवासैस् तु यत् फलं परिकीर्तितम् ।
विष्णोर् नैवेद्यसिक्थेन तत् फलं भुञ्जतां कलौ ॥ इत्य् अपि न बाधकम् ।

एकादश्यादौ हि नित्यत्वेऽप्य् आनुषङ्गिकम् एव महाफलदत्वं तत्र तत्र मतम् । अत एव नित्यत्वरक्षणार्थम् अपि तादृशं वैष्णवं व्रतम् अवश्यम् एव कर्तव्यम् इत्य् आगतम् । नित्यवैष्णवव्रतत्वादिकं चैकादश्यादाव् अर्चनप्रसङ्गे किञ्चिद् दर्शयिष्यामः । अत एव पूर्वाध्याये टीकाकारैर् अपि आज्ञायैव गुणान् दोषान् [भा.पु. ११.११.३२] इत्य् अत्र विद्धैकादशीकृष्णैकादश्युपवासानुपवासानिवेद्यश्राद्धादयो ये भक्तिविरुद्धा धर्मास् तान् सन्त्यज्य इत्य् अर्थ इत्य् उक्तम् । प्रथमे च श्रीभीष्मयुधिष्ठिरसंवादे भगवद्धर्मान् [भा.पु. १.९.२४] इत्य् अत्र हरितोषणाद् द्वादश्यादिनियमरूपान् इत्य् व्याख्यातम् । व्रतानि चेरे हरितोषणानि [भा.पु. ३.१.१९] इत्य् अत्र तृतीय एकादश्यादीन्ईति । अत एव भगवन्महाप्रसादैकव्रतस्य श्रीमदम्बरीषस्य सच्छिरोमणेर् आचारदर्शनाय तद् एव निश्चीयत इति ।

अत एव श्रीगौतमेनापि निर्णीय स्वतन्त्रे लिखितम्

वैष्णवो यदि भुञ्जीत एकादश्यां प्रमादतः ।
विष्ण्वर्चनं वृथा तस्य नरकं घोरम् आप्नुयात् ॥ इति ॥१२॥
(भक्तिसन्दर्भ २३८)

विश्वनाथः
द्वादशे साधुसङ्गस्य महिमोक्तो व्रजौकसाम् ।
प्रेम्णः सर्वमहोत्कर्षः सूचितः संशयच्छिदा ॥

योग आसनप्राणायामादिः । साङ्ख्यम् आत्मानात्मविवेकः । धर्मोऽहिंसादिः । स्वाध्यायो वेदपाठः । तपः कृच्छ्रादि । त्यागः सन्न्यासः । इष्टापूर्तम् इष्टं च पूर्तं च । तत्रेष्टम् अग्निहोत्रादि । पूर्तं कूपारामादिनिर्माणम् । दक्षिणाशब्देन सामान्यतो दानं लक्ष्यते । व्रतानि चातुर्मास्यादीनि । यज्ञो देवपूजा । छन्दांसि रहस्यमन्त्राः । न रोधयति प्रत्येकेनान्वयाद् एकत्वम् ।

व्रतानीत्य् आदौ वचनविपरिणामेन न रोधयन्तीत्य् अर्थः, रुधेर् वशीकरणार्थकत्वात् । योगादयो न मद्वशीकारप्रयोजका इति तैर् अहम् अष्टाङ्गयोगिप्रभृतिभिर् न वशीकृतः, न प्राप्तः स्याम् इति फलितोऽर्थः ।

न साधयति मां योगो न साङ्ख्यं धर्म उद्धव ।
न स्वाध्यायस् तपस् त्यागो यथा भक्तिर् ममोर्जिता ॥ [भा.पु. ११.१४.२०]

भक्त्याहम् एकया ग्राह्यः [भा.पु. ११.१४.२०] इत्य् अग्रिमवाक्येनैकार्थात् । योगादयो न मत्प्राप्त्युपाया इत्य् अतो नोपायो विद्यते इति पूर्वोक्तिर् एव दृढीकृता । सत्सङ्गो यथावरुन्धे वशीकरोतीत्य् अनन्तप्रयोगेण भक्त्युत्पत्तेः पूर्वम् अपि स एव स्वयं मां विशेष्शक्तुर्यात्, किं पुनर् भक्तिं जनयित्वा इत्य् अर्थो लभ्यते । अत्र यथाशब्दस् तत्र च यथाशब्दस् च यथावद् इत्य् अर्थ एव प्रयुक्तः । भक्त्याहम् एकया ग्राह्यः [भा.पु. ११.१४.२०] इत्य् अग्रिमवाक्ये एकयेति पदप्रयोगाद् इत्य् एके । योगादीनाम् अपि भक्तिमिश्रत्वात् । किञ्चिद् विशेष्शक्तारत्वम् अस्त्य् एवेत्य् अतो यथाशब्दः सार्थकः इत्य् अपरे आहुः । सर्वसङ्गापहः सार्वत्रिकासक्तिनिरासक इति विशेष्शक्तारे हेतुः ॥१२॥

 +++

॥ ११.१२.३६ ॥

सत्सङ्गेन हि दैतेया यातुधाना मृगाः खगाः ।
गन्धर्वाप्सरसो नागाः सिद्धाश् चारणगुह्यकाः ॥
विद्याधरा मनुष्येषु वैश्याः शूद्राः स्त्रियोऽन्त्यजाः ।
रजस्तमःप्रकृतय तस्मिंस् तस्मिन् युगे युगे ॥
बहवो मत्पदं प्राप्तास् त्वाष्ट्रकायाधवादयः ।
वृषपर्वा बलिर् बाणो मयश् चाथ विभीषणः ॥
सुग्रीवो हनुमान् ऋक्षो गजो गृध्रो वणिक्पथः ।
व्याधः कुब्जा व्रजे गोप्यो यज्ञपत्न्यस् तथापरे ॥

श्रीधरः  यातुधाना राक्षसाः । त्वाष्ट्रो वृत्रः । कायाधवः प्रह्रादः । ऋक्षो जाम्बवान् । गृध्रो जटायुः । वणिक्पथस् तुलाधारः । व्याधो धर्मव्याधः । यज्ञपत्न्यो दीक्षितभार्याः ॥३६॥

क्रमसन्दर्भः  अथ प्रस्तुतम् अनुसरामः । वशीकरणम् अत्र द्विविधम् मुख्यं गौणं च । तत्र मुख्येन प्रेम लभ्यते ।

अस्त्व् एवम् अङ्ग भगवान् भजतां मुकुन्दो
मुक्तिं ददाति कर्हिचित् स्म न भक्तियोगम् [भा.पु. ५.६.१८] इति न्यायेन ।

अत एव गौणेनान्यत् फलम् । अत्र मुख्यं श्रीगोप्यादौ, गौणं बाणादौ । उत्तरत्र वशीकरणत्वं च फलदानोन्मुखीकरणतयोपचर्यते । तद् एतद् वशीकरणे दृष्टान्तम् आहसत्सङ्गेनेत्य् आदिचतुर्भिः । तत्र सत्सङ्गेनेति सार्धयुग्मकम् । दैतेयास् तदुपलक्षितासुरदानवाश् च । यातुधाना राक्षसाः । रजस्तम इत्य् असुरराक्षसादिजातिषु दिग्दर्शनम्त्वाष्ट्रेत्य् आदि । त्वाष्ट्रा वृत्रासुरः । वृतासुरस्य सत्सङ्गः प्राग्जन्मनि श्रीनारदाङ्गिरसोः सङ्गः श्रीसङ्कर्षणसङ्गश् च प्रसिद्धः ।

कायाधवः कयाधुपुत्रः प्रह्लादः । अस्य गर्भे श्रीनारदसङ्गः । आदिशब्दगृहीतान् पूर्वोक्तजातिक्रमेण कतिचिद् गणयति वृषेति । वृषपर्वा दानवः । अयं हि जातमात्रमातृपरित्यक्तो मुनिपालिता विष्णुभक्तो बभूवेति पुराणान्तरप्रसिद्धिः ।

बलेः श्रीप्रह्लादसङ्गः श्रीवामनसङ्गश् च । तदनन्तरम् एव भक्त्युद्बोधदर्शनात् । बाणस्य बलिमहेशभगवत्सङ्गः । अस्य भुजकर्तनानन्तरं ज्ञातविष्णुमहिम्नो महाभागवतमहेशप्राप्तिर् एव स्वप्राप्तिर् इत्य् उच्यते । मयो दानवः । अस्य सभानिर्माणादौ पाण्डवसङ्गो भगवत्सङ्गश् च । अन्ते तत्प्राप्तिस् तु ज्ञेया । विभीषणो यातुधानः । अस्य हनूमसङ्गो भगवत्सङ्गश् च ।

सुग्रीवाद्या गजान्ता मृगाः । तत्र ऋक्षो जाम्बवान् । अस्य भगवत्सङ्गः । गजो गजेन्द्रः । अस्य पूर्वजन्मनि सत्सङ्ग उन्नेयः । उत्तरजन्मान्ते भगवत्सङ्गश् च । गृध्रो जटायुनामा खगः । अस्य श्रीगरुडदशरथादिसङ्गः । श्रीसीतादर्शनं श्रीभगवद्दर्शनं च ।

गन्धर्वादीस् त्व् अनतिप्रसिद्धत्वेनानुदाहृत्य मनुष्येषु वैश्यादीन् उदाहरति । वणिक्पथस् तुलाधारः । अस्य भारते जाजलिमुनिगन्धर्वप्रसङ्गे प्रोक्तमहिम्नः सत्सङ्गोऽन्वेषणीयः ।

व्याधो धर्मव्याधः शूद्रोऽन्त्यजोऽपि । अत्र आदिवाराहे कथेयम्क्वचित् प्राचीनकलियुगे वसुनाम्ना वैष्णवेन राज्ञा प्राग्जन्मनि मृगभ्रान्त्या निहतो ब्राह्मणो ब्रह्मराक्षसतां प्राप्तस् तस्य राज्ञः प्रापञ्चिकविष्णुलोकगमनसमये तच्छरीरं प्रविष्टः । पुनश् च तस्य तद्भोगान्ते राजतां प्राप्तस्य देहात् तत्कर्तृकब्रह्मपाराख्यस्तवपाठतेजसा निर्गतस् तत्कृतधर्मव्याधसञ्ज्ञो हिंसातिशयविमुखः पर्यवसाने दृष्टनीलाद्रिनाथस् तं च स्तुतवान् । प्राप्ततदालिङ्गनस् तत्सायुज्यम् अवापेति ।

कुब्जाया भगवत्सङ्गः पूर्वजन्मनि च नारदसङ्ग इति माथुरहरिवंशप्रसिद्धम् । गोप्योऽत्र साधारण्यः श्रीकृष्णव्रजे तदानीं विवाहादिना समागताः । आसां तन्नित्यप्रेयसीवृन्दसङ्गः श्रीकृष्णदर्शनादिरूपो भगवत्सङ्गश् च । यज्ञपत्नीनां श्रीकृष्णगुणकथकलोकसङ्गस् तत्सङ्गश् च । अपरे दैतेयादयोऽन्ये च ॥३६॥ (भक्तिसन्दर्भ २३९)

विश्वनाथः  वशीकरणम् अत्र गौणम् । मुख्यं च यथासम्भवं बाणादौ श्रीगोप्यादौ च दर्शयतिसत्सङ्गेनेति चतुर्भिः । सन्तः प्रधानीभूतभक्तिमन्तः । केवलभक्तिमन्तश् च । अत्र पूर्वेषां सङ्गिभिर् भगवद्वशीकारो गौणः, उत्तरेषां तु मुख्य इति ज्ञेयम् ।

यातुधाना राक्षसाः । त्वाष्ट्रो वृत्रः । कायाधवः प्रह्लादः । अनयोर् जन्मतः प्राग् एव नारदसङ्गः । वृषपर्वेत्य् अयं जातमात्र एव मातृपरित्यक्तो मुनिपालितो विष्णुभक्तोऽभूद् इति पौराणिकी प्रसिद्धिः । बलेः प्रह्लादसङ्गः । बाणस्य बाहुच्छेदसमये कृपालोर् महादेवस्य सङ्गः । सुग्रीवादीनां त्रयाणां लक्ष्मणसङ्गः । गजो गजेन्द्रः, अस्य पूर्वजन्मनि नारदादिसङ्गः । गृध्रो जटायुः, अस्य गरुडदशरथादिसङ्गः । वणिक्पथस् तुलाधारो भारते प्रसिद्धः । अस्य सत्सङ्गो मृग्यः । व्याधो धर्मव्याधः । अस्य प्राग्ब्रह्मराक्षसतां प्राप्तस्य वराहपुराणदृष्टेन वैष्णवेन राज्ञो सह सङ्गः । कुब्जायाः पूर्वजन्मनि नारदसङ्ग इति माथुरहरिवंशे प्रसिद्धम् । गोप्यो मुनिचर्यादयः पूर्वजन्मनि कृतबहुसाधुसङ्गा एव । एतज्जन्मनि नित्यसिद्धगोपीसङ्गिन्यः । यज्ञपत्नीनां व्रजस्थश्रीकृष्णदूतीभिर् मालिकताम्बूलिकादिस्त्रीभिः क्रयविक्रयाद्यर्थं मथुराप्रस्थानसमये सङ्गः ॥३६॥

 +++

॥ ११.१२.७ ॥

ते नाधीतश्रुतिगणा नोपासितमहत्तमाः ।
अव्रतातप्ततपसो सत्सङ्गान् माम् उपागताः ॥

श्रीधरः  तेषां सत्सङ्गव्यतिरिक्तसाधनान्तराभावम् आहत इति । न अधीताः श्रुतिगणा यैस् तदर्थं च नोपासिता महत्तमा यैस् ते, तथा । किं च, अव्रतातप्ततपसःन व्रतानि येषां, न तप्तानि तपांसि यैस् ते च ते च तथा । सत्सङ्गात् इति सद्भिः सङ्गो नाम मयैव सङ्ग इत्य् अभिप्रेत्योक्तम् । यद् वा, स्वसङ्गस्यापि सत्सङ्गत्वं विवक्ष्यते, स्वस्यापि सत्त्वात् । यद् वा, मदीयसङ्गाद् इत्य् अर्थः ॥७॥

क्रमसन्दर्भः  तेषां सत्सङ्गव्यतिरिक्तसाधनाभावम् आहते नाधीतेति । नाधीताः श्रुतिगणाः यैः । तदर्थं च नोपासिता महत्तमा यैः । किं च अकृतव्रता अकृततपस्काश् च । पूर्ववद् अध्ययनादिकं भगवत्प्रीणनम् एव ग्राह्यम् । अत्रैकेषां वृत्रादीनां प्राग्जन्मादौ साधनानन्तरं यत् तद् अपि सत्सङ्गानुषङ्गसिद्धम् इत्य् अभिप्रेत्य सत्सङ्गस्यैव तत् तत् फलम् उक्तम् । धर्मव्याधादीनां तु केवलस्यैव तस्येति ज्ञेयम् ।

सत्सङ्गशब्देनात्र मम सङ्गो मदीयादीनां च सङ्ग इत्य् अभिधाप्यते । उभयतापि मत्सम्बन्धित्वादित्य् अभिप्रायेण । तत्र स्वस्यापि सत्त्वात् सत्सङ्गोऽप्य् अन्त्रभावितः । यत् तु पुरा भागवतसङ्गेनैव भगवत्कृपा भवतीत्य् उक्तं तत् तु तत्साम्मुख्यजन्मन्य् एव । अत्र तु स एव भागवतसङ्गः साधनविशेषत्वेनोच्यत इति न दोषः । यदि वात्र कुत्रचित् साम्मुख्यजन्मकारणम् अपि भगवत्सङ्गो भवेत् तदाप्य् एवम् आचक्ष्महे । सच्छब्दार्थम् अवतारसङ्गीकृत्य यत् कदाचित् सर्वत्र कृपां वितनोति भगवान् तच् च सत्सम्बन्धेनैवेत्य् अतो नाभ्युपगमहानिर् इति ॥७॥ (भक्तिसन्दर्भ २४०)

विश्वनाथः  तेषां साधुसङ्गोत्था यथाप्रकृति प्रधानीभूता केवला च भक्तिर् एव, न तु साधनान्तरम् इत्य् आहते इति । न अधीताः श्रुतिगणा यैस् तदर्थं च उपासिता महत्तमाः श्रुत्यर्थग्राहयितारो मुनयो यैस् ते, न व्रतानि येषां, न तप्तानि न तपांसि यैस् ते च ते च तथा । किन्तु सत्सङ्गेनैव हेतुना भक्त्या मत्सङ्गात् मत्सङ्गं प्राप्य मां उपागताः प्राप्ताः सद्भिः सङ्गो नाम ममैव सङ्ग इत्य् अर्थः ॥७॥

 +++

॥ ११.१२.८ ॥

केवलेन हि भावेन गोप्यो गावो नगा मृगाः ।
येऽन्ये मूढधियो नागाः सिद्धा माम् ईयुर् अञ्जसा ॥

श्रीधरः  तत्र वृत्रादीनां भवतु नाम कथञ्चित् साधनान्तरं, गोपीप्रभृतीनां तु नान्यद् अस्तीत्य् आह, केवलेनेति । सत्सङ्गलब्धेन केवलेनैव भावेन प्रीत्या नगा यमलार्जुनादयः । नागाः कालियादयः । यद् वा, तदानीन्तनानां सर्वतरुगुल्मादीनाम् अपि भगवति भावोऽस्तीति गम्यते । तद् उक्तं भगवतैव,

अहो अमी देववरामरार्चितं
पादाम्बुजं ते सुमनःफलार्हणम् ।
नमन्त्य् उपादाय शिखाभिर् आत्मनस्
तमोऽपहत्यै तरुजन्म यत् कृतम् ॥ [भा.पु. १०.१५.५] इत्य् आदि ।

सिद्धाः कृतार्थाः सन्त ईयुः प्रापुः ॥८॥

क्रमसन्दर्भः  अथ मुख्यं वशीकरणम् असम्भावितसाधनान्तरेण सत्सङ्गमात्रेण श्रीगोप्यादीनां दर्शयतिकेवलेनेति । भावेन प्रकरणप्राप्तमत्सङ्गमात्रजन्मना प्रीत्या । भावोऽत्र वशीकारमुख्यत्वे चिह्नम् । वशे कुर्वन्ति मां भक्त्या सत्स्त्रियः सत्पतिं यथा [भा.पु. ९.४.४८] इत्य् आदेः । भक्त्याहम् एकया ग्राह्यः [भा.पु. ११.१४.२०] इत्य् आदेश् च । गावोऽपि गोपीवद् आगन्तुक्य एव ज्ञेयाः । नगा यमलार्जुनादयः । मृगा अपि पूर्ववत् । नागाः कालियादयः । यमलार्जुनकालिययोः प्राप्तिस् तदानीन्तनतत्क्षणिकभगवत्प्राप्त्यावश्यम्भाविनित्यप्राप्तिम् अपेक्ष्योक्ता । सिद्धाः पूर्ववद् द्विविधात् सत्सङ्गात् । स तु तेषां भावो योगादिभिर् अप्राप्य एवेति । यथावरुन्धे [भा.पु. ११.१२.२] इत्य् अत्र यथाशब्दार्थस्य पराकाष्ठा ॥८॥ (भक्तिसन्दर्भ २४१)

विश्वनाथः  तत्रापि गोपीप्रभृतीनां सर्वतोऽप्य् अतिवैशिष्ट्यम् आहकेवलेन ज्ञानकर्माद्यमिश्रेण निष्कामेण भावेन शृङ्गारवात्सल्यसख्यदास्यभावशालिना भक्तियोगेन गोप्यः शृङ्गाररसेन, गावो वात्सल्यरसेन, नगा गोवर्धनादिपर्वताः सख्यरसेन, मृगा अपि, मूढधियो वृन्दावनीयतरुगुल्माद्या, नागाः कालियाद्याः दास्यरसेनम् माम् ईयुः । अत्र गोप्यादयः सिद्धा एव पूर्वरागाद्यनन्तरं माम् ईयुर् इति केवलेन भावेन तेषां मत्प्राप्तिमत्त्वम् अनादितो नित्यसिद्धम् एवेत्य् अर्थोऽवसीयते । अन्यथा सिद्धा इति पदस्य वैयर्थ्यं स्यात् ॥८॥

 +++

॥ ११.१२.९ ॥

यं न योगेन साङ्ख्येन दानव्रततपोऽध्वरैः ।
व्याख्यास्वाध्यायसन्न्यासैः प्राप्नुयाद् यत्नवान् अपि ॥

श्रीधरः  स्वप्राप्तेर् दुर्लभताम् आहयम् इति । योगादिभिः कृतप्रयत्नोऽपि यं न प्राप्नुयात् तं माम् ईयुर् इति पूर्वेणान्वयः । अत्र च प्रथमं या गोप्यः पश्वादयो वा श्रीकृष्णेन सह सङ्गतास् ते सन्तस् तत्सङ्गोऽन्येषां सत्सङ्गस् तेन च तेषां भक्तिर् इति ज्ञातव्यम् ॥९॥

क्रमसन्दर्भः  ताम् एव व्यनक्तियम् इति । यं भावम् । अत्रापि योगादयो भगवत्परा एव । योगादिभिर् यत्नवान् अपीत्य् अनेन तत्प्राप्त्यर्थं प्रयुज्यमानत्वावगमात् । एष्व् अपि श्रीगोपीनां परमकाष्ठाप्राप्तिं दर्शयितुम् अस्यैतत् परमं गुह्यं शृण्वतो यदुनन्दन इत्य् एतत्पूर्वोक्तपरमगुह्यत्वस्य [भा.पु. ११.११.४८] परमकाष्ठां दर्शयितुं रामेण सार्धं [भा.पु. ११.१२.९]इत्यादिप्रकरणम् अनुसन्धेयम् ॥९॥ [भक्तिसन्दर्भ २४२]

विश्वनाथः  केवलस्य भक्तियोगस्य सत्सङ्ग एव हेतुर् न तु सुकृतान्तरं किम् अपीत्य् आहयम् इति । यत्नवान् अपि योगादीनां सम्यग् अनुष्ठाननिरतोऽपि ॥९॥

 +++

॥ ११.१२.१० ॥

रामेण सार्धं मथुरां प्रणीते
श्वाफल्किना मय्य् अनुरक्तचित्ताः ।
विगाठभावेन न मे वियोग
तीव्राधयोऽन्यं ददृशुः सुखाय ॥

श्रीधरः  गोपीनां भावं प्रपञ्चयतिरामेणेति चतुर्भिः । श्वाफल्किना, अक्रूरेण मयि प्रणीते सति मे मत्तोऽन्यं सुखाय न ददृशुः । कुतः । वियोगेन तीव्रो दुःसह आधिर् यासां ताः । अत्र हेतुः, मयि विगाढेनातिदृढेन भावेन प्रेम्णानुरक्तानि संसक्तानि चित्तानि यासां ताः ॥१०॥

क्रमसन्दर्भः  अत्र श्रीकृष्णस्य गोकुलागमनं दन्तवक्त्रवधानन्तरम् एव श्रीभागवतसम्मतं, यतः ज्ञातीन् वो द्रष्टुम् एष्यामो विधाय सुहृदां सुखम् [भा.पु. १०.४५.२३] इति कंसवधान्तेअपि स्मरथ नः सख्यः स्वानाम् अर्थचिकीर्षया [भा.पु. १०.८२.४१] इति कुरुक्षेत्रयात्रायां च श्रीभगवद्वाक्येन तदागमने दन्तवक्त्रवधान्तं तच्छत्रुपक्षक्षपणलक्षणं सुखदानम् एवापेक्षितम् आसीत् ।

तद् एवं मासद्वयं प्रकटं क्रीडित्वा श्रीकृष्णोऽपि तान् आत्मविरहार्तिभयपीडितान् अवधाय पुनर् एवं माभूद् इति भूभारहरणादिप्रयोजनरूपेण निजप्रियजनसङ्गमान्तरायेण संवलितप्रायां प्रकटलीलां तल्लीलाबहिरङ्गेणापरेण जनेन दुर्वेद्यतया तदन्तरायसम्भावनालेशरहितया तया निजसन्तताप्रकटलीलयैकीकृत्य पूर्वोक्ताप्रकटलीलावकाशरूपं श्रीवृन्दावनस्यैव प्रकाशविशेषं, तेभ्यः कृष्णं च तत्र छन्दोभिः स्तूयमानम् [भा.पु. १०.२८.१८] इत्य् आद्युक्तदिशा स्वेन नाथेन सनाथं श्रीगोकुलाख्यं पदम् आविर्भावयामास । एकेन प्रकाशेन च द्वारवतीं च जगामेति । तथा पाद्मोत्तरखण्ड एव तदनन्तरं गद्यम्

अथ तत्रस्था नन्दादयः सर्वे जनाः पुत्रदारसहिताः पशुपक्षिमृगादयश् च वासुदेवप्रसादेन दिव्यरूपधरा विमानम् आरूढा परमवैकुण्ठलोकम् अवापुर् इति । कृष्णस् तु नन्दगोपव्रजौकसां सर्वेषां परमं निरामयं स्वपदं दत्त्वा दिवि देवगणैः संस्तूयमानो द्वारवतीं विवेश ॥ [प.पु. ६.२५२.२८२९] इति च ।

इत्थं माथुरहरिवंशेऽपि प्रसिद्धिर् अस्तीति श्रूयते । तत्र नन्दादयः पुत्रदारसहिताः इत्य् अनेन पुत्राः श्रीकृष्णादयः । दाराः श्रीयशोदादय इति लब्धे पुत्रादिरूपैर् एव श्रीकृष्णादिभिः सह तत्प्राप्तेः कथनात् । प्रकाशान्तरेण तत्र तेषां स्थितिश् च तैर् अपि नावगतेति लभ्यते । वासुदेवप्रसादेनाकस्मात् आगमनरूपेण परमप्रसादेन दिव्यरूपधरास् तदानन्दोत्फुल्लतया पूर्वतोऽप्य् आश्चर्यरूपाविर्भावं गता इत्य् अर्थः । विमानम् आरूढा इति गोलोकस्य सर्वोपरिस्थितिदृष्ट्यपेक्षया वस्तुतस् त्व् अयम् अभिसन्धिः । कृष्णोऽपि तं हत्वा यमुनाम् उत्तीर्य इति गद्यानुसारेण यमुनाया उत्तरपारे एव व्रजवासस् तदानीम् इत्य् अवगम्यते । स च तेषां वृन्दावनदर्शनाक्षमतया एव तत्परित्यागेन तत्र गतत्वात् । ततश् च विमानशिरोमणिना स्वेनैव रथेन पुनः तस्याः दक्षिणपारप्रापणपूर्वकं श्रीमद्गोपेभ्यः श्रीवृन्दावन एव पूर्वं गोलोकतया दर्शिते तत्प्रकाशविशेष एव निगूढं निवेशनं वैकुण्ठावाप्तिर् इति । अक्के चेन् मधु विन्देत किम् अर्थं पर्वतं व्रजेद् इति न्यायेन । समीपार्थेऽव्ययम् अक्केशब्दः । न वेद स्वां गतिं भ्रमन्न् [भा.पु. १०.२८.१४] इति वदता श्रीभगवता तेषां गतित्वेनापि विभावितोऽसौ लोकः । तस्माद् वृन्दावने निगूढप्रवेश एव समञ्जसः । अत्र वृन्दावननित्यलीलावाक्यवृन्दं चाधिकम् अप्य् अस्ति प्रमाणम् ।

एवम् एव श्रीगर्गवाक्यं कृतार्थं स्यात्एष वः श्रेय आधास्यद् [भा.पु. १०.८.१६] इति । अथ गद्यान्ते द्वारवतीं विवेश इति च शाल्ववधार्थं निर्गतैः श्रीभगवत्प्रत्यागमनं प्रतीक्षमाणैः यादवैः सहैवेति श्रीभागवतवद् एव लभ्यते । तं विना स्वयं गृहप्रवेशानौचित्यात् । क्षणार्धं मेनिरेऽर्भकाः [भा.पु. १०.१४.४३] इतिवद् अल्पकालभावनेन वा । तद् एवं पुनः श्रीगोकुलागमनाभिप्रायेणैव श्रीवृन्दावननाथोपसनामन्त्रे निहतकंसत्वेन तद्विशेषणं दत्तम् । यथा बोधायनोक्तेःगोविन्दं मनसा ध्यायेद् गवां मध्ये स्थितं शुभम् इति ध्यानानन्तरं, गोविन्दं गोपीजनवल्लभेश कंसासुरघ्न त्रिदशेन्द्रवन्द्य इत्य् आदि । अन्यत्र च, गोविन्द गोपीजनवल्लभेश विध्वस्तकंस इत्य् आदि ।

तत्र तत्रेत्थम् एव पुनः प्राप्त्यभिप्रायेणोक्तम्अनुस्मरन्त्यो मां नित्यम् अचिरान् माम् उपैष्यथ [भा.पु. १०.४७.३६] इति, दिष्ट्या यद् आसीन् मत्स्नेहः [भा.पु. १०.८२.४४] इति, अथानुगृह्य भगवान् गोपीनां [भा.पु. १०.८३.१] इति च ।

अथ केवलेन हि भावेन [भा.पु. ११.१२.८] इत्यादिपद्यद्वयकृतेन साधकचरीणां गोपीनां प्रथमं तत्प्राप्तिप्रस्तावेन नित्यप्रेयसीनाम् अपि तन्महावियोगानन्तरप्राप्तिं तस्य वियोगस्यातीतत्वनिर्देशाद् द्रढयतिरामेणेति द्वाभ्याम् । विगाढभावेन वियोगतीव्राधयः सत्यो मत्तोऽन्यं निजसख्यादिकम् अपि न सुखाय ददृशुः । प्रियसखीमालापि ज्वालायत इतिवत् । ततश् चाधुना तु सुखाय पश्यन्तीति वियोगो नास्तीत्य् अर्थः ॥१०॥ (कृष्णसन्दर्भ १७५)

विश्वनाथः  तथापि गोपीनां भावस्य सर्वोपरिविराजमानत्वम् आहरामेणेति चतुर्भिः । शाफलिकिना अक्रूरेण मयि मथुरां प्रकर्षेण नीते सति, मे मत्तोऽन्यं सुखाय न ददृशुः, यतोऽनुरक्तचित्ताः । प्रेम्णः षष्ठी भूमिका योऽनुरागस् तन्मयीभूतानि चित्तानि यासां ताः । तत्रापि विशिष्टो गाढो भावः । अनुरागोत्तरभूमिकागतो महाभावभेदो रूढाभिधस् तेन हेतुना वियोगे सति तीव्र आधिर् यासां ताः । अत्र ददृशुर् इति भूतनिर्देशाद् अधुना तु दन्तवक्रवधान्ते मया सह संयुक्ता एव वर्तन्ते इति द्योतितम् ॥१०॥

 +++

॥ ११.१२.११ ॥

तास् ताः क्षपाः प्रेष्ठतमेन नीता
मयैव वृन्दावनगोचरेण ।
क्षणार्धवत् ताः पुनर् अङ्ग तासां
हीना मया कल्पसमा बभूवुः ॥

श्रीधरः  तीव्राधित्वं व्यनक्तितास् ता इति । मया सह या एव क्षपा रात्रयः क्षणार्धवन् नीतास् ता एव पुनर् मया हीनास् तासां कल्पसमा बभूवुः । कथम्भूताः ? तास् ताः वाचाम् अगोचरा इत्य् अर्थः ॥११॥

क्रमसन्दर्भः  एवं तास् ताः क्षपाः मया हीनाः सत्यः कल्पसमा बभूवुर् अधुना तु तादृश्यो न भवन्तीति नास्त्य् एव वियोग इत्य् अर्थः । पूर्वं त्व् एतम् एवोद्धवं प्रति

मयि ताः प्रेयसां प्रेष्ठे दूरस्थे गोकुलस्त्रियः ।
स्मरन्त्योऽङ्ग विमुह्यन्ति विरहौत्कण्ठ्यविह्वलाः ॥
धारयन्त्य् अतिकृच्छ्रेण प्रायः प्राणान् कथञ्चन ।
प्रत्यागमनसन्देशैर् बल्लव्यो मे मदात्मिकाः ॥ [भा.पु. १०.४६.५६]

इत्य् अत्र वर्तमानप्रयोग एव कृत इति सोऽयम् अर्थः स्पष्ट एव प्रतिपत्तव्यः ॥११॥ (कृष्णसन्दर्भ १७५)

विश्वनाथः  कल्पस्य क्षणता योगे वियोगे तद्विपर्ययः इति प्रेम्णः सप्तम्या भूमिकाया महाभावभेदस्य रूढभावस्य लक्षणं सर्वतो विलक्षणं दर्शयतितास् ता इति । मया सह रासक्षपा ब्रह्मरात्रिपरिमिता अपि क्षणार्धवत् याभिर् नीताः, तासां मया वृन्दावनगोचरेण वृन्दावनस्थेन, अथ च वृन्दावने गोभिः सह चरता, हीनास् ताः क्षपाः प्रहरचतुष्टयपरिमिता अपि यापयितुम् अशक्यत्वात् कल्पैर् बहुभिः समाः ॥११॥

 +++

॥ ११.१२.१२ ॥

ता नाविदन् मय्य् अनुषङ्गबद्ध
धियः स्वम् आत्मानम् अदस् तथेदम् ।
यथा समाधौ मुनयोऽब्धितोये
नद्यः प्रविष्टा इव नामरूपे ॥

श्रीधरः  किं च, एवं तीव्राधयस् ता मोहमिषेण समाधिं प्राप्ता इत्य् आहता इति । मय्य् अनुषङ्गेणासक्त्य बद्धा धियो याभिस् ताः स्वम् आत्मानं स्वदेहम् । अदो दूरस्थम्, इदं सन्निहितं च नविदन् । यद् वा, स्वं पतिपुत्रादिममतास्पदम् । आत्मानम् अहङ्कारास्पदं देहम् । अदः परं लोकम् इदम् इमं लोकं च नाविदन्न् इति । यथा मुनयः समाधौ नामरूपे न विदुस् तद्वत् । किन्त्व् अब्धितोये नद्य इव मयि प्रविष्टा इत्य् अन्वयः ॥१२॥

क्रमसन्दर्भः  ततश् च प्रकटाप्रकटलीलयोः पृथक्त्वाप्रतिपत्त्यैवाप्रकटभावम् आपद्य स्वनामरूपयोर् एव ताः स्थिता इत्य् आहता इति । तास् तथाभूतविरहौत्कण्ठ्यातिशयेनाभिव्यक्तदुर्धरमहाभावाः सत्यः, (तथा आगमिष्यत्य् अतिदीर्घेन कालेन व्रजम् अच्युतः [भा.पु. १०.४६.३४] इति भगवदुक्त्यनुसारेण यर्ह्य् अम्बुजाक्षापससार भो भवान् कुरून् मधून् वा [भा.पु. १.११.९] इति द्वारकावासिप्रजावचनानुसारेण च,) कदाचित् तासां दर्शनार्थं गते मयि लब्धो योऽनुषङ्गो महामोदनभावाभिव्यक्तिकारी पुनश् च संयोगस् तेन बद्धा धीर् यासां तथाभूताः सत्यः स्वं ममतास्पदम् आत्मानम् अहङ्कारास्पदं चादः अप्रकटलीलानुगतत्वेनाभिमतं वा तथेदं प्रकटलीलानुगतत्वेनाभिमतं वा यथा स्यात् तथा नाविदन्, किन्तु द्वयोर् ऐक्येनैवाविदुर् इत्य् अर्थः ।

प्रकटाप्रकटतया भिन्नं प्रकाशद्वयम् अभिमानद्वयं लीलाद्वयं चभेदेनैवाजानन्न् इति विवक्षितम् । ततश् च नाम च रूपं च तस्मिन् तत्तन्नामरूपात्मनि अप्रकटप्रकाशविशेषे प्रविष्टा इव, न तु प्रविष्टा वस् त्व् अभेदाद् इत्य् अर्थः । नामरूप इति समाहारः ।

तत्र प्रकटाप्रकटलीलागतयोर् नामरूपयोर् अभेदे दृष्टान्तःयथा समाधौ मुनयः इति । समाधिर् अत्र शुद्धजीवस्येति गम्यम् । तयोर् लीलयोर् भेदावेदने दृष्टान्तस् त्व् अयं लीलाब्धे आवेदनांश एव, न तु सर्वावेदनांशे लोकवत् तु लीलाकैवल्यम् [वे.सू. २.१.३३] इतिवत् ॥१२॥ (कृष्णसन्दर्भ १७६)

विश्वनाथः  मोहाद्यभावेऽपि सर्वविस्मरणम् इति विगाढभावस्यापरम् अप्य् अनुभावम् उज्ज्वलनीलमण्य्उक्तं दर्शयति मयि अनुषङ्गेन नितरां सङ्गेन, बद्धा धियो याभिस् ताः । अत्र बद्धपदेन कृष्णस्य त्रिजगन्मोहनविचित्रलीलस्तम्भत्वं अनुषङ्गस्य बलवद्दामत्वं, धीवृत्तीनां कृष्णवाञ्छितसम्पादककामधेनुघटत्वम् आरोपितम् । स्वम् आत्मानं देहं न विदुः, रासाभिसारादौ क्व स्थितं क्व वायान्तम् इति नानुसन्दधुः । तथा अदः परलोकं धर्मातिक्रमाद् इति भावः । समाधौ मुनय इति तेषां यथा सर्वविस्मरणे ब्रह्मानुभवोऽतिरिच्यते । तथैतासां मदनुभव इति सर्वविस्मरणांशे दृष्टान्तः, न तु प्राप्यांशे । गोपीप्राप्यप्रेममुनिप्राप्यनिर्वाणयोर् अहो महद् एवान्तरम्, यस्मान् ममत्वाममते तयोः ।

तथा हि, सर्वसन्तापनिवर्तकात् परमाह्लादकात् दृश्यमानात् चन्द्राद् अपि, सकाशात् सर्वगुणहीनोऽपि दृश्यमानः पतिपुत्रादिको यत् सुखम् अधिकं दत्ते, तत्र ममतैव यदि कारणं, तदा किं पुनः सर्वगुणमण्डिते स्वभावाद् एव निरवधिकसुखप्रदे श्रीकृष्णे परब्रह्मणि निरवधिकैव ममता सुधाधिक्यकारणं भक्तानाम् इति । अत एवोक्तं

ब्रह्मानन्दो भवेद् एष चेत् परार्द्धगुणीकृतः ।
नैति भक्तिसुखाम्भोधेः परमाणुतुलाम् अपि ॥ [भ.र.सि. १.१.३८] इति ।

ब्रह्म च भक्तेष्व् आसक्तं तद्वश्यं च मुनिषु तु नैवासक्तं न तद्वश्यं चेति । नद्यो यथा अब्धितोये प्रविष्टा नामरूपे स्वीये न विदुर् इति रसचर्वणांशे दृष्टान्तः ॥१२॥

 +++

॥ ११.१२.१३ ॥

मत्कामा रमणं जारम् अस्वरूपविदोऽबलाः ।
ब्रह्म मां परमं प्रापुः सङ्गाच् छतसहस्रशः ॥

मध्वः  गोपिकाद्या दिवं गत्वा हरिं ज्ञात्वा यथा तथा ।
पदं पदं ययुः पूर्वसङ्गाद् एव शोभोचिता ॥ इति च ॥१३॥

श्रीधरः  एवं ता अबलाः केवलं मत्कामा अस्वरूपविदः स्वरूपं तु न जानन्ति तथापि, सत्सङ्गाज् जारं ब्रह्म जारबुद्धिवेद्यम् अपि ब्रह्मस्वरूपम् एव मां परमं प्रापुर् इत्य् अर्थः ॥१३॥

क्रमसन्दर्भः  तद् एवं प्रकटाप्रकटलीलयोर् द्वयोर् अपि तासां स्वप्राप्तौ भाव एव कारणं दर्शितम् । ततश् चाप्रकटलीलायां प्रविष्टा अपि यादृशं तस्य स्वरूपं प्राप्तास् तद्दर्शयन्न् अन्यद् अप्य् अनुवदतिमत्कामा इति ।

अयम् अर्थःयथा अभीष्टम् उदारं दर्शनीयं कटं करोति इत्य् अत्र क्रिया खलु विशेषस्य कृतिं प्रत्यायन्ती विशेषणानाम् अपि प्रत्याययति । कटं करोति तं च भीष्मम् इत्य् आदिरीत्या । तथात्रापि प्रतीयते विशेष्यं चात्र ब्रह्मैव । सर्वविशेषणाश्रयणीयपरमवस्तुतया तेषु विशेषणेषु तस्याभेदेनानुगमात् एकम् एवाद्वितीयं ब्रह्म [छा.उ. ६.१.१] इति श्रुतेः । तद् एवं स्थिते (कुमारिलभट्टकृततन्त्रवार्तिके) अनुवादम् औक्त्वैव न विधेयम् उदीरयेत् इत्य् उक्तदिशा पाठान्तरोधेनात्र न विधेयं निर्णीयते, किन्त्व् अर्थानुरोधेनतस्यैव बलवत्त्वात् । यथा यस्य पर्णमयी जुहुर् भवति, न स पापं श्लोकं शृणोति इत्य् अत्र, पच्यन्तां विविधाः पाकाः [भा.पु. १०.२४.२६] इत्य् आदौ, सर्वदोहश् च गृह्यताम् इत्य् अत्र अग्निहोत्रं जुहोति यवागं पचति इत्य् अत्र च पर्णमयी इत्य् आदीनाम् एव विधेयत्वं, तद्वत् । तस्मिन्न् एवाकाङ्क्षापूर्तेर् अर्थानुरोधस्य बलवत्त्वम् ।

ततश् च, पूर्वोक्तरीत्या ता ब्रह्म प्रापुः । किं निर्विशेषतयाविर्भूतम् ? न, किन्तु परमं परा मा लक्ष्मीर् यस्मिन् तद् इति भगवद्रूपम् इत्य् अर्थः । परमं यो महद् ब्रह्म इति सहस्रनामस्तोत्रात् । तादृशत्वं च शुभाश्रयः स्वचित्तस्य सर्वगस्य तथात्मनः [वि.पु. ६.७.७५] इति विष्णुपुराणरीत्यान्यत्रापि भगवदाविर्भावे सम्भवतीत्य् आशङ्क्याहमां श्रीकृष्णाख्यम् एव प्रापुः । यथोक्तं तासु स्वयम् एवमय्य् आवेश्य मनः कृत्स्नं [भा.पु. १०.४७.३६] इति, मयि भक्तिर् हि [भा.पु. १०.८२.४४] इति ।

तत्र च मां निजभावविशेषमयभेदेन द्विधा प्रापुर् इति बोधयितुं तासां तत्तद्विशेषणसाहित्येन विशेषणद्वयम् आहमत्कामा रमणं जारम् इति । रमणं जारम् अस्वरूपविद इति रमणशब्देनात्र पतिर् एवोच्यते । नन्दनशब्देन पुत्र इव । रूढ्या यौगिकत्वबाधात् । यथा मित्रापुत्रो मित्रानन्दन एवोच्यते, न तु मित्रापतिः । मित्रारमणशब्देन च मित्रापतिर्, न तु मित्रापुत्रस् तद्वद् अत्रापि जारशब्देनोपपतिर् एवोच्यते, न तु पतिः । कोषकारमते च तत्र तत्रैव रूढः । रमणं स्यात् पटोलस्य मूलेऽपि रमणं तथा इति विश्वप्रकाशात् । स्त्रीजातिसम्बन्धेन रमणशब्दवत् प्रियशब्देन पतिर् एवोच्यते तथैव प्रसिद्धेः । धवः प्रियः पतिर् भर्ता इत्य् अमरकोषाच् च । जारः पापपतिः समौ इति त्रिकाण्डाशेषाच् च । पतित्वं तूद्वाहेनैव कन्यायाः स्वीकारित्वम् इति लोक एव, भगवति तु स्वभावेनापि दृश्यते, परमव्योमाधिपस्य महालक्ष्मीपतित्वं ह्य् अनादिसिद्धम् इति ।

ततश् च अस्वरूपविद इति स्वरूपं नित्यम् एव मत्प्रेयसीत्वलक्षणम् अवतारसमये मदीयलीलाशक्त्या मोहितत्वान् न विदन्ति यास् तथा सत्यो जारं जारबुद्धिवेद्यं सन्तं मां प्रापुः । तथापि रमणतया प्राप्तौ हेतुःमत्कामा इति, मयि कामःकथम् अस्माकम् अन्यस्मिन् पतित्वं स्वप्नवद् विलीयेत, श्रीकृष्ण एव जागरवत् तत् प्रादुर्भवेद् इत्य् अभिलाषो यासां तथा सत्यो मां रमणं प्रापुः । तादृग् अभिलाषश् चासां स्पष्टम् एवोपलभ्यते । यथाअपि बत मधुपुर्याम् आर्यपुत्रोऽधुनास्ते [भा.पु. १०.४७.२१] इत्य् अनेन तस्य स्वीया एव वयम् इति व्यज्य तत्र च किङ्करीणाम् इति, स्यम सुन्दर ते दास्यः [भा.पु. १०.२२.१५] इतिवद् दैन्यात् किङ्करीत्वेनापि निश्चित्य, भुजम् अगुरुसुगन्धं मूर्ध्न्य् अधास्यत् कदा नु [भा.पु. १०.४७.२१] इत्य् अनेन तद् एवासावसङ्कोचाङ्गीकारेण कदा साङ्गीकरिष्यतीति श्रीराधा स्वयम् एव प्रार्थितवतीति, तथा कात्यायनि महामाये [भा.पु. १०.२२.४] इत्य् आदौ, गोप्यः किम् आचरयत् [भा.पु. १०.२१.९] इत्य् आदौ, यत् पत्यपत्य्सुहृदाम् [भा.पु. १०.२९.३२] इत्य् आदौ च । श्रीभगवता च स्वमतं तद् एव श्रीमदुद्धवायोपदिष्टम्वल्लव्यो मे मदात्मिकाः [भा.पु. १०.४६.६] इति । अत्र यात यूयं [भा.पु. १०.४५.२३] इत्य् आद्यनुसारेण श्रीमन्नन्दराजे निजपितृत्वाभिमननेन स्वस्मिन् गोपत्वमननात्, ब्राह्मणस्य मम ब्राह्मणी इतिवत् खलु वल्लभस्य मम वल्लवीरूपास् ता इति । श्रीशुकदेवेन च कृष्णवध्वः [भा.पु. १०.३३.७] इत्य् एवोक्तम् ।

तद् एवं जारबुद्धेर् हेयत्वं रमणबुद्धेस् तूपादेयत्वं इति व्याख्याय श्रीस्वामिभिर् अवगमितम् । भर्त्राभिलाषप्राप्तिश् चावश्यम् अवगन्तव्या । अन्यथाये यथा मां प्रपद्यन्ते तांस् तथैव भजाम्य् अहम् [गीता. ४.११] इति श्रीगीतोपनिषद्भ्यो, यथा इति यद् अभिलाषेणेत्य् एवार्थात्, तस्माद् रमणतया विद्यते इति प्रतिज्ञाहानिर् न स्यात्, तत्क्रतुन्यायात् । अहं भक्तपराधीनः [भा.पु. ९.४.६३] इति प्रतिज्ञाहानिश् च स्यात् । स्वयम् एवेदं दृष्टान्तद्वारा बोधितम् । मय्य् आवेश्य मनः कृत्स्नम् [भा.पु. १०.४७.३६] इत्य् आद्यनन्तरं,

या मया क्रीडता रात्र्यां वनेऽस्मिन् व्रज आस्थिताः ।
अलब्धरासाः कल्याण्यो मापुर् मद्वीर्यचिन्तया ॥ [भा.पु. १०.४७.३७]

अथ खल्व् अन्तर्गृहगतानां तासां तान् पतीन् तांश् च देहांस् त्यक्तवतीनाम् औपपत्यं न सम्भवतीति, हे कल्याण्यः इत्य् अनेन भवतीनां न तद्वद् देहपरित्याग इति वैशिष्ट्यम् अवगमितम् । तद् एतद् अभिप्रेत्यैव पूर्वम् अपि तं श्रीमदुद्धवं प्रति, धारयन्त्य् अतिकृच्छ्रेण प्रायः प्राणान् कथञ्चन । प्रत्यागमनसन्देशैः [भा.पु. १०.४६.६] इत्य् उक्त्वा तासां प्राणधारणे आग्रहो दर्शितः । जारतया प्रतीतत्वेन रमणत्वेन च मत्प्राप्तौ मम कारुण्यं तु परमसहायम् इत्य् आहअबला इति । तादृशमत्प्रेमैकबल्येन तासु स्वस्वरूपानुसन्धानबलतिरोधानान् न विद्यते बलं मत्साहाय्यं विनान्यद् यासां तादृश्य इत्य् अत एव ममातिकारुण्योदयाद् इति भावः । अहो आस्तां नित्यप्रेयसीनां वार्ता, तासां सङ्गाद् अन्या अपि शतसहस्रशस् तथा मां प्रापुर् इति । किं च ब्रह्मत्वं परमत्वं च तत्र स्वाभाविकम् एवेति तादृशप्रेमविशेषेण तयोर् आवरणम् एव, न तु निर्धूननम् । परमाधुर्यस्य तु परमोल्लासः । अथ जारत्वं तु तत्रासत्यं दुःखमयजुगुप्सितान्यसम्बन्धाद् धिक्कृतं चेति तेन प्रेमविशेषेण तस्य निर्धूननम् एव, न तु पूर्ववद् आवरणमात्रम् । परमरमणत्वस्य तु परमोल्लास इति । अत्र पद्ये विशेषः श्रीकृष्णसन्दर्भे द्रष्टव्यः ॥१३॥ (कृष्णसन्दर्भ १७७)

विश्वनाथः  ततश् च ता मां प्रापुर् इत्य् आहमत्कामा मां कामयन्ते इति ताः । मां परमं ब्रह्म प्रापुः । कीदृशं ? रमणं ताभिः सह रममाणं ता रमयन्तं च । वीक्ष्य रन्तुं मनश् चक्रे [भा.पु. १०.२९.१] इति शुकोक्तेः । किं पतिस्वरूपं न जारं उपपतिस्वरूपं ? कीदृश्यः ? अस्वरूपविदः मन्महामाधुर्यमात्रानुभवित्वाद् ऐश्वर्यलक्षणं मत्स्वरूपविशेषं न विदन्तीति ताः ।

यद् वा, अन्ये भक्तजना इव मत्स्वरूपं मत्सारूप्यं न विदन्ति, न प्राप्नुवन्ति । तत्प्राप्तौ ताभिर् मद्विहारासिद्धेर् इति । यद् वा, ताः स्वस्य रूपं सौन्दर्यादिकं न जानन्ति, किन्तु मत्सौन्दर्यादिकम् एवानुभवन्तीति ताः । यद् वा, न विद्यन्ते स्वरूपविदः स्वरूपज्ञा यासां ताः ॥१३॥

 +++

॥ ११.१२.१४१५ ॥

तस्मात् त्वम् उद्धवोत्सृज्य चोदनां प्रतिचोदनाम् ।
प्रवृत्तिं च निवृत्तिं च श्रोतव्यं श्रुतम् एव च ॥
माम् एकम् एव शरणम् आत्मानं सर्वदेहिनाम् ।
याहि सर्वात्मभावेन मया स्या ह्य् अकुतोभयः ॥

माध्वः श्रोतव्यं च श्रुतं चैव वक्तव्यं कार्यम् एव च ।
निवर्त्यं च हरेः पूजेत्य् एवं कुर्यान् न चाक्रमात् ॥
एवं कृत्वा तु सन्न्यासी सर्वोत्सङ्गाद् धरौ स्मृतः ।
अन्यथा नैव सन्न्यासी निष्क्रियोऽपि शिला यथा ॥ इति कर्मविवेके ।

नाहं कर्ता तु सर्वस्य कर्तैको विष्णुर् अव्ययः ।
इति वित्त्वा तु सन्न्यासी नान्यथेति कथञ्चन ॥ इति निवृत्ते ।

मयि सर्वाणि कर्माणि सन्न्यस्याध्यात्मचेतसा ।
निराशीर् निर्ममो भूत्वा युध्यस्व विगतज्वरः ॥ इति च ॥१४१५ ॥

श्रीधरः  यस्माद् एवम्भूतो मद्भजनप्रभावस् तस्मात् त्वं चोदनां श्रुतिम् प्रतिचोदनां स्मृतिं च । यद् वा, विधिं च निषेधां चोत्सृज्य मां शरणं याहि ॥१४॥ मयैवाकुतोभयः स्याः भव ॥१५॥

सनातनः (ह.भ.वि. ११.६४८९) यस्माद् एवम्भूतो मदीयजनप्रभावस् तस्मात् । चोदनां श्रुतिम् । प्रतिचोदनां स्मृतिं च । यद् वा विधिनिषेधां चोत्सृज्य सर्वम् एव परित्यज्येत्य् अर्थः । माम् एवैकं शरणं याहि । मयैवाकुतोभयः स्या भव । सर्वदेहिनाम् आत्मानम् अन्तर्यामित्वेन हृदि नित्यसन्तम् इत्य् अर्थः । अनेन त्वदीयक्षेत्रविशेषाश्रयणनियमो निरस्तः । सर्वेणात्मनो भावेन भावनया इति तदेकनिष्ठोक्त्यान्याखिलपरित्यागेन सुकरत्वम् अपि दर्शितम् इति दिक् । केचिच् च भगवतः सर्वात्नर्यामित्वदृष्ट्या सर्वेषु जीवेषु योऽपृथग्भावो भगवद्दृष्टिर् वा । तद् एव शरणागतत्वं मन्यन्ते । तच् च ज्ञानभक्त्यन्तर्गतम् एवेति ज्ञानभक्तिलक्षणे सर्वभूतेषु यः पश्येत् [भा.पु. ११.२.४५] इत्य् अत्र विवृतम् एवास्ति । एवं साक्षात्श्रीभगवद्वाक्येन शरणागतत्वस्य विधेयत्वं लिखितम् ॥१४१५॥

क्रमसन्दर्भः  तद् एवं तदभीष्टतमां श्रीगोपीनाम् अपि स्वप्राप्तिं कथयित्वा तस्यापि तां क्रोडीकुर्वन्न् उपसंहरतितस्माद् इति युग्मकेन । यस्मान् मदीयत्वेन लब्धसम्भावनानां तेषां श्रीनारदाङ्गिरःप्रभृतीनाम् अपि सङ्गमात्रस्यैतावन्महिमा, तस्मात् तद्गणपरमाश्रयत्वेन परमं सन्तं तद् अभीष्टं माम् एकम् एव शरणं याहिशरणागतिपर्यन्ततया भजेत्य् अर्थः । ततश् च हि निश्चितं मया त्वम् अकुतोभयः स्याः, भविष्यसि । तत्र कैमुत्यन्यायात्मनः स्वभावतः सर्वहितत्वं दर्शयतिसर्वदेहिनाम् आत्मानं परमात्मानम् इति । एकम् एव शरणम् इत्य् एव दर्शयतिसर्वात्मभावेनेति, तद् एव विवृणोतिउत्सृज्येत्य् आदिना । श्रोतव्यं श्रुतम् एवेति ज्ञानाश्रयत्वम् अपि निराकरोतितत्रैकम् इति । तदात्वे एवेति कालान्तरे च आश्रयान्तरस्य भावनाम् अपि निषेधति स्म ॥१४१५॥

विश्वनाथः  तद् एवं श्रीमदुद्धवेन साधुलक्षणं पृष्टः श्रीभगवांस् तारतम्येन त्रिविधं साधुं लक्षयित्वा तत्तत्सङ्गप्रादुर्भूतां प्रधानीभूतां केवलां च भक्तिं सामान्यतो निरूप्य भक्तेः स्ववशीकारं विवक्षुः कैमुत्येन सत्सङ्गस्यैव वशीकारित्वम् उक्त्वा सत्सङ्गिनो भक्तांश् च निर्दिश्यान्ते गोप्यादिनिष्ठं केवलं भक्तियोगं दुर्लभत्वेन स्तुत्वा सहसैव रामेण सार्धम् इत्य् आदिना तत्रापि गोपीविषयकस्वप्रेमबाष्पं सदा जाज्वल्यमानं गाम्भीर्येण हृदि मुद्रितम् अप्य् अधीरतयैवोद्घटय्य तासाम् एव साधुत्वस्यापि सर्वमहामहोकृष्टकक्षाविश्रामित्वम् अभिव्यज्य केवले तदनुष्ठिते भक्तियोगे एवोद्धवं प्रवर्तयितुम् आहतस्माद् इति । चोदनां विधिं प्रतिचोदनां प्रतिषेधं च । विहितं कर्म निषिद्धं च कर्म त्यक्त्वा इत्य् अर्थः । तर्हि किं सन्न्यासं कुर्वे ? न, प्रवृत्तं गृहस्थानां धर्मं च निवृत्तं सन्न्यासिनां धर्मं च त्यक्त्वा तत्रापि श्रोतव्यं श्रुतं च त्यक्त्वा इति भाविधर्मश्रवणम् अनाकाङ्क्ष्य भूतश्रवणं च विस्मृत्येत्य् अर्थः । सर्वात्मभावेन सर्वोपाय आत्मनो मनसो भावो दास्यसख्यादिस् तेनैकम् एव माम् आलम्बनीकृत्य शरणं याहि । मयैव अकुतोभयः स्या इति । तव नास्ति कर्माधिकारो नापि ज्ञानाधिकारस् तद् अपि तं तम् आत्मन्य् आरोप्य प्रत्यवायभयं संसारभयं च मन्यसे चेत् तदा तद्भयद्वयात् त्राता अहं विद्यमान एवास्मीत्य् अर्थः ॥१४१५॥

 +++

॥ ११.१२.१६ ॥

श्रीउद्धव उवाच
संशयः शृण्वतो वाचं तव योगेश्वरेश्वर ।
न निवर्तत आत्मस्थो येन भ्राम्यति मे मनः ॥

मध्वः  वायौ मुख्यधियेत्य् उक्त्वा विशेषतो गोपिका प्रशंसनात् संशयः । शृण्वत इति चोदयति । गोपिका अपि माम् आपुः किम् उ वाय्वाद्या इति दर्शयितुं गोपिकाप्रशंसनम् ॥१६॥

श्रीधरः  पूर्वं तावत्मयोदितेष्व् अवहितः स्वधर्मेषु इत्यादिना कर्म कर्तव्यम् इत्य् उक्तम् । इदानीं तु सर्वं त्यक्त्वा मां शरणं याहीत्य् उच्यते । तत्र किम् आत्मनः कर्तृत्वाद्य् अस्ति नास्ति वेत्य् आत्मस्थ आत्मविषयः संशयो न निवर्तते । यद् वा, कर्म कार्यं त्याज्यं वेत्य् आत्मस्थो हृदिस्थः संशयो न निवर्तत इति पृच्छति संशय इति । येन संशयेन ॥१६॥

क्रमसन्दर्भः  पूर्वोक्त एवाप्रकटलीलाप्रवेशप्रकटलीलाविष्काररूपोऽर्थस् तदनन्तरप्रश्नोत्तराभ्याम् अप्य् अभिप्रेतोऽस्ति । प्रश्नस् तावत् श्रीउद्धव उवाचसंशय इति । तव वाचं शृण्वतोऽवधारयतोऽपि ममात्मस्थः संशयो मयोदितेष्व् अवहित इत्य् आदिकाध्यायत्रयगतमहावाक्यार्थपर्यालोचनासामर्थ्यं न निवर्तते । कुतः ? येन यत एव रामेण सार्धं मथुरां प्रणीते [भा.पु. ११.१२.१०] इत्य् आदि लक्षणात् तव वाक्यान् मम मनो भ्राम्यति । हन्त तासाम् अनेन सङ्गमः कुत्र कथं विद्यते इति चिन्तया न स्वस्थं वर्तते इत्य् अर्थः ॥ (कृष्णसन्दर्भ १७८)

विश्वनाथः  संशयो न निवर्तेत इत्य् एतत् पूर्वलक्षण एवमयि सर्वाणि कर्माणि निरपेक्षः समाचर [भा.पु. ११.११.२२] इति वदता त्वया मह्यं कर्माधिकारो दत्तः । तत्पूर्वं तु

यद् इदं मनसा वाचा चक्षुर्भ्यां श्रवणादिभिः
नश्वरं गृह्यमाणं च विद्धि मायामनोमयम् ॥ [भा.पु. ११.७.७] इति,

तस्माद् युक्तेन्द्रियग्रामो युक्तचित्त इदं जगत् ।
आत्मनीक्षस्व विततम् आत्मानं मय्य् अधीश्वरे ॥ [भा.पु. ११.७.९]

इत्य् उक्तवता मह्यं ज्ञानाधिकार एव दत्तः । अधुना तु सर्वं त्यक्त्वा मां शरणं याहीति भक्त्यधिकारं ददासि । न जाने पुनर् अग्रे कर्माधिकारं मह्यं दास्यसीति सख्यरसोद्भूता वक्रोक्तिर् द्योतिता ॥१६॥

 +++

॥ ११.१२.१७ ॥

श्रीभगवान् उवाच
स एष जीवो विवरप्रसूतिः
प्राणेन घोषेण गुहां प्रविष्टः ।
मनोमयं सूक्ष्मम् उपेत्य
रूपं मात्रा स्वरो वर्ण इति स्थविष्ठः ॥

मध्वः  सर्वैर् गुणैः सर्वोत्तमस् तु वायुर् एव । स एव च हिरण्यगर्भ इति दर्शयितुम् आहस एष जीव विवरप्रसूर् इत्य् आदि ।

विशेषेण वराणां अहङ्कारादीनाम् अपि प्रसूतिकर्ता ।
प्राणेन विष्णुना घोषेण वेदात्मिकया प्रकृत्या ॥

मनोमात्रादयश् च हिरान्यगर्भस्य देव्याः परमात्मनश् च स्थानानीत्य् उक्तम् । प्राणेन घोषेण सह विवरप्रसूतिर् मनोमयं रूपम् अपैति इत्य् आदिना ॥१७॥

श्रीधरः  उत्तरम्, स एष इत्य् अष्टभिः । अयं भावःईश्वरस् तावत् स्वमायावशात् प्रपञ्चात्मना भाति, तत् प्रपञ्चाध्यासाच् च जीवानाम् अनाद्यविद्यया कर्तृत्वादि, ततो विधिप्रतिषेधाधिकारस् तदानीं सत्त्वशुद्ध्यर्थं कर्माणि कुर्व् इत्य् उक्तम् । सत्त्वे च शुद्धे पुनः कर्मजाड्यपरिहाराय भक्तिविक्षेपककर्मादरं परित्यज्य दृढविश्वासेन भजेत्य् उक्तम् । जातायां तु विद्यायां न किञ्चित् कर्तव्यम् अस्तीति । तत्र तावद् ईश्वराद् वागादीन्द्रियद्वारा जीवसंसृतिकारणभूतं प्रपञ्चोद्गमम् आह सार्धैश् चतुर्भिः ।

स एषोऽपरोक्षः । जीवयतीति जीवः परमेश्वरः । अपरोक्षत्वे हेतुः, विवरेष्व् आधारादिचक्रेषु प्रसूतिर् इव प्रसूतिर् अभिव्यक्तिर् यस्य सः । ताम् एवाभिव्यक्तिम् आहघोषेण इति । घोषेण पराख्येन नादवता प्राणेन सह गुहाम् आधारचक्रं प्रविष्टः सन्, मनोमयं सूक्ष्मं रूपं पश्यन्त्याख्यं मध्यमाख्यं च मणिपूरचक्रे विशुद्धिचक्रे च उपेत्य प्राप्य, वक्त्रे मात्रा ह्रस्वादिः, स्वर उदात्तादिः, वर्णः ककारादिर् इत्य् एवं वैखर्याख्यः स्थविष्ठोऽतिस्थूलो नानावेदशाखात्मको भवति । तथा च श्रुतिः,

चत्वारि वाक्परिमिता पदानि
तानि विदुर् ब्राह्मणा ये मनीषिणः ।
गुहा त्रीणि निहिता नेङ्गयन्ति
तुरीयं वाचो मनुष्या वदन्ति ॥ [ऋ.वे. १.१६४.२४] इति ।

अभियुक्तश्लोकश् च,

या सा मित्रावरुणसदनाद् उच्चरन्ती त्रिषष्टिं
वर्णान् अन्तःप्रकटकरणैः प्राणसङ्गात् प्रसूते ।
तां पश्यन्तीं प्रथमम् उदितां मध्यमां बुद्धिसंस्थं
वाचं वक्त्रे करणविशदां वैखरीं च प्रपद्ये ॥१७॥

क्रमसन्दर्भः  तथोत्तरं तत्र तस्य संशयम् अपनेतुं द्वाभ्यां तावत् तच्चित्तं स्वस्थयन् श्रीभगवान् उवाचस एष जीव इति । स एष मल्लक्षणो जीवो जगतो जीवनहेतुः, विशेषतो व्रजस्य जीवनहेतुर् वा परमेश्वरः । प्राणेन मत्प्राणतुल्येन घोषेण व्रजेन सह विवरप्रसूतिर् विवराद् अप्रकटलीलातः प्रसूतिः, प्रकटलीलायाम् अभिव्यक्तिर् यस्य, तथाभूतः सन् पुनर् गुहाम् अप्रकटलीलाम् एव प्रविष्टः । कीदृशः सन् ? किं कृत्वा ? मात्रा मम चक्षुरादीनि स्वरो भाषागानादि वर्णो रूपम् इति । इत्थं स्थविष्टः स्वपरिजनानां प्रकट एव सन्, अन्येषां सूक्ष्मम् अदृश्यं, बहिरङ्गभक्तानां च मनोमयं कथञ्चिन् मनस्य् एव गम्यं । यद् रूपं प्रकाशस् तद् उपेत्य ॥१७॥ (कृष्णसन्दर्भ १७९)

विश्वनाथः  भो प्रियसखोद्धव ! मैवं मंस्थाः । सर्वेषाम् एव जीवानां उपकारार्थं भक्तिज्ञानवैराग्ययोगतपोधर्मादीनि मत्प्राप्त्युपायरत्नानि, तत्त्वतस् त्व् अनन्यज्ञेयानि, त्वयि विन्यासत्वेनैवार्पयामि । त्वं तु तत्र तत्र वस्तुनि सत्त्वम् आरोप्य ममैवैतद् इत्य् अभिमन्यमानो लज्जाम् अपि किं न अनुभवसि । अहं तु, भो उद्धव, त्वया ज्ञानम् अभ्यस्यतां, कर्माणि क्रियन्तां, भक्तिः कर्तव्या, योगो अनुष्ठेयः, तपश् चरणीयम् इत्य् आदिकं सर्वजीवान् उद्दिश्यापि त्वाम् एकम् एव लक्ष्यीकृत्य यद् अवोचं वच्मि, वक्ष्यामि वा, तेनैव किं त्वं तत्तदनुष्ठानाधिकारी खल्व् अभूः ? त्वं तु मे योऽपि सोऽस्य् एव । साम्प्रतं तु न ते क्वापि साधकतेति सनर्माश्वासम् अभिव्यञ्जन्न् एकस्यापि जीवस्य दशाभेदेन कर्माधिकारो ज्ञानाधिकारो भक्त्यधिकारश् च, यतो ज्ञायते, तस्य वेदस्यार्थं सम्यग् अहम् एव जानामि, नान्यः । यतो वेदस्वरूपेण चतुर्मुखवक्त्रेभ्योऽहम् एव प्रादुरभूवम् इत्य् आहस इति ।

जीवयतीति जीवः परमेश्वरः, स प्रसिद्ध एव मल्लक्षणः पुरुष एवेति स्वतर्जन्या स्ववक्षः स्पृशति । विवरेषु चतुर्मुखशरीरस्थाधारादिचक्रेषु प्रसूतिर् इव प्रसूतिर् अभिव्यक्तिर् यस्य सः । ताम् एवाभिव्यक्तिम् आहघोषेण पराख्येन नादवता प्राणेन सह गुहाम् आधारचक्रं प्रविष्टः सन् । मनो मनोमयं सूक्ष्मं रूपं पश्यन्त्याख्यं मध्यमाख्यं च मणिपूरचक्रे विशुद्धिचक्रे चोपेत्य प्राप्य वक्त्रेषु मात्रा ह्रस्वादिः, स्वर उदात्तादिः, वर्णः ककारादिर् इत्य् एवं वैखर्याख्यः स्थविष्ठोऽतिस्थूलो नानावेदशाखात्मको भवति ॥१७॥

 +++

॥ ११.१२.१८ ॥

यथानलः खेऽनिलबन्धुर् उष्मा
बलेन दारुण्य् अधिमथ्यमानः ।
अणुः प्रजातो हविषा समेधते
तथैव मे व्यक्तिर् इयं हि वाणी ॥

मध्वः  तत्रापि विशेषतो भगवत एव व्यक्तिस्थानम् इत्य् आहयथानल इत्य् आदिना ॥१८॥

श्रीधरः  अव्यक्तस्य सतः सूक्ष्ममध्यमक्रमेणाभिव्यक्तौ दृष्टान्तःयथेति । यथाग्निः खे ऊष्मा अव्यक्तोष्मरूपः । दारुण्य् अधिकं मथ्यमानोऽनिलसहायः सन्न् अणुः सूक्ष्मविस्फुलिङ्गादिरूपो भवति । पुनः प्रकृष्टो जातो हविषा संवर्धते । तथैवेयं वाणी ममाभिव्यक्तिः ॥१८॥

क्रमसन्दर्भः  तत्र प्रथमेऽर्थेयथानल इति । तथैव मम व्यक्तिरूपा वाणी चेत्य् अर्थः । द्वितीयेऽर्थे प्रकटलीलाविष्कारं च सदृष्टान्तं स्पष्टयतियथानल इति । दृष्टान्तोऽयं गर्भादिक्रमेणाविर्भावमात्रांशे । तृतीयेऽपि तद् उक्तं श्रीमदुद्धवेनैवअजोऽपि जातो भगवान् यथाग्निः [भा.पु. ३.२.१५] इति । व्यक्तिर् आविर्भावः । हि यस्माद् इयं स्वरहस्यैकविज्ञस्य ममैव वाणी, नात्रासम्भावना विधेयेत्य् अर्थः । ततश् चानन्तरं वक्ष्यमाण एवं गदिर् [भा.पु. ११.१२.१९] इत्य् आदि ग्रन्थस् तु संशयापत्तोदने व्याख्येयः । एवं पूर्वोक्तवाक्यस्यैवार्थभेदेन गदिर् लौकिकभाषणम् इति ज्ञेयम् । तस्याप्य् उत्पत्तिर् ज्ञेयेत्य् अर्थः । स च सतात्पर्यकोऽर्थभेदष् टीकायाम् एव दृश्यते इति ॥१८॥ (कृष्णसन्दर्भ १८०)

विश्वनाथः  क्रमेणाभिव्यक्तौ दृष्टान्तोयथेति । यथाग्निः खे दारुगताकाशे उष्मा प्रथममथने अव्यक्तोष्मरूपं, ततो दारुण्य् अधिकं मथ्यमानोऽनिलसहायः सन्न् अणुः सूक्ष्मविस्फुलिङ्गादिरूपो भवति । ततश् च प्रजातः प्रकर्षेण स्थूलतया जातो हविषा समेधते प्रवर्धते । तथैव मे व्यक्तिर् मदाविर्भावरूपेयं वेदलक्षणा वाणी । अतोऽस्या अतिगूढम् अर्थं माम् विना को ज्ञास्यति ज्ञात्वा च जीवस्य संसारनिस्तारणार्थान् भक्तिज्ञानकर्माद्युपायान् को व्यवस्थास्यतीत्य् अतस् त्वयि परमयोग्ये पात्रे स्वतुल्ये तान् उपायान् साम्प्रतं कृपया न्यस्यामि, त्वत्तो बदरिकाश्रमस्था मुनयः प्राप्य कृतार्था भविष्यन्तीति भावः ॥१८॥

 +++

॥ ११.१२.१९ ॥

एवं गदिः कर्म गतिर् विसर्गो
घ्राणो रसो दृक् स्पर्शः श्रुतिश् च ।
सङ्कल्पविज्ञानम् अथाभिमानः
सूत्रं रजःसत्त्वतमोविकारः ॥

श्रीधरः  उक्ताः वाग्वृत्तिम् उपसंहरन्न् इतरेन्द्रियवृत्तिष्व् अतिदिशति । एवं गदिर् गदनं भाषणं मे व्यक्तिर् इत्य् उपसंहारः । कर्महस् तयोर् वृत्तिर् गतिः पादयोर् विसर्गः पायूपस्थयोर् इति कर्मेन्द्रियाणाम् । घ्राणोऽवघ्राणं रसो रसनं दृक् दर्शनं स्पर्शः स्पर्शनं श्रुतिः श्रवणम् इति ज्ञानेन्द्रियाणाम् । सङ्कल्पो मनसो विज्ञानं बुद्धिचित्तयोर् अभिमानोऽहङ्कारस्य सूत्रं । प्रधानस्य सत्त्वरजस्तमसां विकारोऽधिदैवादिस् त्रिविधः प्रपञ्चो मे व्यक्तिर् इति पूर्वेणान्वयः ॥१९॥

क्रमसन्दर्भः  तद् एवं वेदस्य स्वाविर्भावत्वं दर्शयित्वा तदर्थद्वारा जीवानां जगदावेशं त्याजयितुं जगति लौकिकवागादिवृत्तीनाम् अपि तत उद्भवं दर्शयतिएवं गदिर् इति । यथा पराख्यादिक्रमेण वैदिकी वाग्वृत्तिर् उत्पन्ना । तथैवं पूर्वोक्तवाक्यद्वयस्यैवार्थभेदेन गदिर् लौकिक्य् अप्य् उत्पन्ना । किन्तु पूर्वा स्वरूपशक्त्या । परा तु माययेति ज्ञेयम् इत्य् अर्थः । ततश् च यथा गदिस् तथा कर्मादयोऽपीत्य् अर्थः ॥१९॥

विश्वनाथः  किं च, मत्स्वरूपभूता वेदलक्षणा वाणी यथा ब्रह्मशरीराद् उद्भूता, तथैव प्राकृत्य् अपि वाणी प्राकृतलोकशरीराद् अपभ्रंशादिरूपा सम्भवतीत्य् आहएवं गदिर् वागिन्द्रियव्यापारो भाषणम् । तथा च श्रुतिः

चत्वारि वाक् परिमिता पदानि तानि विदुर् ब्राह्मणा ये मनीषिणः ।
गुहा त्रीणि निहिता नेङ्गयन्ति तुरीयं वाचो मनुष्या वदन्ति ॥ [ऋ.वे. १.१६४.२२]

अस्या अर्थःवाक् वचनानि चत्वारि परिमिताः परिमितानि पदानि सुप्तिङस् तानि । अत्र त्रीणि परा पश्यन्ती मध्यमाख्यानि प्राणमनोबुद्धिस्थानि आधारनाभिहृदयेषु स्फुरन्त्य् अपि नेङ्गयन्ति स्वरूपं न प्रकाशयन्ति । तुरीयं वैखर्याख्यं वागिन्द्रियगतं वाचो वचनम् इति, यथा गदिर् एवम् एव समष्टिव्यष्टीनां सर्वेन्द्रियव्यापारो ममैव प्राकृती व्यक्तिर् इत्य् आहकर्म हस्तयोर् व्यापारः । गतिः पदयोः । विसर्गः पायूपस्थयोर् इति कर्मेन्द्रियाणां, घ्राणोऽवघ्राणं, रसो रसनं, दृक् दर्शनं, स्पर्शः स्पर्शनं, श्रुतिः श्रवणम् इति ज्ञानेन्द्रियाणां, सङ्कल्पो मनसः, विज्ञानं बुद्धिचित्तयोः, अभिमानोऽहङ्कारस्य, सूत्रं प्रधानस्य, रजःसत्त्वतमसां विकारो अध्यात्मादिस् त्रिविधः प्रपञ्चः व्यक्तिर् मायिकीति पूर्वेणान्वयः ॥१९॥

 +++

॥ ११.१२.२० ॥

अयं हि जीवस् त्रिवृद् अब्जयोनिर्
अव्यक्त एको वयसा स आद्यः ।
विश्लिष्टशक्तिर् बहुधेव भाति
बीजानि योनिं प्रतिपद्य यद्वत् ॥

मध्वः  विशेषेण श्लिष्टशक्तिः । अनपगतसामर्थ्यः । यथैकं कलम् आदिबीजम् । भूमाव् उप्तं बह्वअङ्कुरं भवति । एवं परमात्मानुगृहीतो ब्रह्माहङ्कारादिषु बहुधा व्यक्तीभवति ।

सुपर्णशेषरुद्रादि प्रसूतिश् च चतुर्मुखः ।
सर्वजीवोत्तमो जीवो गुणैर् ज्ञानसुखादिभिः ॥
विष्णुभक्त्यादिभिः सर्वैर् नियमात् सर्वकालिकम् ।
मुक्ताव् अपि न सन्देहः स हि देवेन विष्णुना ॥
प्राणप्राणेन जगताम् ईशेन रमया तथा ।
वेदात्मिक्या च सहितः सूक्ष्मसन्मनसि स्थितः ॥
वीन्द्रादीनां तु सर्वेषां मात्रावर्णः स्वरेषु च ।
स्थूलरूपी सदा तिष्ठन्न् एवं श्रोत्रादिखेषु च ॥
सर्वेषां प्रेरको हे एको ज्ञानानन्दा बलैस् त्रिवृत् ।
नित्यशक्तिः सर्वगः सन् बहुधैव प्रतीयते ॥
तस्मिन्न् ओतम् इदं सर्वं पटे लक्षणतन्तुवत् ।
स एव वायुर् उद्दिष्टो वायुर् हि ब्रह्मताम् अगात् ॥
विशेषतो हरेर् व्यक्तिस्थानान्य् एतानि सर्वशः ।
मनआदिन्य् अहङ्कारो ब्रह्मा वेदात्मिका रमा ॥
त्रिगुणात्मिका च सैव श्रीः सैवोक्ता संविदात्मिका ।
तस्या अपि नियन्तैको विष्णुः सर्वेश्वरेश्वरः ॥
यथा दारुषु सूक्ष्मः सन् मथितोऽग्निः समिध्यते ।
तथा वेदादिषु हरिर् मथितः वेदादीनि हरेर् विदुः ॥ इति तन्त्रभागवते ।

मनसि व्यक्ततां यामि तस्मात् व्यक्तिर् हि मे मनः ॥ इति भारते ॥२०॥

श्रीधरः  तस्माद् ईश्वरादिव्यक्तिरूपः प्रपञ्चो नेश्वराद् भिन्नोऽस्तीत्य् आहअयम् इति । अयं जीव ईश्वर आदाव् अव्यक्त एक एव । वयसा कालेन विश्लिष्टा विभक्ता वागादीन्द्रियरूपाः शक्तयो यस्य । यद् वा, विशेषेण श्लिष्टा आलिङ्गिता माय शक्तिर् येन सः । बहुप्रकार इवाभाति । यतः स एवाद्यः । त्रिवृत् त्रिगुणाश्रयः । अब्जयोनिर् लोकपद्मस्य कारणभूतः । एकस्य बहुधा भाने दृष्टान्तः, योनिं क्षेत्रं प्रतिपद्य प्राप्य बीजानि यद्वद् इति ॥२०॥

क्रमसन्दर्भः  तथैव दर्शयतिअयं हीति सार्धकम् । बीजानीति बीजानां मध्ये यद् एकम् अपीत्य् अर्थः । अत एव यस्मिन्न् इति ॥२०॥

विश्वनाथः  तस्माद् ईश्वराभिव्यक्तिरूपः प्रपञ्चो नेश्वराद् भिन्न इति वक्तुं प्रथमम् ईश्वरम् आहअयं जीव ईश्वरस् त्रिवृत् त्रिगुणमायाश्रयं, त्रिवृत्रूपत्वेनैव अब्जयोनिः अजस्य लोकपद्मस्य कारणभूतः । प्रथमं सृष्टेः पूर्वम् अव्यक्त एक एव, वयसा कालेन स एव आद्य ईश्वरः प्रपञ्चात्मको भवतीत्य् आहविश्लिष्टशक्तिर् विश्लिष्टाः पृथक् पृथग् विभक्ता वागादीन्द्रियरूपाः शक्तयोः यस्य तथाभूतः सन् बहुधा देवमनुष्यादिबहुप्रकारको भाति । एकस्य बहुधा भाने दृष्टान्तःयोनिं क्षेत्रं प्रतिपद्य प्राप्य बीजानि यद्वत् । एकैकस्यापि बीजस्य बहुशः उद्गमा भवन्तीत्य् अर्थः ॥२०॥

 +++

॥ ११.१२.२१ ॥

यस्मिन्न् इदं प्रोतम् अशेषम् ओतं
पटो यथा तन्तुवितानसंस्थः ।
य एष संसारतरुः पुराणः
कर्मात्मकः पुष्पफले प्रसूते ॥

श्रीधरः  तस्मात् तन्मायाविलसितत्वात् तदाश्रयम् इदं जगन् न ततः पृथग् इति सदृष्टान्तम् आहयस्मिन्न् इति । तन्तुविताने संस्था स्थितिर् यस्य स पटो यथा तथा यस्मिन्न् इदं विश्वम् ओतं दीर्घतन्तुषु पट इव, प्रोतं तिर्यक् तन्तुष्व् इव । एवम्भूतं समष्टिव्यष्ट्यात्मकं विश्वम् अविद्ययात्मन्य् अध्यस्तं वृक्षरूपं जीवस्य कर्तृत्वादिसंसारहेतुर् अतस् तद्विवेकज्ञानेन कर्मादि सर्वं त्याज्यम् इत्य् उक्तम् इत्य् आशयेनाहय एष इति सार्धैस् त्रिभिः । पुराणोऽनादिः । कर्मात्मकः प्रवृत्तिस्वभावः । पुष्पफले भोगापवर्गौ कर्म तत्फले वा । प्रसूते जनयति ॥२१॥

क्रमसन्दर्भः  विशेषबोधाय जगद् एव रूपकेण वर्णयतिय एष इति सार्धकेन ॥२१॥

विश्वनाथः  तन्मायाविलसितत्वात् तदाश्रयम् इदं जगन् न ततः पृथग्, इति सदृष्टान्तम् आहयस्मिन्न् इति । तन्तुविताने संस्था स्थितिर् यस्य स पटो यथा, तथा यस्मिन्न् इदं विश्वम् ओतं दीर्घतन्तुषु, प्रोतं तिर्यक् तन्तुषु, पट इव । एवम्भूतं समष्टिव्यष्ट्यात्मकं विश्वम् शरीरम् एव संसारहेतुत्वात् संसारस् तं तरुरूपकेण वर्णयतिय इति । पुराणोऽनादिः । कर्मात्मकः कर्मप्रवाहमयः । पुष्पं फलस्यादिमो भागः । शुभादृष्टदुरदृष्टेफलं सुखदुःखे ॥२१॥

 +++

॥ ११.१२.२२ ॥

द्वे अस्य बीजे शतमूलस् त्रिनालः
पञ्चस्कन्धः पञ्चरसप्रसूतिः ।
दशैकशाखो द्विसुपर्णनीडस्
त्रिवल्कलो द्विफलोऽर्कं प्रविष्टः ॥

मध्वः  यथैव वस्त्रे दीर्घं च तिर्यक् चापि सुसंस्थिताः ।
तन्तुभिः क्रियमाणैव पद्माद्याकारसंस्थितिः ॥
यथा जीर्णानि वस्त्राणि तन्त्वाधाराणि वा पुनः ।
कन्थावयवभूतानि तद् एतच् चतुर्मुखे ।
सोऽपि तद्वद् धरौ नित्यं संस्थितः श्रीर् अपि स्फुटम् ॥ इति प्रातिस्विके ।

जगद्वृक्षस्य बीजे द्वे ब्रह्मा चैव सरस्वती ।
मूलभूतानि कर्माणि मनोबुद्धिर् अहङ्कृतिः ॥
नालत्वेन समुद्दिष्टाः स्वमाद्याः स्कन्धसञ्ज्ञिताः ।
एकादशेन्द्रियाण्य् एव शाखास् तु तिर्गुणास् त्वचः ॥
प्रवृत्तं च निवृत्तं च फले अस्य प्रकीर्तिते ।
पुष्पम् ऐहिकम् उद्दिष्टं रसाः शब्दादयस् तयोः ॥
प्रवृत्ताश् च निवृत्ताश् च पक्षिणस् तत्र संस्थिताः ।
वृक्षस्य पृथिवीवच् छ्रीर् विष्णुर् आकाशवायुवत् ।
तस्या अपि सदाधार एवं ज्ञात्वा किम् उच्यते ॥ इति निवृत्ते ।

बीजभूतानि ह्य् अस्य ब्रह्मा चैव सरस्वती ।
नरिष्यतो जगत्सृष्टौ बटवृक्षादिबीजवत् ॥
स्वकार्यतो महान्तौ च गुणतो रूपतस् तथा ।
पृथिव्युदकवत् तस्मात् बीजत्वं न तु बीजवत् ॥
व्यञ्जकत्वान् न चाल्पत्वान् महान् क्ष्मावद् रमास्मृताः ।
अन्तो महान् क्ष्मासम्प्रोक्तस् ततः पृथ्व्युदकस् तथा ॥
जायते नित्यशस् तस्माद् भुक्तं भुक्तं न हीयते ।
तत्राप्य् उदकवत् ब्रह्मा मृद्वच् चापि सर्वस्वती ॥
जलधारा यतो मृच् च सर्वत्रापि व्यवस्थिता ।
अन्यथा तु रजोभूता नीयते वायुनाखिला ।
अथवा सर्वनाशः स्याज् जलधारा ततः स्मृताः ॥
बटादिबीजवत् तस्य पुण्यापुण्यम् उदीरितम् ।
बाह्योदवच् चाग्निवच् च विष्णुर् एव प्रकीर्तितः ॥ इति सत्यसंहितायाम् ।

श्रियादेर् अप्ययनत्वाद् बाह्योदवत् । ब्रह्मादेर् अपि लयकर्तृत्वाद् अग्निवत् । आधारत्वात् सुखदत्वाच् च वायुवत् । अवकाशप्रदत्वात् व्योमवद् विष्णुः ।

ब्रीह्यादिवत् तु मूलत्वं कर्मणां जगतः स्मृतम् ।
उदवत् पृथिवीवच् च ब्रह्मणो वाच एव वा ॥
मूलभूवच्छ्रियश् चैव मूलभूर् अण्डम् उच्यते ।
बाह्योदाग्नीर् अखंवत् तु विष्णोर् बीजत्वम् इष्यते ॥ इति विश्वसंहितायाम् ।

देहेन्द्रियमनोवाक्षु स्थितो भक्त्यादिसाधकः ।
सुपर्णशेषरुद्रादेर् अपि ब्रह्मा चतुर्मुखः ॥
अतो भक्त्यादिकाः सर्वे गुणास् तस्यैव सर्वगाः ।
अतिरिक्ताश् च सम्पूर्णाः सुपर्णादेः शताधिकाः ॥
सुपर्णादिभिर् अज्ञातास् तदभिमानवर्जिताः ।
ब्रह्मणस् तु पुनः सन्ति तेषां कर्ता जनार्दनः ॥
तस्मात् सर्वाधिको ब्रह्मा गुणैः सर्वैर् न संशयः ।
वर्णस्थो वर्णनामासौ स्वरस्थः स्वरनामकः ॥
मनस्थश् च मनोनामा तन्न्ंआ चक्षुरादिगः ।
तस्मात् सर्वाणि नामानि मुख्यतः कवयो विदुः ॥
तत्स्थानत्वाद् इन्द्रियादेर् वर्णादेश् चोपचारतः ।
एतस्योपचारेण विष्णोः साक्षात् तु मुख्यतः ॥ इति शब्दनिर्णये ।

कृष्णप्रियाभ्यो गोपीभ्यो भक्तितो द्विगुणाधिकाः ।
महिष्योऽष्टौ विना यास् ताः कथिताः कृष्णवल्लभाः ॥
ताभ्यः सहस्रमिता यशोदानन्दगेहिनी ।
ततोऽप्य् अभ्यधिका देवी देवकी भक्तिस् ततः ॥
वसुदेवस् ततो जिष्णुस् ततो रामो महाबलः ।
न ततोऽभ्यदिकः कश्चित् भक्त्यादौ पुरुषोत्तमे ।
विना ब्रह्माणम् ईशेशं स हि सर्वाधिकः स्मृतः ॥ इत्य् अन्तर्यामिसंहितायाम् ।

पापद्वेषादिका दोषा अवराणां न संशयः ।
भक्त्यादिगुणपूगस् तु पराणाम् आविरिञ्चतः ॥
स्वातन्त्र्यं सर्वदेहेषु स्थितानाम् अपि सर्वशः ।
स्पृश्यन्ते नैव दोषैस् ते गुणदानैकतत्पराः ॥ इति विवेके ।

यद् उ किं चेमाः प्रजाः शोच्यन्त्य् अमैवासां तद् भवति । पुण्यम् एवामुं गच्छति, न ह वै देवान् पापं गच्छति इति च ॥२१२३॥

श्रीधरः  वृक्षरूपकं प्रपञ्चयति, द्वे इति । द्वे पुण्यपापे अस्य बीजे । स च शतमूलः शतम् अपरिमिता वासना मूलानि यस्य । त्रयो गुणा नालानि प्रकाण्डा यस्य । पञ्चभूतानि स्कन्धा यस्य । पञ्चरसाः शब्दादिविषयास् तेषां प्रसूतिर् यस्मात् । दश च एका च शाखा इन्द्रियाणि यस्य । द्वयोः सुपर्णयोर् जीवपरमात्मनोर् नीडं यस्मिन् । त्रीणि वल्कलानि त्वचो वातपित्तश्लेष्माणो यस्य । द्वे सुखदुःखे फले यस्य सः । अर्कं प्रविष्टः सूर्यमण्डलपर्यन्तं व्याप्तः, तन् निर्मिद्य गतस्य संसाराभावात् ॥२२॥

क्रमसन्दर्भः  न व्याख्यातम्.

विश्वनाथः  रूपकं विवृणोतिद्वे इति । द्वे पुण्यपापे अस्य बीजे, शतं अपरिमिता वासना मूलानि यस्य । त्रयो गुणा नालानि प्रकाण्डा यस्य । पञ्च भूतानि स्कन्धा यस्य । पञ्च रसाः शब्दादिविषयस् तेषां प्रसूतिर् यस्मात् । दश एका च शाखा इन्द्रियाणि यस्य । द्वयोः सुपर्णयोर् जीवपरमात्मनोर् नीडं वासो यस्मिन् । त्रीणि वल्कलानि त्वचो वातपित्तश्लेष्माणो यस्य । द्वे सुखदुःखे फले यस्य सः । अर्कं प्रविष्टः सूर्यमण्डलपर्यन्तं व्याप्तः । तं निर्भिद्य गतस्य संसाराभावात् ॥२२॥

 +++

॥ ११.१२.२३ ॥

अदन्ति चैकं फलम् अस्य गृध्रा
ग्रामेचरा एकम् अरण्यवासाः ।
हंसा य एकं बहुरूपम् इज्यैर्
मायामयं वेद स वेद वेदम् ॥

श्रीधरः  तत्फलभोक्त्ṝन् आहगृध्यन्तीति गृध्राः कामिनः । ग्रामेचरा गृहस्थाः । अस्य वृक्षस्यैकं फलं दुःखम् अदन्ति । परिणामतः स्वर्गादेर् अपि दुःखरूपत्वात् । हंसा विवेकिनोऽरण्यवासाः सन्न्यासिन एकं फलं सुखम् अदन्ति । एकं परमात्मणं मायामयम् एव बहुरूपम् इज्यैर् गुरुभिः कृत्वा यो वेद स वेदं वेद तत्त्वार्थं वेद ॥२३॥

क्रमसन्दर्भः  तद् एवं वेद जगच् च निरूप्य तस्मात् त्वम् उद्धवोत्सृज्य [भा.पु. ११.१२.१९] इति पर्यवसानं पूर्वोक्तम् एव समासेन दर्शयति द्वाभ्याम् । तत्र वेदोक्तसाधनसाध्येष्व् अधिकारिभेदम् आहअदन्तीत्य् एकेन । तत्रारण्यवासाः सन्न्यासिनो हंसा सारासारविवेकिनः खलु एकं फलं विद्यामयं सुखम् अदन्ति, तत्फलेन ब्रह्मलोकगतास् तत्रैव ब्रह्मणा सह मोक्षं प्राप्नुवन्ति, ज्ञानवस्तुनः सर्वथा दुःखपाताभावात् । एकम् एव स्वरूपशक्तिवैचित्र्या बहुरूपं, चतुर्व्यूहादिलक्षणं, क्वचिन् मायामयं, मायाशक्त्या जगद्रूपं च, यो वेद माम् इति शेषः, स वेदं वेदतत्त्वार्थं वेदेति ॥२३॥

विश्वनाथः  तत्फलभोक्त्ṝन् आहगृध्र्यन्तीति गृध्र्याः कामिनः । ग्रामेचरा गृहस्थाः । अस्य वृक्षस्यैकं फलम् अविद्यामयं दुःखम् अदन्ति । अविद्यामयस्य नरक स्वर्गादेर् अपि दुःखरूपत्वात् । अरण्यवासाः सन्न्यासिनो हंसा विवेकिन एकं फलं विद्यामयं सुखम् अदन्ति । ज्ञानवस्तुनः सर्वथा सुखरूपत्वात् । एवं बहुरूपं मायाशक्त्या समुद्भूतत्वात् मायामयं इज्यैः पूजैर् गुरुभिः कृत्वा यो वेद स वेदं वेद तत्त्वार्थं वेद ॥२३॥

 +++

॥ ११.१२.२४ ॥

एवं गुरूपासनयैकभक्त्या
विद्याकुठारेण शितेन धीरः ।
विवृश्च्य जीवाशयम् अप्रमत्तः
सम्पद्य चात्मानम् अथ त्यजास्त्रम् ॥

मध्वः  प्राकृतान्तःकरणं ज्ञानम् अस्त्रं सृतिच्छिदं ।
तद् एव तेन सञ्छेद्यं चित्तं प्रकृतिसम्भवम् ॥
तेनैव सह सन्त्यज्य नैव पूर्वं कदाचन ।
ज्ञानं प्रकृतिजं वापि मूलनाशे विनश्यति ।
ततः परं स्वरूपेण ज्ञानेनैव जनार्दनम् ।
वेत्ति मुक्तस् तथात्मानं जीवान् अन्यांश् च सर्वशः ॥ इति माहात्म्ये ॥२४॥

श्रीधरः  त्वं चैव ज्ञात्वा कृतकृत्यः सर्वं साधनं त्यजेत्य् आहएवम् इति । एकान्तभक्त्या शितेन तीक्ष्णेन ज्ञानकुठारेण । स्वतन्त्रता वा द्वयोर् ज्ञानभक्त्योः जीवोपाधिं त्रिगुणात्मकं लिङ्गशरीरं विवृश्च्य छित्त्वा परमात्मानं च सम्पद्य प्राप्याथास्त्रं साधनं त्यजेति ॥२४॥

क्रमसन्दर्भः  एतद् विद्याफलम् आहएवम् इति । एवम् उक्तप्रकारेण सद्गुरूपासनया प्रधानभक्त्या निशितेन विद्याकुठारेण प्राकृतान्तः करणजन्यज्ञानपरशुना जीवाशयं बाह्यान्तःकरणं विवृश्च्य छित्त्वा निर्मलीकृत्य प्राकृतान्तःकरणजन्यज्ञानम् अस्त्रं संसारनिरासकरं त्यज । अथ तज्ज्ञानत्यागानन्तरं निजज्ञानेनात्मानं परमात्मानं सम्पद्य मुक्तो यथायोग्यसुखम् अनुभवसि चेति भावः । वक्ष्यते च

सञ्छिद्य हार्दम् अनुमानसदुक्तितीक्ष्ण
ज्ञानासिना भजत माखिलसंशयाधिम् [भा.पु. ११.१३.३३] इति ।

प्राकृतान्तःकरणं ज्ञानम् अस्त्रं सृतिच्छिदं ।
तद् एव तेन सञ्छेद्यं चित्तं प्रकृतिसम्भवम् ॥
तेनैव सह सन्त्यज्य नैव पूर्वं कदाचन ।
ज्ञानं प्रकृतिजं वापि मूलनाशे विनश्यति ।
ततः परं स्वरूपेण ज्ञानेनैव जनार्दनम् ।
वेत्ति मुक्तस् तथात्मानं जीवान् अन्यांश् च सर्वशः ॥

इति वाक्यान् न ज्ञानमात्रोच्छेदो विवक्षितः, किन्तु प्राकृतस्येति ॥२४॥

विश्वनाथः  त्वं चैव ज्ञात्वा कृतकृत्यः सन् सर्वसाधनं सन्त्यज्येत्य् आहएकया गुणभूतयापि मुख्यया भक्त्या शितेन तीक्ष्नीकृतेन ज्ञानकुठारेण जीवोपाधिं त्रिगुणात्मकं लिङ्गशरीरं विवृश्च्य छित्त्वा परमात्मानं च सम्पद्य प्राप्य, अथास्त्रं ज्ञानरूपं साधनं त्यजेति सर्ववाक्यानां मया त्वम् एव लक्ष्यीक्रियसे, यथा गीताशास्त्रे पूर्वम् अर्जुन । इत्य् अतः स्वस्यानिष्टं नाशङ्कनीयम् इति भावः ॥

इति सारार्थदर्शिन्यां हर्षिण्यां भक्तचेतसाम् ।
एकादशे द्वादशोऽयं सङ्गतः सङ्गतः सताम् ॥*॥

 +++

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्याम् एकादशस्कन्धे
श्रीभगवदुद्धवसंवादे
द्वादशोऽध्यायः ।
॥११.१२॥


(११.१३)
अथ त्रयोदशोऽध्यायः
हंसोपदेशः

॥ ११.१३.१ ॥

श्रीभगवान् उवाच
सत्त्वं रजस् तम इति गुणा बुद्धेर् न चात्मनः ।
सत्त्वेनान्यतमौ हन्यात् सत्त्वं सत्त्वेन चैव हि ॥

श्रीधरः  
त्रयोदशेऽथ सत्त्वस्य वृद्ध्या विद्योदयक्रमः ।
हंसेतिहासतश् चित्तगुणविश्लेषवर्णनम् ॥

विद्याकुठारेण जीवाशयं विवृश्च्य साधनं त्यजेत्य् उक्तम् । ननु तत्र तमआदिगुणत्रयवृत्तिप्रतिबन्धे सति कथं विद्योत्पत्तिर् इत्य् आशङ्क्य तन् निवृत्त्या विद्योत्पत्तिप्रकारम् आहसत्त्वम् इति सप्तभिः । तत्र यद्य् आनन्दादिवद् आत्मधर्मा गुणाः स्युस् तर्हि तत् स्वरूपत्वत् तेषाम् अनिवृत्त्या विद्योत्पत्तिर् न स्यात्, न त्व् एतद् अस्तीत्य् आहबुद्धेः प्रकृतेर् एते गुणा न त्वात्मन इति । अतः सत्त्वेन सत्त्ववृद्ध्यान्यतमौ हन्यात् । रजस्तमोवृत्तीर् जयेद् इत्य् अर्थः । सत्त्वं च सत्यदयादिवृत्तिरूपम् उपशमात्मकेन सत्त्वेनैव हन्यात् ॥१॥

क्रमसन्दर्भः  न व्याख्यातम्.

विश्वनाथः
त्रयोदशे गुणांस् त्यक्तुम् उपयं हंसगुह्यतः ।
इतिहासाद् धरिध्यानाद् ऊचे चित्ताद् गुणच्युतिम् ॥

विद्याकुठारेण छित्त्वेत्य् उत्तमतो विद्योत्पत्तिप्रकारम् आहसत्त्वम् इति सप्तभिः । न चात्मनः नैव जीवस्य । अतो बन्धका अविद्याया गुणास् ते हन्तव्या इति भावः । अन्यतमौ रजस्तमोभागौ, सत्त्वं सत्यदयादिरूपं उपशमात्मकेन सत्त्वेन हन्यात् ॥१॥

 +++

॥ ११.१३.२ ॥

सत्त्वाद् धर्मो भवेद् वृद्धात् पुंसो मद्भक्तिलक्षणः ।
सात्त्विकोपासया सत्त्वं ततो धर्मः प्रवर्तते ॥

श्रीधरः  ननु गुणत्रयवृत्तीनां परस्परोपमर्दनरूपत्वात् कथं सत्त्ववृत्त्यैवेतरवृत्तयो नियमेन हन्तव्यास् तत्राहसत्त्वाद् इति । मद्भक्तिं लक्षयति यो धर्मः स मद्भक्तिरूप एव वा । सत्त्वम् एव कथं वर्धेत ? तत्राहसात्त्विकानां पदार्थानाम् उपासया सेवया सत्त्वं वृद्धं भवतीत्य् अर्थः ॥२॥

क्रमसन्दर्भः  पूर्वोक्तरीत्या सत्सङ्गलब्धो मद्भक्तिलक्षणो धर्मो वृद्धात् वृद्धिं प्राप्तात् सत्त्वाद् भवेत् मालाकारेणोप्तः चम्पकबीजविशेषः क्षीरसेकेन जाताद् वीर्याद् इवेति भावः ॥२॥

विश्वनाथः  सत्त्वस्येतरगुणपराभावकत्वे बलम् आहसत्त्वाद् इति । मद्भक्तिः गुणभूतलक्षणं चिह्नं यत्र सः । यद् वा, मद्भक्त्यैव लक्षणं यस्य सः । तां विना तल्लक्षणो विगीत एव धर्म इत्य् अर्थः । सत्त्वम् एव कथं वर्धेत ? तत्राहसात्त्विकानां वस्तूनाम् उपासया सेवया सत्त्वं वृद्धं भवतीत्य् अर्थः ॥२॥

 +++

॥ ११.१३.३ ॥

धर्मो रजस् तमो हन्यात् सत्त्ववृद्धिर् अनुत्तमः ।
आशु नश्यति तन्मूलो ह्य् अधर्म उभये हते ॥

श्रीधरः  स च धर्मो रजस् तमश् च हन्यात् । कुतः ? न विद्यते उत्तमो यस्मात् स सर्वोत्तमः, यतः सत्त्ववृद्धिः सत्त्वस्य वृद्धिर् यस्मिन् कारणे सः । अत एव तत्कार्यो धर्मप्रतिबन्धोऽपि नास्तीत्य् आह तस्मिन्न् उभयस्मिन् हते तन्मूलः । ते रजस्तमसी रागद्वेषादिना प्रमादालस्यादिना च मूलं यस्य सः ॥३॥

क्रमसन्दर्भः  सत्त्ववृद्धिर् इति मिथोवर्धनात् ॥३॥

विश्वनाथः  उभये हते रजस्तमसोर् हतयोः सतोः तन्मूलः रजस्तमोमूलः ॥३॥

 +++

॥ ११.१३.४ ॥

आगमोऽपः प्रजा देशः कालः कर्म च जन्म च ।
ध्यानं मन्त्रोऽथ संस्कारो दशैते गुणहेतवः ॥

श्रीधरः  सात्त्विकोपासया सत्त्वं वर्धत इत्य् उक्तम् । तान् एव सत्त्ववृद्धिहेतून् दर्शयितुं सामान्यतो गुणत्रयवृद्धिहेतून् आहआगमः शास्त्रम् । अपः आपः । क्वचिद् आगमोऽर्थ इति पाठः । (प्रजा सत्पुत्रः । देशः कृष्णामृगसञ्चारः । कालो वसन्तादिः । कर्म वर्णाश्रमादिविहितम् । जन्म उभयकूलविशुद्धम् । ध्यानं देवताविषयम् । मन्त्रो गायत्र्यादिः । संस्कारो गर्भाधानादिः । एते दश त्रिगुणोत्पत्तिहेतवः ।) ॥४॥

क्रमसन्दर्भः  न व्याख्यातम्.

विश्वनाथः  सात्त्विकोपासनयेत्य् उक्तमतः सात्त्विकानि वस्तूनि ज्ञापयितुम् आह द्वाभ्याम् । आगमः शास्त्रम् । अपः आपः । प्रजा जनः । त्रिगुणहेतवः गुणत्रयजन्याः । आगमादयः सात्त्विका राजसास् तमसाश् च स्युर् इत्य् अर्थः ॥४॥

 +++

॥ ११.१३.५ ॥

तत् तत् सात्त्विकम् एवैषां यद् यद् वृद्धाः प्रचक्षते ।
निन्दन्ति तामसं तत् तद् राजसं तदुपेक्षितम् ॥

श्रीधरः  एषु सात्त्विकादिनिर्णयम् आहएषाम् एव मध्ये यद् यद् वृद्धाः शास्त्रज्ञाः प्रचक्षते प्रशंसन्ति, तत् तत् सात्त्विकम् । यच् च निन्दन्ति, तत् तामसम् । यत् तु तैर् वृद्धैर् उपेक्षितं न स्तुतं न च निन्दितं, तद् राजसम् ॥५॥

क्रमसन्दर्भः  वृद्धाः श्रीव्यासादयः सात्त्विकादीनां गुणदोषौ पाद्मोत्तरखण्डे दर्शितौ वर्तेते ॥५॥

विश्वनाथः  एषां मध्ये प्रचक्षते प्रशंसन्ति, तदुपेक्षितं तैर् न स्तुतं नापि निन्दितम् इत्य् अर्थः ॥५॥

 +++

॥ ११.१३.६ ॥

सात्त्विकान्य् एव सेवेत पुमान् सत्त्वविवृद्धये ।
ततो धर्मस् ततो ज्ञानं यावत् स्मृतिर् अपोहनम् ॥

श्रीधरः  सात्त्विकान्य् एवेति । निवृत्तिशास्त्राण्य् एव सेवेत, न प्रवृत्तिपाखण्डशास्त्राणि । तीर्थाप एव, न गन्धोदकसुराद्याः । प्रजाजनाः निवृत्तान् जनान्, न प्रवृत्तदुराचारान् । विविक्तदेशं, न रथ्याद्यूतदेशान् । कालं ब्राह्ममुहूर्तादिकं ध्यानादौ, न प्रदोषनिशीथादीन् । कर्म च नित्यं, न काम्याभिचारादीनि । जन्म च वैष्णवशैवदीक्षालक्षणं, न शाक्तक्षुद्रदीक्षारूपम् । ध्यानं श्रीविष्णोः, न कामिनीविद्विषाम् । मन्त्रं प्रणवादिकं, न काम्यक्षुद्रान् । संस्कारम् आत्मनः शोधकं, न तु केवलं देहगृहादीनाम् ।

ननु ज्ञानं महावाक्यश्रवणाद् एवोत्पद्यते, किं तत्र सत्त्ववृद्ध्या धर्मेण वा ? अत आहयावत् स्मृतिर् आत्मापारोक्ष्यम् । यावच् च देहद्वयतत्कारणभूतगुणापोहः, तवत्पर्यन्तं ज्ञानं भवतीत्य् अर्थः ॥६॥

क्रमसन्दर्भः  सात्त्विकान्य् एवेत्य् अस्य टीकायां तावत्पर्यन्तं ज्ञानं भवतीत्य् अर्थः, इति तावच्छास्त्रोत्थपरोक्षज्ञानम् एवानुवर्तते । तत आत्मापरोक्षार्थं सात्त्विकान्य् एव सेवेतेत्य् अर्थः ॥६॥

विश्वनाथः  सात्त्विकानि निवृत्तिशास्त्राण्य् एव, न तु राजसतामसानि प्रवृत्तपाषण्डशास्त्राणि । तीर्थाप एव, न गन्धोदकसुरोदकाद्याः । जनान् निवृत्तान् एव, न प्रवृत्तदुराचारान् । देशान् विविक्तान् एव, न तु रथ्याद्यूतसदनानि । कालान् ब्राह्ममुहूर्तप्रातरादीन्, न प्रदोषनिशीथान् । कर्माणि च नित्यनैमित्तिकानि, न काम्याभिचारादीनि । जन्मानि प्रणवदीक्षादिलक्षणानि, न शाक्तक्षुद्रदीक्षालक्षणानि । ध्यानानि यज्ञेश्वरज्ञानिधार्मिकाणां, न तु कामिनीविद्विषाम् । मन्त्रान् प्रणवादीन्, न तु काम्यक्षुद्रान् । संस्कारान् आत्मशोधकान्, न तु देहगेहसूनास्थानादिशोधकान् ।

ततः सत्त्ववृद्धेर् हेतोर् धर्मः, धर्माच् च ज्ञानम् । किं पर्यन्तम् ? स्मृतिर् आत्मापारोक्ष्यं यावत्, देहद्वयाध्यासतत्कारणभूतगुणापोहश् च यावत्, तवत्पर्यन्तं भवेत् । तद् एव ज्ञानं विद्या, सैव जीवोपाधिं दग्ध्वा निरिन्धनाग्निवद् अन्ते स्वयम् अपिइ शाम्यतीत्य् अर्थः ॥६॥

 +++

॥ ११.१३.७ ॥

वेणुसङ्घर्षजो वह्निर् दग्ध्वा शाम्यति तद् वनम् ।
एवं गुणव्यत्ययजो देहः शाम्यति तत्क्रियः ॥

मध्वः  वेदावृत्तिज्ञानम् ।

मुक्ताश् चाधीयते वेदान् जडज्ञानबहिष्कृताः ।
स्वरूपभूतज्ञानेन पश्यन्तः सर्वम् अञ्जसा ॥ इति तत्त्विके ॥७॥

श्रीधरः  ननु गुणव्यतिकराज् जातो देहः कथं स्वाश्रयभूतान् गुणान् स्वत एवोत्पन्नया विद्ययऽपोह्य स्वयम् अप्य् उपरमेत् तत्राहवेणूनां सङ्घर्षाज् जातोऽग्निर् यथा स्वत एवोत्पन्नाभिर् ज्वालाभिस् तद् वनं सर्वं दग्ध्वा पश्चात् स्वयं शाम्यति । एवं देहोऽपि तत्क्रियस् तस्याग्नेर् इव क्रियाव्यापारो यस्य सः ॥७॥

क्रमसन्दर्भः  न व्याख्यातम्.

विश्वनाथः  ननु गुणव्यतिकरमयबुद्धीन्द्रियादिभ्य एव साधनाभ्यासेनोत्पन्नं ज्ञानं कथं स्वहेतुभूतान् गुणान् निरस्येत् ? अत आहवेणूनां सङ्घर्षाज् जातोऽग्निर् यथा तद् वनं वेणुवनं दग्ध्वा शाम्यति, एवम् एव गुणव्यत्ययजो देहो देहोत्थं ज्ञानं, तत्क्रिया यस्य सः । जीवोपाधिं दग्ध्वा पश्चात् स्वयं शाम्यति ॥७॥

 +++

॥ ११.१३.८ ॥

श्रीउद्धव उवाच
विदन्ति मर्त्याः प्रायेण विषयान् पदम् आपदाम् ।
तथापि भुञ्जते कृष्ण तत् कथं श्वखराजवत् ॥

श्रीधरः  ननु नियतेन्द्रियतया सात्त्विकसेवायाम् इयान् अस्ति पुरुषार्थः । तथापि राजसादीन् विषयान् दुःखम् इति जानन्तोऽपि कथं सेवन्ते ? इति पृच्छतिविदन्तीति । पदं स्थानम् । श्वानो यथा भर्त्स्यमाना अपि, खरा यथा पद्भ्यां ताड्यमाना अपि खरीम् अनुधावन्तः, अजा यथा निर्लज्जा हन्तुम् आनीता अपि, तद्वत् ॥८॥

क्रमसन्दर्भः  यद्यपि विदन्ति तथापि श्वादयो ये न विदन्ति तद्वत् कथं भूञ्जते ? प्रायेणेति । ये न विदन्ति ते श्वादिनिर्विशेषास् तावद् भुञ्जताम् इत्य् अर्थः । विषयांस् त्र्यादीन् आपदां भाविदुःखानां पदम् अव्यभिचारिस्थानं दुःखोदर्काणि सम्पश्यन्न् [भा.पु. ११.१३.११] इति वक्ष्यमाणात् । तत्र श्वा मैथुनान्ते शुन्यां बन्धं, खरो रजकदर्शिततृणमुष्टिभोगान्ते महाभारवहनम्, अजो नित्यनानाभोजनाद्यन्ते शिरश्छेदं न जानन्तीति तथा दृष्टान्तितम् ॥८॥

विश्वनाथः  ननु ये न जान्तस् ते दुर्विषयान् भुञ्जतां, सात्त्विकसेवया इयान् पुरुषार्थः स्याद् इति जानन्तोऽपि तान् कथं भुञ्जते ? इत्य् आहविदन्तीति । श्वानो यथा भर्त्स्यमानोऽपि उच्छिष्टग्रासं, खरा यथा पद्भ्यां ताड्यमाना अपि खरीम्, अजा यथा हन्तुम् आनीता अपि, तद्वत् ॥८॥

 +++

॥ ११.१३.९ ॥

श्रीभगवान् उवाच
अहम् इत्य् अन्यथाबुद्धिः प्रमत्तस्य यथा हृदि ।
उत्सर्पति रजो घोरं ततो वैकारिकं मनः ॥

श्रीधरः  मिथ्याभिनिवेशेन भुञ्जत इति सहेतुकम् आहअहम् इति त्रिभिः । प्रमत्तस्य विवेकशून्यस्य देहादाव् अहम् इति मिथ्याबुद्धिर् हृदि यथावद् उत्सर्पति । ततोऽहं बुद्धेश् च वैकारिकं सत्त्वप्रधानम् अपि मनः प्रति घोरं दुःखात्मकं रज उत्सर्पति । मनो व्यप्नोतीत्य् अर्थः ॥९॥

क्रमसन्दर्भः  प्रमत्तस्य पूर्वकर्मविशेषेण लुप्तविवेकस्य देहादाव् अहम् इत्य् अन्यथा बुद्धिर् हृदि यथोत्सर्पति अतिशेते तथा रजोऽप्य् उत्सर्पन्ति । ततो हेतोर् वैकारिकं सात्त्विकम् अपि मनः उत्सर्पति दुर्वशं भवति ॥९॥

विश्वनाथः  ये दुर्विषयान् भुञ्जते, ते विद्वांस एव नोच्यन्ते, किन्तु विद्वन्मानिन एव । ते विषयान् निन्दन्तोऽपि यथा भुञ्जते, तत्र प्रकारं शृणु, इत्य् आहअहम् इति त्रिभिः । प्रथमं देहादाव् अहम् इति हृदि मिथ्याबुद्धिर् उत्कर्षेण सर्पति । ततः प्रमत्तस्य तस्य घोरं रजः कर्तृ वैकारिकं सात्त्विकम् अपि मनः प्रति उत्सर्पति, मनो व्यप्नोतीत्य् अर्थः ॥९॥

 +++

॥ ११.१३.१० ॥

रजोयुक्तस्य मनसः सङ्कल्पः सविकल्पकः ।
ततः कामो गुणध्यानाद् दुःसहः स्याद् धि दुर्मतेः ॥

श्रीधरः  इदम् एवम् इदम् एवं भोग्यम् इति सविकल्पः सङ्कल्पः स्यात् । ततश् च, अहो रूपम् अहो भाव इति गुणाभिध्यानाद् दुर्धरः कामः स्यात् ॥१०॥

क्रमसन्दर्भः  तद् एवाहरजोयुक्तस्येत्य् अर्धकेन ॥१०॥

विश्वनाथः  प्रथमम् इदम् भोग्यम् इति सङ्कल्पः, ततश् च इदम् एव भोग्यम् इदम् एवं भोग्यम् इति सविकल्पः सविशेषः सङ्कल्पः स्यात् । ततश् च, अहो रूपम् अहो भाव इति गुणाभिध्यानाद् दुर्निरोधः कामः स्यात् ॥१०॥

 +++

॥ ११.१३.११ ॥

करोति कामवशगः कर्माण्य् अविजितेन्द्रियः ।
दुःखोदर्काणि सम्पश्यन् रजोवेगविमोहितः ॥

श्रीधरः  ततो विषयान् भोक्तुं कर्माणि करोति ॥११॥

क्रमसन्दर्भः  दुःखोदर्काणीति जानन्न् अपि ॥११॥

विश्वनाथः  ततस् तद्विषयप्राप्त्यर्थं कर्माणि दृष्टादृष्टफलानि तानि च दुःखोदर्काणि पश्यन् जानन् अपि ॥११॥

 +++

॥ ११.१३.१२ ॥

रजस्तमोभ्यां यद् अपि विद्वान् विक्षिप्तधीः पुनः ।
अतन्द्रितो मनो युञ्जन् दोषदृष्टिर् न सज्जते ॥

श्रीधरः  एवं चेन् न कस्यापि दुःखनिवृत्तिः स्याद् इत्य् आशङ्क्याह । यद् अपि यद्य् अपि रजस्तमोभ्यां विक्षिप्तधीर् मूढधीश् च तथापि विद्वान् विवेकी पुनर् मनो निरुन्धन् न सज्जते ॥१२॥

क्रमसन्दर्भः  न व्याख्यातम्.

विश्वनाथः  विद्वांस् तु यद्यपि रजस्तमोभ्यां विक्षिप्तधीः परतन्त्रधीश् च कथञ्चित् स्यात् तद् अपि ॥१२॥

 +++

॥ ११.१३.१३ ॥

अप्रमत्तोऽनुयुञ्जीत मनो मय्य् अर्पयञ् छनैः ।
अनिर्विण्णो यथाकालं जितश्वासो जितासनः ॥

श्रीधरः  विषयदोषदृष्ट्यापि मनोनिरोधाशक्तौ सुखं तन् निरोधोपायम् आहअप्रमत्त इति । अनिर्विण्णोऽलसः । यथाकालं त्रिषवणम् । मयि परमानन्दरूपेऽर्पयन् समादध्यात् ॥१३॥

क्रमसन्दर्भः  न व्याख्यातम्.

विश्वनाथः  अतन्द्रित इत्य् अस्यार्थम् आचष्टेअप्रमत्त इति । कुत्र मनो युञ्जन्न् इत्य् अत आहमयि अनुयुञ्जीतेति । अनिर्विण्ण इति तद् अपि मनोनिरोधो यदि न स्यात्, तद् अपि तत्प्रयत्नान् न विरमेद् इति भावः ॥१३॥

 +++

॥ ११.१३.१४ ॥

एतावान् योग आदिष्टो मच्छिष्यैः सनकादिभिः ।
सर्वतो मन आकृष्य मय्य् अद्धावेश्यते मनः ॥

श्रीधरः  विषयैः सङ्ग्रथितस्य मनसस् तद्वियोगेनेश्वरनिष्ठत्वम् असम्भावितं मन्यमानं प्रति तन्निरूपणायेतिहासम् उपक्षिपतिएतावान् इति । यथा यथावन् मय्य् आवेश्यते एतावान् इत्य् अर्थः ॥१४॥

क्रमसन्दर्भः  टीका चयथा यथावन् मय्य् आवेश्यते एतावान् इत्य् अर्थः इत्य् एषा । अद्धा साक्षात् । तथा च स्कान्दे

आलोड्य सर्वशास्त्राणि विचार्य च पुनः पुनः ।
इदम् एव सुनिष्पण्णं ध्येयो नारायणः सदा ॥ इत्य् आदि ॥१४॥

विश्वनाथः  न व्याख्यातम्.

 +++


॥ ११.१३.१५ ॥

श्रीउद्धव उवाच
यदा त्वं सनकादिभ्यो येन रूपेण केशव ।
योगम् आदिष्टवान् एतद् रूपम् इच्छामि वेदितुम् ॥

श्रीधरः  मच्छिष्यैर् इत्य् उक्ते तेषाम् अतिज्यायसामनेन रूपेण निरूपणासम्भवात् पृच्छतियदेति । तं कालं तद् एतद् रूपं च वेदितुम् इच्छामि तत् कथयेति ॥१५॥

क्रमसन्दर्भः  यदेति । त्वं त्वं नित्यनराकृतिपरब्रह्मरूपः सर्वावतारी यदा येन रूपेणावतारेण तं समयं तद्रूपं च वेदितुम् इच्छामि ॥१५॥

विश्वनाथः  न व्याख्यातम्.

 +++

॥ ११.१३.१६ ॥

श्रीभगवान् उवाच
पुत्रा हिरण्यगर्भस्य मानसाः सनकादयः ।
पप्रच्छुः पितरं सूक्ष्मां योगस्यैकान्तिकीं गतिम् ॥

श्रीधरः  मानसाः पुत्राः । सूक्ष्मां दुर्ज्ञेयाम् । ऐकान्तिकीं गतिं परां काष्ठाम् ॥१६॥

क्रमसन्दर्भः  न व्याख्यातम्.

विश्वनाथः  ऐकान्तिकीं गतिं परां काष्ठाम् ॥१६॥

 +++

॥ ११.१३.१७ ॥

सनकादय ऊचुः
गुणेष्व् आविशते चेतो गुणाश् चेतसि च प्रभो ।
कथम् अन्योन्यसन्त्यागो मुकुक्षोर् अतितितीर्षोः ॥

मध्वः  प्रश्नो बीजम् अस्येति प्रश्नबीजं परिहारम् । गुणानां चेतसश् च कर्मकारणम् इति मन्द्वानः कर्मधीः ।

ब्रह्मा पृष्टस् तु योगीन्द्रैः सनकाद्यैर् मनोगतैः ।
कारणं विषयेष्व् अद्धा कर्मेति प्रत्यपद्यत ॥
हेतुर् अन्योऽपि तत्रास्तीत्य् एवं जानन्न् अपि प्रभुः ।
विशेषतो मनस् तत्र नाधाज् जानन् हरेः प्रियम् ॥
स्वात्मना परिहारोक्तिस् तदा ह्य् आसीद् धरे प्रिया ।
अतः स तत्प्रियं जानन्न् आकरोत् तद्विचारणम् ॥
तम् एव चिन्तयद् देवः प्रण्चनिर्णयकारणात् ।
भ्रमतीव मनः क्वापि ब्रह्मणो विष्णुमायया ॥
सर्वज्ञस्यापि तत्रात्मा वक्तुम् इच्छेद्ज् जनार्दनः ।
तज् ज्ञात्वा चिन्तितं तस्य चिन्तयत्य् अमुम् एष तु ॥
न स्वयं चिन्तयत्य् अर्थं स हि तद्भाववित् सदा ।
अन्ये त्व् अज्ञानसंयुक्ता मोहम् ईयुर् यथाक्रमम् ।
नैवाज्ञानं यथा सूर्ये तमो नास्ति कदाचन ॥ इति तत्त्वविवेके ॥१७१८॥

श्रीधरः  तद् एवाहगुणेष्व् इति । विषयेषु स्वभावतो रागादिवशाच् चेतः प्रविशति । ते चानुभूता विषया वासनारूपेण चेतसि प्रविशन्ति । अतितितीर्षोर् विषयान् अतिक्रमितुम् इच्छोः ॥१७॥

क्रमसन्दर्भः  न व्याख्यातम्.

विश्वनाथः  गुणेषु विषयेषु स्वभावतो रागाद् एव चेतः प्रविशति । ते चानुभूता विषयाश् चेतसि प्रविशन्ति । अतितितीर्षोर् विषयान् अतिक्रमितुम् इच्छोः ॥१७॥

 +++

॥ ११.१३.१८ ॥

श्रीभगवान् उवाच
एवं पृष्टो महादेवः स्वयम्भूर् भूतभावनः ।
ध्यायमानः प्रश्नबीजं नाभ्यपद्यत कर्मधीः ॥

श्रीधरः  एवम् इति । महान् देवोऽपि स्वयम्भूर् अपि भूतानां स्रष्टापि ध्यायमानो विचारयन्न् अपि प्रश्नस्य बीजं यद् अज्ञानाद् अयं प्रश्नस् तन् नाविन्दत् । यतः कर्मविक्षिप्तधीः ॥१८॥

क्रमसन्दर्भः  एवम् इति,

यावान् अहं यथाभावो यद्रूपगुणकर्मकः ।
तथैव तत्त्वविज्ञानम् अस्तु ते मदनुग्रहात् ॥ [भा.पु. २.९.३१] इति ।

एतन्मतं समातिष्ठ परमेण समाधिना ।
भवान् कल्पविकल्पेषु न विमुह्यति कर्हिचित् ॥ [भा.पु. २.९.३६] इति

ऋषिम् आद्यं न बध्नाति पापीयांस्त्वां रजोगुण [भा.पु. ३.९.३५] इति लब्धभगवद्वरत्वेऽपि, न भारती मेऽङ्ग मृषोपलक्ष्यते [भा.पु. २.६.३४] इत्य् आदिना व्यञ्जिततादृशस्वानुभवत्वेऽपि, योऽन्तर्हित [भा.पु. ३.१५.४६] इत्य् आदौ पित्रानुवर्णितरहा इति श्रीभगवन्तं प्रति सनकादीनां वाक्यत्वेऽपि च । ब्रह्मणः कर्मधीनत्वं सम्प्रति स्वमहिमव्यञ्जनाय श्रीभगवदिच्छयैव ज्ञेयं हंसोपनिषदि वाय्वादिशक्तिस्तम्भनेतिहासवत् ॥१८॥

विश्वनाथः  महादेवोऽपि स्वयम्भूर् अपि भूतानां स्रष्टापि ध्यायमानो विचारयन्न् अपि प्रश्नस्य बीजं यद् अज्ञानाद् अयं प्रश्नस् तत् शुधत्वं पदार्थत्वं नाभ्यपद्यत, ज्ञातुं नाशक्नोद् इत्य् अर्थः । यतः कर्मधीः, स्वीयसृष्टिमात्रकर्मासक्तबुद्धिः ॥१८॥

 +++

॥ ११.१३.१९ ॥

स माम् अचिन्तयद् देवः प्रश्नपारतितीर्षया ।
तस्याहं हंसरूपेण सकाशम् अगमं तदा ॥

श्रीधरः  प्रश्नस्य पारम् उत्तरम् अभिप्रायो वा तस्य तितीर्षया जिज्ञासया । हंसरूपेणेति । यथा हंसो नीरं क्षीरं च पृथक् कर्तुं शक्तः, एवम् अहं गुणांश् चेतश् चेति द्योतयितुं हंसरूपेण गतोऽस्मीति ॥१९॥

क्रमसन्दर्भः  हंसरूपेण गतोऽस्मीत्य् अभिप्राय इति शेषः ॥१९॥

विश्वनाथः  हंसरूपेणेति । यथा हंसो नीरं क्षीरं च पृथक् कर्तुं शक्तः, तथाहं गुणांश् चेतश् चेति द्योतयितुम् इति भावः ॥१९॥


 +++

॥ ११.१३.२० ॥

दृष्ट्वा मां त उपव्रज्य कृत्वा पादाभिवन्दनम् ।
ब्रह्माणम् अग्रतः कृत्वा पप्रच्छुः को भवान् इति ॥

श्रीधरः  न व्याख्यातम्.

क्रमसन्दर्भः  कृतपादाभिवन्दनत्वात् को भवान् इति प्रश्नो नाज्ञानजः, किन्तु तेनैव तदभिप्रायज्ञानार्थः ॥२०॥

विश्वनाथः  न व्याख्यातम्.

 +++

॥ ११.१३.२१ ॥

इत्य् अहं मुनिभिः पृष्टस् तत्त्वजिज्ञासुभिस् तदा ।
यद् अवोचम् अहं तेभ्यस् तद् उद्धव निबोध मे ॥

श्रीधरः  इत्य् अहं मुनिभिः पृष्ट इति पृथग् वाद्यम्, यद् अवोचम् इति च पृथक् । अतोऽस्मच्छब्दावृत्तिर् अदोषः । तेभ्यो यद् अवोचं तन् मे वचनं निबोध ॥२१॥

क्रमसन्दर्भः  अत एवाह तत्त्वजिज्ञासुभिर् इति ॥२१॥

विश्वनाथः  अहं तेभ्यः अहन्ता अभिमानस् तस्या इभ्यः स्वामी, तन्नियन्ता, न तु तन्नियम्यः । इभ्यः आढ्यो धनी स्वामी इत्य् अमरः ॥२१॥

 +++

॥ ११.१३.२२ ॥

वस्तुनो यद्य् अनानात्व आत्मनः प्रश्न ईदृशः ।
कथं घटेत वो विप्रा वक्तुर् वा मे क आश्रयः ॥

मध्वः  आत्मनो वस्तुनः परमात्मवस्तुन एकं यद्य अङ्गीकृतं, तदा कथं प्रश्नो घटेत । नहि परमात्मनोऽन्योऽत्र ब्रह्मणा पूज्यस्याद् अभिवन्दनादिना । तस्माद् ब्रह्मणे वद्न्यः परमात्मैव स चैक एवातः कथं प्रश्नपरिहारो वा ॥२२॥

श्रीधरः  देहादिविविक्तात्मज्ञाने सति तन्निष्ठस्य रागाद्यसम्भवात् स्वयम् एव विषयचेतसोर् विश्लेषो भवतीति वक्तुं प्रश्नखण्डनमिषेणैव तावद् आत्मानात्मविवेकम् आहवस्तुन इति त्रिभिः । किम् आत्मनोऽयं प्रश्नस् तदुपाधेर् भूतसङ्घस्य वा । यद्य् आत्मनस् तर्हि तस्य वस्तुतः परमार्थरूपस्यानानात्वे सतिहे विप्राः ! वो युष्माभिः कृतः प्रश्न ईदृशो बहुषु निर्धारणरूपः कथं घटेत ? वक्तुर् उत्तरदातुर् वा मे मम क आश्रयः ? अविशेषे आत्मनि कं जातिगुणादिविशेषम् आश्रित्योत्तरं वक्ष्यामीत्य् अर्थः ॥२२॥

क्रमसन्दर्भः  किं मां जीवं ज्ञात्वायं को भवान् ? इति प्रश्नः क्रियते । भौतिकदेहं ज्ञात्वा वा ? किं वेश्वरं ज्ञात्वा ? इति विकल्प्य जीवपक्षं दूषयतिआत्मनो जीवरूपस्य वस्तुनो यद्य् अनानात्वं सर्वस्यापि तस्य चिदेकरूपतया विशेषांशनिर्देशायोग्यत्वं तर्हीदृशः प्रश्नः कथं घटेत ? यदीति निश्चये । तस्मात्, हे विप्राः! वो युष्माकं प्रष्ट्ṝणां वक्तुर् वा मम क आश्रयः ? युष्माभिः किं जात्यादिविशेषम् आश्रित्य कः ? इति प्रोक्तं मया चोत्तरयितव्यम् इत्य् अर्थः ।

अत्र ज्ञानिनो लौकिकगुरुरीतिं तदीयप्राकृतदृष्टिं वानुसृत्य स्वस्य जीवानन्तरसाधारण्यकल्पनामये श्रीहंसदेववाक्ये यत् तु जीवात्मनाम् एकत्वम्, तत् खल्व् अंशभेदेऽपि ज्ञानोच्छून् प्रति ज्ञानोपयोगित्वेन तम् अविविच्यैव समानाकारत्वेनाभेदव्यपदेशो यथा वक्ष्यमाणग्रन्थे ॥२२॥ [परमात्मसन्दर्भ ३२]

विश्वनाथः  किं मां जीवं ज्ञात्वा को भवान् ? इति प्रश्नः क्रियते, भौतिकदेहं ज्ञात्वा वा ? किं परमेश्वरं ज्ञात्वा वा ? इति विकल्प्य प्रथमजीवपक्षं दूषयति । वस्तुनो वस्तुभूतस्य आत्मनो जीवस्य यदि प्रश्नस् तदा सर्वस्यापि तस्य चित्कणैकरूपतया जातिगुणादिविशेषाभावेन च वस्तुनः खलु नानात्मकस्याय् अनानात्वे सति को भवान् इति वः प्रश्नः कथं घटेत ? वक्तुर् उत्तरदातुर् वा मे क आश्रयः ? कं जातिगुणादिविशेषम् आश्रित्यामुकोऽहम् इत्य् उत्तरं दास्यामीत्य् अर्थः ॥२२॥

 +++

॥ ११.१३.२३ ॥

पञ्चात्मकेषु भूतेषु समानेषु च वस्तुतः ।
को भवान् इति वः प्रश्नो वाचारम्भो ह्य् अनर्थकः ॥

मध्वः  वस्तुतः समानेषु हिरण्यगर्भावरत्वात् तद्वन्द्यत्वाभावापेक्षया । तस्मात् ब्रह्मणो वन्दनानतरं विचारो न घटते । तस्मात् को भवान् इति वाचा प्रारब्धः प्रश्नो निरर्थकः ॥२३॥

श्रीधरः  भूतसङ्घविषयत्वेऽप्य् अयं वः प्रश्नो वाचारम्भो वाङ्मात्रेणारब्धः, यतोऽनर्थकः । कुतः ? भूतेषु देवमनुष्यादिदेहेषु मञ्चभूतात्मकेष्व् अतः समानेष्व् अमिन्नेषु पुनश् च वस्तुतः परमकारणात्मना अभिन्नेषु । वाचारम्भणं विकारो नामधेयं मृत्तिकेत्य् एव सत्यम् इति श्रुतेः ॥२३॥

क्रमसन्दर्भः  देहपक्षं दूषयतिपञ्चेति । वस्तुतो वस्तुविचारे सति भूतानां पञ्चात्मकत्वात् को भवान् इत्य् एकत्वेन प्रश्नोऽयं नार्थवान् । यदि च देहरूपाणां तेषां मिलितत्वेनैकत्वं मन्यध्वे तथाप्य् आत्मवत् समानत्वात् प्रश्नोऽयं नार्थवान् । ननु विदुषाम् अपि व्यवहारोऽयं दृश्यते, यतो भवतापि विप्रा इति व इति चोक्तम् ? इत्य् आशङ्क्याहवाचारम्भ इति । वाङ्मात्रेणारभ्यते मद्विधेन तदपोहार्थम् एव तदनुवादः क्रियते भवद्भिश् च मद्विधवद् इति चेत् ज्ञातम् एव तत्त्वं किं पृच्छत इति भावः ॥२३॥

विश्वनाथः  देहपक्षं दूषयतिपञ्चेति । वस्तुतो वस्तुविचारे सति देहस्थानां भूतानां पञ्चात्मकत्वात् को भवान् इत्य् एकत्वेन प्रश्नो न घटते । तस्मात् के यूयं पञ्चेत्य् उच्यताम् इति भावः । ननु तेषां पञ्चानां मिलितत्वेनैकत्वं मन्यामहे इत्य् अत आहसमानेषु सत्सु समानत्वाद् एव पूर्वो जीववद् ऐक्यात् को भवान् इति पुनर् अपि प्रश्नो न घटते ।

ननु च विदुषाम् अपि प्रश्नोत्तरेष्व् एवम् एव व्यवहारोऽयं दृश्यते, यतो भवतापि वो विप्रा इति चोक्तम् ? इत्य् आशङ्क्याहवाचारम्भ इति । मम त्व् अयं वाचारम्भो ह्य् अनर्थक एव, मया तु वाङ्मात्रेणारभ्यते, युष्मद्वचनानुवादरीत्या युष्मत्प्रश्नवदघटमानत्वाद् अनर्थकम् एव प्रयुक्तम् इत्य् अर्थः । अथैवास्माभिर् अपीति चेद् ब्रूध्वे । तर्हि यूयम् अज्ञानिन एव कथं तत्त्वं जिज्ञासध्वे ? किम् अत्र न लज्जध्वे ? इति भावः ॥२३॥

 +++

॥ ११.१३.२४ ॥

मनसा वचसा दृष्ट्या गृह्यतेऽन्यैर् अपीन्द्रियैः ।
अहम् एव न मत्तोऽन्यद् इति बुध्यध्वम् अञ्जसा ॥

मध्वः  यस्मान् मनआदिभिर् गृह्यमाणम् अहं न भवाम्य् एव स्वयम् अपि प्रसादात् कथञ्चित् गृह्यत इत्य् अत आहमत्तोऽन्यद् इति । यन् मनआदिभिर् विच्यार्य मत्तोऽन्यत्वेनैव ज्ञायते । तद् अहं न भवाम्य् एवेति बुद्ध्यध्वम् । विचारितस्यापि पुनः संशयः कारणं परिकाप्य् असंशयो न कर्तव्यः । अतः को भवान् इति नारध्वव्यः । गुणेष्व् आविशते चेत इत्य् एव प्रश्न आरध्वव्यः ।

न उष्माकम् अपि प्रश्नो घटेतायं कथञ्चन ।
माम् ऋते नहि वन्द्योऽस्ति विरिञ्चैः क्वापि कश्चन ॥
अभिवन्दितपादं मां विरिञ्चेन कथं पुनः ।
पृच्छथान्ये समाचास्माच् अवरत्वे चतुर्मुखात् ॥
देवा मनुष्याः पितरो गन्धर्वा असुरास् तथा ।
इति पञ्चात्मकं सर्वं ब्रह्मणस् तवरं यतः ॥
यन् मदन्यद्विचारेण गृह्यते तन् न चास्म्य् अहम् ।
इति जानीध्वम् अवैद्ध मत्प्रासादाद् धि मद्दृशि ॥
अन्यस् त्व् अभावतो दृश्यं मम प्रेरणयैव तु ।
तस्मात् विवक्षितार्थे तु प्रश्नारम्भो न मद्गतः ॥ इति तन्त्रभागवते ॥

इदं हि सर्वं भगवान् इवेतर इति च ।

प्रकृतेः प्राकृता चैवं व्यतिरिक्तं गुणाधिकम् ।
ये विदुः परमात्मानं ते यान्ति परमं पदम् ॥ इति च ।

नैतद् इच्छन्ति पुरुषम् एकं कुरुकुलोद्वह ।
बहूनां पुरुषाणां हि यथैका योनिर् उच्यते ।
तथा तं पुरुषं विश्वम् आख्यास्यामि गुणाधिकाम् ॥ इति च ॥२४॥

श्रीधरः  तत्र पञ्चात्मकत्वं प्रत्यक्षादिसिद्धम् एवेति परमकारणाभेदम् एवोपपादयतिमनसेति । मनआदिभिर् यद् गृह्यते तत् तद् अहम् एवेत्य् अर्थः । अञ्जसा तत्त्वविचारेण । एतेनैव सर्वात्मकोऽहम् इत्य् अञ्जसाप्य् उत्तरम् उक्तं भवति ॥२४॥

क्रमसन्दर्भः  ईश्वरपक्षं दूषयतिमनसेति । मनआदिभिर् यद् गृह्यते तत् सर्वम् अहम् एव । कुतः ? यतो न मत्तोऽन्यत् परमकारणं । मां विना तन् नास्त्य् एवेत्य् अर्थः । तथापि प्रश्नोऽयं न घटत इति भावः ॥२४॥

विश्वनाथः  परमेश्वरपक्षं दूषयतिमनसेति । परमेश्वरान्तराभावान् मम सजातीयभेदो नास्त्य् एव, यच् च मनआदिभिर् गृह्यते तद् अहम् एव, न त्व् अन्यत् मच्छक्तिकार्यत्वाद् इति विजातीयभेदोऽपि नास्ति । अतः को भवान् इति प्रश्नो न घटते इति भावः ॥२४॥

 +++

॥ ११.१३.२५ ॥

गुणेष्व् आविशते चेतो गुणाश् चेतसि च प्रजाः ।
जीवस्य देह उभयं गुणाश् चेतो मदात्मनः ॥

मध्वः  मय्य् एवात्मा मनो यस्य समदात्मा तस्य भयं देहे । दग्धम् अभवत् ॥२५॥

श्रीधरः  एवं प्रश्नखण्डनमिषेणैवात्मस्वरूपं सामण्यतो निरूप्य ब्रह्मणोऽपि दुष्परिहरं यत् पृष्टं तत्रोत्तरम् आहगुणेष्व् इत्य् आदिना यावद् अध्यायसमाप्ति । अयम् अभिप्रायः, यदि कर्तृत्वभोक्तृत्वादिरूपतया विषयैः सङ्ग्रथितं चित्तं बुद्ध्यादिशब्दवाच्यम् एव जीवस्य स्वरूपं भवेत् ततस् तद्वियोगो न घटेत । तस्य तु स्वरूपम् अहं ब्रह्मैव । चित्ताध्यासेन तु तत् स्वभावतया विषयैः सङ्ग्रथितम् । अतः स्वस्य ब्रह्मत्वभावनया विषयाणां च मिथ्यात्वानुसन्धानेन सर्वतो निर्विद्य भगवन्तं भजतो भवत्य् एव परिपूर्णस्वरूपावस्थानम् इति । हे प्रजाः पुत्रकाः, सत्यं गुणेषु चेत आविशति गुणाश् च चेतसि एवं गुणाश् चेतश् चोभयं ग्रथितं मदात्मनो ब्रह्मरूपस्य जीवस्य देहोऽध्यस्त उपाधिर् न तु स्वरूपम् ॥२५॥

क्रमसन्दर्भः  नन्व् एवं सति गुणाश् चेतश् च मिथः प्रसज्यैव स्थितानि भवन्त्य् अपि प्रसज्जन्ति, किम् उत जीवे ? इत्य् अस्माकं द्विगुणीभूयैव प्रश्नो जातः । इत्य् आशङ्क्य जीवे तेषाम् अस्वाभाविकसम्बन्धं कथयन् स्वस्मिंस् तत् कैमुत्यं दर्शयतिगुणेष्व् इति । गुणेष्व् इत्य् आदिकं सत्यम् एव, किन्तु जीवस्य तदुभयम् अपि देह उपाधिमात्रेणैव जीवे सम्बद्धम् इत्य् अर्थः, यतो मदात्मनः अहम् एवात्मा परमांशिरूपो यस्य तस्य मदंशस्य ततो मयि तु तत्सम्बद्धः सुतराम् एव नास्तीत्य् अर्थः । अयं भावःयथा सूर्यांशानां रश्मीनां सूर्यकार्यभूतेन मेघेन स्वाभाविकसम्बन्धो नास्ति, सूर्यस्य तु दूरत एव तद्वार्ता, तथा जीवानां मम च सम्बन्ध इति ॥२५॥

विश्वनाथः  नन्व् एवं चेत् सत्यम् अज्ञानिन एव वयं स्मः, किन्तु भवान् एव चेत् सर्वं तर्हि चेतश् च गुणाश् च त्वम् एव । अतश् चेतोवृत्तिषु विषयाः प्रविष्टाः, विषयेष्व् अपि चेतोवृत्तयः प्रविष्टा इत्य् उभयेषाम् एषाम् अन्योन्यसन्त्यागं भवान् एवास्माभिः प्रष्टव्योऽभूत् । वदत कृपयोत्तरं देहीत्य् आहगुणेष्व् इति । हे प्रजाः ! हे पुत्रकाः ! सत्यं गुणेषु चेत आविशति, गुणाश् च चेतसि, एवं गुणाश् चेतश् चोभयं मदात्मनश् चिन्मयत्वेन ब्रह्मस्वरूपस्य जीवस्य देहः अध्यस्त उपाधिर् एव, न तु स्वरूपम् । एवं च चेतसो गुणानां च परस्परसन्त्यागार्थं कथं यतध्वे ? उभयम् एव तदनर्थकारि दूरतस् त्यक्त्वा कथं न निर्द्वन्द्वीभवतेति ध्वनिः ॥२५॥

 +++

॥ ११.१३.२६ ॥

गुणेषु चाविशच् चित्तम् अभीक्ष्णं गुणसेवया ।
गुणाश् च चित्तप्रभवा मद्रूप उभयं त्यजेत् ॥

मध्वः  मत्स्वरूपे तद् उभयं त्यजेत् । मयि स्थिताश् चेतो गुणाश् चेति ।

विष्णुस्था विषयाः सर्वे विष्णोर् एव मनो मम ।
इति मय्य् अर्पयन् सर्वं त्यजेत् तत् तन् न बाधते ॥ इति साम्ये ॥२६॥

श्रीधरः  तस्माद् अभीक्ष्णं पुनः पुनर् गुणसेवया तत्संस्कारेण गुणेष्व् आविशच् चित्तं ते च पुनर् वासनारूपेण चित्ते प्रकर्षेण भवन्तीति । तथा ते गुणाच् चेतश् च । एवं यद् उभयं तन् मद्रूपः सन्त्यजेत् ॥२६॥

क्रमसन्दर्भः  तद् एवम् अपि जीवस् तु स्वशक्त्या तान् वियोजयितुं न शक्नोति मदभेदोपासनादिलब्धमच्छक्त्यंशेनैवेत्य् आहगुणेषु चेति । मद्रूपः मदभेदभावनाविष्टः इति ज्ञानानुसारेणोक्तम् । भक्तिरूपोपासना चेत् मम रूपं यत्र स ध्यातेति ज्ञेयम् ॥२६॥

विश्वनाथः  तद् उभयपरस्परसन्त्यागश् च दुर्घट एवेत्य् आहगुणेष्व् इति । अनादित एवाभीक्ष्णं गुणसेवया दृढतरेण तत्संस्कारेण गुणेष्व् आविशद् एव चित्तं वर्तते, कथं तांस् त्यक्तुं प्रभवत्व् इति भावः । गुणाश् च पुनः पुनर् वासनारूपेण चित्ते प्रकर्षेण भवन्ति, सदा तत्र वर्तन्त, इति ते गुणाश् च । कथं वा तत् त्यक्तुं प्रभवन्त्व् इति भावः । किं च, ज्ञानिनां कष्टेन परस्परतदुभयत्याजना च निष्प्रयोजनैव । तैर् उभयैर् अपि प्रायः प्रयोजनं तेषां नास्तीत्य् आहमद्रूपः मदभेदभावनावेशान् मन्मयः सन्, ज्ञानी उभयं त्यजेत् । भक्तानां तु मत्सेवाम् एव परमपुरुषार्थत्वेन निश्चितवतां मद्रूपगुणलीलारसनिमग्नाच् चेतसः सकाशात् स्वत एव गुणा अपयान्तीति न तेषां चेतो गुणयोः परस्परसन्त्यागो दुर्घटः । मन्मयीभावस् तु तेषां नेष्ट इति ज्ञेयम् ॥२६॥

 +++

॥ ११.१३.२७ ॥

जाग्रत् स्वप्नः सुषुप्तं च गुणतो बुद्धिवृत्तयः ।
तासां विलक्षणो जीवः साक्षित्वेन विनिश्चितः ॥

श्रीधरः  ननु जाग्रदाद्यवस्थावतः कुताह् कूटस्थत्वरूपता तत्राहजाग्रज् जागरः, स्वपः सुषुप्तं चेति बुद्धेर् एता वृत्तयः, न तु जीवस्य । ताश् च न स्वाभाविक्यः, किन्तु,

सत्त्वाज् जागरणं विद्याद् रजसा स्वप्नम् आदिशेत् ।
प्रस्वापं तमसा जन्तोस् तुरीयं त्रिषु सन्ततम् ॥ [भा.पु. ११.२५.२०]

इति वक्ष्यमाणक्रमेण गुणत एव । जीवस् तु विलक्षणस् तदवस्थारहित एव विनिश्चितः । कुतः ? तासां साक्षित्वेन ॥२७॥

क्रमसन्दर्भः  जीवस्य तैः स्वाभाविकसम्बन्धाभावं दर्शयति । जाग्रद् इति तैः ॥२७॥

विश्वनाथः  वस्तुतस् तु निलेपस्य जीवस्य गुणैश् चित्तादिभिश् च सम्बन्ध एव नास्ति, मिथ्याध्यासत्याग एव तत्त्याग उच्यते, इत्य् आहजाग्रद् इति । जाग्रत् जागरः

सत्त्वाज् जागरणं विद्याद् रजसा स्वप्नम् आदिशेत् ।
प्रस्वापं तमसा जन्तोस् तुरीयं त्रिषु सन्ततम् ॥ [भा.पु. ११.२५.२०]

इति वक्ष्यमाणगुणत एव हेतोर् बुद्धेर् वृत्तयः । जीवस् तु विलक्षणस् तत्तदवस्थारहित एव । कुतः ? तासां साक्षित्वेनैव निश्चितः ॥२७॥

 +++

॥ ११.१३.२८ ॥

यर्हि संसृतिबन्धोऽयम् आत्मनो गुणवृत्तिदः ।
मयि तुर्ये स्थितो जह्यात् त्यागस् तद् गुणचेतसाम् ॥

मध्वः  गुणचेतसां त्याग एव बन्धत्यागः ॥२८॥

श्रीधरः  ननु तर्हि कथम् अहं जागर्मि इत्य् आदि प्रतीतिः ? तत्राहयर्हि यस्मात् सम्यक् सृतिः सरणम्, अनयेति संसृतिर् बुद्धिस् तया बन्धोऽयम् आत्मनो गुणवृत्तीर् ददाति । तस्मान् मयि तुर्ये स्थितः सन्न् इमं संसृतिबन्धं जह्यात् । तत् तदा गुणचेतसां गुणानां चेतसश् चान्योन्यं त्यागो भवति ॥२८॥

क्रमसन्दर्भः  जीवस्य स्वतोऽशक्तिं दर्शयंस् तद् एव द्रढयतियर्हीति । मयि तुर्य इति

विराड् हिरण्यगर्भश् च कारणं चेत्य् उपाधयः ।
ईशस्य यत् त्रिभिर् हीनं तुरीयं तत् पदं विदुः ॥

इति न्यायेन एतद् एव मूलप्रश्नस्योत्तरम् इत्य् आहत्याग इति । ततः स्वत एवाचेतनानां तेषां मिथस् त्यागो भवतीति भावः ॥२८॥

विश्वनाथः  किं च यद्यपि गुणाः सर्वथैव जीवस्य न भवति२, तद् अपि देहाध्यासप्रसादाद् गुणवृत्तीः स प्राप्नोति । ततश् च देहाध्यासभङ्गे सत्य् एव ताः स त्यजतीत्य् आहयर्हि आत्मनो जीवस्यायं देहाध्यासरूपः संसारबन्धोऽभूत् तर्ह्य् एव सगुणवृत्तिदः जीवाय तस्मै गुणवृत्तिप्रदोऽभूत् । यर्हि च मयि तुर्ये स्थितः सन् जह्यात् इमं संसृतिबन्धं ज्यजेत्, तदा गुणचेतसां गुणानां चेतसश् चण्योन्यं स्वत एव त्यागो भवति ॥२८॥

 +++

॥ ११.१३.२९ ॥

अहङ्कारकृतं बन्धम् आत्मनोऽर्थविपर्ययम् ।
विद्वान् निर्विद्य संसार चिन्तां तुर्ये स्थितस् त्यजेत् ॥

श्रीधरः  कथं संसृत्या बन्धः कथं च तं जह्यात् ? तद् आहअहङ्कारेण कृतं बन्धम् आत्मनोऽर्थविपर्ययम् आनन्दाद्यावरणेनानर्थहेतुं विद्वान् जानन् सन्, निर्विद्य दुःखम् एतद् इति ज्ञात्वा तुर्ये स्थितो भूत्वा संसारचिन्तां संसारोऽबुद्धिस् तास्मिंश् चिन्ताम् अभिमानं तत् कृतां भोगचिन्तां च त्यजेद् इति ॥२९॥

क्रमसन्दर्भः  पुनर् विशिष्य तत्त्यागम् एव शिक्षयतिअहम् इति । तुर्ये मय्य् एवेति ज्ञेयम् ॥२९॥

विश्वनाथः  उक्तम् एवार्थं स्पष्टयन्न् आश्वासयतिअहङ्कारेण देहेऽहम्बुद्ध्यैव कृतं बन्धं विद्वान् जानन् । कीदृशं ? आत्मनोऽर्थविपर्ययम् आनन्दाद्यावरणेनानर्थहेतुं, निर्विद्य तं त्यक्त्वा, तुर्ये मय्य् आनन्दरूपे स्थितः सन् संसारभयभावनां त्यजेत् ॥२९॥

 +++

॥ ११.१३.३० ॥

यावन् नानार्थधीः पुंसो न निवर्तेत युक्तिभिः ।
जागर्त्य् अपि स्वपन्न् अज्ञः स्वप्ने जागरणं यथा ॥

मध्वः  भिन्नस्य त्व् एकभावेन तथैकस्य च भेदतः ।
ज्ञानं नानार्थधीः प्रोक्तानानात्वाद् अर्थतद्धियोः ॥ इति ब्रह्मतर्के ।३०॥

श्रीधरः  यावद् एव न त्यजेत् तावत् तस्य कर्म ज्ञानादि सर्वं व्यर्थम्, इत्य् आहयावद् इति । यद्यपि जागर्ति कर्मादिषु, तथापि स्वपन् स्वप्नान् पश्यन्न् इव भवति । यतोऽज्ञः असम्यग् दर्शी । अज्ञजागरस्य स्वप्नत्वे दृष्टान्तःस्वप्न इति ॥३०॥

क्रमसन्दर्भः  न व्याख्यातम्.

विश्वनाथः  किं च, यावन् नानात्मधीः नानाविषयग्रहणं न ममेयम् इत्य् आकारकयुक्तिभिर् न निवर्तते, तावत् जागर्त्य् अपि सम्सारबन्धान् मुक्तोऽपि स्वपन् संसारबन्ध एव अज्ञः स अज्ञान्य् एवोच्यते । स्वप्नमध्ये एव स्वप्नाद् यथा जागरणं, तथैव तस्य अज्ञानमध्य एव ज्ञानम् इत्य् अर्थः ॥३०॥

 +++

॥ ११.१३.३१ ॥

असत्त्वाद् आत्मनोऽन्येषां भावानां तत्कृता भिदा ।
गतयो हेतवश् चास्य मृषा स्वप्नदृशो यथा ॥

मध्वः  अभिदा किं कृतैस् तेषां भावानां परमेश्वरे ।
यतो सत्त्वम् अशक्तत्वाद् भावानां तस्य शक्तता ॥
ततः सत्त्वं साधुभावः सत्त्वम् इत्य् उच्यते बुधैः ।
साधुभावश् च शक्तस्य ततोऽन्यत् साधुभावतः ॥
अभेदे जगतो विष्णोर् या वाचो ये च हेतवः ।
स्वप्नजाग्रत् कल्पकवत् सर्वे ते भ्रमदर्शिताः ॥ इति सत्यसंहितायाम् ॥३१॥

श्रीधरः  ननु कथं वेदप्रमितवर्णाश्रमकर्मादिनानाधीर् निवर्तेत ? तत्राहअसत्त्वाद् इति । भावानां देहादीनां तत् कृता भिदा वर्णाश्रमादिरूपा । गतयः स्वर्गादिफलानि । हेतवः कर्माणि चास्यात्मनो मृषा । अविद्यावद् विषयो वेद इति भावः ॥३१॥

क्रमसन्दर्भः  न व्याख्यातम्.

विश्वनाथः  ननु कथं वेदप्रमितवर्णाश्रमकर्मादिनानाधीज्ञानिनो निवर्तेत ? तत्राहअसत्त्वाद् इति । अन्येषां भावानां देहाद्यभिमानानाम् असत्त्वान् मिथ्यात्वात् तत्कृता देहाद्यभिमानकृता वर्णाश्रमादिरूपा भिदा गतयः स्वर्गादिफलानि च हेतवः कर्माणि चास्य जीवात्मनो मृषा मिथ्यैवेत्य् अर्थः । देहादीनां तदभिमानानां स्वर्गादीनां फलानां तत्साधनानां च प्राधानिकत्वेन सत्यत्वेऽपि जीवस्य तत्सम्बन्धाभावात् ते मिथ्यैव । शृङ्गस्य सत्यत्वेऽपि शशस्य शृङ्गसम्बन्धाभावात् शशशृङ्गं मिथ्यैवेत्य् अर्थः । स्वप्नदृशः स्वप्नद्रष्टुर् जीवस्य स्वाप्निकवस्तूनां मिथ्यात्वं पुनश् च स्वप्नजन्ये स्वप्ने परमान्नभोजनस्य तत्साधनस्य दुग्धतण्डुलाद्याहरणस्य च मिथ्यात्वं यथा ॥३१॥

 +++

॥ ११.१३.३२ ॥

यो जागरे बहिर् अनुक्षणधर्मिणोऽर्थान्
भुङ्क्ते समस्तकरणैर् हृदि तत्सदृक्षान् ।
स्वप्ने सुषुप्त उपसंहरते स एकः
स्मृत्यन्वयात् त्रिगुणवृत्तिदृग् इन्द्रियेशः ॥

मध्वः  दक्षिणाक्षिस्थितो विष्णुर् भुङ्क्तेऽर्थान् जाग्रद् आस्थितान् ।

कण्ठसंस्थस् तथा स्वप्नात् जीवानन्दं च सुप्तिगः ॥
श्रुत्यन्वयात् स्मृतिभ्यश् च स एकः परमेश्वरः ।
अस्वतन्त्रस्य जीवस्य स्वतन्त्रो जाग्रदादिदः ॥
स्वयं स्वप्नादि हीनः सन् क्रीडते पुरुषोत्तमः ॥ इति तत्त्वे ।

स्वप्नेन शारीरम् अभिप्रहत्यासुप्तः सुप्तान् अभिचाकशीतित्य् आदि च ॥३२॥

श्रीधरः  युक्तिभिर् इत्य् उक्तं ता एव युक्तीराहय इति । अर्थान् स्थूलान् देहादीन् समस्तकरणैश् चक्षुरादिभिर् भूङ्क्ते । कथम्भूतान् ? अनुक्षणधर्मिणः क्षणिकबाल्यतारुण्यादिधर्मवतो यश् च स्वप्ने हृदि जागरदृष्टसदृशान् वासनामयान् भूङ्क्ते, यश् च सुषुप्ते, तान् सर्वान् उपसंहरति स एकः । कुतः ? त्रिगुणवृत्तिदृग् अवस्थात्रयद्रष्टा ।

ननु जाग्रदवस्थां सर्वेन्द्रियाणि पश्यन्ति स्वप्नं मनः सुषुप्तिं तत् संस्कारशेषा बुद्धिः कथम् आत्मा तद् द्रष्टा तत्राहइन्द्रियेशः ।

ननु इन्द्रियेशा अपि विश्वतैजसप्राज्ञा भिन्ना एव ? न । कुतः ? स्मृत्या प्रतिसन्धानेन सर्वावस्थास्व् अन्वयात् । यः स्वप्नान् अद्राक्षं यश् च तद् अनन्तरं न किञ्चिद् अवेदिषं स एवैतर्हि जागर्मीत्य् उपाधिभेदेन विश्वादिव्यवहार इति भावः । एतेन बालयुवाद्यवस्थास्व् अपि प्रतिसन्धानेनात्मैक्यं द्रष्टव्यम् ॥३२॥

क्रमसन्दर्भः  न व्याख्यातम्.

विश्वनाथः  युक्तिभिर् इत्य् उक्तं ता एव युक्तीर् आहय इति । यः खल्व् अर्थान् देहादीन् सहस्तकरणैश् चक्षुरादिभिर् भूङ्क्ते । कथम्भूतान् ? अनुक्षणधर्मिणः क्षणिकबाल्यतारुण्यादिधर्मवशतश् च स्वप्ने हृदि जागरदृष्टसदृशान् वासनामयान् भूङ्क्ते, यश् च सुषुप्ते तान् सर्वान् उपसंहरति स एकः । कुतः ? त्रिगुणवृत्तिदृग् अवस्थात्रयद्रष्टा ।

ननु जाग्रदवस्थायां सर्वेन्द्रियाणि पश्यन्ति, स्वप्ने मनः, सुषुप्तौ तत्संस्कारशेषा बुद्धिः, कथम् आत्मा तद् द्रष्टा ? तत्राहइन्द्रियेशः ।

ननु इन्द्रियेशा अपि विश्वतैजसप्राज्ञा भिन्ना एव ? न । कुतः ? स्मृत्या प्रतिसन्धानेन सर्वावस्थास्व् अन्वयात् । योऽहं स्वप्नान् अद्राक्षं, पश्चान् न किञ्चिद् अवेदिषं स एवैतर्हि जागर्मीत्य् उपाधिभेदेनैव विश्वादिव्यवहार इति भावः । एतत्क्रमेणैव देहाद् आत्मनः पार्थक्यं द्रष्टव्यम् ॥३२॥

 +++

॥ ११.१३.३३ ॥

एवं विमृश्य गुणतो मनसस् त्र्यवस्था
मन्मायया मयि कृता इति निश्चितार्थाः ।
सञ्छिद्य हार्दम् अनुमानसदुक्तितीक्ष्ण
ज्ञानासिना भजत माखिलसंशयाधिम् ॥

श्रीधरः  ततः किम् ? अत आहएवम् इति । गुणतो य एता मनसस् त्र्यवस्थास् ता मदविद्यया मयि कृता, न तत्त्वतः सन्तीति निश्चित आत्मरूपोऽर्थो यैस् ते यूयम् अखिलसंशयानाम् आधिं आधीयन्तेऽस्मिन्न् इत्य् आधिर् अहङ्कारः, तं सञ्छिद्य हार्दं हृदि स्थितं मां भजत । केन छित्त्वा ? तद् आहअनुमानैः सदुक्तिभिः सताम् उपदेशैः श्रुतिभिश् च । तीक्ष्णेन ज्ञानखड्गेन ॥३३॥

क्रमसन्दर्भः  पूर्वं तस्मात् त्वम् उद्धवोत्सृज्य [भा.पु. ११.१२.१४] इत्य् आदिना यद् उक्तं, तद् एव खलु एवं गुरूपासनय [भा.पु. ११.१२.२३] इत्य् आदिना स्थापितं, तद् एव पुनः श्रीहंसवाक्येन द्रढयतिएवं विमृश्येति । एवं विमृश्य मननं कृत्वा भजत ध्यायत यूयम् ॥३३॥

विश्वनाथः  ततः किम् ? अत आहएवम् इति । गुणतो य एता मनसो बुद्धेस् त्र्यवस्थास् ता मदविद्यया मयि कृता, न तत्त्वतः सन्तीति निश्चित आत्मरूपोऽर्थो यैस् ते यूयम्, अनुमानैः, सदुक्तिभिः सताम् उपदेशैः श्रुतिभिश् च । तीक्ष्णेन ज्ञानखड्गेन । हार्दं हृद्भवम् अवस्थात्रयं सञ्छिद्य मा मां अखिलसंशयानाम् आधिं पीडकं नाशकं भजत ॥३३॥

 +++

॥ ११.१३.३४ ॥

ईक्षेत विभ्रमम् इदं मनसो विलासं
दृष्टं विनष्टम् अतिलोलम् अलातचक्रम् ।
विज्ञानम् एकम् उरुधेव विभाति माया
स्वप्नस् त्रिधा गुणविसर्गकृतो विकल्पः ॥

मध्वः  जाग्रदादिषु परमात्मभेदं विभ्रमं वीक्षेत ।
जाग्रदादिकरो देवः परमात्मैक एव तु ।
इति वीक्षेत सततं मुच्यते संसृतेर् अतः ॥ इति प्रकाशसंहितायाम् ।

यदा विभ्रमोऽयाम् इति दृष्टस् तदैव विनष्टः । श्रुतियुक्तिभिर् विचारितेति लोलः । क्षिप्रं विनश्यतीत्य् अर्थः । अलातस्य चक्राकारभ्रमवत् । पर्मात्मभेदभ्रमः । तिर्गुणैस् तत्कार्यैः पापादिभिश् च बद्धः सन् विज्ञानरं परमानं भ्रान्त्या बहुधा पश्यति ।

देहभेदेष्व् अवस्थासु प्रादुर्भावेषु चैकलम् ।
ज्ञानात्मैकसद्रूपं भ्रान्त्या भिन्नं प्रपश्यति ॥
सा च भ्रान्तिर् विनश्येत यदा भ्रान्तित्ववेदनम् ।
अतिक्षिप्रं विनश्येच् च न स्थिरं दिग्भ्रमादिवत् ॥
त्रिगुणैर् बन्धिता जीवाज्ञप्तिमात्रं जनार्दनम् ॥
पश्यन्ति बहुधा स्वप्ने यथैकं बहुधा क्वचित् ।
अभिन्नोऽपि विभिन्नेषु व्यवहारो यथा भवेत् ।
तथैव व्यवहाराय शक्तत्वान् नैव दूषणम् ।
ईशस्य तु तद् अन्येषाम् अपि यच् छक्तिदायकः ॥ इति ब्रह्मतर्के ।

अलातभ्रामको यदा निवर्तते तदैव भ्रमो निवर्तते । तद्वत् यथा भ्रमनिवृत्तिम् इच्छति, तदैव गुरूपसदनान् निवर्तयितुं शक्यः ।

अशक्योऽप्य् अपि शक्योऽयं विन्विवर्तयितुं भ्रमः ।
ईशस्थो गुरुसम्पत्त्या यदि शुद्धमनः पुमान् ॥ इति सम्यग्ज्ञाने ॥३४॥

श्रीधरः  अनुमानादि दर्शयतिईक्षेतेति । इदं जगद्विभ्रमम् ईक्षेत । तत्र हेतवःमनोविजृम्भितत्वात् दृष्टत्वाद् विनाचित्वाच् च स्वप्नवत् । अतिचञ्चलत्वाच् चालातचक्रवत् । ननु भ्रमोऽपि निर्विषयः कथं स्यात् ? तत्राहविज्ञानम् इति निगमनम् । तस्मात् त्रिधा योऽयं गुणपरिणामकृतो विकल्पो भेदः स मायेति ॥३४॥

क्रमसन्दर्भः  ततश् च ज्ञानोत्पत्तिप्रकारम् आहईक्षेतेति । इदं जगत् विभ्रमं विषेषेण भ्रमो यत्र तद्रूपम् ईक्षेत, यतो मनोविलासमयं तथा दृष्टम् । यद् यद् घटादि तत् तद् विनष्टं नश्वरम् इति सर्वम् ईक्षेत, अलातचक्रवद् अतिलोलं सन्ततभ्रमणानुकूलं चेक्षेत । यस्माद् विज्ञानं परमात्मचैतन्यं सर्वत्रैकम् एव । माययैव तु उरुधेव भाति । इवशब्दस् तस्याः स्वातन्त्र्यं वारयति, परमात्मसान्निध्यमात्रबलत्वात् । तस्माद् गुणविसर्गकृतो विकल्पः स्वप्न इव मायामात्रलब्धस्फूर्तिर् इत्य् अर्थः ॥३४॥

विश्वनाथः  एवम् अवस्थात्रयान् निःसम्बन्धस्यात्मनः पार्थक्यम् अनुभूय पूर्वं यद् अहन्तास्पदं ममतास्पदीभूतं वस्त्व् आसीत् तद् इदं जगत् विभ्रमं विशिष्टो भ्रमो यत्र तथाभूतम् ईक्षेत, कोटिकोटिजन्मसु तत्र भ्रमाद् एवाहन्ताममतयोर् आरोपितचरत्वात् मनसो विलासं कौतुकास्पदं, मनसो विशिष्टो लासो नृत्यं यत्र तद् इति वा । विनष्टम् अनित्यं तत्राप्य् अलातचक्रवद् अतिलोलम् ।

ननु तर्ह्य् एवम्भूतद्वैतदर्शनान् निर्भेदब्रह्मानुभवो नोपपद्येत, तत्राहविज्ञानम् एकं यद् ब्रह्म, तद् एव उरुधैव विभाति । ननु परमार्थत उरुधा, यतो माया माययैव त्रिधा गुणविसर्गकृतो विकल्पः, स्वप्नः स्वप्नवद् अचिरस्थायी ॥३४॥

 +++

॥ ११.१३.३५ ॥

दृष्टिं ततः प्रतिनिवर्त्य निवृत्ततृष्णस्
तूष्णीं भवेन् निजसुखानुभवो निरीहः ।
सन्दृश्यते क्व च यदीदम् अवस्तुबुद्ध्या
त्यक्तं भ्रमाय न भवेत् स्मृतिर् आनिपातात् ॥

मध्वः  निपातम् अन्धं तमः मोक्षम् आरभ्य तावत् पर्यन्तं स्मृतिर् यस्माज् ज्ञानिनो वर्तते । अतो मूढेषु अविद्याव्यवस्थितो भ्रमो यद्यपि सन्दृश्यते तेन तथापि भ्रमयन् भवत् । अंअं हि निपातं स्मरति ॥३५॥

श्रीधरः  तस्मात् ततो दृश्याद् दृष्टिं प्रति निवर्त्य निजसुखानुभवो भवेत् । तन्नैश्चल्यार्थं च निवृत्ततृष्णस् तूष्णीं निरीहश् च भवेत् । मनोवाक्कायव्यापाररहित इत्य् अर्थः ।

ननु देहवतः सर्वथा द्वैतदृष्टिप्रतिनिवर्तनायोगात् पुनः संसारः स्याद् एव ? तत्राहसन्दृश्यत इति । क्वचिद् आवश्यकाहारादिषु यद्यपीदं सन्दृश्यते, तथापि पूर्वम् अवस्तुबुद्ध्या यत् त्यक्तं तत् पुनर् मोहाय न भवेद् एव, किन्तु देहपातपर्यन्तं स्मृतिर् इव स्मृतिः संस्कारमात्रेणावभासो भवेद् इत्य् अर्थः ॥३५॥

क्रमसन्दर्भः  न व्याख्यातम्.

विश्वनाथः  यस्माद् एवं तस्मात् ततो दृश्याद् दृष्टिं प्रति निवर्त्य तस्मिन् निवृत्ततृष्णस् तूष्णीं च भवेत् । मनोवाग्व्यापाररहित इत्य् अर्थः । तत्र सामर्थ्यम् आहनिजसुखानुभव इति । अतो निरीहः कायिकव्यापाररहितश् च ।

ननु देहवतः सर्वथाद्वैतदृष्टिप्रतिवर्तनायोगात् पुनः संसारः स्याद् एव ? तत्राहसन्दृश्यत इति । क्वचिद् आवश्यकाहारादिषु यद्यपीदं सन्दृश्यते, तथापि पूर्वम् अवस्तुबुद्ध्या, यत् त्यक्तं तत् पुनर् मोहाय न भवेद् एव, किन्तु देहपातपर्यन्तं स्मृतिर् इव स्मृतिः संसारमात्रेणावभासो भवेद् इत्य् अर्थः ॥३५॥

 +++

॥ ११.१३.३६ ॥

देहं च नश्वरम् अवस्थितम् उत्थितं वा
सिद्धो न पश्यति यतोऽध्यगमत् स्वरूपम् ।
दैवाद् अपेतम् अथ दैववशाद् उपेतं
वासो यथा परिकृतं मदिरामदान्धः ॥

मध्वः  त्रिगुणसर्गकृतो विकल्प इत्य् उक्तं ज्ञानिनोऽपि देहवत्त्वेन त्रिगुणित्वाद् विकल्पो भवतीत्य् अत आहदेहं च नश्वरम् इति ॥३६॥

श्रीधरः  एतद् एवोपपादयतिदेहम् इति । आसनाद् उत्थितम् उत्थाय तत्रैव स्थितं, ततः क्वचिद् अपेतं निर्गतं पुनस् तत्रैवोपेतं वा देहम् अपि नानुसन्धत्ते, कुतोऽन्यत् । यतो येन देहेन स्वरूपम् अध्यगमञ् ज्ञातवांस् तं देहम् । यतः कारणाद् इति वा । परिकृतं परिहितं वासो गतं स्थितं वा यथा न वेत्ति तद्वत् ॥३६॥

क्रमसन्दर्भः  जीवन्मुक्तम् आहदेहं चेति द्वाभ्याम् ॥३६॥

विश्वनाथः  ज्ञानसिद्धस्य जीवन्मुक्तस्य दशाम् आहदेहम् इति द्वाभ्याम् । आसनाद् उत्थितं उत्थाय पुनस् तत्रैव स्थितं न पश्यति नानुसन्धत्ते, यतः स्वरूपं ब्रह्मानुभवं अध्यगमत् प्राप्तः । अत्र दृष्टान्तःदैवाद् अपेतं केनचिन् निष्कासनाद् अपगतं केनचित् परिधापनाद् उपेतं वा वासः परिकृतं परिहितं मदिरामदान्धो नानुसन्धत्ते ॥३६॥

 +++

॥ ११.१३.३७ ॥

देहोऽपि दैववशगः खलु कर्म यावत्
स्वारम्भकं प्रतिसमीक्षत एव सासुः ।
तं सप्रपञ्चम् अधिरूठसमाधियोगः
स्वाप्नं पुनर् न भजते प्रतिबुद्धवस्तुः ॥

मध्वः  आदरो भजनं भक्तिर् बहुमानं च सेवनम् ।
पर्यायवाचकाः सर्वे स्मृतिस् तज्जन्यकर्म च ॥ इति शब्दनिर्णये ॥३७॥

श्रीधरः  ननु च यः परिपाल्यमानोऽपि मुमूर्षति, तं चेन् न पश्यति तर्हि पतेद् एव ? न, इत्य् आहदेहोऽपीति । देहो दैववशेन गच्छन् स्वारम्भकं कर्म यावद् अस्ति तावत् पर्यन्तं प्रतिसमीक्षत एव जीवत्य् एव । सासुः प्राणेन्द्रियसहितः । ननु तर्हि तस्मिन् कदाचिद् आसज् जेतापि, नेत्य् आहतम् इति । स्वाप्नं स्वप्नतुल्यम् । अधिरूढः प्राप्तः समाधिपर्यन्तो योगो येनात एव प्रतिबुद्धं ज्ञातं परमार्थवस्तु येन सः । तथा च श्रुतिःतस्य तावद् एव चिरं यावन् न विमोक्ष्ये अथ सम्पत्स्ये इति ॥३७॥

क्रमसन्दर्भः  न व्याख्यातम्.

विश्वनाथः  यावत् स्वारम्भकं कर्म तावत् सासुः सप्राणः सन् प्रति समीक्षते मुक्तस्यापि तस्य कर्मभोगप्रतीक्षां कुर्वन् जीवेद् इत्य् अर्थः । ननु तर्हि तस्मिन् कदाचिद् आसज्जेत् ? अपि तत्र नेत्य् आहतं देहं सप्रपञ्चं इन्द्रियविषयभोगादिहितम् अपि न भजते । यथा प्रतिबुद्धवस्तुः प्राप्तजागरो जनः स्वाप्नं देहं पुनर् न भजते ॥३७॥

 +++

॥ ११.१३.३८ ॥

मयैतद् उक्तं वो विप्रा गुह्यं यत् साङ्ख्ययोगयोः ।
जानीत मागतं यज्ञं युष्मद्धर्मविवक्षया ॥

श्रीधरः  उक्तार्थे तेषां विश्वासार्थं स्वस्वरूपम् आहमयेति । साङ्ख्यम् आत्मणात्मविवेको योगोऽष्टाङ्गस् तयोर् गुह्यं रहस्यम् । यज्ञं विष्णुम्, यज्ञो वै विष्णुः इति श्रुतेः । युष्मद् धर्मविवक्षयेत्य् अनेन धर्मा अप्य् उपदिष्टा इति ज्ञेयम् । अत एव, यत् तेन हंसरूपेण ब्रह्मणेऽभ्यात्थ माधव [भा.पु. ११.१७.३] इत्य् अनुवादो भविष्यति ॥३८॥

क्रमसन्दर्भः  तत्र निजोक्तम् आदरयतिमयेत्य् अर्धेन । आदरे कारणविशेषत्वेन स्वपरिचयविशेषं करोतिजानीतेति । यज्ञं विष्णुं, न त्व् ईश्वरत्वेन ज्ञापितम् अपि शिवादिरूपं युष्मद्धर्मविवक्षयेत्य् अनेन धर्मा अप्य् उपदिष्टा इति ज्ञेयम् ॥३८॥

विश्वनाथः  उक्तेऽर्थे तेषां विश्वासार्थं स्वस्वरूपम् आहमयेति । साङ्ख्यम् आत्मानात्मविवेकः । योगोऽष्टाङ्गः । धर्मस्य विवक्षया अनेन धर्मा अप्य् उपदिष्टा इति ज्ञेयम् । अत एव यत् तेन हंसरूपेण ब्रह्मणेऽभ्यात्थ माधव [भा.पु. ११.१७.३] इत्य् अनुवादो भविष्यति ॥३८॥

+++

॥ ११.१३.३९ ॥

अहं योगस्य साङ्ख्यस्य सत्यस्यर्तस्य तेजसः ।
परायणं द्विजश्रेष्ठाः श्रियः कीर्तेर् दमस्य च ॥

श्रीधरः  ऋतं प्रमीयमानो धर्मः, सत्यम् अनुष्ठीयमानो धर्मः । तेजः प्रभावः । एतेषां परम् अयनम् ॥३९॥

क्रमसन्दर्भः  स्वज्ञानस्यान्तर्भूतसर्वज्ञानत्वं दर्शयन् सर्वोत्कृष्टत्वं दर्शयतिअहम् इति ॥३९॥

विश्वनाथः  अहो अद्भुतं ज्ञानम् अश्रौष्मेत्य् अतिचमत्कारवतस् तान् आलक्ष्याहअहम् इति । ऋतं च सुनृता वाणी सत्यं च समदर्शनम् इत्य् अग्रे वक्ष्यते । तेजः प्रभावः एतेषां परायणं परमाश्रयः ॥३९॥

 +++

॥ ११.१३.४० ॥

मां भजन्ति गुणाः सर्वे निर्गुणं निरपेक्षकम् ।
सुहृदं प्रियम् आत्मानं साम्यासङ्गादयोऽगुणाः ॥

मध्वः  अपूर्णगुणरूपास् तु सम्पूर्णगुणरूपकम् ।
भजन्ति परमं ब्रह्म देवास् त्रिगुणवर्जितम् ॥ इति कालसंहितायाम् ॥४०॥

श्रीधरः  किं च, माम् इति । कथम्भूताः ? अगुणाः गुणपरिणामरूपा न भवन्तिकिन्तु नित्या इत्य् अर्थः ॥४०॥

क्रमसन्दर्भः  तथैव स्वज्ञानम् उपदिशतिमाम् इति । ये त्व् अगुणा गुणपरिणामा न भवन्ति, ते असङ्गादय इत्य् अत्र आदिग्रहणक्रोडीकृतान् तान् बहून् एव प्रथमस्कन्धे पृथिव्यासत्यं शौचम् [भा.पु. १.१६.२८३१] इत्यादिना बहुधा वर्णिताः साम्यासङ्गादयो ‘नन्तगुणाः सर्व एव मां भजन्त्इ ।

तत्र हेतुःआत्मानं सर्वेषाम् आश्रयस्वरूपम् अत एव सर्वोत्कृष्टस्वरूपास् ते सर्वोत्कृष्टस्वरूपं मां विना कथं चान्यं भजन्त्व् इति भावः ।

किं च, तादृशात्मत्वाद् एव निर्गुणं, न तु जीववद् अविद्यया गुणसम्बन्धम् । निरपेक्षकं स्वेच्छयापि तद् असम्बद्धम् । अतश् चागुणपरिणामास् ते मां विनेत्य् आदि पूर्ववत् । तथा च नारदपञ्चरात्रे जितन्तेस्तोत्रेनमः सर्वगुणातीतषड्गुणायादिवेधसे इति । तद् उक्तं ब्रह्मतर्के

गुणैः स्वरूपभूतैस् तु गुण्य् असौ हरिर् ईश्वरः ।
न विष्णोर् न च मुक्तानां क्वापि भिन्नो गुणो मतः ॥ इति ।

कालिकापुराणे देवीकृतविष्णुस्तवे च

यस्य ब्रह्मादयो देवा मुनयश् च तपधनाः ।
न विवृण्वन्ति रूपाणि वर्णनीयः कथं स मे ॥
स्त्रिया मया ते किं ज्ञेया निर्गुणस्य गुणाः प्रभो ।
नैव जानन्ति यद् रूपं सेन्द्रा अपि सुरासुराः ॥ [भगवत्सन्दर्भ २१] इति ॥

अत्र विष्णुपुराणेऽपिकलामुहूर्तादिमयश् च कालो न यद् विभूतेः परिणामहेतुः [वि.पु. ४.१.२७] इति ।

किं च, तादृशात्मत्वाद् एव सुहृदं निरुपाधिसर्वहितकारित्वं युक्तम् इति भावः । अतः सर्वोत्कृष्टे मयि प्रेमभक्तिर् एव साध्येति पर्यवसानवाक्यार्थः ॥४०॥

विश्वनाथः  नन्व् अहं परायणम् इति तद्वाक्याद् एव स्तवेऽस्मिन् देहेऽभिमानो दृश्यते इत्य् अतः कथं ज्ञानम् अस्मान् अशिक्षयद् भवान् ? इत्य् आशङ्कध्वे चेत्, सत्यम् । नेदं मम शरीरं जीवस्येव स्वस्माद् भिन्नं भौतिकम् । नाप्य् अत्राहङ्कारादिकम् अपि प्राधानिकम्, किन्तु मत्स्वरूपभूतं सच्चिदानन्दमयम् एवेत्य् आहमां निर्गुणं मायिकगुणातीतं सर्वे गुणा भजन्ति । निरपेक्षं मायिकगुणपेक्षाशून्यं, किन्तु सुहृदं स्वभक्तजनानां हितकारिणं, यतः प्रियं तेषां प्रेमविषयीभूतं, तेषु प्रीतिकर्तारं च । इगुपधज्ञाप्रीकिरः क इति कर्तरि कप्रत्ययविधेः ।

के ते गुणाः ? साम्यं सर्वत्र प्राकृतवस्तुष्व् औदासीन्यात् समत्वं च अप्राकृतेषु स्वभक्तेषु आसङ्ग आसक्तिश् च तदाद्या आदिशब्दात् प्रथमस्कन्धे पृठिव्युक्ताः सत्यशौचादयश् चानन्ताः । कीदृशाह् ? अगुणाः, गुणपरिणामरूपा न भवन्ति, किन्तु नित्या इत्य् अर्थः इति श्रीस्वामिचरणः । एते चान्ये च भगवन् नित्या यत्र महागुणाः [भा.पु.१.१६.३१] इति प्रथमे च । अतः स्वरूपभूता एव गुणा आत्मानं स्वरूपम् एव भजन्ति । न तस्य कार्यं करणं च विद्यते इत्य् आदौ, स्वाभाविकी ज्ञानबलक्रिया च [श्वे.उ. ६.८] इति श्रुतेः ॥४०॥

 +++

॥ ११.१३.४१ ॥

इति मे छिन्नसन्देहा मुनयः सनकादयः ।
सभाजयित्वा परया भक्त्यागृणत संस्तवैः ॥

श्रीधरः  मे मया । अगृणत मां तुष्टुवुः ॥४१॥

क्रमसन्दर्भः  ततश् च ते सन्देहं त्यक्तवन्तस् तां च भक्तिं मयि प्राप्तवन्त इत्य् आहइतीति । परया भक्त्या प्रेमलक्षणया ॥४१॥

विश्वनाथः  अगृणत अगृणन्त, मां तुष्टुवुः ॥४१॥

 +++

॥ ११.१३.४२ ॥

तैर् अहं पूजितः सम्यक् संस्तुतः परमर्षिभिः ।
प्रत्येयाय स्वकं धाम पश्यतः परमेष्ठिनः ॥

श्रीधरः  प्रत्येयाय प्रत्यागतोऽस्मि ॥४२॥

क्रमसन्दर्भः  न व्याख्यातम्.

विश्वनाथः  प्रत्येयाय प्रत्यागतोऽस्मि ॥४२॥

इति सारार्थदर्शिन्यां हर्षिण्यां भक्तचेतसाम् ।
एकादशे सङ्गतः सत्सङ्गतोऽभूत् त्रयोदशः ॥*॥

 +++

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां एकादशस्कन्धे
हंसोपदेशो नाम
त्रयोदशोऽध्यायः ।
॥ ११.१३ ॥


(११.१४)
चतुर्दशोऽध्यायः

॥ ११.१४.१ ॥

श्रीउद्धव उवाच
वदन्ति कृष्ण श्रेयांसि बहूनि ब्रह्मवादिनः ।
तेषां विकल्पप्राधान्यम् उताहो एकमुख्यता ॥

श्रीधरः
चतुर्दशे परं श्रेयो भक्तिर् एव न चेतरत् ।
इत्य् एतद् वर्ण्यते ध्यान योगश् च सह साधनैः ॥

एवं तावद् भगवतो भक्त्या मोक्ष इत्य् उक्तमन्ये त्व् अन्यानि साधनानि वदन्ति, तत्र विशेषनिर्धारणाय पृच्छति, वदन्तीति । श्रेयांषि श्रेयःसाधनानि । किं विकल्पेन प्राधान्यम् उताहो किं वा एकस्यैव मुख्यता ।

क्रमसन्दर्भः  अथ भक्तियोगस्य प्राक्सिद्धता । साक्षाच् छ्रीभगवत्प्रवर्तितता, स्वयम् एव मुख्यता च, परेषां त्व् अर्वाचीनता, यथारुचि नानाजनप्रवर्तितता, तुच्छता चेति वदन् । पूर्वं यत् तस्मात् त्वम् उद्धवोत्सृज्य [भा.पु. ११.१२.१४] इत्य् आदिभिर् भक्तियोगस्य नैरपेक्ष्यम् अभ्यस्तम् । तद् एव मतान्तरनिरासेन द्रढयितुं पृच्छतिवदन्तीति । तैः ॥१॥

विश्वनाथः
भक्तेः कृष्णवशीकारसर्वोत्कर्षश् चतुर्दशे ।
तद्वतां च मुमुक्षोः सम्मतं ध्यानं च वर्णितम् ॥

शतानां श्रोतव्यानां च श्रेयःसाधनानां तारतम्यादिकं पृच्छतिवदन्तीति । श्रेयांसि श्रेयःसाधनानि । किं विकल्पेन प्राधान्यम् इदं प्रधानम् इदं वा प्रधानम् इति । उताहो एकस्यैव मुख्यता इदम् एव प्रधानम् इति ॥१॥

 +++

॥ ११.१४.२ ॥

भवतोदाहृतः स्वामिन् भक्तियोगोऽनपेक्षितः ।
निरस्य सर्वतः सङ्गं येन त्वय्य् आविशेन् मनः ॥

श्रीधरः  एकमुख्यतापक्षोत्थाने कारणम्भवतेति । न अपेक्षितम्, अपेक्षा यस्मिन् सोऽहैतुकः । अयम् अर्थःभवता यो भक्तियोग उक्तः, अन्ये च यानि श्रेयःसाधनानि वदन्ति, तेषां किं साक्षात् फलसाधनत्वेन प्राधान्यम् एव सर्वेषाम् उताङ्गाङ्गित्वम् । प्राधान्येऽपि किं विकल्पेन सर्वेषां तुल्यफलत्वम् ? यद् वा, कश्चिद् अस्ति विशेष ? इति ॥२॥

क्रमसन्दर्भः  निरस्येति फलान्तरसापेक्षत्वम् अपि निरस्तम् ॥२॥

विश्वनाथः  भवन्मते तु भक्तियोग एव मुख्य इत्य् आहभवतेति । अनपेक्षितं निष्कामो भक्तियोग एव भवता उदाहृतः उत्कर्षेण आहृतः आनीतः, येन मनस् त्वदाविष्टं स्यात् । स किं सर्वेषां अपि श्रैष्ठ्ये सम्मतः, उत तवैवेति निर्धार्योच्यताम् इति भावः ॥२॥

 +++

॥ ११.१४.३ ॥

श्रीभगवान् उवाच
कालेन नष्टा प्रलये वाणीयं वेदसञ्ज्ञिता ।
मयादौ ब्रह्मणे प्रोक्ता धर्मो यस्यां मदात्मकः ॥

मध्वः  रुद्रम् इन्दुं कुमारं च विनैवान्याग्रजो मनुः ।
ब्रह्मपुत्रेष्व् आदि सृष्टाव् अन्यथात्वं पुनर् जनेः ॥ इति स्कान्दे ।

पूर्वसृष्टौ पूर्वजायेतेधिकाः सर्वतो गुणैः अनाद्यनन्तकालेषु मुक्ताव् अपि यथा क्रमम् इति निबन्धे ॥३॥

श्रीधरः  तत्र भक्तिर् एव महाफलत्वेन मुख्या, अन्यानि तु स्वस्वप्रकृत्यनुसारेण पुष्पस्थानीयस्वर्गादिफलबुद्धिभिः प्रणिभिः प्राधान्येन परिकल्पितानि क्षुल्लकफलानीति विवेक्तुं प्रकृत्यनुसारेण बहुधा वेदार्थप्रतिपत्तिम् आहकालेनेति सप्तभिः । मदात्मकः मय्य् एवात्मा चित्तं येन सः ॥३॥

क्रमसन्दर्भः  कालेनेति सार्धकम् । तैः । कालेन नष्टा । तत्रापि प्रलये कल्पान्ते, बहुधा नष्टेत्य् अर्थः । इयम् इति भवतेत्य् आदिना यथा भवतानूद्यते, तथा निरूपिकेत्य् अर्थः । एतेन ज्ञानादिकं ज्ञानादिमिश्रत्वं मदावेशान्यफलत्वं च न मन्मतम् इति बोधितम् । आदौ ब्राह्मकल्पादौ, मदात्मको मत्स्वरूपभूतःह्लादिनीसाररूपत्वात् ॥३॥

विश्वनाथः  भो उद्धव ! सर्वमतानि वेदाद् एवोत्थितानि । तस्य तस्य वेदस्य तु मद्भक्तियोग एव तात्पर्यम् इत्य् आहकालेनेति । मदात्मकः मत्स्वरूपभूतः, भक्तियोगस्य ह्लादिनीसारभूतत्वात् । यद् वा, मय्य् एव आत्मा चित्तं यतश् चित्तस्य मदाविष्टता मद्भक्त्यैव भवेत् । भक्त्याहम् एकया ग्राह्यः [भा.पु. ११.१४.२१] इति मद्वचनाद् भक्त्यैवाहम् इन्द्रियैर् ग्रहीतुं शक्यो नान्यथेति तत्रार्थो द्रष्टव्यः । ब्रह्मवादिभिर् उक्तानां मद्भक्तियोगाद् अन्येषां श्रेयसां मत्प्रापकत्वाभावात् श्रेयस्त्वम् एवं वस्तुतो नास्तीत्य् अतस् तेषां विकल्पतः प्राधान्येन एकस्य मुख्यत्वेन वा जिज्ञास्येन तव किं प्रयोजनम् इति भावः ॥३॥

 +++

॥ ११.१४.४ ॥

तेन प्रोक्ता स्वपुत्राय मनवे पूर्वजाय सा ।
ततो भृग्वादयोऽगृह्णन् सप्त ब्रह्ममहर्षयः ॥

श्रीधरः  भृग्वादयः भृगुश् च, मरीचिर् अत्र्यङ्गिरसौ पुलस्त्यः पुलहः क्रतुः इत्य् एते च सप्त ब्रह्माणः प्रजापतयस् ते च ते ब्रह्मर्षयश् च ॥४॥

क्रमसन्दर्भः  तत इति युग्मकं तेभ्यस् तत्पुत्रास् तत्परम्परायाम् एवान्येभ्यश् च पितृभ्योऽन्य इत्य् अर्थः ॥४॥

विश्वनाथः  न व्याखातम् ।

 +++

॥ ११.१४.५७ ॥

तेभ्यः पितृभ्यस् तत्पुत्रा देवदानवगुह्यकाः ।
मनुष्याः सिद्धगन्धर्वाः सविद्याधरचारणाः ॥
किन्देवाः किन्नरा नागा रक्षःकिम्पुरुषादयः ।
बह्व्यस् तेषां प्रकृतयो रजःसत्त्वतमोभुवः ॥
याभिर् भूतानि भिद्यन्ते भूतानां पतयस् तथा ।
यथाप्रकृति सर्वेषां चित्रा वाचः स्रवन्ति हि ॥

श्रीधरः  किन्देवाः क्लमस्वेददौर्गन्ध्यादिराहित्येन किं देवा मनुष्या वेति सन्देहास्पदभूता द्वीपान्तरमनुष्याः । एवं किन्नराः किञ्चिन् नरा इव मुखतः शरीरतो वा । किम्पुरुषाः किञ्चित् पुरुषा इव वानरादयः । प्रकृतयो वासना बह्व्यः । कुतः ? रजःसत्त्वतमांसि भुवः जन्मस्थानानि यासां ताः । भूतानि देवासुरमनुष्यादीनि । चित्रा वाचो वेदार्थव्याख्यानविषयाः ॥५७॥

क्रमसन्दर्भः  यथेत्य् अर्धकम् ॥७॥

विश्वनाथः  कथं ततो नानामतान्य् उद्भूतानि ? तत्राहतेनेति सार्धैर् अष्टाभिः । भृग्वादयः भृगुश् च मरीचिर् अत्र्यङ्गिरसौ पुलस्त्यः पुलहः क्रतुर् इत्य् एते च सप्त ब्रह्माणः प्रजापतयः, ते च महर्षयश् च । किन्देवाः क्लमखेददौर्गन्ध्यादिराहित्येन किं देवा मनुष्या वेति सन्देहास्पदीभूता द्वीपान्तरमनुष्या एव । किन्नराः किञ्चिन् नरा इव मुखतः शरीरतो वा । किम्पुरुषाः किञ्चित् पुरुषा इव वानरादयः । प्रकृतयो वासना बह्व्यः । कुतः ? रजःसत्त्वतमांसि भुवो जन्मस्थानानि यासां ताः । भूतानि देवासुरमनुष्यादीनि । चित्रा वाचो वेदार्थव्याख्यानरूपाः ॥५७॥

 +++

॥ ११.१४.८ ॥

एवं प्रकृतिवैचित्र्याद् भिद्यन्ते मतयो नृणाम् ।
पारम्पर्येण केषाञ्चित् पाषण्डमतयोऽपरे ॥

मध्वः  अनेन पारम्पर्येण केषाञ्चिद् एव देवादीनाम् ।

मद्भक्तिवर्जितो श्रेयो ये मन्यन्ते दुराशया ।
तेषां अन्ते तमो घोरम् अनन्तं प्राप्यते ध्रुवम् ॥ इति मान्यसंहितायां ॥८॥

श्रीधरः  एवम् इत्य् उक्तोपसंहारः केषाञ्चिद् अध्ययनादिशून्यानाम् अप्य् उपदेशपारम्पर्येण । अपरे पाखण्डमतयो वेदविरुद्धार्थमतयः ॥८॥

क्रमसन्दर्भः  न व्याख्यातम्.

विश्वनाथः  पारमयेण गुरूपदेशपरम्परया पाषण्डमतयः अतितमः प्रकृतित्वात् वेदविरुद्धार्थमतयः तेन भागीरथ्या जलं शुद्धं मधुरम् अपि तत्तटवर्तेर् अण्डनिम्बचिञ्चाकपित्थविषवृक्षादिभिः स्वस्वमूलद्वारा गृहीतं विरसं विरुद्धरसं च यथा भवेत् तथैव तेषां तेषां व्याख्यात्ṝणां मुखं प्राप्य वेदार्थो विरसो विरुद्धफलप्रदश् च भवेद् इति भावः ॥८॥

 +++

॥ ११.१४.९ ॥

मन्मायामोहितधियः पुरुषाः पुरुषर्षभ ।
श्रेयो वदन्त्य् अनेकान्तं यथाकर्म यथरुचि ॥

श्रीधरः  तत् प्रकृतीनां मायागुणमूलत्वान् मन्मायामोहितधियः । अनेकान्तं नानाविधम् ॥९॥

क्रमसन्दर्भः  न व्याख्यातम्.

विश्वनाथः  अनेकान्तं नानाविधम् ॥९॥

 +++

॥ ११.१४.१० ॥

धर्मम् एके यशश् चान्ये कामं सत्यं दमं शमम् ।
अन्ये वदन्ति स्वार्थं वा ऐश्वर्यं त्यागभोजनम् ।
केचिद् यज्ञं तपो दानं व्रतानि नियमान् यमान् ॥

श्रीधरः  तद् एवाहधर्मम् इति सार्धेन । धर्मङ्कर्म मीमांसकाः । यद् उक्तम्,

मोक्षार्थी न प्रवर्तेत तत्र काम्यनिषद्धयोः ।
नित्यनैमित्तिके कुर्यात् प्रत्यवायजिहासया ॥ इत्य् आदि ।

यशः काव्यालङ्कारकृतः । यथाहुः

यावत् कीर्तिर् मनुष्यस्य पुण्यलोकेषु गीयते ।
तवद् वर्षसहस्राणि स्वर्गलोके महीयते ॥ इति ।

कामं वात्स्यायनादयः । सत्यं दमं शमं च योगशास्त्रकृतः । अन्ये दृष्टार्थवादिनो दण्डनीतिकृतः । वै प्रसिद्धं । ऐश्वर्यम् एव स्वार्थं पुरुषार्थं वदन्ति । अतः सामाद्युपाया एव श्रेयःसाधनम् इति तेषां मतम् । तथैव त्यागं भोजनं च लोकायतिकाः । यज्ञतपोदानं यज्ञो देवतानां पूजनं तपश् च दानं च ॥१०॥

क्रमसन्दर्भः  धर्मम् इति सार्धकम् । ईश्वरामननाज् जैमिन्यादीनाम् अपि तत्तत्प्रवर्तकत्वम् एवेति भावः । धर्मं स्वधर्मं नित्यनैमित्तिकम् एके निवृत्तकर्मनिष्ठाः सत्यादित्रयम्, अद्वैता योगिनश् च केचित् कर्मनिष्ठाः स्वार्थम् इति स्थानभेदेन साधनं साध्यं वोच्यते,उभयोर् अपि स्वेनार्थ्यमाणत्वात् । तत्र कामैश्वर्यत्यागभोजनानि साध्यानि अन्यानि तु साधनानि ॥१०॥

विश्वनाथः  तद् एवाहधर्मम् इति सार्धेन । धर्मं कर्ममीमांसकाः । तद् उक्तम्,

मोक्षार्थी न प्रवर्तेत तत्र काम्यनिषद्धयोः ।
नित्यनैमित्तिके कुर्यात् प्रत्यवायजिहासया ॥ इत्य् आदि ।

यशः काव्यालङ्कारकृतः । यथाहुः

यावत् कीर्तिर् मनुष्यस्य पुण्यलोकेषु गीयते ।
तवद् वर्षसहस्राणि स्वर्गलोके महीयते ॥ इति ।

कामं वात्स्यायनादयः । सत्यं दमं शमम् इति शान्तिशास्त्रकृतः । अन्ये दृष्टार्थवादिनो दण्डनीतिकृतः । वै प्रसिद्धम् । ऐश्वर्यम् एव स्वार्थं वदन्ति । अतः सामाद्युपाया एव श्रेयःसाधनम् इति तेषां मतम् । तथैव त्यागं भोजनं च लोकायतिकाः । यज्ञादिकं वैदिका नियमान् यमान् तपोव्रतादिनिष्ठाः ॥१०॥

 +++

॥ ११.१४.११ ॥

आद्यन्तवन्त एवैषां लोकाः कर्मविनिर्मिताः ।
दुःखोदर्कास् तमोनिष्ठाः क्षुद्रा मन्दाः शुचार्पिताः ॥

श्रीधरः  तेषां तुच्छफलत्वम् आहआद्यन्तवन्त इति । एषां लोका एतैः साध्यानि फलानि । तमोनिष्ठा मोहावसानाः । भोगकालेऽप्य् असूयादिभिः शुचार्पिता व्याप्ताः ॥११॥

क्रमसन्दर्भः  एषां मध्ये ये वा कर्मणा वेदविधिना विनिर्मिता लोकाः सुखदफलानि भवन्ति तेऽप्य् आद्यन्तवदादिरूपा एव वेदविमुखत्वे तु नरका एवेति भावः ॥११॥

विश्वनाथः  एतेषां लोका एतैः साध्यानि फलानि । तमोनिष्ठा मोहावसानाः ॥११॥

 +++


॥ ११.१४.१२ ॥

मय्य् अर्पितात्मनः सभ्य निरपेक्षस्य सर्वतः ।
मयात्मना सुखं यत् तत् कुतः स्याद् विषयात्मनाम् ॥

श्रीधरः  भक्तेर् मुख्यत्वम् आहमयीति यावत् समाप्ति । हे सभ्य ! मया परमानन्दरूपेणात्मना स्वरूपत्वेन स्फुरता ॥१२॥

क्रमसन्दर्भः  आत्मना पूर्वसच्चिदानन्दलक्षणपरमात्मतया परमप्रेष्ठरूपेण । तत्रापि मया सर्वाश्चर्यरूपगुणादिविशिष्टमद्रूपेण स्फुरतेत्य् अर्थः । विषयात्मनाम् इति मदतिरिक्तपुरुषार्थिनः सर्व एव विषयात्मान इति भावः ॥१२॥

विश्वनाथः  तस्माद् भक्ताव् एव वेदस्य तात्पर्यं सैव सर्वश्रेष्ठेति निर्धार्य तयैव मां प्राप्नोतीत्य् आहमयीत्य् आदिना उद्धवप्रश्नपर्यन्तेन ग्रन्थेन । मया रूपगुणसमुद्रेण आत्मना प्रेमास्पदेन हेतुना विषयेषु मायिकवस्तुषु शमदमज्ञानादिष्व् अपि मनो येषां तेषां ज्ञानादीनाम् अपि सात्त्विकत्वेन मायिकत्वात्, न च तत् प्राप्यं ब्रह्मैवेत्य् अपि वाच्यम् ।

किं वा योगेन साङ्ख्येन न्यासस्वाध्यायओर् अपि ।
किं वा श्रेयोभिर् अन्यैश् च न यत्रात्मप्रदो हरिः ॥ इति नारदोक्तेः ॥१२॥

 +++

॥ ११.१४.१३ ॥

अकिञ्चनस्य दान्तस्य शान्तस्य समचेतसः ।
मया सन्तुष्टमनसः सर्वाः सुखमया दिशः ॥

श्रीधरः  किं च, अन्येषां तत्तल्लोकादिपरिच्छिन्नं सुखं भक्तस्य तु परिपूर्णम् इत्य् आहअकिञ्चनस्येति ॥१३॥

चैतन्यमतमञ्जुषा  तस्य सुखं प्रपञ्चयतिअकिञ्चनस्येत्यादि स्वमतम् एव ॥१३॥

क्रमसन्दर्भः  स्वानुभवसुखमाहात्म्यम् एव दर्शयतिअकिञ्चनस्येति द्वाभ्याम् ॥१३॥

प्रीतिसन्दर्भः (९)  अथैतस्यां भगवत्साक्षात्कारलक्षणायां मुक्तौ जीवदवस्थायाम् आहअकिञ्चनस्येति । भगवन्तं विना किञ्चनान्यद् उपादेयत्वेन नास्तीत्य् अकिञ्चनस्य । तत्र हेतुःमयेति । अकिञ्चनत्वेनैव हेतुना विशेषणत्रयं दान्तस्येति । अन्यत्र हेयोपादेयतारोहित्यात् समचेतसः । सर्वत्र तस्यैव साक्सात्कारात् सर्वा इत्य् उक्तम् ॥१३॥

विश्वनाथः  भक्तस्य सुखम्, सुखस्यानुभावं च विवृणोतिअकिञ्चनस्येति द्वाभ्याम् । मया ध्यानप्राप्तेनैवालौकिकशब्दस्पर्शरूपरसगन्धलीलाकृपादिमहामाधुर्यवता सन्तुष्टाणि मनःप्रभृतिसर्वेन्द्रियाणि यस्य तस्य । सर्वा इति स च सा दिशो याति ता एव सुखमय्यः । यथा ग्रन्थिनिबद्धानश्वरमहाधनो मानुषोऽयं देशं याति, तत्रैव तस्य भोगैश्वर्यसुखानीत्य् अर्थः । अत एवाकिञ्चनस्य मल्लक्षणसम्पूर्णानश्वरमहाधनप्राप्त्यैव । किञ्चनशब्दवाच्यपरिमितनश्वरप्राकृतधनजनादिग्रहणविमुखस्य बाह्याभ्यन्तरविषयेष्व् इन्द्रियाणां स्वयम् अरोचकत्वेनैव निवृत्तेः दानस्य शान्तस्य शमो मन्निष्ठता बुद्धेर् [भा.पु. ११.१९.३६] इत्य् अग्रिमोक्तेर् मदेकनिष्ठबुद्धेः । अत एव समचेतसः सर्गापवर्गनरकेष्व् अपि तुल्यार्थदर्शिनः॥१३॥

 +++

॥ ११.१४.१४ ॥

न पारमेष्ठ्यं न महेन्द्रधिष्ण्यं
न सार्वभौमं न रसाधिपत्यम् ।
न योगसिद्धीर् अपुनर्भवं वा
मय्य् अर्पितात्मेच्छति मद्विनान्यत् ॥

श्रीधरः  परिपूर्णताम् एवाहन पारमेष्ठ्यम् इति । रसाधिपत्यं पातालादिस्वाम्यम् । अपुनर्भवं मोक्षम् अपि । मद्विना मां हित्वान्यन् नेच्छति । अहम् एव तस्य प्रेष्ठ इत्य् अर्थः ॥१४॥

चैतन्यमतमञ्जुषा  अकिञ्चनत्वम् एवाहन पारमेष्ठ्यम् इत्यादि ॥१४॥

सनातनः (हरिभक्तिविलासः ११.५८०)  रसाधिपत्यं पातालादिस्वाम्यम् । अपुनर्भवं मोक्षम् अपि । पारमेष्ठ्याद्यपुनर्भवान्तेष्व् एषु क्रमेण श्रीभगवद्भक्तेर् न्यूनतया तेषां न्यूनताभिप्रायेणैवं व्याख्येयम् । पारमेष्ठ्यम् अपि नेच्छति । किं पुनर् महेन्द्रधिष्ण्यम् इत्यादि । मद्विना मां हित्वान्यन् नेच्छति । अहम् एव तस्य श्रेष्ठ इत्य् अर्थः । यद् वा, मद्विना मद्भक्तिं विना अन्यत् श्रीवैकुण्ठवासादिकम् अपि नेच्छतीत्य् अर्थः ॥१४॥

क्रमसन्दर्भः  सार्वभौमं श्रीप्रियव्रतादीनाम् इव महाराज्यम् । अप्यर्थे वाशब्द इति मोक्षसुखस्याप्य् अपरिपूर्णत्वं दर्शितं पारमेष्ठ्यादिचतुष्टयस्यानुक्रमश् चाधोऽधोविवक्षया न्यूनत्वविवक्षया च ततश् चोत्तरोत्तरं कैमुत्यम् अपि योगसिद्ध्यादिद्वयं तु सार्वत्रिकम् इति पश्चाद् विन्यस्तं अपुनर्भवस् तूत्तरश्रैष्ठ्यम् ॥१४॥

भक्तिसन्दर्भः (१३२)  ज्ञानवैराग्यादिसद्गुणहेतुत्वम् उक्तं यस्यास्ति भक्तिर् भगवत्य् अकिञ्चना [भा.पु. ५.१८.१२] इत्य् आदिना । स्वर्गापवर्गभगवद्धामादिसर्वानन्दहेतुत्वम् अप्य् उक्तं यत् कर्मभिर् यत् तपसा [भा.पु. ११.२०.३२] इत्य् आदिना । स्वतः परमसुखदानेन कर्मादिज्ञानानन्तसाधनसाध्यवस्तूनां हेयत्वकारिताम् आहन पारमेष्ठ्यम् इति ।

रसाधिपत्यं पातालादिस्वाम्यम् । अपुनर्भवं ब्रह्मकैवल्यरूपं मोक्षम् । किं बहुना यत् किञ्चिद् अपि साध्यजातं तत् सर्वं नेच्छत्य् एव, किन्तु मद् मां विना तादृशभक्तिसाध्यं माम् एव सर्वपुरुषार्थाधिकम् इच्छतीत्य् अर्थः । मय्य् अर्पितात्मा कृतात्मनिवेदनः ॥१४॥

विश्वनाथः  तस्य किञ्चनशब्दवाच्यपदार्थेषु स्पृहाराहित्यम् आहनेति । पारमेष्ट्यं ब्रह्मपदं, अपुनर्भवं सायुज्यसुखं च । मय्य् अर्पितात्मेति, ये यथा मां प्रपद्यन्ते तांस् तथैव भजाम्य् अहम् [गीता ४.११] इति मत्कृतनियमाद् अहम् अपि तस्मिन्न् अर्पितात्मा भवामीति । अत एव मद्विनेति अहम् एव तस्य सर्वेन्द्रियग्राह्यतया सदैव वर्त एव । नहि निरन्तरदिव्यामृतरसास्वादिने जनाय मृत्तिका रोचत इति भावः ॥१४॥

 +++

॥ ११.१४.१५ ॥

न तथा मे प्रियतम आत्मयोनिर् न शङ्करः ।
न च सङ्कर्षणो न श्रीर् नैवात्मा च यथा भवान् ॥

मध्वः  कृपानिमित्ता या प्रीतिर् नीचभक्तेषु साधिका ।
आतरेव तु या प्रीतिः सा तूच्चेषु यथाक्रमम् ॥
यथा कश्चित् स्वम् आत्मानं प्रियां पुत्रम् अथापि वा ।
अतिहाय कृपायुक्तो भिक्षवेऽन्नं ददात्य् अपि ॥
कदाचिद् एव न पुनः स्वात्मादेः सार्वकालिकम् ।
योगक्षेमवहत्वं च नित्यं स्वात्मादिषु स्फुटम् ।
एवम् एव परेशस्य भक्तेषु श्रियजादिषु ॥ इति प्रियविवेके ।

यादवेभ्यश् च सर्वेभ्य उद्धवो भगवत्प्रियः ।
उद्धवाच् च प्रियतमः प्रद्युम्नस् तु महारथः ॥
तस्माद् अपि प्रियतमो रामः कृष्णस्य सर्वदा ।
नैव तस्मात् प्रियतमो विनैकं तु चतुर्मुखम् ॥
सर्वेभ्योऽपि प्रियतमो हरेः श्रीर् एव वल्लभा ।
नैव तस्याः प्रियतमो विना स्वात्मानम् एव तु ॥ इति यादवाध्यात्मे ॥१५॥

श्रीधरः  ममापि स एव प्रेष्ठ इत्य् आहन तथेति द्वाभ्याम् । आत्मयोनिर् ब्रह्मा पुत्रोऽपि, शङ्करो मत्स्वरूपभूतोऽपि, सङ्कर्षणो भ्रातापि, श्रीर् भार्यापि, आत्मा मूर्तिर् अपि, यथा भक्त इति वक्तव्ये, अतिहर्षेणाहभवान् इति ॥१५॥

क्रमसन्दर्भः  भक्तश्रेष्ठत्वेन श्रीमदुद्धवं लक्ष्यीकृत्याहन तथेति । अत्रात्मयोनित्वेन पुत्रत्वम् । शङ्करत्वेन सुखकरत्वसूचनया साहचर्यम् । सङ्कर्षणत्वेन गर्भसङ्कर्षणसूचनया भ्रातृत्वम् । श्रीत्वेनाश्रयविशेषसूचनया भार्यात्वं व्यज्यते । आत्मा श्रीमूर्तिर् अपि । ततश् च पुत्रत्वादिना न ते प्रियतमाण्, किन्तु भक्त्यैवातो भक्त्याधिक्यात् यथा भवान् प्रियतमस् तथा न ते इत्य् अर्थ इति भक्तानां प्रियतमत्वे निदर्शनम् ॥१५॥ [प्रीतिसन्दर्भ ६४]

विश्वनाथः  स च भक्तस् तव कीदृक् प्रियः ? इत्य् आहन तथेति । आत्मयोनिर् ब्रह्मा पुत्रोऽपि, शङ्करो मत्स्वरूपभूतोऽपि, सङ्कर्षणो भ्रातापि, श्रीर् भार्यापि, आत्मा मूर्तिर् अपि, यथा भक्त इति वक्तव्ये, अतिहर्षेणाहभवान् इति, इति श्रीस्वामिचरणैः ।

अत्र ब्रह्मादीनां भक्तत्वेऽपि तेषु भक्तत्वांशाद् अपि पुत्रत्वाद् अंशा अधिका वर्तन्ते, अतः प्राधान्येन व्यपदेशा भवन्तीति न्यायेन ते पुत्रादित्वेनैव व्यपदिश्यन्ते, न तु भक्तत्वेन । नन्दयशोदादिषु तु महाप्रेमवत्त्वात् पितृत्वाद्यंशेभ्योऽपि भक्तत्वलक्षणोऽंशोऽधिकतर इति तेषु भक्तत्वम् एवेति ते कृष्णस्यातिप्रियतमा । यद् उक्तन्दर्शयंस् तद्विदां लोके आत्मनो भक्तवश्यताम् [भा.पु. १०.११.९] इति तेषां भक्तशब्दवाच्यत्वं स्वातिवशीकारकत्वं च ।

नेमं विरिञ्चो न भवो न श्रीर् अप्य् अङ्गसंश्रया ।
प्रसादं लेभिरे गोपी [भा.पु. १०.९.२०] इति सर्वोत्कर्षश् च ।

यद् वा, तादृशभक्तेष्व् अपि मध्ये भवान् यथा मे प्रियतमः, तथा मन्मुखाद् एव शृण्व् इत्य् आहन तथेति । तेन सर्वभक्तेषु मध्ये उद्धवः श्रेष्ठस् तस्माद् अपि गोप्यः श्रेष्ठास् तेनापि तासां चरणधूलिप्रार्थनाद् इति वैष्णवसिद्धान्तः ॥१५॥

 +++

॥ ११.१४.१६ ॥

निरपेक्षं मुनिं शान्तं निर्वैरं समदर्शनम् ।
अनुव्रजाम्य् अहं नित्यं पूयेयेत्य् अङ्घ्रिरेणुभिः ॥

मध्वः  स्वाङ्घ्रिरेणुभिस् तं शोधयामीत्य् अनुव्रजामि ।

अनुगच्छति विष्णुस् तं स्वभक्तं तस्य शुद्धये ।
तस्याङ्घ्रिरेणुभिर् वातनीतैर् अग्रेसरैः शुभैः ॥
अग्रतो गमने विष्णोः पदास्पृष्टं रजो भवेत् ।
अतः स्वभक्तं पूयेयेत्य् अनुव्रजति केशवः ॥ इति सङ्ख्याने ॥१६॥

श्रीधरः  पूयेय मदन्तर्वर्तिब्रह्माण्डानि पवित्रीकुर्याम् इति भावेनेत्य् अर्थः ॥१६॥

क्रमसन्दर्भः  तद् एवं प्रेमविशेषपात्रत्वेन तादृशं भक्तं स्तुत्वा गौरवविशेषपात्रत्वेन भक्तविशेषं स्तौति । निरपेक्षं निष्कामभक्तम्, अतः क्षोभरहितं, मात्सर्यादिरहितम्, अन्यत्र हेयोपादेयभावनारहितं च । मुनिं श्रीनारदादिम् अनुव्रजामि, यतस् तादृशनिष्कपटभक्तिमयसाधुत्वदर्शनेन ममापि भक्तिविशेषो जायते । कथं गोपनीयः ? इत्य् आहपूयेयेति । तद्भक्त्यनिष्कृतिदोषात् पवित्रितः स्याम् इति भावेनेत्य् अर्थः ॥१६॥ [प्रीतिसन्दर्भ ३८]

विश्वनाथः  किं बहुना, भक्तो यथा सदा माम् अनुचरति, तथाहम् अपि भक्तः परोक्षः सन् भक्तम् अनुचरामि । भगवान् भक्तभक्तिमान् इति मदीयशुकोक्तेर् इत्य् आहनिरपेक्षम् इति । मुनिं मद्रूपगुणलीलापरिकरादिमननपरम् । पूयेय मदन्तर्वर्तिब्रह्माण्डानि पवित्रीकुर्याम् इति भावनयेत्य् अर्थः इति श्रीस्वामिचरणाः । तद्भक्त्यनिष्कृतिदोषात् पवित्रितः स्याम् इति भावेनेत्य् अर्थः इति सन्दर्भः । वस्तुतस् तु भक्तचरणधूलिग्रहणं विना भक्तिर् न स्यात् । भक्त्या विना मन्माधुर्यरसानुभवो न स्याद् इति मयैव मर्यादा स्थापिता । अतोऽहम् अपि भक्त इव भक्त्या पूर्णमन्माधुर्यरसो निमग्नो भवेयम् इति भावः ॥१६॥

 +++

॥ ११.१४.१७ ॥

निष्किञ्चना मय्य् अनुरक्तचेतसः
शान्ता महान्तोऽखिलजीववत्सलाः ।
कामैर् अनालब्धधियो जुषन्ति ते
यन् नैरपेक्ष्यं न विदुः सुखं मम ॥

श्रीधरः  किं च, मद्भक्तानां सुखम् एतावद् एवम्भूतम् इति वा को वक्तुं समर्थः ? यतस् तत् स्वसंवेद्यं निरुपमम्, इत्य् आहनिष्किञ्चना इति । महान्तो निरभिमानाः । अनालब्धधियोऽस्पृष्टचित्ताः । निष्किञ्चनत्वादीनां यथेष्टं हेतुहेतुमद्भावः । एवम्भूता मम मदीया यत् सुखं जुषन्ति सेवन्ते, तत् सुखं त एव विदुर् लभन्ते, नान्ये । कुतः ? नैरपेक्ष्यं नास्त्य् अपेक्षणीयं येषां ते निरपेक्षाः, तैर् एव लभ्यं, न तु मोक्षापेक्षैर् अपीत्य् अर्थः । यद् वा, एवम्भूताः सन्तो ये मम, माम् इत्य् अर्थः, जुषन्ति प्रीणन्ति, त एव यन् नैरपेक्ष्यं सुखं तद् विदुः, नान्य इत्य् अन्वयः ॥१७॥

क्रमसन्दर्भः  न व्याख्यातम्.

विश्वनाथः  यतो मद्रूपगुणादिमाधुर्यानुभवसुखं मद्भक्त्यैव लभ्यं, मान्यथेत्य् आहनिष्किञ्चना इति । निष्किञ्चना ज्ञानिनोऽपि भवन्तीति केचिद् आहुः, तद्व्यावृत्त्यर्थम् आहमय्य् अनुरक्तचेतस इति । अखिलजीववत्सला अखिलेभ्योऽपि जीवेभ्यो भक्तिरसदित्सावन्तः । अत एव महान्तस् तत्सञ्ज्ञयैव लोकैर् उच्यमानाः कामैर् दैवाद् आपतितैर् अपि भोगैर् न अलब्धा छिन्ना धीर् येषां ते । यन् मम सुखं जुषन्ति आस्वादयन्ति, तत् सुखं ते एव विदुः, नान्ये । कुतः ? नैरपेक्ष्यं नास्त्य् अपेक्षां मोक्षादिकम् अपि येषां ते नैरपेक्षाः, तेष्व् एव जातम् ॥१७॥

 +++

॥ ११.१४.१८ ॥

बाध्यमानोऽपि मद्भक्तो विषयैर् अजितेन्द्रियः ।
प्रायः प्रगल्भया भक्त्या विषयैर् नाभिभूयते ॥

श्रीधरः  अपि चास्तां तावद् उत्तमभक्तकथा, यतः प्राकृतोऽपि भक्तः कृतार्थ एवेत्य् आहबाध्यमान इति द्वाभ्याम् । विषयैर् आकृष्यमाणोऽपि । प्रगल्भया समर्थया ॥१८॥

सनातनः (हरिभक्तिविलासः ११.५५२)  विषयैर् बाध्यमान आकृष्यमाणोऽपि । अतः प्रायोऽजितेन्द्रियः । प्रगल्भया समर्थया । परमपदप्रदानशक्ताया अपि भक्तेर् विषयाभिभवतो रक्षणं कतरत् प्रयोजनम् इति भावाह् ॥१८॥

क्रमसन्दर्भः  प्रायो नाभिभूयते । तद् बाधायां श्रीभगवति स्वदैन्यनिवेदनस्पर्शात् । यतः प्रगल्भया समर्थप्रभावया भक्त्या शरणागतिमात्रात्मिकया ॥१८॥

विश्वनाथः  अपि च, आस्तां तावद् उत्पन्नभावभक्तकथा, यतो भक्तौ प्रथमवर्तमानोऽपि भक्तः कृतार्थ एवेत्य् आहवाध्यमान इति प्रायःप्रगल्भया प्रायेणैव प्रबलीभवन्त्या, किं पुनः प्रगल्भया । यद् वा, ज्ञानिप्रकरणे यथा दुराचारो ज्ञानी निन्दिष्यते, ज्ञानित्वं च तस्य निषिध्यते, यस् त्व् असंयतषड्वर्गः [भा.पु. ११.१८.४०] इत्य् आदिना तथात्र भक्तप्रकरणे दुराचारो भक्तो न निन्द्यो भक्तत्वं च तस्य न निषिद्धम् इत्य् आहबाध्यमान इति । यद् उक्तं

अपि चेत् सुदुराचारो भजते माम् अनन्यभाक् ।
साधुर् एव स मन्तव्यः सम्यग्व्यवसितो हि सः ॥ [गीता ९.३०] इति ।

किं चात्र विषयैर् बाध्यमानोऽपि विषयैर् नाभिभूयत इत्य् उभयत्रापि वर्तमाननिर्देशात् विषयबाध्यत्वदशायाम् अपि विषयाबाध्यत्वं भक्तिसद्भावात्, यथा वैरिकृतकिञ्चिच्छस्त्राघातं प्राप्तस्यापि न पराभविष्णुता शौर्यसद्भावाद् इति । यथा वा, पीतज्वरघ्नमहौषधस्य तद्दिवसे आयातोऽपि ज्वरो बाधकोऽप्य् अबाधक एव तस्य विनश्यदवस्थत्वात् दिनान्तरे च सम्यङ् नष्टीभावित्वाच् च ॥१८॥

 +++

॥ ११.१४.१९ ॥

यथाग्निः सुसमृद्धार्चिः करोत्य् एधांसि भस्मसात् ।
तथा मद्विषया भक्तिर् उद्धवैनांसि कृत्स्नशः ॥

श्रीधरः  पाकाद्यर्थं प्रज्वालितोऽग्निर् यथा काष्ठानि भस्मीकरोति तथा रागादिनापि कथञ्चिन् मद्विषया सती भक्तिः समस्तपापानीति भगवान् अपि स्वभक्तिमहिमाश्चर्येण सम्बोधयतिअहो उद्धव विस्मयं शृण्व् इति ॥१९॥

सनातनः (हरिभक्तिविलासः ११.५४९)  आस्तां तावद् उत्तमभक्तेः कथा । यथा कथञ्चित् भक्त्यापि स्वत एव समूलाशेषपापक्षयः स्याद् इत्य् आहयथेति । पाकाद्यर्थम् अपि प्रज्ज्वालितोऽग्निर् यथा काष्ठानि भस्मीकरोति, तथा रागादिनापि कथञ्चिन् मद्विषया सती भक्तिः समस्तपापानीति । भगवान् अपि स्वभक्तम् आश्चर्येण सम्बोधयतिअहो उद्धव विस्तरेण शृण्व् इति ॥१९॥

क्रमसन्दर्भः  अतः सर्वान् एव भक्तिभेदान् प्रशंसतियथेत्य् अष्टभिः । अथ पापघ्नत्वे तावद् अप्रारब्धपापघ्नत्वम् आहयथाग्निर् इति । अत्र दृष्टान्ते सुसमिद्धार्चिर् इतिवद् दार्ष्टान्तिके सुदृढा इत्य् अस्य शब्दस्यानुक्तेः, अदृढापि इत्य् उन्नीयते । अथैवोक्तं पाद्मपातालखण्डस्थवैशाख्यमाहात्म्ये च

यथाग्निः सुसमृद्धार्चिः करोत्य् एधांसि भस्मसात् ।
पापानि भगवद्भक्तिस् तथा दहति तत्क्षणात् ॥ [प.पु. ५.८५.३१] इति ।

यद्यपि हरिर् इत्य् अवशेनापि पुमान् नार्हति यातनार्थम् [भा.पु. ६.२.१५] इत्य् आदौ लिङादिप्रत्ययविरहेऽपि पूषाप्रविष्टभागो यद् आग्नेयाष्टाकपालो भवति [यजुर्वेद] इत्य् आदिवद् विधित्वम् अस्ति । तस्माद् भारत सर्वात्मा [भा.पु. २.१०.५] इत्य् आदौ च साक्षाद् विधिश्रवणम् अप्य् अस्ति । “तस्माद्” इति हेतुनिर्देशश् चाकरणे दोषं क्रोडीकरोति । तथापि विधिसापेक्षेयं न भवतीति तथाभूतस्वभावाग्निलक्षणवस्तुदृष्टान्तेन सूचितम् । अत एव यान् आस्थाय [भा.पु. ११.२.३३] इत्य् आदिकम् अपि दृश्यते । सुसमिद्धार्चिर् इत्य् अनेन साधनान्तरसापेक्षत्वम् अशक्यसाध्यत्वं विलम्बितत्वं च निराकृतम् । तद् एव व्यक्तं पाद्मे “तत्क्षणाद्” इति ।

यद् वा, यथा मद्विषया भक्तिर् यथा कथञ्चिच् छ्रवणादिलक्षणा [भक्त्याभासरूपा] समस्तानि पापानीति ॥१९॥ [भक्तिसन्दर्भ १२५]

विश्वनाथः  तस्याजितेन्द्रियताजन्यपापस्य भक्तिर् एव विनाशिकास्तीत्य् अत्र दृष्टान्तो यथाग्निर् इति । हे उद्धवेति । त्वम् अत्रोद्धवम् एव लभस्वेति भावः ॥१९॥

 +++

॥ ११.१४.२० ॥

न साधयति मां योगो न साङ्ख्यं धर्म उद्धव ।
न स्वाध्यायस् तपस् त्यागो यथा भक्तिर् ममोर्जिता ॥

श्रीधरः  अत एवम्भूतं श्रेयो नान्यद् अस्तीत्य् आहन साधयतीति द्वाभ्याम् ॥२०॥

सनातनः (हरिभक्तिविलासः ११.६०१)  न साधयति न वशीकरोति । ऊर्जिता परमसमर्था ॥२०॥

क्रमसन्दर्भः  न साधयति न वशीकरोति । तपो ज्ञानम् । त्यागः सन्न्यासः । मत्साधनार्थं प्रयुक्तोऽपि योगादिस् तथा मां न साधयति । वशयन् नोन्मुखं करोति । यथोर्जिता [ज्ञानकर्माद्यनावृता तीव्रा प्रबलोत्तमेति यावत्] भक्तिः साधनात्मिका ॥२०॥

विश्वनाथः  ननु भक्तिर् यथा त्वत्प्राप्तिसाधनं तथा ज्ञानयोगादिकम् अपीति केनांशेन भक्तेर् उत्कर्ष इत्य् अत आहनेति द्वाभ्याम् । न साधयति न मत्प्राप्तिसाधनं भवति ऊर्जिता ज्ञानकर्माद्यनावृतत्वेन प्रबला तीव्रेत्य् अर्थः ॥२०॥

 +++

॥ ११.१४.२१ ॥

भक्त्याहम् एकया ग्राह्यः श्रद्धयात्मा प्रियः सताम् ।
भक्तिः पुनाति मन्निष्ठा श्वपाकान् अपि सम्भवात् ॥

श्रीधरः  श्रद्धया या भक्तिस् तया । सम्भवाज् जातिदोषाद् अपीत्य् अर्थः ॥२१॥

सनातनः (हरिभक्तिविलासः ११.६०२)  श्रद्धया या भक्तिस् तया, सतां भक्तानां प्रिय आत्मा आत्मनोऽपि सकाशात् प्रिय इत्य् अर्थः । यद् वा, आत्मापि अप्रियो यस्मात् स परमप्रियतम इत्य् अर्थः ॥२१॥

क्रमसन्दर्भः  श्रद्धया भक्त्याश्रद्धापूर्विकया केवलया भक्त्या त्व् अहम् एव ग्राह्यः, क्रमाद् वशीकार्यः । सैव मन्निष्ठा मयि दार्ढ्यं गता सती ।

अत्रैव विवेचनीयम् । यद्यप्य् अस्य वाक्यस्यैकादशचतुर्दशाध्यायप्रकरणे साध्यसाधनभक्त्योर् अविविक्ततयैव महिमनिरूपणम् इति साधनपरत्वं दुर्निर्णेयं, तथापि फलभक्तिमहिमद्वारापि साधनमहिमपरत्वम् एव यत्रेदृशम् अपि फलं भवतीति । वदन्ति कृष्ण श्रेयांसि [भा.पु. ११.१४.१] इत्य् आदिप्रश्नम् आरभ्य साधनस्योपक्रान्तत्वात् । यथा यथात्मा परिमृज्यतेऽसौ मत्पुण्यगाथाश्रवणाभिधानैः । [भा.पु. ११.१४.२६] इत्य् आदिना तस्यैवोपसंहृतत्वाच् च । विशेषस् तु तत्र बाध्यमानोऽपि मद्भक्तो [भा.पु. ११.१४.१८] इत्य् आदिकं धर्मः सत्यदयोपेतः [भा.पु. ११.१४.२२] इत्याद्यन्ततदीयम् उक्तप्रकरणं प्रायसाधनमहिमपरम् एव । तत्र बाध्यमानोऽपि इति पद्यं साध्यभक्तौ जातायां बाध्यमानत्वायोगात्

दधति सकृन् मनस् त्वयि य आत्मनि नित्यसुखे
न पुनर् उपासते पुरुषसारहरावसथान् ॥ [भा.पु. १०.८७.३५] इत्य् उक्तेः ।

विषयाविष्टचित्तानां विष्ण्वावेशः सुदूरतः ।
वारुणीदिग्गतं वस्तु व्रजन्न् ऐन्द्रीं किम् आप्नुयात् ॥

इति विष्णुपुराणाच् च तन्महिमपरत्वेन गम्यते । अत्रैव तद् वक्ष्यते

कथं विना रोमहर्षं द्रवता चेतसा विना ।
विनानन्दाश्रुकलया शुध्येद् भक्त्या विनाशयः ॥ [भा.पु. ११.१४.२३] इत्य् अनेन,

मद्भक्तियुक्तो भुवनं पुनाति [भा.पु. ११.१४.२४] इति कैमुत्यवाक्येन च साध्यभक्तेः संस्कारहारित्वम् । ततो विषया एव बाध्यमाना भवन्तीति ।

अथ यथाग्निः सुसमृद्धार्चिः [भा.पु. ११.१४.१९] इति पद्यं नामाभासादेः सर्वपापक्षयकारित्वप्रसिद्धेस् तत्परम् । अथ न साधयति मां योगः [भा.पु. ११.१४.२०] इत्य् एतत् सार्धपद्यं योगादीनां साधनरूपाणां प्रतियोगित्वेन निर्दिष्टत्वात् श्रद्धासहायत्वेन विधानाच् च तत्परम् । साध्यायां श्रद्धोल्लेखः पुनरुक्त इति । यद्यपि फलभक्तिद्वारैव तद्वशीकारित्वं तस्यास् तथाप्य् अत्र साधकरूपाया मुख्यत्वेन प्रातत्वात् तत्रैवोदाहृतम् ।

किं वा
अस्त्व् एवम् अङ्ग भगवान् भजतां मुकुन्दो
मुक्तिं ददाति कर्हिचित् स्म न भक्तियोगम् [भा.पु. ५.६.१८]

इति न्यायेन नावशः सन् प्रेमाणं ददातीति तस्या एव साक्षात् तद्गुणकत्वं ज्ञेयम् । अथ धर्मः सत्यदयोपेतः [भा.पु. ११.१४.२१] इति पद्यं च धर्मादिसाधनप्रतियोगित्वेन निर्देशात् । साध्यभक्तेर् एवान्यत्रापि तत्फलतयोदाहृतत्वाच् च तत्परम् । यत् तु कथं विना [भा.पु. ११.१४.२२] इत्य् आदिकं तच् च साधनभक्तिफलस्य शोधकत्वातिशयप्रतिपादनेन तत्परम् इति । तस्मात् साध्व् एव बाध्यमानोऽपि [भा.पु. ११.१४.१७] इत्य् आदिपद्यानि तत्प्रसङ्गे दर्शितानि ॥२१॥ [भक्तिसन्दर्भः १४७]

विश्वनाथः  यथेति । स्ववाक्येन प्राप्तं योगादीनाम् अपि स्वप्राप्तिसाधनत्वम् आशङ्क्याहभक्त्येति । एकया न त्व् अन्येन योगादिनेत्य् अर्थः । तेन यद् अन्यत्र ज्ञानादीनाम् अपि ब्रह्मप्राप्तिसाधनत्वं श्रूयते तत्रस्था गुणभूता भक्तिर् एव तत्प्रापिकेति ज्ञेयम् । तद् एवं ज्ञानसत्कर्मादिकं भगवन्तं साधयितुम् असमर्थं केवलं पापनाशकतयैव सार्थकम् अभूद् इति स्थितम् । तत्रापि भक्तेर् यथा पापनाशकता न तथा ज्ञानादीनाम् इत्य् आहभक्तिर् इति सार्धेन । सम्भवात् जातिदोषाद् अपीति श्रीस्वामिचरणाः तेन प्रारब्धपापनाशकता भक्तेर् बुध्यते ॥२१॥

 +++

॥ ११.१४.२२ ॥

धर्मः सत्यदयोपेतो विद्या वा तपसान्विता ।
मद्भक्त्यापेतम् आत्मानं न सम्यक् प्रपुनाति हि ॥

श्रीधरः  भक्त्यभावेऽन्यत् साधनं व्यर्थम् इत्य् आह द्वाभ्यान्धर्म इति ॥२२॥

सनातनः (हरिभक्तिविलासः ११.५५७)  अपेतं रहितम् ॥२२॥

क्रमसन्दर्भः  धर्मो निष्कामः । विद्या शास्त्रीयं ब्रह्मज्ञानम् । तपसा तदीक्षणरूपचित्तैकाग्र्येण । मद्भक्त्या मत्प्रीतिकामनालक्षणया, न सम्यक् प्रपुनाति ।उक्तपारमेष्ठ्याद्यपुनर्भवपर्यन्तसर्ववासनातो न शोधयति ॥२२॥

विश्वनाथः  किं च, धर्मज्ञानादीनां पापनाशकत्वम् अपि भक्तिसाहित्येनैव । भक्तिराहित्येन तु किञ्चिन्मात्रम् एवेत्य् आहधर्म इति । विद्या ज्ञानम् ॥२२॥

 +++

॥ ११.१४.२३ ॥

कथं विना रोमहर्षं द्रवता चेतसा विना ।
विनानन्दाश्रुकलया शुध्येद् भक्त्या विनाशयः ॥

श्रीधरः  रोमहर्षादिकं विना कथं भक्तिर् गम्यते भक्त्या च विना कथम् आशयः शुद्धेद् इति ॥२३॥

सनातनः (हरिभक्तिविलासः ११.६४४)  रोमहर्षादिकं विना कथं भक्तिः प्रेमलक्षणा गम्यते ? भक्त्या च विना कथम् आशयः शुद्धेत् ? भक्त्येकपरः सदा सर्वत्र साक्षाद् इव श्रीकृष्णपरिस्फूर्तिमयो वा स्याद् इत्य् अर्थः ॥२३॥

क्रमसन्दर्भः  तद् एव व्यतिरेकेणाहकथम् इति । रोमहर्षस् तावद् यत् किञ्चिच् चेतोद्रवस्य चिह्नम् । आनन्दाश्रुकला तु विशिष्टस्य तस्य [चित्तद्रवस्य] चिह्नम् । चेतोद्रवस् तु भक्तेर् अन्तरङ्गस्वभाव इति तथा तथोक्तम् । रोमहर्षेणानन्दाश्रुकलया च विना कथं तारतम्येण चेतोद्रवोऽवगम्यते ? द्रवता चेतसा च विना कथं भक्तिर् आविर्भवति ? भक्त्या च विना कथम् आशयः शुध्येद् इति । एवं प्रीतेर् लक्षणं चित्तद्रवस् तस्य च रोमहर्षादिकम् । कथञ्चिज् जातेऽपि चित्तद्रवे रोमहर्षादिके वा न चेद् आशयशुद्धिस् तदापि न भक्तेः सम्यग् आविर्भाव इति ज्ञापितम् । आशयशुद्धिर् नाम चान्यतात्पर्यपरित्यागः प्रीतितात्पर्यं च अत एवअनिमित्ता स्वाभाविका [भा.पु. ३.२५.३२] इति तद्विशेषणम् ॥२३॥ [प्रीतिसन्दर्भ ६८६९]

विश्वनाथः  अन्तःकरणं तु सम्यक्तया भक्तिर् एव शोधयति, नान्यत् साधनम् । सा च भक्ती रोमाञ्चाद्यनुभवगम्येत्य् आहकथम् इति । भक्त्या हेतुना यद् द्रवच्चेतस् तेन विना कथं साधनान्तरेण रोमहर्षः, कथं वा आनन्दाश्रुकला । रोमहर्षं विना आनन्दाश्रुकलया च विना कथम् आशयः शुद्ध्येद् इत्य् अन्वयः । यद् उक्तं कलियुगपावनावतारेण श्रीभगवता

श्रुतम् अप्य् औपनिषदं दूरे हरिकथामृतात् ।
यन् न सन्ति द्रवच्चित्तकम्पाश्रुपुलकादयः ॥ [पद्या. ३९] इति ।

तेन निष्कामकर्मयोगादयो बहुप्रमाणसिद्धा अन्तःकरणस्य शोधकास् तावद् भवन्तु, किन्तु तस्य येन कषायेण भगवदपरोक्षानुभवो न भवति तत् कषायं तु प्रेमभक्तिर् एव ज्वालयति, न तु ज्ञानाग्निर् अपीति भावः ॥२३॥

 +++

॥ ११.१४.२४ ॥

वाग् गद्गदा द्रवते यस्य चित्तं
रुदत्य् अभीक्ष्णं हसति क्वचिच् च ।
विलज्ज उद्गायति नृत्यते च
मद्भक्तियुक्तो भुवनं पुनाति ॥

मध्वः  चित्तद्रवस् तथ्आ स्थैर्यं प्रस्आदो भक्तिलक्ष्अण्अम् ।
आधिक्ये न तु तत्रापि स्थैर्यम् एव विशेषतः ॥
दम्भस्य चलभक्तेश् च यन्मादश्चादिकं भवेत् ।
दम्भादिपरिहारार्थं निगृह्णीयाच् च धीरधीः ॥
अत आध्यात्मिकक्लेशैर् आधिभूताधिदैविकैः ।
वाक्यैश् च वेदतन्त्राद्यैर् उपदेशैश् च तादृशैः ॥
बलवच्छासनैर् वापि यस्य भक्तिर् न चाल्यते ।
स एव परमो भक्तो विष्णोर् हृदयवल्लभः ॥ इति भक्तिविवेके ॥२४॥

श्रीधरः  किं च, भक्तिः स्वाश्रयं शोधयतीति किं वक्तव्यं, यतो गद्गदवागादिलक्षणो मद्भक्तियुक्तो लोकं सर्वं पुनातीत्य् आहवाग् इति ॥२४॥

सनातनः (हरिभक्तिविलासः ११.६४५)  किं च, भक्तिः स्वाश्रयं शोधयतीति किं वक्तव्यं ? यतो गद्गदवागादिलक्षणमत्प्रेमभक्तियुक्तो लोकं सर्वं पुनातीत्य् आहवाग् इति । गद्गदा गद्गदस्वरयुक्ता, अभीक्ष्णं रुदतीति प्रेमपरिपाकस्वभावेन निरन्तरविरहाद्युत्पत्तेः । क्वचित् कदाचित् । अस्य परेणेत्य् अन्वयः । पुनाति संसारमलात् अद्वैतदुर्वासनमलाद् वा शोधयति, भगवद्भक्तिप्रवर्तनात्, भगवन्मयता सम्पादनाद् वा, इति लक्षणं माहात्म्यं चोक्तम् ॥२४॥

क्रमसन्दर्भः  मद्भक्तियुक्तो मत्प्रेमातिशयपात्रश् चेद् भुवनम् अपि पुनाति, किम् उताशयं, सङ्गिनः, ग्रामं, देशं, मण्डलं, वर्षं, द्वीपादिकं चेत्य् अर्थः ॥२४॥ [प्रीतिसन्दर्भ ३७]

विश्वनाथः  प्रेमभक्तियुक्तो जनस् तु स्वम् उद्धरतीति किं चित्रं, यतो भूर्लोकम् अप्य् उद्धरतीत्य् आहवाग् इति । यस्य वाग् गद्गदा गद्गदाकारा अस्पष्टाक्षरेत्य् अर्थः । द्रवते द्रवति, यतश् चित्तद्रवाच् चित्तम् अभीक्ष्णं रुदति रोदिति । अभीक्ष्णम् औत्कण्ठ्येन जाज्वल्यमानत्वाद् इति भावः । क्वचिच् चेति सर्वत्रान्वेति । द्रवच्चित्तस् तु सार्वदिक एव ॥२४॥

 +++

॥ ११.१४.२५ ॥

यथाग्निना हेम मलं जहाति
ध्मातं पुनः स्वं भजते च रूपम् ।
आत्मा च कर्मानुशयं विधूय
मद्भक्तियोगेन भजत्य् अथो माम् ॥

श्रीधरः  अपि च भक्त्यैवात्मशुद्धिर् नान्यत इति सदृष्टान्तम् आहयथेति । यथाग्निना ध्मातं तापितम् एव हेम सुवर्णम् अन्तर्मलं जहाति न क्षालनादिभिः । स्वं निजं रूपं च भजते । कर्मानुशयं कर्मवासनाम् । मां भजते मद्रूपताम् आपद्यते ॥२५॥

सनातनः (हरिभक्तिविलासः ११.५९७)  भक्त्यैव सकलमलापगमतो भगवत्सङ्गमो नान्यथेति सदृष्टान्तम् आहयथेति । यथाग्निना ध्मातं तापितम् एव हेम सुवर्णम् अन्तर्मलं जहाति, न क्षालनादिभिः । स्वं निजं रूपं च भजते । कर्मानुशयं कर्मवासनाम् । मां भजते । मया सङ्गमम् आपद्यते ॥२५॥

क्रमसन्दर्भः  तया प्रीत्या तस्य महाप्रेम्णः प्राप्तिक्रमं सदृष्टान्तम् आहयथेति । तथा मद्भक्तियोगेन मत्प्रीत्या कर्मानुशयं विधूय ततः शोधयित्वाथो कार्त्स्न्येन भजतिमहाप्रेमाविर्भावात् पूर्णां सेवापद्धतिं प्राप्नोतीत्य् अर्थः ॥२५॥

विश्वनाथः  किं च, भक्त्यैवात्मशुद्धिर् नान्यत एवेति सदृष्टान्तम् आहयथेति । यथाग्निना ध्मातं तापितम् एव हेम सुवर्णम् अन्तर्मलं जहाति, न क्षालनादिभिः । स्वं निजं रूपं च भजते । तथैवात्मा जीवः कर्मानुशयं कर्मवासनात्मकं मलं विधूयाथो मदीयलोके मां भजति साक्षद् एव सेवते ॥२५॥

 +++

॥ ११.१४.२६ ॥

यथा यथात्मा परिमृज्यतेऽसौ
मत्पुण्यगाथाश्रवणाभिधानैः ।
तथा तथा पश्यति वस्तु सूक्ष्मं
चक्षुर् यथैवाञ्जनसम्प्रयुक्तम् ॥

श्रीधरः  ननु ब्रह्मविद् आप्नोति परम् [तै.उ. २.१.१] तम् एव विदित्वातिमृत्युम् एति [श्वे.उ. ६.१५] इत्य् आदिश्रुतिभ्यो ज्ञानाद् एवाविद्यानिवृत्त्या त्वत्प्राप्तिर् अवगम्यते कुतो भक्तियोगेनेत्य् उच्यते । अत्राह यथा यतेति । आत्मा चित्तं परिमृज्यते शोद्यते मत्पुण्यगाथानां श्रवणैर् अभिधानैश् च । भक्तरेवावान्तरव्यापारो ज्ञानं न पृथग् इत्य् अर्थम् ॥२६॥

क्रमसन्दर्भः  आदिभजनम् आरभ्य क्रमं वदन् महाप्रेमपर्यन्ताविर्भावे पूर्ववन् निरपेक्षम् एव कारणम् आहयथा यथेति । तत्त्वं सूक्ष्मं मदीयस्वरूपरूपगुणलीलायाथार्थ्यं पश्यति । तद्दर्शनक्रमातिशयेन महाप्रेमाप्य् आविर्भवतीति भावः ॥२६॥

विश्वनाथः  आदिभजनम् आरभ्य केवलया भक्त्यैवात्मशोधनतारतम्येन श्रवणकीर्तनस्मरणादितारतम्यात् मन्माधुर्यानुभवतारतम्यं प्राप्नोतीत्य् आहयथा यथेति । तत्त्वसूक्ष्मं तत्त्वं मद्रूपलीलादिस्वरूपं सूक्ष्मं तन्माधुर्यानुभवविशेषं तयोर् द्वन्द्वैक्यम् । यद् वा, सूक्ष्मं तत्त्वं पूर्वनिपाताभाव आर्षः । चक्षुर् यथेति प्रथमम् अन्धात् काणोऽप्य् उत्तमस् तस्मात् चक्षुष्मान् चक्षुष्मतोऽपि सिद्धाञ्जनरसाञ्जितनेत्रः सूक्ष्मं पश्यति ॥२६॥

 +++

॥ ११.१४.२७ ॥

विषयान् ध्यायतश् चित्तं विषयेषु विषज्जते ।
माम् अनुस्मरतश् चित्तं मय्य् एव प्रविलीयते ॥

श्रीधरः  किं च ज्ञानं नाम चित्तस्य मदाकारपरिणामः, स च मां भजतः स्वभावत एव भवति, न च यत्नान्तरम् अपेक्षत इति सदृष्टान्तम् आहविषयान् इति ॥२७॥

क्रमसन्दर्भः  तस्माद् भक्तिर् एवाभ्यसनीयेत्य् उपसंहरन्न् आहविषयान् इति द्वाभ्याम् ॥२७॥

विश्वनाथः  तादृशश्रवणकीर्तनस्मरणादिनिष्ठानां तद्भक्तानां चित्तं त्वयि कीदृशं स्याद् इत्य् अत आहविषयान् इति । विषयध्यानासक्तं चित्तं यथा विषयमाधुर्यनिमग्नं दृष्टं, तथैव मदीयध्यानासक्तं मन्माधुर्यमात्रनिमग्नं स्यात् ॥२७॥

 +++

॥ ११.१४.२८ ॥

तस्माद् असदभिध्यानं यथा स्वप्नमनोरथम् ।
हित्वा मयि समाधत्स्व मनो मद्भावभावितम् ॥

श्रीधरः  यस्माद् अन्यसाधनं तत्फलं च स्वप्नमनोरथवद् असदभिध्यानमात्रं तस्मात् तद् विहाय मय्य् एव मनः समाहितं कुर्व् इति प्रकरणार्थम् उपसंहरतितस्माद् इति । मद्भावभावितं मद्भावेन भजनेनैव शोधितम् ॥२८॥

क्रमसन्दर्भः  न व्याख्यातम्.

विश्वनाथः  यस्माद् अन्यत् साधनं तत् फलं च स्वप्नमनोरथवद् असदभिध्यानमात्रं, तस्मात् तद् विहाय केवलयैव भक्त्या, मय्य् एव मनः समाहितं कुर्व् इति प्रकरणार्थम् उपसंहरतितस्माद् इति श्रीस्वामिचरणाः । मद्भावेन मद्भावनयैव भावयुक्तीकृतम् ॥२८॥


 +++

॥ ११.१४.२९ ॥

स्त्रीणां स्त्रीसङ्गिनां सङ्गं त्यक्त्वा दूरत आत्मवान् ।
क्षेमे विविक्त आसीनश् चिन्तयेन् माम् अतन्द्रितः ॥

मध्वः  केशवे त्व् अन्यथा बुद्धिः सैव स्त्री सम्प्रकीर्तिता ।
त्रिकालदुःखदत्वेन पुंसा सह निवासनात् ॥
जुष्टत्वाद् योषिद् इत्य् उक्ता वननाद् वनितेति च ।
प्रमादकरणत्वात् तु प्रमदेति च गीयते ॥
त्जजेत् तत्सङ्गिनां सङ्गं बुभूषुः पुरुषः सदा ।
न तादृशश् क्वचिद् दोषः पुरुषस्यास्खावहः ॥
क्षुद्रपापानि पापानि चोपपातकपातके ।
महापातकनामानि सुमहापातकान्य् अपि ॥
तथा स्वतिमहान्तीति पातकानि विदो विदुः ।
पिपीलिकावद् आदीनि क्षुद्रपापोदितानि च ॥
पापम् अस्थिमतां हत्या फलचौर्यादिर् एव वा ।
परदारादिकं चापि ह्य् उपपातकसञ्ज्ञितम् ॥
पातकं शूद्रहत्यादि ब्रह्महत्यादिकं महत् ।
देवस्वहरणादीनि सुमहान्ति विदो विदुः ॥
देवावज्ञा सतां चैव ततोऽपि सुमहत्तरा ।
महन्महत्तरा तस्य अवज्ञा केशवे तु या ॥
केशवस्य समोऽस्तीति केशवोऽहम् इत्य् अपि ।
ब्रह्माद्याः केशवात्मानः श्रीर् वा त्रिगुण इत्य् अपि ॥
मुक्तस्य तद्भावमतिर् अरूपत्वमतिस् तथा ।
त्रिगुणात्मकदेहोऽस्याप्य् अस्तीत्य् अपि तु या मतिः ॥
जन्ममृत्यादिबुद्धिर् वा दुःखज्ञानादिबोधनम् ।
तस्यापि परतन्त्रत्वविज्ञानं च तदुत्तमः ॥
अस्तीति या मतिस् तस्य वशाद् अन्यस्य कस्यचित् ।
अस्तीति भावनेत्य् आद्या अवज्ञा सम्प्रकीर्तिता ॥ इति धर्मविवेके ॥

अवजानन्ति मां मूढा मानुषीं तनुम् आश्रितम् ।
परं भावम् अजानन्तो मम भूतमहेश्वरम् ॥ [गीता ९.११] इत्य् आदि च ।

बाध्यमानोऽपि मद्भक्तः [भा.पु. ११.१४.१८] इत्य् आदि च ।

परदारदृशिः प्रोक्ता क्षुद्रपातकसञ्ज्ञिता ।
उपपातकं तद्गतिश् च वर्णवाहेषु पातकम् ॥
महापातकसञ्ज्ञं तु पित्रादेर् दारधर्षणम् ।
दारदृष्टिस्वोत्तमानां मानुषाणां स्वभावतः ॥
सुमहापातकं प्रोक्तं तद्गतिः सुमहत्तरः ।
ऋषिदारेषु मनस्ये गतिर् एव ततोऽधिकः ।
किम् उ विस्णोस् ततो योषित्सङ्गस्य व्यत्ययस्थितेः ।
न समं पातकं क्वापि नहि स्वस्त्र्यभिगामिनः ॥
अवज्ञाता माधवाद् एतस्मात् तं दूरतस् त्यजेत् ।
मानुषेषु तु दुःखित्वं क्षुद्र पापफलं स्मृतम् ॥
पापात् तु वर्णबाह्यत्वं तिर्यग्योनिगतिस् तथा ।
सहस्रवर्षनरकं क्षुद्रपातकजं फलम् ॥
उपपातकतश् चापि नरकं युगमात्रकम् ।
चतुर्युगावसानं तु पातकस्य फलं स्मृतम् ॥
महापातकजन्यं च कल्पावधिसमीरितम् ।
सुमहापातकाच् चापि यावद् ब्रह्मलयो भवेत् ॥
तत्पराणां पातकाणां फलम् अन्धस् तमः स्मृतम् ।
अधोऽधो दुःखबहुलं विष्णुदाराभिमर्षणात् ॥
वधा अपि हि दारस्य धर्षणं कोपकारणम् ।
तस्माद् देवाः सदा वन्द्या अग्निवन् नाभिकामत ॥ इति धर्मतत्त्वे ॥२९३०॥

श्रीधरः  विशेषतो वात्स्यायनाद्युक्तकाममार्गाः परित्याज्या इत्य् आहस्त्रीणाम् इति । आत्मवान् धीरः सन् । क्षेमे निर्भये देशे । विविक्ते विजने ॥२९॥

क्रमसन्दर्भः  तत्र पूर्वां प्रक्रियाम् आहस्त्रीणाम् इति ॥२९॥

विश्वनाथः  विशेषतो वात्स्यायनाद्युक्ताः काममार्गास् त्याज्या इत्य् आहस्त्रीणाम् इति । यत आत्मवान् धृतियुक्तः, तेषां सङ्गे सति धृतिर् न तिष्ठेद् इति भावः । क्षेमे निर्भयदेशे । विविक्ते निर्जने ॥२९॥

+++

॥ ११.१४.३० ॥

न तथास्य भवेत् क्लेशो बन्धश् चान्यप्रसङ्गतः ।
योषित्सङ्गाद् यथा पुंसो यथा तत्सङ्गिसङ्गतः ॥

श्रीधरः  एतद् उपपादयतिन तथेति । अस्य पुंसो यथा तत्सङ्गिसङ्गतः क्लेशो भवेत् । यथा च बन्धो योषित्सङ्गतस् तथान्यप्रसङ्गतो न भवेद् इति ॥३०॥

क्रमसन्दर्भः  क्लेशो बन्धश् चेति उभाव् अपि उभयार् योज्यौ तत्सङ्गिसङ्गोऽपि ह्य् आदिकारणम् इति ॥३०॥

विश्वनाथः  यथा तत् सङ्गिसङ्गत इति । योषित्सङ्गिसङ्गत्यागे भूयान् एव यत्नः कर्तव्यः । अतो योषित्सङ्गे लज्जा स्वीया प्रतिष्ठा च बाधिकास्ति । तत्सङ्गिसङ्गे तु प्रायस् ते अपि न बाधिके, परं च योषित्सङ्गी यथा तत्कथाभिस् तस्याम् आसञ्जयति लज्जाभयादिकम् अपि त्याजयति, न तथा योषिद् अपीत्य् अत उत्तरत्र तन्निर्देशः ॥३०॥

 +++

॥ ११.१४.३१ ॥

श्रीउद्धव उवाच
यथा त्वाम् अरविन्दाक्ष यादृशं वा यदात्मकम् ।
ध्यायेन् मुमुक्षुर् एतन् मे ध्यानं त्वं वक्तुम् अर्हसि ॥

श्रीधरः  मां चिन्तयेद् इत्य् उक्तम् । तत्प्रकारं पृच्छतियथेति ध्यानाङ्गप्रश्नः, यादृशम् इति ध्येयविशेषणप्रश्नः । यदात्मकम् इति यस्य तानि विशेषणानि तत्स्वरूपप्रश्नः । एतन् मे ध्यानं मे वक्तुम् अर्हसीति पाठः । तत्रायम् अर्थःमुमुक्षुस् त्वं यथा ध्यायेत्, तन् मे वक्तुम् अर्हसीति जिज्ञासोः कथनाय । मे पुनर् एतत् त्वद्दास्यम् एव पुरुषार्थः, न तु ध्यानेन कृत्यम् अस्तीति । तद् उक्तम्, त्वयोपभुक्तस्रग्गन्धः [भा.पु. ११.६.४६] इत्य् आदि । “त्वं वक्तुम् अर्हसि” इति पाथः सुगमः ॥३१॥

क्रमसन्दर्भः  तत्र मुमुक्षूणां तत्प्रकारं पृच्छतियथेति । परार्थः प्रश्नः सर्वेषां मार्गाणां तारतम्यज्ञानेन स्वमार्गोत्कर्षज्ञानं भवतीति भावेन, यथाग्रे सिद्धीनाम् अपि एवम् अन्यत्रापि ॥३१॥

विश्वनाथः  भक्तिं विना किम् अपि साध्यं न सिध्यतीति भगवद्वाक्यान् निश्चित्य सर्वेषां मार्गाणां प्रकारज्ञानं विना स्वमार्गोत्कर्षज्ञानम् अतिसुखदं न भवतीति भावेन मोक्षाकाङ्क्षिणो ध्यानभक्तेः प्रकारादीन् पृच्छति । यथेति तत्र प्रकारप्रश्नः, यादृशम् इति ध्येयविशेषप्रश्नः, यदात्मकम् इति ध्येयस्वरूपप्रश्नः । तत्र मे इत्य् अस्य पौनरुक्त्याद् एव व्याख्येयम् । यथा मुमुक्षुस् तां ध्यायेत् तन् मे वक्तुम् अर्हति ।

ननु मुमुक्षोर् ध्यानेन पृष्टेन तवैकान्तिकभक्तस्य किम् ? तस्मात् यथा त्वाम् अहं ध्यायामि, तद्वद् इत्य् एवं पृच्छताम् इत्य् अत आहमे मम तु एतद्ध्यानम् इति संहतपाणिद्वयेन तस्य चरणद्वयं दर्शयति । “ध्यानं त्वं वक्तुम् अर्हसि” इति पाठः सुगमः ॥३१॥

 +++

॥ ११.१४.३२ ॥

श्रीभगवान् उवाच
सम आसन आसीनः सहकायो यथासुखम् ।
हस्ताव् उत्सङ्ग आधाय स्वनासाग्रकृतेक्षणः ॥

श्रीधरः  तत्र ध्यानाङ्गत्वेनासनप्राणायामप्रकारम् आहसम इति चतुर्भिः । समे नात्युच्छ्रिते नातिनीचे आसने कम्बलादौ समकायः सन् । यथासुखम् आसीन इति नास्ति स्वस्तिकादिनियम इत्य् उक्तम् । नासाग्रनिरीक्षणं च चित्तस्थैर्याय, अन्तर् लक्ष्योऽबहिर् दृष्टिः स्थिरचित्तः सुसंयतः इति योगशास्त्रोक्तेः ॥३२॥

क्रमसन्दर्भः  सम इति सार्धकम् । सुखम् आसीन इति तदङ्गभूतस्वस्तिकादिषु मध्ये एकं कुर्याद् इत्य् उक्तम् ॥३२॥

विश्वनाथः  स्वनासाग्रकृतेक्षण इति चित्तस्थैर्याय, अन्तर् लक्ष्योऽबहिर् दृष्टिः स्थिरचित्तः सुसंयतः इति योगशास्त्रोक्तेः ॥३२॥

 +++

॥ ११.१४.३३ ॥

प्राणस्य शोधयेन् मार्गं पूरकुम्भकरेचकैः ।
विपर्ययेणापि शनैर् अभ्यसेन् निर्जितेन्द्रियः ॥

श्रीधरः  विपर्ययेण रेचकपूरककुम्भकक्रमेणापि । यद् वा, वामनाड्या पूरितं दक्षिणया त्यजेत् तया वा पूरितं वामयेत्य् एवं विपर्ययेण । यथोक्तं योगे

इडया पूरयेद् वायुं त्यजेत् पिङ्गलया ततः ।
पिङ्गलापूरितं वायुम् इडया च परित्यजेत् ॥ इति ।

निर्जितेन्द्रिय इति प्रत्याहार उक्तः ॥३३॥

क्रमसन्दर्भः  विपर्ययेणेत्य् अर्धकम् । टीकायाम् इडयेत्य् आदिवाक्ये च तदनुरुपम् एवावृत्य योजना कार्या ॥३३॥

विश्वनाथः  विपर्ययेण रेचकपूरककुम्भकक्रमेण ॥३३॥

 +++

॥ ११.१४.३४ ॥

हृद्य् अविच्छिन्नम् ओङ्कारं घण्टानादं बिसोर्णवत् ।
प्राणेनोदीर्य तत्राथ पुनः संवेशयेत् स्वरम् ॥

श्रीधरः  प्राणायामो द्विविधःसगर्भोऽगर्भश् चेति । तत्र श्रेष्ठत्वात् प्रणवगर्भम् आहहृदीति द्वभ्याम् । मूलाधाराद् आरभ्याविच्छिन्नं सन्ततं घाण्टानादतुल्यम् ओङ्कारं हृदि संस्थितं प्राणेनोदीर्योर्ध्वं द्वादशान्तपर्यन्तं नीत्वा । कथम् ? बिसोर्णवत् कमलनालतन्तुवत् । तत्र मात्रातीते स्वरं पञ्चदशं बिन्दुं संवेशयेत् । अथ पुनर् इत्य् अस्य तं च बिन्दुशिरस्कं कुर्याद् इत्य् अर्थः ।

यद् वा, मूलाधाराद् आरभ्य मूर्धान्तपर्यन्तं बिसतन्तुवत् सूक्ष्मम् अविच्छिन्नं सन्ततं हृदि मनसि प्राणेनोदीर्याभिव्यज्याथ पुनस् तत्र ओङ्कारे घण्टानादतुल्यं स्वरम् उदात्तं नादं स्थिरीकुर्याद् इति ॥३४॥

क्रमसन्दर्भः  हृदीति तैः तत्र द्वादशान्तं द्वादशाङ्गुलपर्यन्तम् अनाहतम् इत्य् अर्थः । बिन्दुशिरस्कम् इत्य् अत्र नादशिरस्कम् इत्य् एव वाच्यम् । पौनरुक्त्यात् नादस्य तदङ्गत्वेनावश्यवाच्यत्वाच् च ॥३४॥

विश्वनाथः  हृदीति । मूलाधाराद् आरभ्य अविच्छिन्नं सन्ततं घाण्टानादतुल्यम् ओङ्कारं हृदि स्थितं प्राणेनोदीर्य ऊर्ध्वं द्वादशाङ्गुलपर्यन्तं नीत्वा । कथम् ? बिसोर्णवत् कमलनालतन्तुवत् । अथ पुनस् तत्र स्वरं नादं बिन्दुं वा संवेशयेत् स्थिरीकुर्यात् ॥३४॥

 +++

॥ ११.१४.३५ ॥

एवं प्रणवसंयुक्तं प्राणम् एव समभ्यसेत् ।
दशकृत्वस् त्रिषवणं मासाद् अर्वाग् जितानिलः ॥

मध्वः  उपास्यप्राणतोऽनुज्ञां हृदिस्थात् प्राप्य सेवतः ।
अनुज्ञानन्तरं मासाद् वशे प्राणो भविष्यति ॥
प्रसादभाक्त्वं सम्प्रोक्तं प्राणविष्ण्वोर् जयस् त्व् इति ।
नहि सर्वविजेतारौ विजयौ केनचित् क्वचित् ॥
अपेक्षितं फलं ये दीयते तज्जितं त्व् इति ।
यथा जिता वसुमती यथा मोक्षपदं जितम् ॥ इति प्रभञ्जने ॥३५॥

श्रीधरः  मासाद् अर्वाक् जितानिलो भवति ॥३५॥

क्रमसन्दर्भः  न व्याख्यातम्.

विश्वनाथः  मासाद् अर्वाक् मासाद् बहिर् एव ॥३५॥

 +++

॥ ११.१४.३६ ॥

हृत्पुण्डरीकम् अन्तःस्थम् ऊर्ध्वनालम् अधोमुखम् ।
ध्यात्वोर्ध्वमुखम् उन्निद्रम् अष्टपत्रं सकर्णिकम् ॥

श्रीधरः  एवं ध्यानाङ्गम् उक्त्वा यादृशम् इत्य् अस्योत्तरं वक्तुं ध्येयपीठम् आहहृत्पुण्डरीकम् इति सार्धेन । अन्तःस्थं देहान्तर्वर्ति । ऊर्ध्वनालम् अधोमुखं मुकुलितं च कदलीपुष्पसङ्काशं यद् अस्ति, तद् विपरीतं ध्यात्वेत्य् अर्थः ॥३६॥

क्रमसन्दर्भः  न व्याख्यातम्.

विश्वनाथः  हृत्पुण्डरीकं मन एव कमलम् । तच् च बहिर् अपि यातीति व्यावर्तयतिअन्तःस्थं देहान्तर्वर्ति । ऊर्ध्वनालम् अधोमुखं मुकुलितं च कदलीपुष्पसङ्काशं यद् अस्ति, तद् विपरीतं ध्यायेद् इत्य् अर्थः ॥३६॥

 +++

॥ ११.१४.३७ ॥

कर्णिकायां न्यसेत् सूर्य सोमाग्नीन् उत्तरोत्तरम् ।
वह्निमध्ये स्मरेद् रूपं ममैतद् ध्यानमङ्गलम् ॥

श्रीधरः  न्यसेच् चिन्तयेत् । सविशेषणं ध्यानम् आहवह्निमध्य इति षड्भिः । ध्यानमङ्गलं ध्यानस्य शुभं विषयम् ॥३७॥

क्रमसन्दर्भः  न व्याख्यातम्.

विश्वनाथः  न्यसेत् सञ्चिन्तयेत् । ध्यानमङ्गलं ध्यानस्य शुभं विषयम् ॥३७॥

 +++

॥ ११.१४.३८ ॥

समं प्रशान्तं सुमुखं दीर्घचारुचतुर्भुजम् ।
सुचारुसुन्दरग्रीवं सुकपोलं शुचिस्मितम् ॥

श्रीधरः  समम् अनुरूपावयवम् । दीर्घाश् चारवश् चत्वारो भुजा यस्मिंस् तत् । सुचारु अतिरम्यम् ॥३८॥

क्रमसन्दर्भः  न व्याख्यातम्.

विश्वनाथः  समम् अनुरूपावयवम् । प्रशान्तम् अनुग्रम् ॥३८॥

 +++

॥ ११.१४.३९ ॥

समानकर्णविन्यस्तस्फुरन्मकरकुण्डलम् ।
हेमाम्बरं घनश्यामं श्रीवत्सश्रीनिकेतनम् ॥

श्रीधरः  समानयोः कर्णयोर् विन्यस्ते स्फुरती मकराकारे कुण्डले यस्मिंस् तत् । श्रीवत्सश्रियोर् निकेतनं वक्षसि दक्षिणवामतः । ताभ्यां युक्तम् इत्य् अर्थः ॥३९॥

क्रमसन्दर्भः  न व्याख्यातम्.

विश्वनाथः  श्रीवत्सश्रियौ वक्षोदक्षिणवामस्थे नितरां केतने असाधारणचिह्ने यस्य तम् ॥३९॥

 +++

॥ ११.१४.४० ॥

शङ्खचक्रगदापद्म वममालाविभूषितम् ।
नूपुरैर् विलसत्पादं कौस्तुभप्रभया युतम् ॥

न कतमेनापि व्य्आख्य्आतम् ।

 +++

॥ ११.१४.४१ ॥

द्युमत्किरीटकटक कटिसूत्राङ्गदायुतम् ।
सर्वाङ्गसुन्दरं हृद्यं प्रसादसुमुखेक्षणम् ।
सुकुमारम् अभिध्यायेत् सर्वाङ्गेषु मनो दधत् ॥

श्रीधरः  द्युमद्भिः किरीटादिभिर् आ समन्ताद् युतम् अलङ्कृतम् । प्रसादेन शोभनं मुखम् ईक्षणं च यस्मिंस् तत् । सुकुमारम् अतिकोमलम् ॥४१॥

क्रमसन्दर्भः  न व्याख्यातम्.

विश्वनाथः  आयुतं समन्ताद् अलङ्कृतम् ॥४१॥

 +++

॥ ११.१४.४२ ॥

इन्द्रियाणीन्द्रियार्थेभ्यो मनसाकृष्य तन् मनः ।
बुद्ध्या सारथिना धीरः प्रणयेन् मयि सर्वतः ॥

मध्वः  व्योमेति व्याप्तशब्दः विशेषादु ततायत इति शब्दनिर्णये ।

व्योम्नि धारयेत् सर्वाङ्गेषु धारयेद् इत्य् अर्थः । तच् च धारणं त्यक्त्वा स्वत एव मनसस् तत्रैव समाहितत्वाद् अन्यत् किम् अपि न चिन्तयेत् ।

यावत् समग्रस्मरणम् अचलं केशवे भवेत् ।
समग्रं चिन्तयेत् तावद् यदा तु विचलेत् ततः ॥
प्रत्यङ्गधारणं कुर्यान् मनो यावत् समग्रगम् ।
प्रत्यङ्गाभ्यासतो यावत् समग्रेषु स्थिरं मनः ॥
तदा पुनः समग्रं तु धारयेत् यत्नतो बुधः ।
यदा तु धारणोत्साहं विना तत्राचलं मनः ॥
तिष्ठेत्य् उक्त्वा तदुद्योगं शङ्खचक्राम्बुजाङ्किते ।
आरूढचेताः परमे शृङ्गाराद्येकधामनि ॥
नैवान्यर्चितयेत् तस्मात् पूर्णानन्दाच् चतुर्भुजात् ।
यतोऽन्यस्मरणे तस्मान् मनश् चलति सुस्थिरम् ॥
धारणार्थप्रयत्नेन तस्मात् तद् उभयं त्यजेत् ।
यावत् स्वारूढचेताः स्याद् विष्णो रूपे चतुर्भुजे ॥ इति ध्यानयोगे ॥४२॥

श्रीधरः  सविशेषणं ध्यानम् उपसंहरतिइन्द्रियाणीति । प्रकर्षेण नयेत् । सर्वतः सर्वाङ्गयुक्ते ॥४२॥

क्रमसन्दर्भः  न व्याख्यातम्.

विश्वनाथः  सान्द्रध्यानार्थं मनस एकाग्रप्रकारम् आहइन्द्रियाणि चक्षुरादीनि । विषयेभ्यो रूपादिभ्यः सकाशात् मनसा आकृष्य मनस्य् एव प्रणयेत् । तन् मनो बुद्ध्या आकृष्य मयि सर्वतः सर्वाङ्गयुक्ते प्रणयेत् प्रकर्षेण नयेत् ॥४२॥

 +++

॥ ११.१४.४३ ॥

तत् सर्वव्यापकं चित्तम् आकृष्यैकत्र धारयेत् ।
नान्यानि चिन्तयेद् भूयः सुस्मितं भावयेन् मुखम् ॥

श्रीधरः  यादृशम् इत्य् अस्योत्तरत्वेन सविशेषणम् उक्त्वा यद् आत्मकम् इत्य् अस्योत्तरतया शनैर् विशेषणत्यागेन ध्यानम् एव समाधिपर्यन्तम् आहतद् इति त्रिभिः । एकत्राङ्गे । अन्यान्य् अङ्गानि न चिन्तयेत् । एकत्रेति यद् उक्तं तद् एवाङ्गं दर्शयतिसुस्मितम् इति ॥४३॥

क्रमसन्दर्भः  न व्याख्यातम्.

विश्वनाथः  सर्वव्यापकं सर्वाङ्गेषु सञ्चरत् चित्तं आकृष्य एकत्र एकस्मिन्न् अङ्गे, त्द् एवाहमुखम् इति ॥४३॥

 +++

॥ ११.१४.४४ ॥

तत्र लब्धपदं चित्तम् आकृष्य व्योम्नि धारयेत् ।
तच् च त्यक्त्वा मदारोहो न किञ्चिद् अपि चिन्तयेत् ॥

श्रीधरः  व्योम्नि सर्वकारणरूपे । तच् च कारणत्वम् अपि त्यक्त्वा मदारोहो मयि शुद्धे ब्रह्मण्य् आरूढः सन् किञ्चिद् ध्यातृध्येयविभागम् अपि न चिन्तयेत् ॥४४॥

क्रमसन्दर्भः  तत्र लब्धपदम् इत्य् आदिकं मुमुक्षुध्यानत्वात् । यद् वा, तदनन्तरं ब्रह्मानुसन्धानं मायावृत्तिलेशावशेषलोपेच्छया तल्लोपे च स्वतः श्रीभगवत्स्फूर्तिर् भवतीति ब्रह्मभूतः प्रसन्नात्मा [गीता १८.५४] इतिवत् ॥४४॥

विश्वनाथः  लब्धपदं ततोऽन्यत्रागच्छत् तत्रैव स्थिरीभूतम् इत्य् अर्थः । ततश् च तत्र मुखध्यान एव लब्धपदं मुखध्यानम् अजहद् एवेत्य् अर्थः । आकृष्य देहेन्द्रियादिभ्यः पृथक्कृत्य, न तु ध्यानभक्तेर् अपि पृथक्कृत्येत्य् अर्थः । व्योम्नि आकाशे धारयेत्, ततश् च तच् च चित्तम् अपि त्यक्त्वा मदारोहो मयि ब्रह्मण्य् आरूढः सन् न किञ्चिद् अपि चिन्तयेत्, किन्तु भक्तिकर्णिकायुक्तो जीवो ब्रह्मैवानुभवेद् इति भावः । भक्त्यार्द्रयार्पितमना न पृथग् दिदृक्षेत् [भा.पु. ३.२८.३३] इति कपिलदेवोक्तेः कर्मज्ञानादित्यागस्येव ध्यानभक्तित्यागेच्छायाश् च निषिद्धत्वात् ॥४४॥

 +++

॥ ११.१४.४५ ॥

एवं समाहितमतिर् माम् एवात्मानम् आत्मनि ।
विचष्टे मयि सर्वात्मन् ज्योतिर् ज्योतिषि संयुतम् ॥

मध्वः  परमात्मानं मां स्वदेहे पश्यन्ति । जीवज्योतिर्मयि संयुतं प्रपश्यन्ति ।

समाधियोगे सम्पूर्णे हृदि पश्यन्ति केशवम् ।
जीवं तत्प्रतिबिम्बं च तेनैव सह संस्थितम् ॥
तदाधारं तदन्तःस्थं तेनैव सदृशं तदा ।
आनन्दज्ञानशक्त्याद्यैः सदा तदवरं गुणैः ।
जीवन्मुक्तौ च मुक्तौ वा सततं तद्वशे स्थितम् ॥ इति ॥४५॥

श्रीधरः  माम् एवात्मनि विचष्टे आत्मानं च सर्वात्मनि मयि संयुतं विचष्टे । ज्योतिर् ज्योतिषि संयुक्तम् इवेत्य् अन्वयः ॥४५॥

क्रमसन्दर्भः  ज्योतिः किरणं ज्योतिषि किरणमालिनीव संयुतं नित्याश्रितम् इत्य् अन्वयः ॥४५॥

विश्वनाथः  किन्तु ध्यानमयी भवेद् इत्य् आहएवम् इति । समाहिता समाधियुक्ता मतिर् यस्य सः । माम् एव ब्रह्म आत्मनि जीवात्मनि विचष्टे, आत्मानं च सर्वात्मनि मयि संयतं विचष्टे । ज्योतिर् ज्योतिषि संयुक्तम् इति ब्रह्मजीवयोर् अप्राकृतस्वीयपूर्णज्योतिःकणत्वं ज्ञापितम् ॥४५॥

 +++

॥ ११.१४.४६ ॥

ध्यानेनेत्थं सुतीव्रेण युञ्जतो योगिनो मनः ।
संयास्यत्य् आशु निर्वाणं द्रव्यज्ञानक्रियाभ्रमः ॥

मध्वः  तत्प्रतिपत्तौ द्रव्यज्ञानक्रियाविषये भ्रमरूपं मनोलयं याति ॥४६॥

श्रीधरः  एवम्भूतसमाधिपर्यन्तध्यानस्य फलम् आहध्यानेनेति । मनो युञ्जतः समादधतः । द्रव्यज्ञानक्रियाभ्रमोऽधिभूताधिदैवाध्यात्मरूपो दृश्यद्रष्टृदर्शनरूपो वा भ्रमो निर्वाणं शान्तिं सम्यग् यास्यतीति ॥४६॥

क्रमसन्दर्भः  न व्याख्यातम्.

विश्वनाथः  एवम्भूतसमाधिपर्यन्तध्यानस्य फलम् आहध्यानेनेति । युञ्जतः समादधतः । द्रव्यज्ञानक्रियासु अधिभूताधिदैवाध्यात्मसु भ्रमः अध्यासरूपः निर्वाणं शान्तिं सम्यग् याति यास्यतीति ॥४६॥

इति सारार्थदर्शिन्यां हर्षिण्यां भक्तचेतसाम् ।
एकादशे चतुर्दशः सङ्गतः सङ्गतः सताम् ॥*॥

 +++

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां एकादशस्कन्धे
श्रीभगवदुद्धवसंवादे भक्तियोगमाहात्म्यं नाम
चतुर्दशोऽध्यायः ।
॥ ११.१४ ॥
(११.१५)
अथ पञ्चदशोऽध्यायः
योगसिद्धीनां विवरणम्

॥ ११.१५.१ ॥

श्रीभगवान् उवाच
जितेन्द्रियस्य युक्तस्य जितश्वासस्य योगिनः ।
मयि धारयतश् चेत उपतिष्ठन्ति सिद्धयः ॥

श्रीधरः
ततः पञ्चदशे प्रोक्ताः सिद्धयो धारणानुगाः ।
श्रीविष्णुपदसम्प्राप्ताव् अन्तरायतया मताः ॥

एवं मनो युञ्जतो योगिनोऽन्तराविर्भवन्त्यः सिद्धयोऽप्य् अन्तरायप्राया एव । अतस् ताः परिहृत्य परमेश्वरपर एव भवेद् इति वक्तुं सिद्धीर् आहजितेन्द्रियस्येति । युक्तस्य स्थिरचित्तस्य ॥१॥

क्रमसन्दर्भः  न व्याख्यातम्.

विश्वनाथः
अणिमाद्याः सिद्धयोऽष्टौ दश गौणास् तथापराः ।
धरणोत्थाः पञ्चदशे योगविघ्नतयोदिताः ॥

एवं मनो युञ्जतो योगिनोऽन्तराविर्भवन्त्यः सिद्धयोऽप्य् अन्तरायप्राया एव । अतस् ताः परिहृत्य परमेश्वरपर एव भवेद् इति वक्तुं सिद्धीर् आहजितेन्द्रियस्येति । युक्तस्य स्थिरचित्तस्य ॥१॥

 +++

॥ ११.१५.२ ॥

श्रीउद्धव उवाच
कया धारणया का स्वित् कथं वा सिद्धिर् अच्युत ।
कति वा सिद्धयो ब्रूहि योगिनां सिद्धिदो भवान् ॥

श्रीधरः  स्विद् इति वितर्के । का स्वित् किं नामा ? कथं स्वित् कीदृशी वा ? धारणश् च कतीति प्रश्नान्तरे वाशब्दः । त्वम् एवैतज् जानासि नान्य इत्य् आशयेनाहयोगिनाम् इति ॥२॥

क्रमसन्दर्भः  न व्याख्यातम्.

विश्वनाथः  स्वित् प्रश्ने वितर्के ॥२॥

 +++

॥ ११.१५.३ ॥

श्रीभगवान् उवाच
सिद्धयोऽष्टादश प्रोक्ता धारणा योगपारगैः ।
तासाम् अष्टौ मत्प्रधाना दशैव गुणहेतवः ॥

श्रीधरः  धारणाश् चाष्टादशेत्य् अनुषङ्गः । योगपारगैर् इति । त्रिकालज्ञत्वादिक्षुद्रसिद्धीर् अन्येऽपि जानन्तीति भावः । अहम् एव प्रधानं मुख्यः स्वभावत आश्रयो यासां ताः । मत्सारूप्यं प्राप्तेषु किञ्चिन् न्यूना भवन्तीति भावः । गुणहेतवः सत्त्वोत्कर्षहेतुकाः ॥३॥

क्रमसन्दर्भः  मत्प्रधाना इति । स्वरूपशक्तिवृत्तिविशिष्टत्वेनोपामानान् मत्त एव मत्पार्षदवत् स्वरूपशक्त्यंशभूतानां तासाम् आविर्भावात् । अन्यत्र तु तदाभासानाम् एवेति ज्ञेयम् । गुणहेतव इति । मदुपहितत्वेनोपास्यमानेभ्योऽपि तत्कार्येभ्य एव तदंशानां तेषां प्रापञ्चिकजनेष्व् आविर्भावात् ॥३॥

विश्वनाथः  धारणाश् चाष्टादशेत्य् अनुषङ्गः । मत्प्रधाना अहम् एव प्रधानानां मुख्यः स्वभावत आश्रयो यासां ताः । मयि ताः पूर्णा एव मत्स्वरूपशक्त्युत्थत्वाद् अमायिक्यः । अन्यत्र साधनवशात् किञ्चिन्न्यूना मायिक्य एव प्रायो भवन्तीति भावः । अन्या ऊर्मिराहित्यादयो दश गुणहेतवः सत्त्वादिगुणहेतुका एव ॥३॥

 +++

॥ ११.१५.४ ॥

अणिमा महिमा मूर्तेर् लघिमा प्राप्तिर् इन्द्रियैः ।
प्राकाम्यं श्रुतदृष्टेषु शक्तिप्रेरणम् ईशिता ॥

श्रीधरः  ताः स्वरूपेणोपदिशतिअणिमेति सार्धैः पञ्चभिः । अणिमा महिमा लघिमा च मूर्तेर् देहस्य तिस्रः सिद्धयः । प्राप्तिर् नाम सिद्धिः । सर्वप्राणिनाम् इन्द्रियैः सह तत्तदधिष्ठातृदेवतारूपेण सम्बन्ध इत्य् अर्थः । श्रुतेषु पारलौकिकेषु दृष्टेषु दर्शनयोग्येष्व् अपि सर्वेषु भूविवरादिपिहितेष्व् अपि प्राकाश्यं भोगदर्शनसामर्थ्यं सिद्धिः । शक्तीनां मायातदंशभूतानां प्रेरणम् । तत्रेश्वरे मायाया अन्येषु तदंशानां प्रेरणम् ईशिता नाम सिद्धिः ॥४॥

क्रमसन्दर्भः  अणिमेति युग्मकम् । अणिम्ना भवत्य् अणुः, यतः शिलाम् अपि प्रविशति । महिम्ना महान् भवति, यतः सर्वं व्याप्नोति । लघिम्ना लघुर् भवति, यतः सूर्यमरीचीर् अवलम्ब्य सूर्यलोकं याति । प्राप्त्या अङ्गुल्यग्रेण स्पृशति चन्द्रमसं प्राकाम्यम् इच्छानभिघातः, यतो भूमाव् उन्मज्जति निमज्जति यथोदकम् । ईशित्वं, यतो भूतभौतिकानां प्रभवस्थितिव्ययानाम् ईष्टे । व्यूहो मेलनम् । वशित्वम् उपस्थितेषु दृष्टानुश्रविकविषयेषु यतमानादिसञ्ज्ञादित्रयवैराग्यादिकम् । कामावसायित्वं सत्यसङ्कल्पता, यथास्य स्वसङ्कल्पो भवति, तथैव भूतानि भवन्तीति साङ्ख्यकौमुद्यां वाचस्पतिमिश्राः अस्माच् छ्रीभगवन्मतं तु यद् विलक्षणं लक्ष्यते तत् प्राकृताप्राकृतयोर् भेदाद् इति गम्यते । टीकायां भोगदर्शनेन भोगप्राप्तिर् उच्यते अनुदर्शनं प्राप्तिर् इत्य् उत्तरानुरोधात् क्रियामयसूत्रोपाधिसाधनत्वेन वक्ष्यमाणात् । अतः प्राकाम्यम् इत्य् एव पाठः सङ्गच्छते । प्राकाश्यम् इति तु चिन्त्यः ॥४॥

विश्वनाथः  तास्व् अष्टसु मध्ये अणिमा महिमा लघिमा चेति तिस्रः सिद्धयो मूर्तेर् देहस्य । इन्द्रियैः सेन्द्रियैः सर्वेन्द्रियप्रविष्टैर् अभीष्टसर्वविषयप्राप्तिर् इति प्राप्तिर् नाम सिद्धिः । श्रुतेषु दर्शनायोग्येषु दृष्टेषु दर्शनयोग्येष्व् अपि सर्वेषु भूविवरादिपिहितेष्व् अपि भोगदर्शनसामर्थ्यं प्राकाम्यं नाम सिद्धिः । शक्तिप्रेरणं जीवेषु स्वशक्तिसञ्चारणं ईशिता नाम सिद्धिः ॥४॥

 +++

॥ ११.१५.५ ॥

गुणेष्व् असङ्गो वशिता यत्कामस् तद् अवस्यति ।
एता मे सिद्धयः सौम्य अष्टाव् औत्पत्तिका मताः ॥

मध्वः  शक्तिप्रेरणम् एवेशितृत्वं असङ्ग एव वशित्वम् ।
यादृशानन्दकामः स्यात् तादृशानन्दसम्भवः ।
भोगान् विनैव प्राकाम्यम् अणिमादेः पृथक् ततः ॥ इति च ॥५॥

श्रीधरः  विषयभोगेष्व् असङ्गो वशिता सिद्धिः । यत् कामो यद् यत् सुखं कामयते, तत् तद् अवस्यति तस्य तस्य सीमानं प्राप्नोतीति सिद्धिः । औत्पत्तिकाः स्वाभाविक्यो निरतिशयाश् चेत्य् अर्थः ॥५॥

क्रमसन्दर्भः  यत्काम इति कामावसायितानाम्न्याः सिद्धेर् अर्थः । ममौत्पत्तिकत्वान् निरतिशयाश् चेति ज्ञेयम् ॥५॥

विश्वनाथः  गुणेष्व् असङ्गं विषयभोगेष्व् अप्य् अनासक्तिर् वशिता नाम सिद्धिः । यत्कामो यद् यत् सुखं कामयते, तत् तद् अवस्यति तस्य सीमानं प्राप्नोतीत्य् अष्टमी कामावसायिता नाम सिद्धिः । औत्पत्तिकाः स्वभाविक्यो निरतिशयाश् च ॥५॥

 +++

॥ ११.१५.६ ॥

अनूर्मिमत्त्वं देहेऽस्मिन् दूरश्रवणदर्शनम् ।
मनोजवः कामरूपं परकायप्रवेशनम् ॥
स्वच्छन्दमृत्युर् देवानां सहक्रीडानुदर्शनम् ।
यथासङ्कल्पसंसिद्धिर् आज्ञाप्रतिहता गतिः ॥
त्रिकालज्ञत्वम् अद्वन्द्वं परचित्ताद्यभिज्ञता ।
अग्न्यर्काम्बुविषादीनां प्रतिष्टम्भोऽपराजयः ॥

मध्वः  अनूर्मिमत्त्वं प्राकाम्ये`न्तर्भूतम् । दूरश्रवणदर्शनं त्रिकालज्ञत्वम् । परिचिताद्यभिज्ञता च प्रकाश्यान्तर्भूतानि । मनोजव इत्य् आदि षट्कं प्राप्त्यन्तर्भूतम् । अन्यत् सर्वम् ईशित्वान्तर्भूतम् अपि । परमेशत्वाभावे पृथग् इत्य् अष्टादश । अग्न्यर्त्काम्बुविषादीनाम् इत्य् आदिशब्दोक्ताः शस्त्रास्त्रनखदन्तताडनशापादिभिर् अप्रतिहतिः पृथग् एव सिद्धिः सप्तदशीः अप्रतिहता आसमन्ताद् गतिर् यस्या आज्ञायाः सा प्रतिहता गतिः ।

अद्वन्द्वप्रतिहतं त्रिकालज्ञत्वम् । अग्न्यर्काम्बुविषाणां प्रतिस्तम्भाश् चतस्रः सिद्धयः । दूरश्रवणदर्शने द्वे सिद्धी ।

गरिम्णः सैव हेतुः स्यान् महिमाहेतुर् धारणा ।
प्रायोऽष्तसिद्धिकथनेष्व् अथो न पृथग् उच्यते ॥ इति च ।

प्राप्तिः प्राकाश्ययोश् चापि धरणैकापि सम्भवे ।
अत ऐक्येन ताव् उक्तौ गरिमाणं पृथक् क्वचित् ॥ इति च ।

मूलभूतास् तु सिद्धीनां देवानां अष्टसिद्धयः ।
सर्वसिद्धिप्रधानास् तज्जा अष्टादश स्मृताः ।
अष्टस्व् अन्तर्गतास् तास् तु तदपेक्षतयाल्पकाः ॥ इति च ।

कामरूपत्वस्याणिमादि त्रयेऽप्य् अन्तर्भावोऽष्टसिद्धिपक्षे अग्न्यर्कस्तम्भ एकैव सिद्धिः अदाहत्वात् । अग्न्यादिप्रतिष्टम्भस्य वशित्वेऽपि । अनूर्मिमत्त्वाद् अष्टादशपृथक्सिद्धिपक्षे अग्न्यर्कस्तम्भयोः पृथक्त्वम् । तस्मिन् पक्षे तासां सकाशात् प्रधानाष्टौ मत्प्रधाना इति व्याख्या ।

अनूर्मिमत्त्वसिद्धिस् तु प्राकाम्यान्तर्गता मता ।
दूरश्रुतिर् दूरदृष्टिस् त्रिकालज्ञत्वम् एव च ॥
परचित्ताद्यभिज्ञानं प्रकाश्यान्तर्गतानि च ।
अणिमादि त्रयान्तश् च कामरूपत्वम् इष्यते ॥
अग्न्यर्काम्बुविषादीनां प्रतिस्तम्भो वशित्वत्वः ।
मनोजवः कामरूपं परकायप्रवेशनम् ॥
स्वच्छन्दमृत्युता देवैः सह क्रीडेष्टसाधनम् ।
प्राप्ताव् अन्तर्गतान्य् आहुर् आज्ञा प्रतिहतिस् तथा ॥
अग्निस्तम्भो रविस्तम्भो उदकस्तम्भ एव च ।
विषस्तम्भस् तथा शस्त्रशापादिस्तम्भ एव च ।
ईशत्वान्तर्गतान्य् आहुर् अपराजय एव च ।
एवम् अष्टादशाष्तभ्यो जायन्ते सिद्धयः क्रमात् ॥
अनूर्मिमत्त्वं दुःखस्याभावमात्रम् उदाहृतम् ।
यथेषानन्दसम्प्राप्तिः प्राकाम्यम् इति कीर्त्यते ॥
दुःखाभावोऽपि प्राकाम्ये नेतरे सुखितेष्यते ।
प्राकाश्यं सर्ववेदादि ज्ञानम् एव विदो विदुः ॥
सहस्रयोजनान्ते तु दूरदर्शनम् इष्यते ।
दूरश्रवणम् अप्य् एवं तस्मिन्न् एव युगे स्थिते ॥
वेदादिकं विना प्रोक्तं त्रिकालज्ञानिता बुधैः ।
शरीरस्थं विना देहे परचित्ताद्यभिज्ञता ।
अन्येन्द्रियैर् दर्शनादियथासङ्कल्पवेगिता ॥
प्राप्तिर् इत्य् उच्यते सद्भिः स्वमनः समवेगिता ।
मनोजव इति प्रोक्तः पश्वाद्याकारता तथा ।
कामरूपत्वम् उद्दिष्टं स्वदेहत्यागतः परे ।
परकायप्रवेशः स्यात् युगाद् अर्वाक्तना स्मृता ।
स्वच्छन्दं मृत्युता देवैः क्रीडा च्नेद्रादिभिर् विना ।
यथा सङ्कल्पसिद्धिश् चाप्य् अन्नपानसुतादिषु ।
चक्षुर् दृश्येष्व् अणुत्वं तु अणिमा सम्प्रकीर्तिता ॥
महिमा चापि सम्प्रोक्ता त्रिलोकान्तरपूरणात् ॥
चक्षुर् दृशेऽपि बाह्यत्वं लघिमा सम्प्रकीर्तिता ।
त्रिलोकसमभारस् तु गरिमा चापि कीर्तिता ।
पूर्वशक्तेः कोटिगुणशक्त्युद्रेकस् तथेशिता ।
भुविष्टैः प्राणिभिश् चोक्तकरणं चापि कीर्त्यते ।
आज्ञाप्रतिहतिर् ब्राह्माद् अर्वाग् अस्त्रनिपातनम् ।
विना महातपस्वींश् च शापा प्रतिहतिः स्मृताः ।
अप्राजयो मनुष्येभ्यो वशित्वं चाप्य् अलोलता ।
दाहादिसहनं चापि प्रतिस्तम्भ इतीर्यते ।
इति षड्विंशतिः प्रोक्ता गरिमा सह सप्तधा ।
विंशतिश् च सुरेभ्योऽन्यद् देवेष्व् अष्टैव सिद्धयः ।
यतो निःसीमकास् तेषां देवानाम् अष्टसिद्धयः ।
अतोऽष्टादशसिद्धीनां तदन्तर्भाव इष्यते ।
देवेश्वीन्द्रेशवायुश्रीविष्णूनाम् उत्तरोत्तरम् ।
सिद्धयः परिपूर्णास् तु विष्णोर् एकस्य नान्यगाः ॥ इत्य् ऐश्वर्ये ।

श्रुतेषु तु यथा योगं क्षिप्रग्रहणम् एव तु ।
उक्तं प्राकाश्यम् अन्येषां देवानां अश्रुतेष्व् अपि ॥
ऋषीणां मिश्रभावेन भासते किञ्चिद् अश्रुतम् ।
विशेष्सर्वेभ्योऽधिकसुखव्यक्तिः प्राकाम्यम् एव तु ॥
इतरेषां सुराणां तु निःसीमानन्द्भोजनम् ।
एवम् एव तु निःसीमा देवानां अष्टसिद्धयः ।
उत्तरोत्तरम् अत्रापि यावद् विष्णुसुपर्णभुक् ॥ इति हरिवंशेषु ।

अग्न्यादिशक्ति संसम्भस् त्व् अग्निसंस्तम्भ इष्यते ॥ इति कौर्मे ।

एकस्मात् सिद्धयो विष्णोः स्थानभेदात् पृथग्विधाः ।
एकास्थानगताद् वा स्युः सुस्थिरोपासना यदि ॥ इति भारते ॥६८॥

श्रीधरः  गुणहेतुसिद्धीर् आहअनूर्मिमत्त्वं क्षुत्पिपासादिराहित्यम् । दूरे श्रवणं दर्शनं चेति द्वे सिद्धी । मनोवेगेन देहस्य गतिः । कामितरूपप्राप्तिः । परकाये प्रवेशः ॥६॥

स्वेच्छामृत्युः । अप्सरोभिः सह देवानां याः क्रीडास् तासाम् अनुदर्शनं प्राप्तिः । सङ्कल्पानुरूपप्राप्तिः । अप्रतिहता आसमन्ताद् गतिर् यस्याः सा आज्ञा चेत्य् एता दश ॥७॥

क्षुद्रसिद्धीश् च पञ्चाहत्रिकालज्ञत्वम् इति । अद्वन्द्वं शीतोष्णाद्यनभिभवः । अग्न्यादीनां संस्तम्भनम् ॥८॥

क्रमसन्दर्भः  अनूर्मिमत्त्वम् इति सार्धत्रिकम् ॥६॥

विश्वनाथः  गुणनिबन्धना दश सिद्धीर् आहअनूर्मिमत्त्वं क्षुत्पिपासादिषडूर्मिराहित्यम् । दूरश्रवणदर्शनम् इति दूरश्रवणं दूरदर्शनम् इति द्वे सिद्धी इत्य् एके, एकैवेत्य् अन्ये । मनोजवः मनोवेगेन देहस्य गतिः । कामरूपं कामितरूपप्राप्तिः ॥६॥

अप्सरोभिः सह सह देवानां याः क्रीडास् तासाम् अनुदर्शनं प्राप्तिः । यथासङ्कल्पसंसिद्धिः सङ्कल्पितपदार्थप्राप्तिः । इयं किञ्चित् कायिकादिप्रयत्नसापेक्षेति कामावसायिताभेदः कल्प्यः । अप्रतिहता आज्ञा गतिश् चेत्य् एकैव सिद्धिर् इत्य् एके, अप्रतिहताज्ञत्वम् अप्रतिहतगतित्वम् इति द्वे सिद्धी इत्य् अपरे ॥७॥

विश्वनाथः  क्षुद्रसिद्धीश् च पञ्चाहत्रिकालज्ञत्वम् इति । अद्वन्द्वं शीतोष्णाद्यनभिभवः अग्न्यादीनां स्तम्भनम् ॥८॥

 +++

॥ ११.१५.९ ॥

एताश् चोद्देशतः प्रोक्ता योगधारणसिद्धयः ।
यया धारणया या स्याद् यथा वा स्यान् निबोध मे ॥

श्रीधरः  तत्तद्धारणाभिः सह विशेषतो निरूपयतिययेति यावत् समाप्ति ॥९॥

क्रमसन्दर्भः  ययेत्य् अर्धकम् ॥९॥

विश्वनाथः  न व्याख्यातम्.

 +++

॥ ११.१५.१० ॥

भूतसूक्ष्मात्मनि मयि तन्मात्रं धारयेन् मनः ।
अणिमानम् अवाप्नोति तन्मात्रोपासको मम ॥

मध्वः  भूतसूक्ष्माणाम् आत्मनि परमाणुस्थितेऽनुरूपे ।

तन्मात्रावयवे सूक्ष्मे परमाण्वभिधानके ।
प्रत्येकम् अणुरूपं तु विष्णुं ध्यायन्न् आणुर् भवेत् ॥ इति च कापिलेये ।

आकाशवत् सूक्ष्मतां यो व्यापित्वेनैवम् आप्यते ।
तन्मात्रव्यापिनं विष्णुं चिन्तयन् स तथा भवेत् ॥ इति च ॥१०॥

श्रीधरः  भूतसूक्ष्मोपाधौ मयि तन्मात्रं भूतसूक्ष्माकारम् । स तन्मात्रोपासकः । मम मदीयम् अणिमानम् ॥१०॥

क्रमसन्दर्भः  भूतसूक्ष्मादयो वैकुण्ठादिगताः स्वरूपशक्तिविलासा ज्ञेयाः । तासाम् अष्टाव् इत्य् आदाव् उभयेषां भेदेनावश्यव्यवस्थाप्यत्वात् । तन्मात्रोपासको ममेति पुनर् उक्तेस् तदवधारणार्थत्वाच् च अणिमानम् इत्य् अत्रापि ममेत्य् अन्वयः किन्त्व् अणिमादिकम् इदम् अंशेनैव ज्ञेयम् । जगद्व्यापारवर्जम् [वे.सू. ४.४.१७] इति न्यायेन सर्वथा तद्धर्मप्राप्त्यसम्भवात् ॥१०॥

विश्वनाथः  भूतसूक्ष्मात्मनि भूतसूक्ष्मोपाधौ मयि तन्मात्रं भूतसूक्ष्माकारम् । स तन्मात्रोपासकः । मम मदीयम् अणिमानं परमाण्वाकारतां सिद्धिं यया शिलाम् अपि प्रवेष्टुं शक्नोति ॥१०॥

 +++

॥ ११.१५.११ ॥

महत्तत्त्वात्मनि मयि यथासंस्थं मनो दधत् ।
महिमानम् अवाप्नोति भूतानां च पृथक् पृथक् ॥

मध्वः  महति व्याप्ते महत्तत्त्वस्य पृथग् उक्तेः अस्मात् स्थूलतां प्राप्नुवानीत्य् अपेक्षायां तस्मात् प्राप्नोति । ततोऽन्यस्माद् इत्य् अपेक्षायां तस्माद् इति पृथक् पृथक् ॥११॥

श्रीधरः  ज्ञानशक्तिमहत्तत्त्वोपाधौ मयि यथासंस्थं महत्तत्त्वाकारम् । भूतानां चेति । आकाशादिभूतोपाधौ च मयि मनो धारयंस् तत्तद्भूतमहिमानं प्राप्नोतीत्य् अर्थः ॥११॥

क्रमसन्दर्भः  महिमानं तत्तच्छक्त्यलङ्कृतमूर्तित्वम् इत्य् अर्थः । भूतानां वेति महत्तत्त्वधारणायाम् एतद् अपीच्छाया अवान्तरफलं भवतीत्य् अभिप्रायात् ॥११॥

विश्वनाथः  महत्य् आत्मनि ज्ञानशक्तिमहत्तत्त्वोपाधौ मयि यथासंस्थं महत्तत्त्वाकारम् । महिमानं परममहदाकारतां यया सर्वम् अपि व्याप्तुं शक्नोति । भूतानां चेति आकाशादिभूतोपाधौ च मयि मनो धारयंस् तत्तद्रूपं महिमानं प्राप्नोतीत्य् अर्थः ॥११॥

 +++

॥ ११.१५.१२ ॥

परमाणुमये चित्तं भूतानां मयि रञ्जयन् ।
कालसूक्ष्मार्थतां योगी लघिमानम् अवाप्नुयात् ॥

मध्वः  परमाणुमये भूतानां सकाशाद् अतिशयेनानुरूपे । कालसूक्ष्माणाम् आत्मनि ॥१२॥

श्रीधरः  वाय्वादिभूतानां ये परमाणवस् तन्मये तदुपाधौ मयि चित्तं रञ्जयन् योगी कालसूक्ष्मार्थतां कालपरमाणूपाधिरूपताम् इति लघुत्वविवरणम् । तद् उक्तम्, स कालः परमाणुर् वै यो भुङ्क्ते परमाणुताम् इति ॥१२॥

क्रमसन्दर्भः  भूतानां मध्ये यः परमाणुर् भावशून्याकाशपरमसूक्ष्मांशस् तदुपाधिके मयि चित्तं रञ्जयन् योगी लघिमानं भारशून्यत्वम् अवाप्नोति । तम् एव दर्शयतिकालस्य यः सूक्ष्मांशः परमाणुस् तस्यार्थ उपाधिः परमसूक्ष्मदेशावच्छिन्नाकाशः, तद्रूपतां तद्वद् अतिलघुताम् इत्य् अर्थः । आत्मेति पाठे आत्मा देह उपाधिर् इत्य् अर्थः ॥१२॥

विश्वनाथः  परमाणुमये वाय्वादिभूतानां ये परमाणवस् तन्मये तदुपाधौ मयि चित्तं रञ्जयन् कालसूक्ष्मार्थतां कालस्य यः सूक्ष्मांशः परमाणुः, से एवार्थ उपाधिर् यस्य तत् तां तद्वद् अतिलघुत्वरूपं लघिमानम् । तद् उक्तम्, स कालः परमाणुर् वै यो भुङ्क्ते परमाणुताम् इति ॥१२॥

 +++

॥ ११.१५.१३ ॥

धारयन् मय्य् अहन्तत्त्वे मनो वैकारिकेऽखिलम् ।
सर्वेन्द्रियाणाम् आत्मत्वं प्राप्तिं प्राप्नोति मन्मनाः ॥

मध्वः  अहन्तत्त्वस्थिते मयि ॥१३॥

श्रीधरः  वैकारिकाहङ्कारोपाधौ मयि । अखिलम् एकाग्रम् । आत्मत्वम् अधिष्ठातृत्वम् । अत्र हेतुःमन्मनाः । मयि मनोधारणप्रभावाद् एवं भवति, नात्रातीव हेतुर् अनुसन्धेय इति भावः । एवं मद्धारणानुभावेन मद्योगबलम् आश्रय इत्य् आदिषु द्रष्टव्यम् ॥१३॥

क्रमसन्दर्भः  वैकारिके शुद्धसत्त्वमये ॥१३॥

विश्वनाथः  वैकारिकाहङ्कारोपाधौ मयि । अखिलम् एकाग्रम् । आत्मत्वम् अधिष्ठातृत्वम् । अत्र हेतुःमन्मनाः । मयि मनोधारणप्रभावाद् एवं भवति, नात्रातीव हेतुर् अनुसन्धेय इति भावः । एवं मद्धारणानुभावेन मद्योगबलम् आश्रय इत्य् आदिषु द्रष्टव्यम् ॥१३॥

 +++

॥ ११.१५.१४ ॥

महत्य् आत्मनि यः सूत्रे धारयेन् मयि मानसम् ।
प्राकाम्यं पारमेष्ठ्यं मे विन्दतेऽव्यक्तजन्मनः ॥

मध्वः  सूत्रे स्थिते मयि । गृहे पीठ इतिवत् । अव्यक्तजन्मनः अव्यक्तस्यापि किञ्चित् स्थूलत्वकर्तुः । तस्माद् अव्यक्तम् उत्पन्नं त्रिगुणं द्विजसत्तम इति मोक्षधर्मेषु । अजराद् अमराद् अमूर्तितः शाश्वतात् तमसः इति च । अव्यक्तस्याजन्मवतो विकारो जनिर् उच्यते इति हरिवंशेषु । सकाशान् मे विन्दते परमेष्ठिप्रसादाद् अन्येषां भवतीति पारमेष्ठ्यम् । सर्वगुणानां ज्ञानमूलत्वाद् उपलक्षणत्वेन प्राकाश्यं पारमेष्ठ्यम् इत्य् उक्तम् । सर्वे गुणास् तु प्राणपरमात्मप्रसादतः ।

प्राणविष्णोः प्रसादेन भारत्याः सम्प्रकीर्तिताः ।
प्रसादात् तु त्रयाणां वाप्य् अनन्तादेः सदा गुणाः ॥ इति माहात्म्ये ॥१४॥

श्रीधरः  क्रियाशक्तिप्रधानं महत्तत्त्वम् एव सूत्रं तदुपाधौ मयि स मे पारमेष्ठ्यं सर्वोत्कृष्टं प्राकाश्यं विन्दते । कथम्भूतस्य ? अव्यक्ताज् जन्म यस्य तस्य सूत्रस्य । तदुपाधेर् ममेत्य् अर्थः ॥१४॥

क्रमसन्दर्भः  अव्यक्तम् इन्द्रियागम्यं जन्म प्रादुर्भावो यस्य तस्य मम । यद् वा, व्यक्तं जगति च प्रकटम् इत्य् आदि ॥१४॥

विश्वनाथः  क्रियाशक्तिप्रधानं महत्तत्त्वम् एव सूत्रं तदुपाधौ मयि प्राकाम्यम् ऐश्वर्यं विन्दते । तद् एव किं पारमेष्ठ्यं परमेष्ठिनो भावः, पारमेष्ठ्यं कथम्भूतस्य मे अव्यक्तजन्मनः अव्यक्ताज् जन्म यस्य तस्य सूत्रस्य । सूत्रोपाधेर् इत्य् अर्थः ॥१४॥

 +++

॥ ११.१५.१५ ॥

विष्णौ त्र्यधीश्वरे चित्तं धारयेत् कालविग्रहे ।
स ईशित्वम् अवाप्नोति क्षेत्रज्ञक्षेत्रचोदनाम् ॥

मध्वः  सर्वत्राधीश्वरत्वादौ विद्यमानेऽपि तत्रोक्ताधीश्वरत्वादिगुणविशिष्टत्वेन तत्र तत्रोपासनम् इति शेषः । तं यथा यथोपासते तद् एव भवति इति श्रुतेः ।

उपासतः सत्य इति सत्यसङ्कल्पता भवेत् ।
ईश्वरत्वम् ईश्वर इति गुणं तं तं यथा हरिम् ॥ इति विशेषे ॥१५॥

श्रीधरः  त्र्यधीश्वरे त्रिगुणमायानियन्तरि । अत एव कालविग्रहे आकलयितृरूपे ‘न्तर्यामीति । ईशित्वं विशिनष्टिक्षेत्रज्ञानां जीवानां क्षेत्राणां तदुपाधीनां च चोदनां प्रेरणं, न तु विश्वसृष्ट्यादिकर्तृत्वलक्षणम् इत्य् अर्थः ॥१५॥

क्रमसन्दर्भः  न व्याख्यातम्.

विश्वनाथः  अधीश्वरे त्रिगुणमायानियन्तरि कालविग्रहे कालः कलयिता द्रष्टा तत्स्वरूपे । ईशित्वं विशिनष्टिक्षेत्रज्ञानां जीवानां क्षेत्राणां तदुपाधीनां च चोदनां प्रेरणं, तत्र तत्र स्वशक्तिसञ्चारणम् इत्य् अर्थः ॥१५॥

 +++

॥ ११.१५.१६ ॥

नारायणे तुरीयाख्ये भगवच्छब्दशब्दिते ।
मनो मय्य् आदधद् योगी मद्धर्मा वशिताम् इयात् ॥

श्रीधरः  तुरीयाख्ये

विराड् हिरण्यगर्भश् च कारणं चेत्य् उपाधयः ।
ईशस्य यन्त्रिभिर् हीनं तुरीयं तत् पदं विदुः ॥

इत्य् एवंलक्षणे

ऐश्वर्यस्य समग्रस्य धर्मस्य यशसः श्रियः ।
ज्ञानवैराग्ययोश् चैव षण्णां भग इतीरणा ॥

तद्वति भगवच्छब्दशब्दिते ॥१६॥

क्रमसन्दर्भः  न व्याख्यातम्.

विश्वनाथः  तुरीयाख्ये

विराड् हिरण्यगर्भश् च कारणं चेत्य् उपाधयः ।
ईशस्य यन्त्रिभिर् हीनं तत् तुरीयं प्रचक्षते ॥

इत्य् एवं तुरीय आख्या यस्य तस्मिन्न् इत्य् अनेन भगवच्छब्दशब्दित इत्य् अनेन च नारायणस्य तुरीयत्वे षडैश्वर्यवत्त्वे च मनसा धार्यमाणे सत्य् एवेति भावः । अयम् अर्थःयस्य स्थूलं सूक्ष्मं चेति कार्यद्वयं नोपाधिः । कारणं माया च नोपाधिः किन्तु तुरीयं सच्चिदानन्दवस्तु आख्या आख्यागम्य आकारो यस्य तस्मिन् नारायणे । स च केन शब्देनोच्यते ? तत्राहभगवच्छब्दशब्दितम् । वशितां गुणेष्व् असङ्गम् ॥१६॥

 +++

॥ ११.१५.१७ ॥

निर्गुणे ब्रह्मणि मयि धारयन् विशदं मनः ।
परमानन्दम् आप्नोति यत्र कामोऽवसीयते ॥

श्रीधरः  यत्र परमानन्दरूपे सर्वोऽपि कामस् तदंशभूतोऽवसीयते समाप्यते तम् ॥१७॥

क्रमसन्दर्भः  निर्गुणे ब्रह्मणीति । ब्रह्मसायुज्यम् अपि सिद्धिमध्ये गणितम् ॥१७॥

विश्वनाथः  सर्वोऽपि कामो यत्रावसीयते समाप्यते तं परमानन्दं ब्रह्मसायुज्यम् इति सन्दर्भः ॥१७॥

 +++
त्
॥ ११.१५.१८ ॥

श्वेतद्वीपपतौ चित्तं शुद्धे धर्ममये मयि ।
धारयञ् छ्वेततां याति षडूर्मिरहितो नरः ॥

मध्वः  शुद्धः श्वेतः सुखी श्वेतः श्वेतवर्णः क्वचिद् भवेद् इति शब्दनिर्णये ॥१८॥

श्रीधरः  अतः परं गुणहेतुकाः सिद्धीर् आहशुद्धे सत्त्वात्मके । श्वेततां शुद्धरूपताम् ॥१८॥

क्रमसन्दर्भः  अतः परं प्राकृतधर्मोपाधितयोपास्यमानत्वाद् गुणहेतुत्वं स्वतः शुद्धे गुणातीते उपाधितस् तु धर्ममये सात्त्विकधर्माधिष्ठातरि श्वेततां शुद्धतां रजस्तमोहीनसत्त्वात्मताम् ॥१८॥

विश्वनाथः  अतः परं गुणहेतुकाः । श्वेततां शुद्धरूपताम् इत्य् ऊर्मिमत्त्वनाम्नी सिद्धिः ॥१८॥

 +++

॥ ११.१५.१९ ॥

मय्य् आकाशात्मनि प्राणे मनसा घोषम् उद्वहन् ।
तत्रोपलब्धा भूतानां हंसो वाचः शृणोत्य् असौ ॥

मध्वः  आकाशस्यात्मनि तत्राकाशे उपलब्धानां आसमन्तात् स्थितानां भूतानां वचः । हंसो जीवः ।

त्यागात् पूर्वशरीराणां नवानां सञ्चयेन च ।
जीवं हंस इति प्राहुस् तद्धेतुत्वाद् धरिं परम् ॥ इति भारते ॥१९॥

श्रीधरः  आकाशात्मा यः प्राणः समष्टिरूपस् तद्रूपे मयि मनसा घोषं नादं चिन्तयन्न् असौ हंसो जीवस् तत्राकाशे उपलब्धा ज्ञाता सन् तत्रस्था विचित्रा वाचः शृणोति । यद् वा, तत्राकाशे उपलब्धा अभिव्यक्ता या वाचस् ता दूरतः शृणोतीति ॥१९॥

क्रमसन्दर्भः  मयीति । तैः तत्र विचित्रा वाच इत्य् अत्र भूतानाम् इवेति ज्ञेयम् ॥१९॥

विश्वनाथः  आकाशात्मा यः प्राणः समष्टिव्यष्टिरूपस् तद्रूपे मयि । मनसा घोषं नादं उद्वहन् चिन्तयन्, तत्राकाशे उपलब्धा अभिव्यक्ता या भूतानां वाचस् ता दूरतो हंसः शुद्धः सन् शृणोतीति दूरश्रवणम् ॥१९॥

 +++

॥ ११.१५.२० ॥

चक्षुस् त्वष्टरि संयोज्य त्वष्टारम् अपि चक्षुसि ।
मां तत्र मनसा ध्यायन् विश्वं पश्यति दूरतः ॥

श्रीधरः  त्वष्टा आदित्यस् तस्मिन्न् अपरिच्छिन्ने चक्षुः संयोज्य तं च चक्षुषि संयोज्य तत्रोभयसंयोगे मां ध्यायन् विश्वं दूरतः पश्यति ॥२०॥

क्रमसन्दर्भः  न व्याख्यातम्.

विश्वनाथः  त्वष्टा सूर्यस् तस्मिन्न् चक्षुः संयोज्य, चक्षुषि तं संयोज्य, तत्रोभयसंयोगे मां ध्यायन् विश्वं सर्वं दूरस्थितम् अपि पश्यतीति दूरदर्शनम् ॥२०॥

 +++

॥ ११.१५.२१ ॥

मनो मयि सुसंयोज्य देहं तदनुवायुना ।
मद्धारणानुभावेन तत्रात्मा यत्र वै मनः ॥

मध्वः  मनसि मनस्तत्त्वे वायूनां संयोज्य मनोऽनुदेहं मनस्तत्त्वे मद्धारणात् ॥२१॥

श्रीधरः  मनो देहं च तदनुवर्तिना वायुना सह मयि सुसंयोज्य या मद्धारणा क्रियते तस्याः प्रभावेण यत्र मनो याति तत्रात्म देहो यातीत्य् अर्थः । यद् वा, मनः कर्तृ आत्मानं वायुना सह देहं च मयि सुसंयोज्य यत्र याति तद् अनु तत्र देहो यातीति ॥२१॥।

क्रमसन्दर्भः  मन इति तैः । तत्र मयि मनोऽधिष्ठातरीति ज्ञेयम् ॥२१॥

विश्वनाथः  मनो मयि संयोज्य तदनुवर्तिना वायुना सह देहं च संयोज्य या मद्धारणा क्रियते, तस्याः प्रभावेण यत्र आत्मा मनो याति तत्रैवात्मा स्थूलदेहोऽपि यातीति मनोजवः ॥२१॥।

 +++

॥ ११.१५.२२ ॥

यदा मन उपादाय यद् यद् रूपं बुभूषति ।
तत् तद् भवेन् मनोरूपं मद्योगबलम् आश्रयः ॥

मध्वः  गजादिरूपम् आकाङ्क्षन् गजादिस्थितम् ईश्वरम् ।
ध्यायन् गजादिरूपः स्यात् परकायस्थितं हरिम् ॥
ध्यायन् विशेत् परे काये वायाव् अन्तर्गतः पुमान् ।
प्राणनामा हरिः प्रोक्तस् तस्मिन् वायुः समाश्रितः ॥
वायाव् अन्तर्गतो जीवो देहाद् देहं प्रयास्यति ।
षडाधारस्थितं विष्णुं ध्यायन् आयुक्षयं विना ॥
यदि मृत्युम् अभीप्सते तथा प्राप्नोत्य् असंशयम् ।
त्रिकालप्रेरकं विष्णुं ध्यातुः कालत्रयज्ञता ।
अग्न्यादिषु हरिं ध्यायन् तत्प्रतिस्तम्भको भवेत् ॥ इति हरिसंहितायम् ।

श्रीधरः  मन उपादाय उपादानकारणं कृत्वा यद् यद् देवादिरूपं भवितुम् इच्छति तत् तन् मनोरूपं मनसोऽभीष्टरूपं योगी भवेत् । कुतः ? यतो मद्योगबलम् । योऽहम् अचिन्त्यशक्तिर् नानाकारस् तस्मिन् मयि मनसो योगो धारणा, तस्य बलं प्रभावः, स एवाश्रयः कारणम् ॥२२॥

क्रमसन्दर्भः  न व्याख्यातम्.

विश्वनाथः  मन उपादाय उपादानकारणं कृत्वा यद् देवादिरूपं भवितुम् इच्छति तत् तन् मनोरूपं मनसोऽभीष्टरूपं भवेत् । तत्र मयि योगो योगधारणा तस्य बलं प्रभाव एव आश्रयः साधकम् इति कामरूपम् ॥२२॥

 +++

॥ ११.१५.२३ ॥

परकायं विशन् सिद्ध आत्मानं तत्र भावयेत् ।
पिण्डं हित्वा विशेत् प्राणो वायुभूतः षडङ्घ्रिवत् ॥

मध्वः  आत्मानं परमात्मानं तत्र परकाये भावयेत् । तदा वायौ स्थितः प्राणः परमात्मा तत्र गच्छति । तद् अनु जीवोऽपि गच्छति । वायौ भूतो वायुभूतः । प्राणं परे ब्रह्मणि नीत्वा ॥२३॥

श्रीधरः  यत्र प्रविविक्षति तत्रात्मानं चिन्तयेत् । ततः पिण्डं स्वदेहं हित्वा प्राणः प्राणप्रधानलिङ्गशरीरोपाधिर् वायुभूतो बाह्यवायौ भूतः प्रविष्टस् तेन मार्गेणेत्य् अर्थः । षडङ्घ्रिवत् भृङ्गो यथा पुष्पात् पुष्पान्तरम् अनायासेन प्रविशति तद्वत् ।

क्रमसन्दर्भः  आत्मानम् इति मदधिष्ठितप्राणाद्युपाधिम् इति शेषः ॥२३॥

विश्वनाथः  तत्र परकाये पिण्डं स्थूलदेहं हित्वा प्राणः प्रधानलिङ्गशरीरोपाधिः सन् वायुभूतो बाह्यवायुना भूतः प्राप्तः, विशेत् परकायं प्रविशेत् । षडङ्घ्रिर् यथा पुष्पात् पुष्पान्तरं विशति, मद्योगधारणाप्रभावेणेति योज्यम् इति परकायप्रवेशः ॥२३॥

 +++

॥ ११.१५.२४ ॥

पार्ष्ण्यापीड्य गुदं प्राणं हृदुरःकण्ठमूर्धसु ।
आरोप्य ब्रह्मरन्ध्रेण ब्रह्म नीत्वोत्सृजेत् तनुम् ॥

मध्वः  प्राणस्थं प्राणनामानं वहिष्ठे ब्रह्मनामके ।
विष्णुं विष्णाव् अनुस्मृत्य विसृजेद् देहम् अञ्जसा ॥ इति प्रभञ्जने ।

अनेयस्य हरेर् नीतिस् तद्गतस्य हरेः स्मृतिः ।
न हि नेयः क्वचित् क्वापि केनचित् स्ववशत्वतः ॥ इति च ॥

श्रीधरः  पिण्डं हित्वेत्य् उक्तं तत् प्रकारं कथयन् स्वच्छन्दमृत्युम् आहपार्ष्ण्या पार्ष्णिना गुदं निरुध्य प्राणं प्राणोपाधिम् आत्मानं ब्रह्मरन्ध्रेण मूर्धद्वारेण । ब्रह्मेत्य् उपलक्षणम् । ब्रह्म वा अन्यद्वा अपेक्षितं स्थानं मनसा नीत्वा ॥२४॥

क्रमसन्दर्भः  न व्याख्यातम्.

विश्वनाथः  पार्ष्ण्या पार्ष्णिना गुदं निरुध्य प्राणं प्राणोपाधिम् आत्मानं ब्रह्मरन्ध्रेण मूर्धद्वारेण । ब्रह्म निर्विशेषं सविशेषं वा नीत्वा प्रापय्य तनुं त्यजेद् इति स्वच्छन्दमृत्युः ॥२४॥

 +++

॥ ११.१५.२५ ॥

विहरिष्यन् सुराक्रीडे मत्स्थं सत्त्वं विभावयेत् ।
विमानेनोपतिष्ठन्ति सत्त्ववृत्तीः सुरस्त्रियः ॥

श्रीधरः  मत्स्थं मन्मूर्तिरूपं शुद्धं सत्त्वं चिन्तयेत् । तदा सत्त्ववृत्तयः सत्त्वांशभूताः ॥२५॥

क्रमसन्दर्भः  मत्स्थम् इति । अहम् एव स्थानम् आश्रयो यस्य तत् । मदुपाधिरूपं सत्त्वं देवाद्युद्भवहेतुसत्त्ववृत्तिविशेषं चिन्तयेत् । तद् एवाहसत्त्ववृत्तीर् इति ॥२५॥

विश्वनाथः  सत्त्वं स्वीयान्तःकरणं, मत्स्थं मद्गतं चिन्तयेत् । ततश् च सत्त्ववृत्तीः सत्त्ववृत्तयः सुरस्त्रियस् तम् आगत्य सेवन्ते इति देवक्रीडाप्राप्तिः ॥२५॥

 +++

॥ ११.१५.२६ ॥

यथा सङ्कल्पयेद् बुद्ध्या यदा वा मत्परः पुमान् ।
मयि सत्ये मनो युञ्जंस् तथा तत् समुपाश्नुते ॥

श्रीधरः  यदा व अकालेऽपि । यथा वेति पाठे, यथा वा येन केनापि प्रकारेण बुद्ध्या सङ्कल्पयेत्, तत् तथा यथावत् प्राप्नोतीत्य् अर्थः । यद् वा, यथा सङ्कल्पयेद् यथा वा मत्परो मयि विश्वासवान् भवति, तथा तदनुरूपं सर्वम् आप्नोतीत्य् अर्थः । किं कुर्वन् ? सत्ये सत्यसङ्कल्पे मयि मनो युञ्जन् ॥२६॥

क्रमसन्दर्भः  यदा वेत्य् अत्र यथा वेति पाठे यदुपाधित्वेन ॥२६॥

विश्वनाथः  यदा व अकाले कालेऽपि वेत्य् अर्थः । यथा वेति पाठे यथा सङ्कल्पयेत् यथा येन वा प्रकारेण मत्परः स्यात् । सत्ये सत्यसङ्कल्पे मयि तथा तेनैव प्रकारेण तत्स्वाभीष्टं वस्तु प्राप्नोतीति सङ्कल्पसिद्धिः ॥२६॥

 +++

॥ ११.१५.२७ ॥

यो वै मद्भावम् आपन्न ईशितुर् वशितुः पुमान् ।
कुतश्चिन् न विहन्येत तस्य चाज्ञा यथा मम ॥

मध्वः  मम भावना मद्भावः । भावो मनश् च भक्तिश् च क्वचिद् अभ्यासयिष्यते इति शब्दनिर्णये ॥२७॥

श्रीधरः  मद् इति पृथक् पदम्, ममेत्य् अर्थः । ईशितुः सर्वनियन्तुर् वशितुः स्वतन्त्रस्य मम भावं स्वभावं प्राप्तः । एता गुणहेतवः ॥२७॥

क्रमसन्दर्भः  मद्भावं मद्भावनाम् । ईशितुः संसारनियन्तुः । वशितुस् तस्य स्वतन्त्रस्य चेति तदुपाधित्वं दर्शितम् ॥२७॥

विश्वनाथः  मत् मत्तः सकाशाद् भावं ध्यानातिशयेन ईशितृत्वं वा । मत्तः कीदृशात् ? ईशितुः वशितुः सर्वान् वशीकर्तुः, न विहन्येत न विहता भवेद् इत्य् अप्रतिहताज्ञत्वम् ॥२७॥

 +++

॥ ११.१५.२८ ॥

मद्भक्त्या शुद्धसत्त्वस्य योगिनो धारणाविदः ।
तस्य त्रैकालिकी बुद्धिर् जन्ममृत्यूपबृंहिता ॥

श्रीधरः  अतः परं क्षुद्राः । धारणाविद इति त्रिकालज्ञेश्वरधारणा सूचिता त्रैकालिकी त्रिकालवस्तुविषया । स्वजन्ममृत्युभ्याम् उपबृंहिता तत्सहिता । अनयैव परचित्ताद्यभिज्ञतापि व्याख्याता ॥२८॥

क्रमसन्दर्भः  अतः परं गुणहेतुत्वेऽपि क्षुद्राः धारणेति जगत्सृष्टिस्थितिप्रलयकालज्ञेश्वरधारणोच्यते । जन्ममृत्यूपबृंहितेति जन्मभिर् मृत्युभिर् नापगच्छतीत्य् अर्थः ॥२८॥

विश्वनाथः  अतः परं क्षुद्राः । धारणाविद इति त्रिकालज्ञेश्वरधारणा सूचिता । त्रैकालिकी त्रिकालविषया । जन्ममृत्यूपबृंहिता जन्ममरणयोर् वृत्तयोर् अपि उपबृंहिता वृद्धिम् एव प्राप्ता भवति, न तु किञ्चिद् अपि ह्रसतीत्य् अर्थः । इति त्रिकालज्ञत्वम् ॥२८॥

 +++

॥ ११.१५.२९ ॥

अग्न्यादिभिर् न हन्येत मुनेर् योगमयं वपुः ।
मद्योगशान्तचित्तस्य यादसाम् उदकं यथा ॥

श्रीधरः  अग्न्यादिसर्वोपघातशून्यो भगवान् इत्य् एवम्भूतयोगमयम् । तैर् नाभिभूयेत । अत्र हेतुः, मद्योगेति । यादसाम् उदकं यथाभिघातकं न भवति तथा तस्य वपुषोऽग्न्यादय इत्य् अर्थः । अनयैवाद्वन्द्वतापि व्याख्याता ॥२९॥

क्रमसन्दर्भः  मद्योगशान्तचित्तस्य मद्धारणेन ध्यानयोगेन शान्तम् अविकृतं चित्तं यस्य तस्य । श्रान्तचेतसः इति पाठे तु मद्योगेन श्रान्तं कृतश्रमं कृताभ्यासं चेतो यस्य तस्य ॥२९॥

विश्वनाथः  अग्न्यादिसर्वोपघातशून्यो भगवान् इत्य् एवम्भूतध्यानयोगेन शान्तचित्तस्य मुनेर् योगमयं योगपरिपक्वं वपुर् अग्न्यादिभिर् न हन्येत । यथा यादसाम् उदकम् उपसङ्हातकं न भवति, प्रत्युत क्रीडास्पदम्, तथैव तस्याग्न्यादय इत्य् अग्न्यादिप्रतिष्टम्भः ॥२९॥

 +++

॥ ११.१५.३० ॥

मद्विभूतीर् अभिध्यायन् श्रीवत्सास्त्रविभूषिताः ।
ध्वजातपत्रव्यजनैः स भवेद् अपराजितः ॥

श्रीधरः  मद्विभूतीर् ममावतारान् । ध्वजादिभिः सह ॥३०॥

क्रमसन्दर्भः  मद्विभूतीर् इति । मद्विभूतीनां मध्ये यां काञ्चित् तां च जगत्य् अपराजयोपाधिम् इत्य् अर्थः ॥३०॥

विश्वनाथः  मद्विभूतीर् मदवतारान् । सध्वजादिभिः सहितो भवेत् । अपराजितश् च भवेद् इत्य् अपराजयनाम्नी सिद्धिः ॥३०॥

 +++

॥ ११.१५.३१ ॥

उपासकस्य माम् एवं योगधारणया मुनेः ।
सिद्धयः पूर्वकथिता उपतिष्ठन्त्य् अशेषतः ॥

मध्वः  उपासनया पारोक्ष्यं कृतवतः । पुनर् उपासनं कार्यकाले कुर्वतः । कार्यसिद्धिर् इत्य् अतो योगधारणया पुनर् इत्य् उक्तम् ।

उपास्य वायुं प्रथमं वायौ सुष्थ्व् अपरोक्षिते ।
अनुज्ञातस् ततस् तद्गं तत्र तत्र हरिं स्मरेत् ॥
कृत्वापरोक्षं तं चापि काले काले स्मरेत् पुनः ।
अभीष्टकार्यसिद्धिः स्यात् तस्य नास्त्य् अत्र संशयः ॥
अकामो यदि वायुं च ध्यात्वा दृष्ट्वा हरिं तथा ।
न किञ्चित् कामयेत् पश्चात् स क्षिप्रं मुक्तिम् एष्यति ॥
यदि योगैः फलं भुङ्क्ते पुनः कामम् अपास्य तु ।
तेनैव क्रमयोगेन वायुं दृष्ट्वा हरिं तथा ॥
एष्तव्या मुक्तिपदवी नान्यथा तु कथञ्चन ।
पूर्वदृष्टीर् हि कामार्थे पश्चान् मोक्षार्थम् इष्यते ।
येषां तु जन्मतः सिद्धिस् तेषां दोषो न विद्यते ॥ इति निवृत्ते ॥३१॥

श्रीधरः  उपसंहरतिउपासकस्येति । एवं पृथग् धारणाभिः ॥३१॥

क्रमसन्दर्भः  न व्याख्यातम्.

विश्वनाथः  उपसंहरतिउपासकस्येति ॥३१॥

 +++

॥ ११.१५.३२ ॥

जितेन्द्रियस्य दान्तस्य जितश्वासात्मनो मुनेः ।
मद्धारणां धारयतः का सा सिद्धिः सुदुर्लभा ॥

श्रीधरः  यद् वा, किं नानाधारणाप्रयासेन एकयैव सर्वाः सिद्धयो भवन्ति ? इत्य् आहजितेन्द्रियस्येति । मद्धारणां नारायणे तुरीयाख्ये इत्य् अत्रोक्ताम् । या सुदुर्लभा स्यात् सा का ? न काचिद् इत्य् अर्थः ॥३२॥

क्रमसन्दर्भः  मद्धारणां मम तत्तदुपाधिरहितस्यापि यत्किञ्चिद्रूपस्यापि धारणाम् इत्य् अर्थः । स्वभावतः सर्वसिद्धिसेवितात् सर्वतो मम रूपात् कामनामात्रेण सर्वसिद्धिर् इति भावः ॥३२॥

विश्वनाथः  दान्तस्य संयतमनसो जितः श्वासः आत्मा व्यवहारिकः स्वभावश् च येन सः ॥३२॥

 +++

॥ ११.१५.३३ ॥

अन्तरायान् वदन्त्य् एता युञ्जतो योगम् उत्तमम् ।
मया सम्पद्यमानस्य कालक्षपणहेतवः ॥

श्रीधरः  यद्य् अप्य् एवं तथापि न प्रार्थ्या इत्य् आहअन्तरायान् इति ॥३३॥

क्रमसन्दर्भः  मया सम्पद्यमानस्य मद्रूपाम् एव सम्पत्तिम् इच्छत इत्य् अर्थः । अत एव ब्रह्मसायुज्यम् अप्य् अस्यान्तरायं स्याद् इति युक्तम् एव तत्र गणितम् । उत्तमं निष्कामं भक्तियोगम् ॥३३॥

विश्वनाथः  सिद्धयो ह्य् एता बालस्यैव चमत्कारकारिण्यो न त्व् अभिज्ञस्येत्य् आहअन्तरायान् इति । मया मत्प्राप्त्या सम्पद्यमानस्य मद्युक्तस्य, कालक्षपणहेतव इति दिने दिने तस्य मत्प्राप्तिलक्षणसम्पत्तिर् ह्रसत्य् एव, तस्मात् योगेनैव कालं यापयेन्, न तु तत्फलभूताभिः सिद्धिभिर् इति भावः ॥३३॥

 +++

॥ ११.१५.३४ ॥

जन्मौषधितपोमन्त्रैर् यावतीर् इह सिद्धयः ।
योगेनाप्नोति ताः सर्वा नान्यैर् योगगतिं व्रजेत् ॥

मध्वः  यैर् यैः कैश्चित् कैश्चिद् एव जन्मादिभिः योगगतिं व्रजेत् ।

जन्मादिभिः कैश्चिद् एव प्राप्यते योगजं फलम् ।
योगेन सर्वं प्राप्येत योगे यत्नं ततः कुरु ॥ इति च ।

कश्चिद् अर्थे चयच्छब्दः प्रश्नार्थे च क्वचिद् भवेत् ।
क्वचित् परामर्शवाची क्वचिद् आपेक्ष्यवाचकः ॥ इति तन्त्रनिरुक्ते ॥३४॥

श्रीधरः  तस्माद् अहैतुकीयम् एव धारण कार्या नान्याः काम्या इत्य् आहजन्मेति । जन्मनैव काश्चित् सिद्धयो भवन्ति । यथा देवानां यथा च यादसाम् उदकस्तम्भः पक्ष्यादीनां खेचरत्वादि । तद् उक्तं पातञ्जले, जन्मौषधितपोमन्त्रयोगजाः सिद्धयः [यो.सू. ४.१] इति । योगेन मद्धारणाम् इत्य् उक्तेन । योगगतिं मत्सालोक्यादिरूपाम् ॥३४॥

क्रमसन्दर्भः  तथापि पूर्वोक्ता धारणास्तु सर्वतोऽधिका, इत्य् आहजन्मेति । योगेनेति पूर्वोक्तधारणानाम् एकतरेणापि ॥३४॥

विश्वनाथः  किं च, जन्मेति । काश्चित् काश्चित् सिद्धयो जन्मादिभिर् अपि भवन्ति, यथा जन्मनैव देवानां सिद्धयः । यथा च जन्मनैव यादसाम् उदकस्तम्भः । पक्षिणां खेचरत्वम् । प्रेतानाम् अन्तर्धानपरकायप्रवेशाद्याः । तद् उक्तं पातञ्जले
जन्मौषधितपोमन्त्रयोगजाः सिद्धयः [यो.सू. ४.१] इति । यावतीर् यावत्यः ताः सर्वा एव योगेनाप्नोति । योगगतिं मत्सालोक्यादिमुक्तिम् ॥३४॥

 +++

॥ ११.१५.३५ ॥

सर्वासाम् अपि सिद्धीनां हेतुः पतिर् अहं प्रभुः ।
अहं योगस्य साङ्ख्यस्य धर्मस्य ब्रह्मवादिनाम् ॥

श्रीधरः  कुतः ? इत्य् अत आहसर्वासाम् इत्य् अर्धेन । प्रभुत्वोपपादनं हेतुः कारणं पतिः पालयिता चेति । किं च, न केवलं सिद्धीनाम् एव प्रभुः, अपि तु मोक्षादीनाम् अपीत्य् आहअहम् इति । योगो मोक्षः, साङ्ख्यं तत्साधनं ज्ञानम् । धर्मस्य तदुपदेष्ट्ṝणां ब्रह्मवादिनां च ॥३५॥

क्रमसन्दर्भः  मयि विश्वस्तैस् तु तत्तत्सिद्धिकामनयापि नान्यत् । न च सोपाधिमद्धारणं कर्तव्यम् । स्वतः सर्वाश्रयत्वान् ममेत्य् आहसर्वासाम् इति द्वाभ्याम् । धर्मस्य ज्ञानसाधनस्य ॥३५॥

विश्वनाथः  यतो मम ध्यानेनैव सर्वाः सिद्धयस् तस्माद् अहम् एव तासां हेतुः । न केवलं हेतुर् एव, पतिः पालयिता च, प्रभुः स्वामी च । न केवलं सिद्धीनाम् एव हेतुः प्रभुतयाहं, यतो योगस्य मदीयध्यानयोगस्यापि अहम् एव हेतुः, न केवलध्यानयोगस्य साङ्ख्यस्य ज्ञानस्यापि, ज्ञानसाधनधर्मस्य निष्कामकर्मणोऽपि ॥३५॥

 +++

॥ ११.१५.३६ ॥

अहम् आत्मान्तरो बाह्योऽनावृतः सर्वदेहिनाम् ।
यथा भूतानि भूतेषु बहिर् अन्तः स्वयं तथा ॥

श्रीधरः  कुतस् तत्राहअहम् इति । सर्वदेहिनां जीवानाम् आत्मा । यत आन्तरोऽन्तर्यामी, एष त आत्मान्तर्याम्य् अमृतः [बृ.आ.उ. ३.७३.] इति श्रुतेः । तर्हि किम् अन्तर्वर्तित्वात् परिच्छिन्ना, न, बाह्यश् च व्यापक इत्य् अर्थः । तत्र हेतुः, अनावृतः । एतत् सदृष्टान्तम् आहभूतेषु चतुर्विधेषु महाभूतानि यथा वहिश् चान्तश् च भवन्ति, स्वयम् अहम् अपि तथेत्य् अर्थः ॥३६॥

क्रमसन्दर्भः  न व्याख्यातम्.

विश्वनाथः  योगिनां ज्ञानिनां च ध्यानस्यालम्बनोऽप्य् अहम् एवेत्य् आहअहम् आन्तर आत्मा अन्तर्यामी । तर्हि किम् अन्तर्वर्तित्वात् परिच्छिन्नः ? नावृतः । एतत् सदृष्टान्तम् आहभूतेषु चतुर्विधेषु महाभूतानि यथा बहिश् चान्तश् च भवन्ति, स्वयम् अहम् अपि तथेत्य् अर्थः ॥३६॥

इति सारार्थदर्शिन्यां हर्षिण्यां भक्तचेतसाम् ।
एकादशे पञ्चदशः सङ्गतः सङ्गतः सताम् ॥*॥

 +++

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां दशमस्कन्धे
श्रीभगवदुद्धवसंवादे
योगसिद्धिप्रसङ्गो नाम
पञ्चदशोऽध्यायः ।
॥ ११.१५ ॥



(११.१६)
अथ षोडशोऽध्यायः
श्रीभगवदुद्धवसंवादे महाविभूतिः

॥ ११.१६.१ ॥

श्रीउद्धव उवाच
त्वं ब्रह्म परमं साक्षाद् अनाद्यन्तम् अपावृतम् ।
सर्वेषाम् अपि भावानां त्राणस्थित्यप्ययोद्भवः ॥

श्रीधरः
षोडशे तु हरेर् आविर्भावयुक्ता विभूतयः ।
ज्ञानवीर्यप्रभावादि विशेषेणोपवर्णिताः ॥
अन्तश्चित्तेन यद् ध्यानम् अशक्यम् अकृतात्मनाम् ।
अतस् तद्योग्यतापत्त्यै विभूत्यादिनिरूपणम् ॥
एवं तावन् नवाध्यायाम् अष्टप्रश्ना निरूपिताः ।
ब्रह्मत्वसम्भवे तावत् सप्तमादिचतुष्टये ॥
बन्धमुक्त्योस् तु निर्धारे सद्भक्त्योश् च ततः परे ।
द्वादशेऽनन्तरं कर्म कृतित्यागव्यवस्थितौ ।
हंसेतिहासतो योगनिष्ठायां च त्रयोदशे ॥
श्रेयःसाधननिर्धारे ध्याने चैव चतुर्दशे ।
धारणासिद्धिभेदे च प्रसङ्गेन निरन्तरे ॥
उद्धवप्रश्नतो दत्तम् उत्तरं हरिणोचितम् ।
षोडशे भूतिविस्तारे द्वयोर् वर्णाश्रमव्रते ॥
ज्ञानादिनिर्णये चातो यमादीनां च निर्णये ।
योगत्रयाधिकारे तु विंशे च तदनन्तरे ॥
सत्त्वसङ्ख्याविवादे च पुम्प्रकृत्योर् विवेचने ।
जन्ममृत्युप्रकारे च द्वविंशे दत्तम् उत्तरम् ॥
परापराधसहने चतुर्भिस् तदनन्तरैः ।
सप्तविंशे क्रियायोगप्रश्ने तदुपवर्णनम् ॥
अष्टाविंशे ततः प्रोक्ता ज्ञानयोगोपसंहृतिः ।
संसारासम्भवप्रश्ने तन्मध्ये दत्तम् उत्तरम् ॥
तदशक्त्या पुनः प्रश्ने भक्तियोगोपसंहृतिः ।
एवं प्रश्नोत्तराण्य् अत्र क्रमेणैतानि विंशतिः ॥

अहम् आत्मान्तरो बाह्योऽनावृतः सर्वदेहिनाम् ।
यथा भूतानि भूतेषु बहिर् अन्तः स्वयं तथा ॥ [भा.पु. ११.१५.३६] इत्य् उक्तम्

तत्र भूतानि यथा क्वचित् केनचिद् गुणविशेषेणोद्रिक्तानि वर्तन्ते, क्वचित् सामान्यरूपेणैव, तथा त्वम् अपि क्व कथं वर्तसे ? इति विभूतीः प्रष्टुं प्रथमं तावद् उक्तम् एव सर्वात्मकत्वम् अनुवदतित्वं ब्रह्मेति । अपावृतं निरावरणं स्वतन्त्रं वा । अत एव सर्वेषाम् अपि त्राणं रक्षणम् । स्थितिर् जीवनम् । त्राणस्थितिसहितावप्ययोद्भवौ यस्मात् । सत्त्वम् उपादानकारणम् इत्य् अर्थः ॥१॥

क्रमसन्दर्भः  टीकायां नवाध्याय्याम् इति सप्तमादिनवाध्याय्याम् इति ज्ञेयम् । आदिषण्णाम् उक्ततात्पर्यत्वात् अष्टप्रश्नान् निरूपयति ब्रह्मत्वेति सप्तमादिचतुष्टये दशमपर्यन्ते ततः परे एकादशे निरन्तरे पञ्चदशे द्वयो सप्तदशाष्टादशयोः । अत ऊनविंशे तदनन्तरे एकविंशे चतुर्भिः षड्विंशपर्यन्तैः तत्र (१) ब्रह्मत्वेति, (२) बन्धमुक्त्योर् इति, (३) सद् इति, (४) कर्मेति, (५) हंसेति, (६) श्रेय इति, (७) ध्यान इति, (८) धारणेति, इत्यष्टौ प्रश्नाः । (९) भूतीति, (१०) वर्णेति, (११) ज्ञानेति, (१२) यमेति, (१३) योगेति, (१४) तत्त्वेति, (१५) जन्मेति, (१६) परेति, (१७) क्रियेति, (१८) ज्ञानेति, (१९) संसारेति, (२०) भक्तीति इति विंशतिः ।

सर्वेषां सर्ववैभवं मत्त एवेति सर्वासाम् अपीत्य् आदिना पुर्वम् उक्तम् । तच् छ्रुत्वा प्राकृताप्राकृततद्वैभवास्पदानि प्रश्नेन ज्ञातुं तस्य सर्वाश्रयत्वम् अनुवदतित्वं ब्रह्मेति । त्वं ब्रह्म बृहत् सर्वकारणत्वात् । तत्रापि परमं भगवद्रूपत्वात् । तत्रापि साक्षात् स्वयं भगवत्त्वात् तत्राप्राकृतानन्तवैभवाश्रयत्वम् आहअनाद्यन्तं, न तु पुरुषादिवत् परिच्छिन्नवैभवम् । अपावृतं, न तु तद्वन् मायासंवलितं प्राकृतवैभवाश्रयत्वम् आहसर्वेषां भावानां महदादीनां त्राणस्थित्यप्ययोद्भवो यः पुरुषः सोऽपि त्वम् इति । यस्यांशांशांशभागेन विश्वस्थित्यप्ययोद्भव [भा.पु. १०.८५.३१] इत्य् आदेस् तस्यापि त्वम् अंशीत्य् अर्थः ॥१॥

विश्वनाथः
यद् यन् मुख्यं येषु येषु प्रभावज्ञानशक्तिभिः ।
तत् तद् विभूतिशब्दोक्तं वस्तु षोडश उच्यते ॥

सर्वासां सिद्धीनाम् इत्य् आदिना सर्वेषां सर्ववैभवं मत्त एवेत्य् उक्तम् । तत् श्रुत्वा प्राकृताप्राकृततद्वैभवास्पदानि जिज्ञासमानस् तस्य सर्वाश्रयत्वम् अनुवदतित्वं ब्रह्मेति । तत्रापि परमं भगवद्रूपत्वात् । तत्रापि साक्षात् स्वयम्भगवद्रूपं । तत्राप्य् अनाद्य् अनन्तम् अपावृतम् इति परिच्छिन्नमानुषाकारत्वेऽपि सर्वकालदेशव्यापकम् । यः सृष्ट्यादिकर्ता विष्णुः सोऽपि त्वदंशत्वात् त्वम् एवेत्य् आहविपद्भ्यो रक्षणं त्राणं जीविकाप्रदानं स्थितिः, सर्वेषाम् अपीति ॥१॥

 +++

॥ ११.१६.२ ॥

उच्चावचेषु भूतेषु दुर्ज्ञेयम् अकृतात्मभिः ।
उपासते त्वां भगवन् याथातथ्येन ब्राह्मणाः ॥

श्रीधरः  अत्र सदाचारं प्रमाणम् आहयाथातथ्येन यथार्थत्वेन । सर्वभूतकारणं त्वाम् । ब्राह्मणा वेदतात्पर्यविदः ॥२॥

क्रमसन्दर्भः  तत्र प्राकृतीर् विभूतीस् तावत् पृच्छतिउच्चावचेष्व् इति । भूतेषु प्रधानकार्येषु त्वां गुणसामादिरूपम् ॥२॥

विश्वनाथः  यश् च त्वं विष्णुरूपेण सर्वेषां कारणं, अत एव सर्वेषु भूतेषु तत्कार्येषु उच्चावचेषु च उत्कृष्टनिकृष्टेषु त्वां सन्तं, अकृतात्मभिः त्वय्य् अकृतमनस्कैः, ब्राह्मणा ब्रह्म वेदं विदन्तीति वेदज्ञा उपासते । याथातथ्येन यत्र यत्र त्वं यथा यथा वर्तसे, तत्र तत्र तथा तथैव त्वां तारतम्येनोपासत इत्य् अर्थः ॥२॥

 +++

॥ ११.१६.३ ॥

येषु येषु च भूतेषु भक्त्या त्वां परमर्षयः ।
उपासीनाः प्रपद्यन्ते संसिद्धिं तद् वदस्व मे ॥

श्रीधरः  एवं कारणत्वेन सर्वात्मत्वम् अनूद्य विभूतीः प्रच्छतियेष्व् इति । उपासीनाः सेवमानाः सन्तः ॥३॥

क्रमसन्दर्भः  अप्राकृतीः पृच्छति । येषु येषु चेति । भावेषु भूतेषु परमार्थसत्येषु भगवदादिषु, अस्य महतो भूतस्य [बृ.आ.उ. २.४.१०] इत्य् आदि श्रुतेः । त्वां श्रीवासुदेवादिरूपम् ॥३॥

विश्वनाथः  सर्वत्रोपासनायाम् अप्य् आधिक्येनोपासनार्थं विभूतीः पृच्छतियेषु येष्व् इति । प्रपद्यन्ते संसिद्धिं प्राप्नुवन्ति ॥३॥

 +++

॥ ११.१६.४ ॥

गूढश् चरसि भूतात्मा भूतानां भूतभावन ।
न त्वां पश्यन्ति भूतानि पश्यन्तं मोहितानि ते ॥

श्रीधरः  दुर्ज्ञेयत्वम् एवाहगूढः अस्फुटः । भूतानां प्राणिनां मध्ये । अत्र हेतुःभूतानाम् आत्मा अन्तर्यामी । अत्रापि हेतुःहे भूतभावनेति । ते त्वया ॥४॥

क्रमसन्दर्भः  चरसि क्वचित् साक्षाद्रूपेण क्वचित् शक्त्यावेशरूपेण चेति ज्ञेयम् ॥४॥

विश्वनाथः  दुर्ज्ञेयत्वम् एवाहगूढ इति । भूतात्मा सर्वभूतान्तर्यामी भवन्न् अपि भूतभावनः प्राणिश्रेयस्कररूपस् त्वं भूतानां गूढ एव । अत एव त्वां न पश्यन्ति । निर्विसर्गपाठे हे भूतभावनेति ॥४॥

 +++

॥ ११.१६.५ ॥

याः काश् च भूमौ दिवि वै रसायां
विभूतयो दिक्षु महाविभूते ।
ता मह्यम् आख्यह्य् अनुभावितास् ते
नमामि ते तीर्थपदाङ्घ्रिपद्मम् ॥

श्रीधरः  ता एव साकल्येन पृच्छतिह्हे महाविभूते, याः काश्चिद् भूम्यादिषु ते विभूतयः । रसायां रसातले अनुभावितास् त्वयैव केनचिच् छक्तिविशेषेण संयोजिताः तीर्थानां पदं च तदङ्घ्रिपद्मं च ॥५॥

क्रमसन्दर्भः  भूमाव् इत्य् आदित्रयेण मध्योर्ध्वतललोकाः प्राकृता अप्राकृताश् च सर्व एव गृहीताः । ते त्वयैकेन स्वयं भगवता अनुभाविताः अनुभावं तत्तन्माहात्म्यं प्रापिताः । अत एव तीर्थानां सर्वासां गुरुपरम्पराणां पदम् आश्रयः अङ्घ्रिपद्मं यस्य तं श्रोतसां समुद्रम् इव ॥५॥

विश्वनाथः  तस्माद् गूढाह् स्वविभूतीः स्वयम् एव प्रकाशयेत्य् आहया इति । ते त्वयैव अनुभाविता अनुभवगोचरीकारितास् ताः । आख्याहि ब्रूह्य् अनुभावय चेत्य् अर्थः । चिन्मयस्य भगवतश् चिन्मया विलासा अंशा उच्यन्ते, मायामयास् तु विभूतय इति सर्वत्र व्यवहारः । अत्र तु विभूतिशब्देनैश्वरं प्राकृताप्राकृतवस्तुमात्रम् एव, तथा प्राकृताप्राकृतवस्तुसारश् आग्रिमग्रन्थदृष्ट्या उच्यते इति विवेचनीयम् ॥५॥

 +++

॥ ११.१६.६ ॥

श्रीभगवान् उवाच
एवम् एतद् अहं पृष्टः प्रश्नं प्रश्नविदां वर ।
युयुत्सुना विनशने सपत्नैर् अर्जुनेन वै ॥

श्रीधरः  नरावतारभूतार्जुनप्रश्नसंवादित्वात् तवायं प्रश्नः साधीयान् इति तावद् अनुमोदते, एवम् इति त्रिभिः । प्रश्नं प्रष्टव्यम् । सपत्नैर् योद्धुम् इच्छता । विनशने कुरुक्षेत्रे ॥६॥

क्रमसन्दर्भः  अहो आश्चर्यं यन् मित्रद्वयस्य प्रश्नसंवादितेति सश्लाघम् आहएवम् इति ॥६॥

विश्वनाथः  प्रश्नं प्रष्टव्यम् । सपत्नैर् योद्धुम् इच्छता । विनशने कुरुक्षेत्रे ॥६॥

 +++

॥ ११.१६.७८ ॥

ज्ञात्वा ज्ञातिवधं गर्ह्यम् अधर्मं राज्यहेतुकम् ।
ततो निवृत्तो हन्ताहं हतोऽयम् इति लौकिकः ॥
स तदा पुरुषव्याघ्रो युक्त्या मे प्रतिबोधितः ।
अभ्यभाषत माम् एवं यथा त्वं रणमूर्धनि ॥

श्रीधरः  युयुत्सोर् विभूतिप्रश्ने कः प्रसङ्गः ? तत्राहज्ञात्वेति । लौकिकः प्राकृतमतिः सन् ॥७॥

स च यदा ततो ज्ञातिवधान् निवृत्तस् तदा मय प्रतिबोधितः सन् । यथा त्वम् अभिभाषसे, एवं सङ्ग्राममुखे माम् अभ्यभाषत । तद्वद् एव तवापि कथयिष्यामीति भावः ॥८॥

क्रमसन्दर्भः  न व्याख्यातम्.

विश्वनाथः  युयुत्सोर् अर्जुनस्य विभूतिप्रश्ने कः प्रसङ्गः ? तत्रहज्ञात्वेति । राजहेतुकं ज्ञातिवधम् अधर्मं ज्ञात्वा तस्मान् निवृत्तः । कीदृशः ? अस्य हन्ता अहं मयायं हत इत्य् एवं लौकिकं प्राकृतलोके भवं चेष्टितं यस्य सः ॥७८॥

 +++

॥ ११.१६.९ ॥

अहम् आत्मोद्धवामीषां भूतानां सुहृद् ईश्वरः ।
अहं सर्वाणि भूतानि तेषां स्थित्युद्भवाप्ययः ॥

मध्वः  सृष्टिस्थित्यादिहेतुत्वाद् भूताणां हरिर् उच्यते ।
न तु भूतस्वरूपत्वात् स इ सर्वेश्वरेश्वरः ॥ इति वस्तुतत्त्वे ।

स्वस्वजात्युत्तमत्वं तु हवेद् यद्रूपसन्निधेः ।
विभूतिरूपं तत् प्रोक्तम् इन्दिरादिषु संस्स्थितम् ॥
तथा बहिः स्थितः रूपं विभूतीत्य् एव शब्दितम् ।
सर्वसाधारणं रूपम् अन्तर्यामीति चोच्यते ॥
यथा कृष्णात्मना दुष्टहन्ताव्यासात्मना समः ।
अस्मोऽप्य् एकरूपोऽपि सामर्थ्यात् पूर्वुत्तमोत्तमः ॥ इति च ।

ब्रह्मरुद्रेन्द्रजीवेभ्यः पृथग् एव व्यवस्थितम् ।
विभूतिरूपं विष्णोस् तु तद्गश्रेष्ठ्यैककारणम् ॥
तदे व ब्रह्मरुद्रादि नामभिर् वाच्यम् अञ्जसा ।
तद् एव देवेष्व् इन्द्रोऽस्मि ततो रुद्रेषु शङ्करः ।
इत्य् आदिनोक्तं कृष्णेन नेन्द्राद्या जीवसञ्चयाः ॥ इति गीतकल्पे ॥९॥

श्रीधरः  ता विभूतीः कथयतिअहम् इति । अस्मच्छब्दसमानाधिकरणाः प्रथमान्ता द्वितीयान्ताश् च सर्वा विभूतयः, तास् ताश् चोपासनार्थं कथ्यन्ते । षष्ठी च क्वचिन् निर्धारणे, सम्बन्धे च क्वचित्, यथायोग्यं द्रष्टव्या । ततश् चामीषां भूतानाम् आत्मेति ते सुहृद् इति ईश्वर इति च सामान्येनाहम् उपास्य इत्य् अर्थः । एवं सर्वत्र । तेषां स्थित्युद्भवाप्ययः, तत्तद्धेतुर् इत्य् अर्थः ॥९॥

क्रमसन्दर्भः  तत्र प्राकृतेष्व् अप्राकृतीम् आहअहम् आत्मेति । आत्मा परमात्मा । सुहृत् स्वतो हितकारी । ईश्वरः सर्वप्रवर्तकश् च । तेष्व् एव प्राकृतीम् आहअहम् इति । भूतानां मध्ये भूतानि मद्वैभवविशेषानुभावितैस् तैर् एव व्यवहारसिद्धेः । तेष्व् एवाप्राकृतीम् आहतेषाम् इति । स्थितीति महत्स्रष्टृपुरुषः सर्वकारणम् इत्य् अर्थः । एवम् अन्यत्रापि ॥९॥

विश्वनाथः  ता विभूतीः सामायतः कथयति ॥९॥

 +++

॥ ११.१६.१०११ ॥

अहं गतिर् गतिमतां कालः कलयताम् अहम् ।
गुणानां चाप्य् अहं साम्यं गुणिन्य् औत्पत्तिको गुणः ॥
गुणिनाम् अप्य् अहं सूत्रं महतां च महान् अहम् ।
सूक्ष्माणाम् अप्य् अहं जीवो दुर्जयानाम् अहं मनः ॥

मध्वः  गतिर् ज्ञानम् ।

प्रधानो ज्ञानिनां ब्रह्मा ज्ञानमानी हृदिस्थितः ।
स एव कालमानी तु संहर्त्ṝणां प्रभुः स्मृतः ॥ इति विभूतौ ।

आनन्दानुभवस् तु य उत्कृष्टानुभवात् स्मृतः ।
तद्युक्तत्वं यथा सौम्यं गुणानाम् अधिकं हि तत् ॥
भक्त्यादिगुणपूगोऽपि दुःखहेतुत्वभावनात् ।
निष्कलो भवति ह्य् अद्धा प्रीतस्य सफलो भवेत् ॥
तस्माद् आनन्दमानस् तु गुणेषूत्कृष्टम् उच्यते ।
तस्याभिमानी ब्रह्मैको भक्तिज्ञानादिकस्य च ॥
श्रद्धाभिमानिनी देवी तथैव तु सरस्वती ।
तद् अन्येषां गुणानां तु तद् अन्ये विबुधाः स्मृताः ॥
गुणानां तु प्रभुर् ब्रह्मा तस्माद् एकश् चतुर्मुखः ।
औत्पत्तिकगुणो नाम शुभप्राप्त्यैकयोग्यता ॥
तस्याभिमानी प्राणस् तु स हि सर्वगुणाधिकः ॥ इति च ।

गुणिनां गुणयोग्यत्वं यत् सर्वगुणिषु स्थितम् ।
वायुस् तदभिमान्य् एकः सर्वगुण्यधिकस् ततः ॥ इति प्रभञ्जने ।

रूपान्तरत्वाद् एकस्यापि बहुस्थानेषु प्राधान्योक्तिर् नो विरुद्ध्यते । गुणान्तरोक्तेश् च । रामः शास्त्रभृताम् अहम् । वृष्णीनां वासुदेवोऽस्मि इत्य् आदिवत् ॥१०११॥

श्रीधरः  विशेषतो विभूतीर् आहकलयतां वशीकुर्वताम् । गुणानां मध्ये साम्यं सर्वत्र समत्वम् । गुणानां सत्त्वादीनां साम्यम् अव्याकृतं वा । गुणिनि धर्मिणि औत्पत्तिकः स्वाभाविको यो गुणः सोऽहम् ॥१०॥

सूत्रं प्रथमकार्यम् । महत्तत्त्वं महान् । सूक्ष्मोपाधित्वाद् दुर्ज्ञेयत्वाच् च जीवस्य सूक्ष्मत्वम्बुद्धेर् गुणेनात्मगुणेन चैव आराग्रमात्रो ह्य् अवरोऽपि दृष्टः [श्वे.उ. ५.८] इति श्रुतेः ॥११॥

क्रमसन्दर्भः  गतिः फलं शरणागतिर् वा ॥१०॥

सूक्ष्माणाम् इति सूक्ष्मतापराकाष्ठां प्राप्तो जीव इत्य् अर्थः । दुर्ज्ञेयत्वाद् यत् सूक्ष्मत्वम् । तद् अत्र न विवक्षितम्महतां च इति । सूक्ष्माणाम् अपि इति परस्परप्रतियोगित्वेन वाक्यद्वयस्यानन्तर्योक्तौ स्वारस्यभङ्गात् । प्रपञ्चमध्ये हि सर्वकारणत्वान् महत्तत्त्वस्य महत्त्वं नाम व्यापकत्वं, न तु पृथिव्याद्यपेक्षया सुज्ञेयत्वं, यथा तद्वत् प्रपञ्चे जीवानाम् अपि सूक्ष्मत्वं परमाणुत्वम् एवेति स्वारस्यम् । श्रुतयश् चएषोऽणुर् आत्मा चेतसा वेदितव्यो यस्मिन् प्राणः पञ्चधा संविवेशेति [मु.उ. ३.१.९] ।

बालाग्रशतभागस्य शतधा कल्पितस्य च ।
भागो जीवः स विज्ञेयः [श्वे.उ. ५.९] इति ।

आराग्रमात्रो ह्य् अपरोऽपि दृष्ट [श्वे.उ. ५.८] इति च ॥११॥

विश्वनाथः  विशेषतो विभूतीर् आहअहम् इति । अत्र प्राकृताप्राकृतवस्तुसारा एव विभूतय उच्यन्ते । ताश् च क्वचिन् निर्धारणषष्ठ्या, क्वचित् सम्बन्धषष्ठ्या, चास्मच्छब्दसमानाधिकरणाः प्रथमान्ता द्वितीयान्ताश् च ज्ञेयाः । गतिमतां कर्मिज्ञानिप्रभृतीनां गतिः प्राप्यफलं, कलयतां वशीकुर्वतां मध्ये कालः । साम्यं प्रकृतिः । गुणिनि धर्मिणि औत्पत्तिकः स्वाभाविको यो गुणः सोऽहम् । यथा आकाशे शब्दः ॥१०॥

सूत्रं सूत्रतत्त्वं प्राण इत्य् अर्थः । महतां महत्तत्त्ववताम् अन्तःकरणानां मध्ये महांश् चित्तम् इत्य् अर्थः । जीव इति एषोऽणुर् आत्मा चेतसा वेदितव्यो यस्मिन् प्राणः पञ्चधा संविवेश [मु.उ. ३.१.९] इति । बालाग्रशतभागस्य शतधा कल्पितस्य च । भागो जीवः स विज्ञेयः [श्वे.उ. ५.९] इति । आराग्रमात्रो ह्य् अवरोऽपि दृष्टः [श्वे.उ. ५.८] इत्य् आदि श्रुतेः । अत्र जीवस्य परमाणुप्रमाणत्वेऽपि सम्पूर्णदेहव्यापिशक्तिमत्त्वं, जतुजटितस्य महामणेर् महौषधिखण्डस्य च शिरसि धृतस्य पूर्णदेहपुष्टीकरिष्णुशक्तित्वम् इव न विरुद्धम् ॥११॥

 +++

॥ ११.१६.१२ ॥

हिरण्यगर्भो वेदानां मन्त्राणां प्रणवस् त्रिवृत् ।
अक्षराणाम् अकारोऽस्मि पदानि च्छन्दसाम् अहम् ॥

मध्वः  पदानि वाच्यानि छन्दसाम् ।

स्वयूथाणां अथाधिक्ये स्वजातीनाम् अथापि वा ।
यत्कारणं विभूत्याक्यं विष्णोस् तद्रूपम् उच्यते ॥ इति प्राधान्ये ।

वर्णेशानि पदान्य् आहुः पादाश् चापि तदीश्वराः ।
पादाणां ईश्वरार्धर्चा तदीशा ऋक्षु एव च ॥
ऋचाम् अधीशा वर्गाश् च तेषां सूक्तम् अधीश्वरम् ।
सूक्ताधीशास् तथाध्यायास् तदधीशास् तथाष्टकाः ॥
तदधीशास् तथा शाखा वेदाश् चापि तदीश्वराः ।
वेदाणां ईश्वरा वाच्या वाच्याणां ईश्वरो हरिः ॥
न हरेर् ईश्वरः कश्चित् कदाचित् क्वापि विद्यते ॥ इति च ॥

पद्यन्ते इति पदानि वाच्यानि ।

पदं पदसहस्रेण चेश्वरान् नापराध्यत इतिवत् ।
पदं तु वाचकं प्रोक्तं क्वचिद् वाच्यम् अपीष्यते ॥ इति शब्दनिर्णये ।

सर्वा वेदाभिमानिन्यो देव्यो लक्ष्मीस् ततोऽधिका ।
वेदाहिमानिनी साक्षात् सा विष्णोर् दूरतः स्थिता ॥
यज्ञाख्या सैव विष्णोस् तु या तूरुस्थलम् आश्रिता ।
हरिणारतियोगस्था दक्षिणाख्यापि सैव तु ॥
उत्तरोत्तरतः सापि विशिष्टा दक्षिणामुखे ।
एवं वेदाभिमानिभ्यो देवीभ्यः सर्व एव उ ।
तदर्थरूपाः पतयस् तस्यास् तस्यास् तथोत्तमाः ॥
शच्या इन्द्रस् तथा चोमा तस्या रुद्रस् ततस् तथा ।
भारतीप्राण एवास्यास् ततः श्रीस् तद्वरो हरिः ॥ इति वैशिष्ट्ये ॥१२॥

श्रीधरः  वेदानां सम्बन्धी तेषाम् अध्यापकः । पदानि त्रिपदा गायत्रीत्य् अर्थः ॥१२॥

क्रमसन्दर्भः  सूक्ष्माणाम् इति सूक्ष्मतापरकाष्ठां प्राप्तो जीव इत्य् अर्थः । दुर्ज्ञेयत्वाद् यत् सूक्ष्मत्वं, तद् अत्र न विवक्षितम् । महतां चेति सूक्ष्माणाम् अपीति परस्परप्रतियोगित्वेन वाक्यद्वयस्यानन्तर्योक्तौ स्वारस्यभङ्गात् प्रपञ्चमध्ये सर्वकारणत्वान् महत्तत्त्वस्य महत्तत्त्वं नाम व्यापकत्वं, न तु पृथिव्याद्यपेक्षया सुज्ञेयत्वं यथा तद्वत् प्रपञ्चे जीवानाम् अपि सूक्ष्मत्वं परमाणुत्वम् एवेति स्वारस्यं श्रुतयश् चएषोऽणुर् आत्मा चेतसा वेदितव्यो यस्मिन् प्राणः पञ्चधा संविवेश [मु.उ. ३.१.९] इति, बालाग्रशतभागस्य शतधा कल्पितस्य च भागो जीवः स विज्ञेयः [श्वे.उ. ५.९], आराग्रमात्रो ह्य् अवरोऽपि दृष्ट [श्वे.उ. ५.८] इति च ॥१२॥

विश्वनाथः  वेदाणां वेदाध्यापकाणां मध्ये हिरण्यगर्भो ब्रह्मा । पदानि त्रिपदा गायत्रीत्य् अर्थः ॥१२॥

 +++

॥ ११.१६.१३ ॥

इन्द्रोऽहं सर्वदेवानां वसूनाम् अस्मि हव्यवाट् ।
आदित्यानाम् अहं विष्णू रुद्राणां नीललोहितः ॥

मध्वः  ऋते रुद्रादिकान् इन्द्रः सर्वदेवाधिकः स्मृतः ।
ऋते भीमं फल्गुनश् च पाण्डवेभ्यो वरस् तथा ॥
तथा शक्रः कवीशस् तु बृहस्पत्यादिकान् ऋते ।
यमः संयमताम् ईशः शङ्करादीन् विनैव तु ॥ इति गीताकल्पे ॥१३॥

अन्यैर् न व्याख्यातम्.

 +++

॥ ११.१६.१४ ॥

ब्रह्मर्षीणां भृगुर् अहं राजर्षीणाम् अहं मनुः ।
देवर्षीणां नारदोऽहं हविर्धान्य् अस्मि धेनुषु ॥

श्रीधरः, विश्वनाथः  हविर्धानी कामधेनुः ॥१४॥

क्रमसन्दर्भः  न व्याख्यातम्.

 +++

॥ ११.१६.१५ ॥

सिद्धेश्वराणां कपिलः सुपर्णोऽहं पतत्रिणाम् ।
प्रजापतीनां दक्षोऽहं पित्ṝणाम् अहम् अर्यमा ॥

न कतमेनापि व्याख्यातम् ।

 +++

॥ ११.१६.१६ ॥

मां विद्ध्य् उद्धव दैत्यानां प्रह्लादम् असुरेश्वरम् ।
सोमं नक्षत्रौषधीनां धनेशं यक्षरक्षसाम् ॥

श्रीधरः, विश्वनाथः  नक्षत्रौषधीनां प्रभुं सोमम् । यक्षरक्षसां प्रभुम् ॥१६॥

क्रमसन्दर्भः  न व्याख्यातम्.

+++

॥ ११.१६.१७ ॥

ऐरावतं गजेन्द्राणां यादसां वरुणं प्रभुम् ।
तपतां द्युमतां सूर्यं मनुष्याणं च भूपतिम् ॥

श्रीधरः  यादसां प्रभुम् । तपतां तापयताम् । द्युमतां दीप्तिमतां च मध्ये ॥१७॥

क्रमसन्दर्भः  न व्याख्यातम्.

विश्वनाथः  गजेन्द्राणां मध्ये यादसां तु प्रभुम् ॥१७॥

 +++

॥ ११.१६.१८ ॥

उच्चैःश्रवास् तुरङ्गाणां धातूनाम् अस्मि काञ्चनम् ।
यमः संयमतां चाहं सर्पाणाम् अस्मि वासुकिः ॥

श्रीधरः  संयमतां दण्डयताम् इत्य् अर्थः ॥१८॥

क्रमसन्दर्भः  न व्याख्यातम्.

विश्वनाथः  संयमतां दण्डयताम् ॥१८॥

 +++

॥ ११.१६.१९ ॥

नागेन्द्राणाम् अनन्तोऽहं मृगेन्द्रः शृङ्गिदंष्ट्रिणाम् ।
आश्रमाणाम् अहं तुर्यो वर्णानां प्रथमोऽनघ ॥

मध्वः  गार्हस्थ्यं च यतित्वं च देव्ष्व् एकत्वम् आगतम् ।
प्राधान्योक्तिर् यतित्वस्य आर्हस्थ्यस्य क्वचित् क्वचित् ॥ इय् आश्रमविवेके ॥

श्रीधरः  शृङ्गिणां दंष्ट्रिणां च मध्ये तेषां प्रभुर् वा । तुर्यः सन्न्यासः । प्रथमो ब्राह्मणः ॥१९॥

क्रमसन्दर्भः  न व्याख्यातम्.

विश्वनाथः  शृङ्गिणां मध्ये मृगेन्द्रः कृष्णसारः । दंष्ट्रिणां मृगेन्द्रः सिंहः । तुर्यः सन्न्यासः । प्रथमो ब्राह्मणः ॥१९॥

 +++

॥ ११.१६.२० ॥

तीर्थानां स्रोतसां गङ्गा समुद्रः सरसाम् अहम् ।
आयुधानां धनुर् अहं त्रिपुरघ्नो धनुष्मताम् ॥

श्रीधरः  स्रोतसां प्रवाहाणां च । सरसां स्थिरोदकाशयानाम् ॥२०॥

क्रमसन्दर्भः  न व्याख्यातम्.

विश्वनाथः  सरसां स्थिरजलाशयानाम् ॥२०॥

 +++

॥ ११.१६.२१ ॥

धिष्ण्यानाम् अस्म्य् अहं मेरुर् गहनानां हिमालयः ।
वनस्पतीनाम् अश्वत्थ ओषधीनाम् अहं यवः ॥

श्रीधरः  धिष्ण्यानाम् निवासस्थानानाम् । गहनानां दुर्गमानाम् ॥२१॥

क्रमसन्दर्भः  न व्याख्यातम्.

विश्वनाथः  धिष्ण्यानाम् आश्रयस्थानानाम् । गहनानां दुर्गमानाम् ॥२१॥

 +++

॥ ११.१६.२२ ॥

पुरोधसां वसिष्ठोऽहं ब्रह्मिष्ठानां बृहस्पतिः ।
स्कन्दोऽहं सर्वसेनान्याम् अग्रण्यां भगवान् अजः ॥

मध्वः  वशिष्ठोऽभ्यधिकस् तेषु माणुषाणां पुरोधसाम् ॥ इति त्रैलोक्ये ॥२२॥

श्रीधरः  ब्रह्मिष्ठानां वेदार्थनिष्ठानाम् । सेनान्यां चमूपतीनाम् । अग्रण्यां सन्मार्गप्रवर्तकानाम् । अजो ब्रह्मा ॥२२॥

क्रमसन्दर्भः  न व्याख्यातम्.

विश्वनाथः  ब्रह्मिष्ठानां वेदनिष्ठानाम् । सेनान्यां चमूपतीनाम् । अग्रण्यां श्रेष्ठानाम् । अजो ब्रह्मा ॥२२॥

 +++

॥ ११.१६.२३ ॥

यज्ञानां ब्रह्मयज्ञोऽहं व्रतानाम् अविहिंसनम् ।
वाय्वग्न्यर्काम्बुवागात्मा शुचीनाम् अप्य् अहं शुचिः ॥

श्रीधरः  शुचीनां शोधकानाम् अपि मार्जनतक्षणघर्षणादीनां मध्ये वाय्वादिरूपः शोधकोऽहम् ॥२३॥

क्रमसन्दर्भः  न व्याख्यातम्.

विश्वनाथः  ब्रह्मयज्ञो वेदपाठः । शुचीनां शोधकाणां मध्ये वाय्वग्न्यादिरूपः । शुचिः शोधकोऽहम् ॥२३॥

 +++

॥ ११.१६.२४ ॥

योगानाम् आत्मसंरोधो मन्त्रोऽस्मि विजिगीषताम् ।
आन्वीक्षिकी कौशलानां विकल्पः ख्यातिवादिनाम् ॥

मध्वः  जीएशादिभेदवादी विकल्पः । ख्यातिवादिनां ज्ञानवादिनाम् ।

जीवेशादिविशेषं यो याथार्थ्येन प्रकल्पयेत् ।
कलिम् आरभ्य वा विष्णोर् आधिक्याद् उत्तरोत्तरम् ॥
नियमेनैव एनापि न हेयं न विकल्पकः ।
सर्वज्ञानिविशेषेभ्यः स ज्ञानी सर्वर्थाधिकः ॥ इति विज्ञाने ।

भेददृष्ट्याभिमानेनेत्य् उक्तम् । विद्यात्मनि भिदाबोधः [भा.पु. ११.१९.४०] इति च वक्ष्यति ॥२४॥

श्रीधरः  योगानां योगाङ्गानाम् अष्टानां मध्ये आत्मसंरोधः समाधिर् अहम् । मन्त्रो नीतिः । कौशलानां विवेकादिनैपुणानां मध्ये आन्वीक्षिकी आत्मानात्मविवेकविद्या अख्यात्य् अन्यथाख्यातिशून्यख्यात्यसत्ख्यात्यनिर्वचनीयख्यातिवादिनाम् एवम् इदं वेति यो दुरन्तो विकल्पः सोऽहम् ॥२४॥

क्रमसन्दर्भः  ख्यातिवादिनाम् इति । तथा हि

आत्मख्यातिर् असत्ख्यातिर् अख्यातिः ख्यतिर् अन्यथा ।
तथानिर्वचनख्यातिर् इत्य् एतत् ख्यातिपञ्चकम् ।
विज्ञानशून्यमीमांसातर्काद्वैतविदां मतम् ॥ इति ।

तत्रान्तर्वृत्तिरूपविज्ञानपरम्परैव तत्तद्विषयाकारतया बहिर् भासते स्वाप्निकविषयवद् इति विज्ञानवादिनः । ते च शुक्तिरजतादाव् आत्मख्यातिं मन्यन्ते । तस्याश् च लक्षणं विषयाकारकेऽपि वैशिष्ट्यासंसर्ग आत्मख्यातिर् इति विषयो रजतादिवस्त्व् एवाकारो यस्य तस्मिन् विज्ञानेऽपि सति स्वप्नवद् एवान्ततो रजतापादकवैशिष्ट्याग्रवैशिष्ट्याग्रहणम् आत्मख्यातिर् इत्य् अर्थः ।

अथ शून्याद् एव सर्वम् अविद्यया जायत इति शून्यवादिनः । ते च शुक्तिरजतादाव् अप्य् असत्ख्यातिं मन्यन्ते । तस्याश् च लक्षणं अलीकपदार्थतया भासमानत्वम् असत्ख्यातिर् इति । यथासदाख्यं शून्यम् एव शुक्त्यात्मना भासते, तथा रजतात्मनापि भासते, किन्तु यत्र रजतादिकम् अर्थक्रियाकारि न स्यात्, तत्रालीकपदार्थतया व्यवह्रियत इत्य् अर्थः ।

अथ शुक्त्यादिपरम्परारूपं रजतादिपरम्परारूपम् अपि वस्तुजातम् अस्तीति मीमांसकाः । ते च शुक्तिरजतादाव् अख्यातिं मन्यन्ते । तस्याश् च लक्षणं परस्परसंश्लेषेण यज् ज्ञानद्वयं तद् अख्यातिर् इति । विज्ञानानां च विज्ञेयानं च विवेकाग्रहणम् इति वा । इदन्तापरामर्शेन शुक्त्यादिकं गृह्यते । तत्तापरामर्शेन तु रजतम् अभेदेन ग्रहणं तु मानसदोषाद् इत्य् अर्थः ।

अथ द्व्यणुकाद्यारम्भेण तत्तद्द्रव्यं जायते इति तार्किकाः । ते च शुक्तिरजतादाव् अन्यथाख्यातिं मन्यन्ते । तस्याश् च लक्षणम् अतद्वति तत्संसर्गोऽन्यथाख्यातिर् इति पूर्णरजतादिकधर्माभाववति शुक्त्यादिवस्तुनि पूर्णतद्धर्मारोपोऽन्यथाख्यातिर् इत्य् अर्थः । विरुद्धप्रकारकं ज्ञानम् एकवृत्त्यान्यथाख्यातिर् इति प्राचीनतार्किकाः ।

अथ सर्वम् एव द्वैतम् अनिर्वचनीयम् इत्य् अद्वैतवादिनः । ते च तस्य दृष्टान्ते शुक्तिरजतादाव् अनिर्वचनीयख्यातिं मन्यन्ते । तस्याश् च लक्षणं सदसद्भिन्नत्वे सति सदसदनात्मकं ज्ञानम् अनिर्वचनीयख्यातिर् इति । ज्ञानबाधितत्वात् सतो भिन्नः तथाप्य् आपातत उपलभ्यमानत्वाद् असतो भिन्नं तथात्वे सति सदसदनात्मकं ज्ञानम् अनिर्वचीयख्यातिर् इत्य् अर्थः ।

स्वमते तु "विकल्पः ख्यातिवादिनाम्" इत्य् उक्त्या ते च विकल्पा मम शक्तिमया एवेति न परस्परम् अद्यापि व्युच्छिद्यन्ते, ततस् तत्प्रतिपाद्यस्य शक्तेश् चाचिन्त्यत्वं विज्ञाप्य तन्मयत्वात् सर्वत्राचिन्त्यख्यातित्वम् एव प्रतिपादितम् ॥२४॥

विश्वनाथः  योगानां योगाङ्गानाम् अष्टानां मध्ये आत्मसंरोधः समाधिर् अहम् । मन्त्रो विग्रहादिप्रयोजकः । कौशलानां विवेकसम्बन्धिनैपुण्यानां मध्ये आन्वीक्षिकी आत्मानात्मविवेकविद्या । ख्यातिवादिनाम् इति

आत्मख्यातिर् असत्ख्यातिर् अख्यातिः ख्यतिर् अन्यथा ।
तथा निर्वचनख्यातिर् इत्य् एतत् ख्यातिपञ्चकम् ।
विज्ञानशून्यमीमांसातर्काद्वैतविदां मतम् ॥

पञ्चाणां एएषां ख्यातिवादिनाम् एवम् इदम् एवं वेति यो दुरन्तो विकल्पः सोऽहम् ॥२४॥

 +++

॥ ११.१६.२५ ॥

स्त्रीणां तु शतरूपाहं पुंसां स्वायम्भुवो मनुः ।
नारायणो मुनीनां च कुमारो ब्रह्मचारिणाम् ॥

मध्वः  शतरूपा वरस्त्रीणां पुंसाम् अभ्यधिको मनुः ।
तयोर् अप्य् अधिकौ नित्यं इन्द्राणीन्द्रौ शुभैर् गुणैः ॥ इति वैशिष्ट्ये ॥२५॥

श्रीधरः  कुमारः सनत्कुमारः ॥२५॥

क्रमसन्दर्भः, विश्वनाथः  न व्याख्यातम्.

 +++

॥ ११.१६.२६ ॥

धर्माणाम् अस्मि सन्न्यासः क्षेमाणाम् अबहिर्मतिः ।
गुह्यानां सूनृतं मौनं मिथुनानाम् अजस् त्व् अहम् ॥

श्रीधरः  सन्न्यासो भूताभयदानम् । क्षेमाणाम् अभयस्थानानां मध्ये अबहिर्मतिर् अन्तर्निष्ठा । सूनृतं प्रियवचनं मौनं च । न हि प्रियभाषणे मौने च पुरुषस्याभिप्रायो ज्ञायते । अजः प्रजापतिः । यस्य देहार्धाभ्यां मिथुनम् अभूत्, स एव मुख्यं मिथुनम् । अर्धो ह वा एष आत्मनो यत् पत्नी इति श्रुतेः ॥२६॥

क्रमसन्दर्भः  न व्याख्यातम्.

विश्वनाथः  सन्न्यासस् त्यागो दानम् इति यावत् । अबहिर्मतिर् अन्तर्निष्ठा । गुह्याणां मध्ये सूनृतं प्रियवचनं मौनं चेति, तद् द्वयं न पुंसोऽभिप्रायज्ञापकम् । अतोऽतिगुह्यम् इत्य् अर्थः । अजः प्रजापतिः । यस्य देहार्धाभ्यां मिथुनम् अभूत्, स एव मुख्यं मिथुनम् । अर्धो ह वा एष आत्मनो यत् पत्नी इति श्रुतेः ॥२६॥

 +++

॥ ११.१६.२७ ॥

संवत्सरोऽस्म्य् अनिमिषाम् ऋतूनां मधुमाधवौ ।
मासानां मार्गशीर्षोऽहं नक्षत्राणां तथाभिजित् ॥

श्रीधरः  अनिमिषाम् अनिमिषाणाम् अप्रमत्तानाम् । मधुमाधवौ वसन्त इत्य् अर्थः । अभिजिद् उत्तराषाढाचतुर्थपादः श्रवणप्रथमपादश् च । तथा च श्रुतिः, अभिजिन् नाम नक्षत्रम् उपरिष्टाद् अषाढानाम् अधस् ताच् छ्रोणायाः इत्य् आदिः ॥२७॥

क्रमसन्दर्भः  टीकायाम् अभिजिद् इत्य् आदौ उत्तरः श्रवणः आषाढा चोत्तराषाढा तयोश् चतुर्थः पाद इति व्याख्येयम् ॥२७॥

विश्वनाथः  अनिमिषाम् कालानां मध्ये वत्सरः मधुमाधवौ वसन्त इत्य् अर्थः । अभिजिद् उत्तराषाढा चतुर्थपादः श्रवणप्रथमपादश् च । तथा च श्रुतिः, अभिजिन् नाम नक्षत्रम् उपरिष्टाद् अषाढानाम् अधस् ताच् छ्रोणायाः इत्य् आदिः ॥२७॥

 +++

॥ ११.१६.२८ ॥

अहं युगानां च कृतं धीराणां देवलोऽसितः ।
द्वैपायनोऽस्मि व्यासानां कवीनां काव्य आत्मवान् ॥

श्रीधरः  कृतं कृतयुगम् । देवलोऽसितश् च । व्यासानां वेदविभागकर्त्ṝणाम् । कवीनां विदुषां काव्यः शुक्रः ॥२८॥

क्रमसन्दर्भः  कवीनां दण्डनीत्याद्यात्मज्ञानपर्यन्तशास्त्रविदुषां मध्ये अहं काव्यः । यतोऽसौ आत्मवान् आत्मानात्मविवेकज्ञः ॥२८॥

विश्वनाथः  कृतं सत्ययुगं, देवलोऽसितश् च, काव्यः शुक्रः ॥२८॥

 +++

॥ ११.१६.२९ ॥

वासुदेवो भगवतां त्वं तु भागवतेष्व् अहम् ।
किम्पुरुषाणां हनुमान् विद्याध्राणां सुदर्शनः ॥

मध्वः  ऐश्वर्यादिगुणैः षड्भिः सामग्र्यात् सर्वदेवताः ।
भगवच्छब्दवाच्याश् च साक्षात् तु भगवान् हरिः ।
निरपेक्षं तु सामग्र्यं तस्य सर्वाधिकं यतः ॥ इति च ।

अतो भगवतां देवाणां ।

सर्वभागवताधीश उद्धवो भगवत्प्रियः ।
तस्माद् अभ्यधिको जिष्णुः प्रियत्वे भक्तितो हरेः ॥
तस्माद् अभ्यधिको रामः कृष्णा त्व् अभ्यधिका ततः ।
तस्या अभ्यधिको भ्ंईमो न तु तत्सदृशः क्वचित् ॥ इति च ।

यत् किञ्चिद् आत्मनि कल्याणं सम्भावयसि पाण्डव ।
सहस्रगुणम् अप्य् एतत् त्वयि सम्भावयाम्य् अहम् ॥
धर्मो ज्ञानं तथा मोक्षो यशः कीर्तिस् तथैव च ।
तथ्यायत्वम् इदं सर्वं लोकस्यापि न संशयः ॥ इति भारते ॥

श्रीधरः  भगवताम्
उत्पत्तिं प्रलयं चैव भूतानाम् आगतिं गतिम् ।
वेत्ति विद्याम् अविद्यां च स वाच्यो भगवान् इति ॥ इत्य् एवं लक्षणानाम् ॥२९॥

क्रमसन्दर्भः  भगवतां षड्गुणयुक्तभगवदाविर्भावानां मध्ये वासुदेवश् चतुर्व्यूहान्तरस्यादिरूपः अनेन स्वस्य ततोऽपि परत्वं दर्शितम् उत्पत्त्यादियुक्तानम् इति व्याख्यायां मुन्यादित्वे प्राप्ते विजातीयत्वेन निर्धारणानुपपत्तेः ॥२९॥

विश्वनाथः  वासुदेवः प्रथमव्यूहः ॥२९॥

 +++

॥ ११.१६.३० ॥

रत्नानां पद्मरागोऽस्मि पद्मकोशः सुपेशसाम् ।
कुशोऽस्मि दर्भजातीनां गव्यम् आज्यं हविःस्व् अहम् ॥

श्रीधरः  सुपेशसां सुन्दराणाम् । दर्भजातीनां काशदूर्वादीनाम् । हविःषु चरुपुरोडाशादिषु घृतेषु वा ॥३०॥

क्रमसन्दर्भः  रत्नानां पद्मरागोऽस्मीत्य् अनेन स्वकौस्तुभस्य तज्जातीयत्वं व्यञ्जितम् । अत एव क्रमदीपिकायां कौस्तुभं भानुमन्तम् [क्र.दी. ३.११] इति तद् ध्यानम् दर्शितम् । इन्द्रनीलजातीयत्वं तु नारायणव्यूहस्तवे यत् तद् अन्यत्र ज्ञेयम् ॥३०॥

विश्वनाथः  सुपेशलां सुन्दराणाम् ॥३०॥

 +++

॥ ११.१६.३१ ॥

व्यवसायिनाम् अहं लक्ष्मीः कितवानां छलग्रहः ।
तितिक्षास्मि तितिक्षूणां सत्त्वं सत्त्ववताम् अहम् ॥

श्रीधरः  लक्ष्मीर् धनादिसम्पत् ॥३१॥

क्रमसन्दर्भः  न व्याख्यातम्.

विश्वनाथः  लक्ष्मीः सम्पत्तिः । सत्त्वतां सात्त्विकानां सत्त्वम् ॥३१॥

 +++

॥ ११.१६.३२ ॥

ओजः सहो बलवतां कर्माहं विद्धि सात्वताम् ।
सात्वतां नवमूर्तीनाम् आदिमूर्तिर् अहं परा ॥

मध्वः  विष्णोः श्रियो ब्रह्मणश् च वायोः सङ्कर्षणस्य च ।
सुपर्णस्य च सम्प्रोक्ताः प्रत्येकं नवमूर्तयः ॥
पूज्याः सात्वततन्त्रेषु तत्राद्या मूर्तयो हरेः ।
प्रधानास् ता हि सर्वासां मूर्तीनां हरिमूर्तयः ॥
अभेदाद् एव मूर्तीनां एकमूर्तिश् च सा स्मृता ॥ इति सहस्रावरणे ।

श्रियादिनवमूर्तीनां पूजा च नवधेयते ॥ इति च ।

अतो स्वनवमूर्तीनाम् अन्येभ्योऽन्यनवमूर्तीनाम् अपि प्राधान्यकारणं सन्निधानम् आत्मनस् तास्व् अप्य् अस्तीति पुरेति विशेषणम् । प्रथमपूज्यास् ता इत्य् अर्थः ।

नारायणः परं ब्रह्म वासुदेवादिकास् तथा ।
नरसिंहवराहौ च परं ज्योतिर् हरेर् नव ॥
इन्दिरा च रमा लक्ष्मीर् हिरण्या गगना तथा ।
रक्ता रक्ततरा भूतिर् विभूतिश् च श्रियो नव ॥
ब्रह्मा चतुर्मुखो धाता विधाता विधिर् एव च ।
कर्ता विरिञ्चो भूतेशः शतानन्दश् च ता नव ॥
धनञ्जयम् ऋते चैव वायोस् तु नव मूर्तयः ।
शेषोऽनन्तो नरश् चैव लक्ष्मणो बल एव च ।
सङ्कर्षणो नीलवासा जगद्रक्षो जलेशयः ।
सुपर्णो गरुडश् चैव वैनतेयो महाशनः ।
नववर्णः पञ्चवर्णः पन्नगाशोऽमृताकरः ।
तथैव सर्ववेदात्मा सुपर्णो नवधा स्मृतः ॥ इति च ॥३२॥

श्रीधरः  बलवताम् ओजश् च सहश् च । सात्वतां भागवतानां भक्त्या कृतं कर्माहम् इत्य् अर्थः । तेषाम् एव नवव्यूहार्चने वासुदेवसङ्कर्षणप्रद्युम्नानिरुद्धनारायणहयग्रीववराहनृसिंहब्रह्माण इति या नवमूर्तयस् तासां मध्ये वासुदेवाख्या ॥३२॥

क्रमसन्दर्भः  नवसु मूर्तिषु ब्रह्मायं साक्षाच्छ्रीभगवद्रूपः यः खलु तादृशजीवासद्भावे तत्कर्मार्थं स्वयम् आविर्भवति यज्ञरूपेणेन्द्रवत् ॥३२॥

विश्वनाथः  बलवताम् ओजश् च सहश् च । सात्वतां वैष्णवाणां कर्म श्रवणकीर्तनादिकं, तेषाम् एव नवव्यूहार्चने वासुदेवसङ्कर्षणप्रद्युम्नानिरुद्धनारायणहयग्रीववराहनृसिंहब्रह्माण इति या नवमूर्तयः, तासां मध्ये आदिमूर्तिर् वासुदेवनाम्नी । अत्र स्वायम्भुवे मन्वन्तरे यथा विष्णुर् एवेन्द्रो यज्ञसञ्ज्ञोऽभूत्, तथैव क्वचिन् महाकल्पे विष्ण्र् एव ब्रह्माभवद् इत्य् अतो वासुदेवादीनाम् अन्तिमो ब्रह्मा विष्ण्र् एव ज्ञेयः ॥३२॥

 +++

॥ ११.१६.३३ ॥

विश्वावसुः पूर्वचित्तिर् गन्धर्वाप्सरसाम् अहम् ।
भूधराणाम् अहं स्थैर्यं गन्धमात्रम् अहं भुवः ॥

मध्वः  यस्य यस्य स्वभावो यस् तस्य नाम हरिः परः ।
नियामकः स्वभावस्य तत्तच्छब्दादि नामवान् ॥
वैशेषाख्या विभूतिश् च विभूतिश् च स्वभावजा ।
द्विधा विभूतिर् विज्ञेया विष्णोस् तु परमात्मनः ॥ इति च ॥३३॥

श्रीधरः  गन्धर्वाणां विश्वावसुः । अप्सरसां पूर्वचित्तिः । गन्धमात्रम् अविकृतम् ॥३३॥

क्रमसन्दर्भः  टीकायाम् अविकृतम् इति कुत्सितं व्यावर्तयति पुण्यो गन्धः पृथिव्यां च [गीता ७.९] इति श्रीगीताभ्यः । अपां रसश् च [भा.पु. ११.१६.३४] इत्य् उत्तरेभ्यश् च ॥३३॥

विश्वनाथः  गन्धर्वाणां विश्वावसुः । अप्सरसां पूर्वचित्तिः । गन्धमात्रम् इति मात्रपदोपादानात् । पुण्यो गन्धः पृथिव्यां च [गीता ७.९] इति श्रीगीताभ्यः ॥३३॥

 +++

॥ ११.१६.३४ ॥

अपां रसश् च परमस् तेजिष्ठानां विभावसुः ।
प्रभा सूर्येन्दुताराणां शब्दोऽहं नभसः परः ॥

श्रीधरः  परमो मधुरः परः पराख्यशब्दः ॥३४॥

क्रमसन्दर्भः  न व्याख्यातम्.

विश्वनाथः  परमो मधुर इत्य् अत्रापि कट्वादिरसव्यावृत्तिः । परः श्रेष्ठशब्दोऽतिमधुरः परः पराख्यो वा ॥३४॥

 +++

॥ ११.१६.३५ ॥

ब्रह्मण्यानां बलिर् अहं वीराणाम् अहम् अर्जुनः ।
भूतानां स्थितिर् उत्पत्तिर् अहं वै प्रतिसङ्क्रमः ॥

श्रीधरः  अर्जुनः पार्थः । भूतानां प्राणिनां प्रतिसङ्क्रमः प्रलयः ॥३५॥

क्रमसन्दर्भः  न व्याख्यातम्.

विश्वनाथः  प्रतिसङ्क्रमः प्रलयः ॥३५॥

 +++

॥ ११.१६.३६ ॥

गत्युक्त्युत्सर्गोपादानम् आनन्दस्पर्शलक्षणम् ।
आस्वादश्रुत्यवघ्राणम् अहं सर्वेन्द्रियेन्द्रियम् ॥

श्रीधरः  गत्यादयः पञ्च कर्मेन्द्रियव्यापाराः । स्पर्शादयो ज्ञानेन्द्रियव्यापाराः । तत्र लक्षणं दर्शनम् । सर्वेन्द्रियाणाम् इन्द्रियं तत्तदर्थग्रहणशक्तिर् अप्य् अहम् ॥३६॥

क्रमसन्दर्भः  सर्वेन्द्रियाणाम् इन्द्रियम् इति तच्छक्तिहेतुर् इत्य् अर्थः । चक्षुषश् चक्षुर् [के.उ. १.२] इत्य् आदि श्रुतेः ॥३६॥

विश्वनाथः  गत्यादयः पञ्च कर्मेन्द्रियव्यापाराः । स्पर्शादयो ज्ञानेन्द्रियव्यापाराः । तत्र लक्षणं दर्शनम् । सर्वेन्द्रियाणाम् इन्द्रियम् इति चक्षुषश् चक्षुर् [के.उ. १.२] इत्य् आदि श्रुतेः, तत्तदर्थग्रहणशक्तिर् अप्य् अहम् ॥३६॥

 +++

॥ ११.१६.३७ ॥

पृथिवी वायुर् आकाश आपो ज्योतिर् अहं महान् ।
विकारः पुरुषोऽव्यक्तं रजः सत्त्वं तमः परम् ।
अहम् एतत् प्रसङ्ख्यानं ज्ञानं तत्त्वविनिश्चयः ॥

मध्वः  सत्त्वादिनाम विष्णोस् तु सत्त्वदिस्थस्य केवलम् ।
जीवस्थस्य च तन्नाम जीवादेर् उपचारतः ॥ इति च ॥३७॥

श्रीधरः  तद् एवं तत्र तत्र निर्धारणेन तत् तत् सम्बन्धेन च विशेषतो विभूतीर् निरूप्येदानीं सामान्यतः सर्वा अपि निरूपयतिपृथ्वीति सार्धद्वयेन । पृथिव्यादिशब्दैस् तन्मात्राणि विवक्षितानि । अहम् अहङ्कारः । महान् महत्तत्त्वम् । एताः सप्त प्रकृतिविकृतयः । विकारः पञ्चमहाभूतानि एकादशेन्द्रियाणि चेत्य् एवं षोडशसङ्ख्याकः । पुरुषो जीवः । अव्यक्तं प्रकृतिः । एवं पञ्चविंशतितत्त्वानि । तद् उक्तम्

मूलप्रकृतिर् अविकृतिर् महदाद्याः प्रकृतिविकृतयः सप्त ।
षोडशकश् च विकारो न प्रकृतिर् न विकृतिः पुरुषः ॥ इति ।

किं च, रजः सत्त्वं तम इति प्रकृतेर् गुणाश् च परं ब्रह्म च । तद् एतत् सर्वम् अहम् एव । किं चैतत् प्रसङ्ख्यानम् एतेषां परिगणनम् एतेषां लक्षणतो ज्ञानं च तत् फलं तत्त्वनिश्चयश् चाहम् एव ॥३७॥

क्रमसन्दर्भः  पृथिवीति सार्धकं परं ब्रह्म चेति । ब्रह्मणोऽपि स्वविभूतित्वं दर्शितं युक्तं च तत् । विशिष्टतयाविर्भावाच् छ्रीभगवतो धर्मिरूपत्वम् अविशिष्टतयाविर्भावाद् ब्रह्मणो धर्मरूपत्वं च । ततः पूर्वस्य मण्डलस्थानीयत्वम् इति भावः । अत्र श्रीविष्णुपुराणम् अपि सम्प्रवदते शुभाश्रयः स चित्तस्य सवर्गस्य तथात्मनः [वि.पु. ६.७.७६] इति । व्याख्यातं च तत्रापि स्वामिभिःसवर्गस्यात्मनः परब्रह्मणोऽप्य् आश्रयः प्रतिष्ठा । तद् उक्तं भगवता ब्रह्मणो हि प्रतिष्ठाहम् [गीता १४.२७] इति । अत्र च तैर् व्याख्यातम् । ब्रह्मणोऽहं प्रतिष्ठा घनीभूतं ब्रह्मैवाहम् । यथा घनीभूतप्रकाश एव सूर्यमण्डलं तद्वद् इत्य् अर्थः । इति ।

श्रीमत्स्यदेवेनापि तथैवोक्तम्मदीयं महिमानं च परं ब्रह्मेति शब्दितम् [भा.पु. ८.२४.३८] इति ब्रह्मसंहितायां च

यस्य प्रभा प्रभवतो जगअण्डकोटि
कोटिष्व् अशेषवसुधादिविभूतिभिन्नम् ।
तद् ब्रह्म निष्कलम् अनन्तम् अशेषभूतं
गोविन्दम् आदिपुरुषं तम् अहं भजामि ॥ [ब्र.सं. ५.४०] इति ॥

श्रीयामुनाचार्यचरणैर् अपि

यद् अण्डमण्डान्तरगोचरं च
यद् दशोत्तराण्य् अवरणानि यानि च ।
गुणाः प्रधानं पुरुषः परं पदं
परात्परं ब्रह्म ते विभूतयः ॥ इति ॥

अत एवाह श्रीध्रुवः

या निर्वृतिस् तनुभृतां तव पादपद्म
ध्यानाद् भवज्जनकथाश्रवणेन वा स्यात् ।
सा ब्रह्मणि स्वमहिमन्य् अपि नाथ मा भूत्
किं त्व् अन्तकासिलुलितात् पततां विमानात् ॥ इति [भा.पु. ४.९.१०]

अत एव श्रीभगवद्गुणेनात्मारामाणाम् अप्य् आकर्षणं सम्भवति, यथा आत्मारामाश् च मुनय [भा.पु. १.७.११] इत्य् आदौ स्वसुखनिभृतचेता [भा.पु. १२.१२.६८] इत्य् आदौ दृष्टश् च, तथैव श्रीव्यासनारदसंवादः प्रथमे अत्र विशेषः श्रीभगवत्सन्दर्भे दृश्यः ॥३७॥ (भगवत्सन्दर्भः ८६)

विश्वनाथः  तद् एवं तत्र तत्र निर्धारणेन तत्तत्सम्बन्धेन च विभूतीर् निरूप्य इदानीं पुनर् अपि सामान्यतः सर्वा निरूपयतिपृथिवीति सार्धद्वयेन । पृथिव्यादिशब्दैस् तन्मात्राणि विवक्षितानि । अहं अहङ्कारः, महान् महत्तत्त्वं, एताः सप्त प्रकृतिविकृतयः । विकारः पञ्चमहाभूतानि, एकादशेन्द्रियाणि चेत्य् एवं षोडशसङ्ख्याकः । पुरुषो जीवः । अव्यक्तं प्रकृतिः । एवं पञ्चविंशतितत्त्वानि । तद् उक्तम्

मूलप्रकृतिर् अविकृतिर् महदाद्याः प्रकृतिविकृतयः सप्त ।
षोडशकश् च विकारो न प्रकृतिर् न विकृतिः पुरुषः ॥ इति ।

किं च, रजः सत्त्वं तम इति प्रकृतेर् गुणाश् च परं ब्रह्म च । तद् एतत् सर्वम् अहम् एव । एतत् प्रसङ्ख्यानम् एतेषां परिगणनम्, एतेषां लक्षणतो ज्ञानं च, तत्फलं तत्त्वनिश्चयश् चाहम् एव ॥३७॥
 +++

॥ ११.१६.३८ ॥

मयेश्वरेण जीवेन गुणेन गुणिना विना ।
सर्वात्मनापि सर्वेण न भावो विद्यते क्वचित् ॥

श्रीधरः  एतद् एव सङ्क्षिप्याहमयेति । जीवेश्वररूपो द्विविधो यो भावो यश् च गुणिगुणरूपो यश् च क्षेत्रज्ञक्षेत्ररूपः स सर्वोऽपि मया विना मद्व्यतिरेकेण नास्ति, अहम् एव सर्वम् इत्य् अर्थः ॥३८॥

क्रमसन्दर्भः  भया विना भावः पदार्थमात्रं क्वचिन् न विद्यते । सर्वकारणं मां विना तस्य शशशृङ्गादिगणान्तःपातात् ।

ननु महत्स्रष्टृपुरुषादिलक्षणेश्वरादयः कारणानि सन्ति । ततस् तैर् एव तत् सेत्स्यति ? तत्राहमयेवेश्वरादिरूपेणेत्य् अर्थः । कारणव्यतिरेके कार्यव्यतिरेकाद् इति भावः । अनेनानन्तकोटिब्रह्माण्डेश्वरावस्थातोऽपि स्वस्य परत्वं दर्शितं यथैवोक्तं श्रीगीतासु ईश्वरः सर्वभूतानाम् [गीता १८.६१] इत्य् आदिभिः ॥३८॥

विश्वनाथः  उक्तम् अर्थं किञ्चिद् विशिष्य सङ्क्षिप्याहईश्वरेण जीवेन च विना चेतनात्मको भावो न विद्यते, गुणेन सत्त्वादिना गुणिना महदादिना च विना जडात्मको भावो न । सर्वेषां आत्मना व्यष्टिसमष्टियुपहितेन जीवेन सर्वेण व्यष्टिरूपोपाधिना च विना । चिज्जडात्मको भावो नास्ति, स सर्वोऽपि मया विना नास्तीत्य् अहम् एव सर्वम् इत्य् अर्थः ॥३८॥

 +++

॥ ११.१६.३९ ॥

सङ्ख्यानं परमाणूनां कालेन क्रियते मया ।
न तथा मे विभूतीनां सृजतोऽण्डानि कोटिशः ॥

मध्वः  कालेन सर्वगुणकेन मया असङ्ख्यत्वात् तथा न क्रियते, माविज्ञानात् ॥३९॥

श्रीधरः  ननु सामान्यतः किम् एवं सङ्क्षिप्य कथयसि पूर्ववन् निर्धारणसम्बन्धाभ्यां विशेषतः सर्वाः कथयेति चेत् तत्राहसङ्ख्यानं पृथिव्यादिपरमाणूनां कालेन महता तद् अपि मयैव क्रियते कृत्वा च वक्तुं शक्यते, तथा मे विभूतीनां सङ्ख्यानं कर्तुं न शक्यते । कुतः ? इत्य् अत आहसृजतोऽण्डानीति । यदा मया सृज्यमानानां ब्रह्माण्डानाम् एव तावत् सङ्ख्या नास्ति, तदा कुतस् तद् गतानां विभूतीनां सङ्ख्येत्य् अर्थः ॥३९॥

क्रमसन्दर्भः  कालेन सर्वान्तर्यामिणा मया सङ्ख्यानं पृथिव्यादिपरमाणुनां सङ्ख्यानं क्रियते ज्ञायत इत्य् अर्थः । सर्वज्ञत्वाद्यव्यभिचाराद् इति भावः । तथापि मे विभूतीनां सङ्ख्यानं न तथेति तासाम् अनन्तत्वाद् इति भावः । कृधातोः सर्वधात्वर्थानुगतत्वात् तथा व्याख्यातम् । शिष्टकीर्ति सहस्रनामवत् तत्रास्तु तावन्महावैकुण्ठेश्वररूपस्य मम ब्रह्माण्डकोटिस्रष्ट्रवस्थस्यापि न ज्ञायत इत्य् आहसृजत इति ॥३९॥

विश्वनाथः  ननु सामान्यतः किम् एवं सङ्क्षिप्य कथयसि पूर्ववन् निर्धारणसम्बन्धाभ्यां विशेषतः सर्वाः कथयेति चेत्, तत्राहसङ्ख्यानं पृथिव्यादिपरमाणूनां कालेन महता तद् अपि मयैव क्रियते । इति कृत्वा वक्तुं शक्यते, तत्रापि मे विभूतीनाम् इति एतावत्य एव मे विभूतय इति विशिष्य मयापि वक्तुं न शक्यत इत्य् अर्थः । कुतः ? इत्य् अत आहसृजतोऽण्डानीति । यदा मया सृज्यमानानाम् अण्डानाम् एव तावत् सङ्ख्या नास्ति, तदा कुतस् तद् गतानां विभूतीनां सङ्ख्येत्य् अर्थः ॥३९॥

 +++

॥ ११.१६.४० ॥

तेजः श्रीः कीर्तिर् ऐश्वर्यं ह्रीस् त्यागः सौभगं भगः ।
वीर्यं तितिक्षा विज्ञानं यत्र यत्र स मेऽंशकः ॥

श्रीधरः  तथापि विशेषत एव सर्वा अपि सङ्क्षेपतः कथयामीत्य् आहतेजः प्रभावः । श्रीः सम्पत् । सौभगं मनोनयनाह्लादकत्वम् । भगो भाग्यम् । वीर्यं बलम् । अंशको विभूतिः ॥४०॥

क्रमसन्दर्भः  न व्याख्यातम्.

विश्वनाथः  किं त्व् एवं रीत्या विशेषतोऽपि सर्वा विभूतयो वक्तुं शक्या इत्य् आहतेजः प्रभावः । श्रीः सम्पत् । सौभगं मनोनयनाह्लादकत्वम् । भगो भाग्यम् । वीर्यं बलम् । अंशको विभूतिः ॥४०॥

 +++

॥ ११.१६.४१ ॥

एतास् ते कीर्तिताः सर्वाः सङ्क्षेपेण विभूतयः ।
मनोविकारा एवैते यथा वाचाभिधीयते ॥

मध्वः  यथा वाचाभिधीयतेऽनयिर् नामादिकं जीवादीनां ते सर्वे शब्दा मनोविकाराः ।

स्वतो मय्य् एव सर्वशब्दास् तस्मान् मय्य् एव वाचं यच्छ ।
आत्मानं परमात्मानं मय्य् एव लक्ष्यत्वेन यच्छ ॥
यो मयि न संयच्छति तस्य ज्ञानं स्रवति ।
वाङ्मनः प्राणबुद्ध्यादीन् नियच्छेत् केशवे परे ॥
सर्वशब्दाभिधेयत्वं तस्य ज्ञात्वा विशेषतः ।
मुख्यवृत्त्याभिधेयत्वम् अन्येषां मनसो भ्रमात् ।
तस्मात् तथा चिन्तयतः स्रवेज् ज्ञानं यथा तथा ॥
तस्मान् मनो वचः प्राणान् माधवैकपरायणान् ।
कुर्यात् तद् धि तपो ग्राह्यं महाधर्मोत्तमश् च सः ॥ इति धर्मविवेके ।

यच्छेत् वाङ्मनसी प्राज्ञस् तद् यच्छेज् ज्ञानम् आत्मनि ।
ज्ञानम् आत्मनि महति तद् यच्छेच् छान्त आत्मनि ॥ इति च ॥४१४३॥

श्रीधरः  उपसंहरतिएता इति । एते च विभूतिभेदा मयि चित्तावताराय कल्पिताः । अतो नात्रातीवाभिनिवेशः कर्तव्य इत्य् आहमनोविकारा एव, न तु परमार्थाः । यथा किञ्चित् स्वपुष्पादि वाङ्मात्रेणाभिधीयते, तत्तुल्याः ॥४१॥

क्रमसन्दर्भः  एता इति । छत्रिन्यायेन परमात्मादीनां मनोविकारत्वाभावात् । यद् वा, एता विभूतयः सङ्क्षेपेण कीर्तिता अपि सामान्यविशेषाभ्यां सर्वा एव कीर्तिताः । तत्र ते पौरुषेयप्रमाणातीताः परमात्मवासुदेवनारायणपरब्रह्मरूपा अपि कीर्तिताः, किन्तु एते पौरुषेयप्रमाणगोचराः सर्वभूतादयस् तु मनोविकारा एव । मच्छक्तिलेशाभासावेशित्वेन मनसैव मन्यमानाः, यथा राजाश्रिते राजत्वं वाचा गौण्या वृत्त्याभिधीयते, तत्तुल्याः, न तु परमात्मादिवद् यथावद् रूपा इत्य् अर्थः ।

यद् वा, मनो विकारयन्तीति मनोविकाराः, तर्हि कथं स्वविभूतित्वेन निःश्रेयसहेतुत्वम् उपदिश्यते ? तत्राहयथेति । यथा येन मद्गुणांशाभिव्यक्तिप्रकारेण वाचा मन्निगमलक्षणयाभिधीयते प्रतिपाद्यते तथा तत्प्रकारेणैव ते मान्याः, न बहिर्दृष्ट्येत्य् अर्थः ॥४१॥

विश्वनाथः  उपसंहरतिएता इति । सर्वाः सामान्यभूता विशेषभूताश् च कीर्तिता एव, किन्तु एते प्रसिद्धा लोकेषु दृश्यमाना मनसो विकाराः, स्नेहद्वेषाभिमानादयो यथा येन प्रकारेण वर्तन्ते, तथा तेनैव प्रकारेणाभिधीयन्ते, तत्र तत्र लोकैर् अभिधीयन्ते, न तु मद्विभूतित्वेऽपि यत्र यस्य मनसः स्नेहमयो विकारस् तत्र तेन, अयं मे पुत्र इति, अयं मे पितेति, अयं मे पितृव्य इति, अयं मे भ्रातुष्पुत्र इति, अयं मे मित्रम् इत्य् एवम् एवाभिधीयते, न त्व् अयं भगवद्विभूतिर् इति । तथा यत्र द्वेषमयो मनोविकारस् तत्रायं ममापकर्ता इतिअयं ममापकार्य इति, अयं द्वेष्टा इति, अयं द्वेष्य इति, अयं हन्तेति, अयं वध्य इत्य् एवम् अभिधीयते, न त्व् अयं भगवद्विभूतिर् इति । एवम् इन्द्रो विशेषतो मद्विभूतिर् अपि, शच्या मद्भर्तेति, अदित्या मत्पुत्र इति, जयन्तेन मत्पितेति, बृहस्पतिना मच्छिष्य इति, असुरैर् अस्मद्द्वेष्टेत्य् एवम् एवाभिधीयते, न त्व् अयं भगवद्विभूतिर् इति । निष्परिग्रहैर् मद्भक्तैस् तु सर्वत्रैवायं भगवद्विभूतिर् इत्य् एवाभिधीयत इति । अप्राकृतविभूतिस् तु विभूतित्वेन पुत्रभ्रात्रादित्वेन अवध्यायतां सर्वथैव कृतार्थम् एव, तत्तदवतारतत्तत्परिकराणां तथादृष्टत्वात् विभूतयः इत्य् अनूद्य, मनोविकारा इति विधीयते इति न व्याख्येयं, विभूतिमध्य एव श्रीवासुदेवादीनां तथा निर्विशेषब्रह्मणश् च परिपठितत्वात्, तेषाम् अपि खपुष्पायमाणस् ते सति शून्यवादप्रसक्तेः । श्लोकेऽप्य् अत्र एत इतस्य वैयर्थ्याच् च ॥४१॥

 +++

॥ ११.१६.४२ ॥

वाचं यच्छ मनो यच्छ प्राणान् यच्छेन्द्रियाणि च ।
आत्मानम् आत्मना यच्छ न भूयः कल्पसेऽध्वने ॥

श्रीधरः  तस्माद् वगादीन् नियच्छ । आत्मानं बुद्धिम् आत्मना सत्त्वसम्पन्नया तयैव नियच्छ । अध्वने संसारमार्गाय ॥४२॥

क्रमसन्दर्भः  बहिर्दृष्टिम् एव सर्वथा वारयति । वाचम् इति द्वाभ्याम् । तस्मान् मनोविकारमयवागादिकं नियच्छेत्य् अर्थः । आत्मानं बुद्धिः सत्त्वसम्पन्नया तयैव आत्मना नियच्छ अध्वने संसारमार्गाय ॥४२॥

विश्वनाथः  यतः सर्व एव पदार्था मद्विभूतयः, ततः सर्व एव वाचा मनसा कायेनापि सम्माननीया एव, न तु केऽपि तिरस्करणीया इत्य् आहवाचम् इति । तथा च पुनः पुनर् उक्तिः

अतिवादांस् तितिक्षेत नावमन्येत कञ्चन ।
न चेमं देहम् आश्रित्य वैरं कुर्वीत केनचित् ॥ इति ।

आत्मानं बुद्धिं आत्मना सात्त्विक्या तयैव बुद्ध्या नियच्छ, अध्वने संसारमार्गाय ॥४२॥

 +++

॥ ११.१६.४३ ॥

यो वै वाङ्मनसी सम्यग् असंयच्छन् धिया यतिः ।
तस्य व्रतं तपो दानं स्रवत्य् आमघटाम्बुवत् ॥

श्रीधरः  असंयमने दोषम् आहय इति । असंयच्छन्न् असंयच्छति ॥४३॥

क्रमसन्दर्भः  न व्याख्यातम्.

विश्वनाथः  व्यतिरेके दोषम् आहय इति ॥४३॥

 +++

॥ ११.१६.४४ ॥

तस्माद् वचो मनः प्राणान् नियच्छेन् मत्परायणः ।
मद्भक्तियुक्तया बुद्ध्या ततः परिसमाप्यते ॥

श्रीधरः  परिसमाप्यते कृतकृत्यो भवतीत्य् अर्थः ॥४४॥

क्रमसन्दर्भः  स्वयम् एव तथैव स्पष्टयन्न् उपसंहरतितस्माद् इति । मयि श्रीकृष्णरूपे परमात्मादिरूपे वा भक्तिः या श्रद्धा तद्युक्तया बुद्ध्या अहम् एव वचोमनआदीनां परम् अयनम् आश्रयो यस्य तथाभूतः सन्, प्राकृतवचआदीन् नियच्छेत् तत ऊर्ध्वं न किञ्चिज्ज्ञानादिना कृत्यम् अस्तीत्य् अर्थः ॥४४॥

विश्वनाथः  परिसमाप्यते कृतकृत्यो भवतीत्य् अर्थः ॥४४॥

इति सारार्थदर्शिन्यां हर्षिण्यां भक्तचेतसाम् ।
एकादशे षोडशोऽपि सङ्गतः सङ्गतः सताम् ॥ईश्वर्॥

 +++

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां दशमस्कन्धे
श्रीभगवदुद्धवसंवादे महाविभूतिः
षोडशोऽध्यायः ।
॥११.१६॥

(११.१७)
अथ सप्तदशोऽध्यायः
वर्णाश्रमविभागो नाम


॥ ११.१७.१ ॥

श्रीउद्धव उवाच
यस् त्वयाभिहितः पूर्वं धर्मस् त्वद्भक्तिलक्षणः ।
वर्णाश्रमाचारवतां सर्वेषां द्विपदाम् अपि ॥
यथानुष्ठीयमानेन त्वयि भक्तिर् नृणां भवेत् ।
स्वधर्मेणारविन्दाक्ष तन् ममाख्यातुम् अर्हसि ॥

श्रीधरः
ततः सप्तदशे पृष्टे स्वधर्मे भक्तिलक्षणे ।
हंसोक्तं धर्मम् अन्व् आह ब्रह्मचारिगृहस्थयोः ॥

कर्माहं विद्धि सात्वताम् [भा.पु. ११.१६.३२] इत्य् अत्र भक्त्या कृतं कर्म मोक्षसाधनं मद्विभूतिर् इत्य् उक्तम्, भक्तिसाधनत्वं च कर्मणां, मयोदितेष्व् अवहितः स्वधर्मेषु [भा.पु. ११.१०.१] इत्य् आदिना, तत्र तत्रोक्तम्, न च कर्मानुष्ठात्ṝणां नियमेन भक्तिर् दृश्यते । अतः पृच्छतियस् त्वयेति सप्तभिः । पूर्वं कल्पादौ त्वद्भक्तिलक्षणस् तत्प्रापकस् तत्साधनम् इत्य् अर्थः । वर्णाश्रमहीनानाम् अपि द्विपदां नराणाम् । यथा येन प्रकारेणानुष्ठीयमानेन स्वधर्मेण ॥१॥

क्रमसन्दर्भः  यस् त्वयेति युग्मकम् । वर्णादीनां यो धर्मस् त्वया प्रोक्तस् तेन स्वधर्मेण यथानुष्ठीयमानेन सता नृमात्राणां त्वयि भक्तिर् भवेत् । तत् तथा मम मां प्रति आख्यातुम् अर्हसीति द्वयोर् अन्वयः त्वद्भक्तिलक्षणः त्वद्भक्तेः साधनं यैव त्वद्भक्तिः कर्माहं विद्धि सात्वताम् इत्य् अत्रार्चनादिलक्षणतया प्रशस्तेति भावः ॥१॥

विश्वनाथः
अथ सप्तदशे धर्मं हंसोक्तं भक्तिमिश्रितम् ।
पृष्टः प्राहोद्धवं कृष्णो ब्रह्मचारिगृहस्थयोः ॥ओ॥

ज्ञानयोगं भक्तियोगम् अष्टाङ्गयोगं च श्रुत्वा कर्मयोगं जिज्ञास्यमान उक्तानुवादपूर्वकं पृच्छतियस् त्वयेति सप्तभिः । पूर्वं कल्पादौ यद् उक्तं त्वया

कालेन नष्टा प्रलये
वाणीयं वेदसञ्ज्ञिता ।
मयादौ ब्रह्मणे प्रोक्ता
धर्मो यस्यां मदात्मकः ॥ [भा.पु. ११.१४.३३] इति ।

स च भक्तिलक्षणो धर्मस् त्रिविधःकेवलः प्रधानभूतो गुणभूतश् च । तत्र यः केवलः सर्ववर्णाश्रमवताम् वर्णाश्रमहीनानाम् अपि द्विपदानां नराणां यदृच्छयैव तादृशसाधुसङ्गाद् एव भवति, न तु धर्मादिभ्यः । यद् उक्तं त्वया

यं न योगेन साङ्ख्येन दानव्रततपोऽध्वरैः ।
व्याख्यास्वाध्यायसन्न्यासैः प्राप्नुयाद् यत्नवान् अपि ॥ [भा.पु. ११.१२.९] इति ।

यस्मिंश् च वर्णाश्रमाचारवत्सु जनेषु यदृच्छयैवाभिर् भूते सति ते जना वर्णाश्रमं परित्यज्यैव तम् अनुतिष्ठन्ति । यद् उक्तम्धर्मान् सन्त्यज्य यः सर्वान् मां भजेत स तु सत्तमः [भा.पु. ११.११.३२] इति । प्रधानभूतगुणभूतौ तु तौ यथायोगं तादृशसत्सङ्गात् स्वधर्माच् च भवत एव । परन्तु यथा येन प्रकारेणानुष्ठीयमानेनेति तत् त्वदन्यो न जानातीति भावः । भक्तिः प्रधानीभूता गुणभूता वा ॥१२॥

 +++

॥ ११.१७.३७ ॥

पुरा किल महाबाहो धर्मं परमकं प्रभो ।
यत् तेन हंसरूपेण ब्रह्मणेऽभ्यात्थ माधव ॥
स इदानीं सुमहता कालेनामित्रकर्शन ।
न प्रायो भविता मर्त्य लोके प्राग् अनुशासितः ॥
वक्ता कर्ताविता नान्यो धर्मस्याच्युत ते भुवि ।
सभायाम् अपि वैरिञ्च्यां यत्र मूर्तिधराः कलाः ॥
कर्त्रावित्रा प्रवक्त्रा च भवता मधुसूदन ।
त्यक्ते महीतले देव विनष्टं कः प्रवक्ष्यति ॥
तत् त्वं नः सर्वधर्मज्ञ धर्मस् त्वद्भक्तिलक्षणः ।
यथा यस्य विधीयेत तथा वर्णय मे प्रभो ॥

श्रीधरः  ननु सम्प्रदायाद् एव ज्ञास्यते किं पुनर् वर्णनेन ? तत्राहपुरेति । परमकं परमश् चासौ कं सुखस्वरूपश् च तम् । यत् यम् । हंसरूपेण धर्मोऽप्य् उक्त एव, न तु योगमात्रम्, जानीतम् आगतं यज्ञं युष्मद् धर्मविवक्षया [भा.पु. ११.१३.३८] इत्य् उक्तत्वात् । प्रागनुशासितोऽपि न भविता न भविष्यति । अत्र हेतुम् आहवक्तेति द्वाभ्याम् । ते त्वत्तोऽन्यः । कला वेदाद्यः । तत् तस्मान् नोऽस्माकं मनुष्याणां मध्ये यस्य यथा विधीयते ॥३७॥

क्रमसन्दर्भः  ब्रह्मणेऽभ्यात्थेति । श्रीविष्णुधर्मोत्तरे तथैव श्रूयते । नस् त्वदीयानाम् अस्माकं सम्बन्धिनो यस्येति योज्यम् ॥३७॥

विश्वनाथः  ननु किं तथा स्वधर्मो मया कापि नोक्तस् तत्राहपुरेति । परमकं परमं कं मोक्षलक्षणं सुखं यस्मात् तं, यत् यं, हंसरूपेण स्वधर्मोऽप्य् उक्त एव, न तु योगमात्रम् । जानीत मागतं यज्ञं युष्मद्धर्मविवक्षया [भा.पु. ११.१३.३८] इत्य् उक्तत्वात् । प्रागनुशासितोऽपि न भविष्यति । कला वेदाद्याष्टादश विद्याः ।

ऋग्यजुःसामार्थवाख्या वेदाश् चत्वार एव च ।
पुराणन्यायमीमांसाधर्मशास्त्राणि चेत्य् अपि ॥
शिक्षा कल्पो व्याकरणं निरुक्तं ज्योतिषं तथा ।
छन्दश् चेति षड् इत्य् एवं विद्याः प्रोक्ताश् चतुर्दश ॥
आयुर् धनुर् गानार्थैश् च शास्त्रैर् अष्टदशापि ताः ॥ विनष्टं धर्मम् ।

त्वद्भक्तिं लक्षयति, दर्शयतीति सः तद्धेतुर् इत्य् अर्थः ॥३७॥

 +++

॥ ११.१७.८ ॥

श्रीशुक उवाच
इत्थं स्वभृत्यमुख्येन पृष्टः स भगवान् हरिः ।
प्रीतः क्षेमाय मर्त्यानां धर्मान् आह सनातनान् ॥

न कतमेनापि व्याख्यातम् ।

 +++

॥ ११.१७.९ ॥

श्रीभगवान् उवाच
धर्म्य एष तव प्रश्नो नैःश्रेयसकरो नृणाम् ।
वर्णाश्रमाचारवतां तम् उद्धव निबोध मे ॥

श्रीधरः  धर्म्यो धर्माद् अनपेतः । कुतः ? नैःश्रेयसकरो भक्तिजनकः । अतो मे मत्तस् तं धर्मं निबोध ॥९॥

क्रमसन्दर्भः  न व्याख्यातम्.

विश्वनाथः  धर्म्यो धर्माद् अनपेतः । तं धर्मं ॥९॥

 +++

॥ ११.१७.१० ॥

आदौ कृतयुगे वर्णो नृणां हंस इति स्मृतः ।
कृतकृत्याः प्रजा जात्या तस्मात् कृतयुगं विदुः ॥

श्रीधरः  तत्रादौ मदुपासनालक्षण एव मुख्यो धर्म आसीत् । आचारलक्षणस् तु पश्चात् प्रवृत्तः । स चैवम् अनुष्ठितो भक्तिहेतुर् इति वर्णयितुम् आहआदाव् इति । कल्पादौ यत् कृतयुगं तस्मिन् । ते च तदा माम् उपासत एव केवलं नान्यत् कुर्वन्तीति वक्तुं कृतयुगनामनिरुक्तम् आहकृतकृत्या इति । जात्या जन्मनैव ॥१०॥

क्रमसन्दर्भः  तत्र द्विपरार्धादौ ब्राह्मकल्पे यत् कृतत्रेतयोर् वर्णाश्रमाचाराणां प्रवृत्तिक्रमस् तम् आहआदाव् इति पञ्चभिः । यतो या तु सृष्ट्यादित एव चातुर्वर्ण्यादिप्रवृत्तिर् वर्णिता सा कल्पान्तरेष्व् एव ज्ञेया ॥१०॥

विश्वनाथः  एष त्वत्पृष्टो वर्णाश्रमाचारलक्षणो धर्मो यत आरभ्य प्रवृत्तस् तं समयम् अपि श्र्ण्व् इत्य् आहआदाव् इति ॥१०॥

 +++

॥ ११.१७.११ ॥

वेदः प्रणव एवाग्रे धर्मोऽहं वृषरूपधृक् ।
उपासते तपोनिष्ठा हंसं मां मुक्तकिल्बिषाः ॥

श्रीधरः  किं च, विधायकाभावाद् अपि तदानीं नान्यत् कर्मास्तीत्य् आहवेद इति । धर्मश् च मनोविषयोऽहम् एव वृषरूपधृक् चतुष्पान् न क्रियाविशेषो यज्ञादिः । अतस् तपोनिष्ठाः, मनसश् चेन्द्रियाणां च स्वैकाग्र्यं परमं तपः इति वचनाद् एकाग्रतया हंसं शुद्धं मां ध्यायन्तीत्य् अर्थः ॥११॥

क्रमसन्दर्भः  तदानीं का निष्ठा विधिकार्याभावान् नान्ये वेदाः प्रवर्तिताः, किन्तु मुख्य एक एवेत्य् आहवेद इति ॥११॥

विश्वनाथः  धर्मश् च मनोविषयोऽहम् एव वृषरूपधृक् चतुष्पात् । न क्रियाविशेषो यज्ञादिर् इत्य् अर्थः ॥११॥

 +++

॥ ११.१७.१२ ॥

त्रेतामुखे महाभाग प्राणान् मे हृदयात् त्रयी ।
विद्या प्रादुरभूत् तस्या अहम् आसं त्रिवृन् मखः ॥

श्रीधरः  पश्चात् त्रेतायुगप्रवेशे मे वैराजरूपस्य प्राणान् निमित्तात् । हृदयात् सकाशात् । तस्यास् त्रय्याः सकाशात् हौत्राध्वर्यवौद्गात्रैस् त्रिवृत् त्रिरूपः । यज्ञो वै विष्णुः इति श्रुतेः ॥१२॥

क्रमसन्दर्भः  क्रमेण तेषां मुक्तौ सत्यां तान् अन्यान् वेदान् प्रवर्त्यान्येऽधिकारिणः प्रवर्तिता इत्य् आहत्रेतेति द्वाभ्याम् । मे मम वैराजाख्यब्रह्मरूपस्य व्यष्टिसृष्टेस् तत्कारणकत्वात् । अत एव नीचैर् नीचोत्तमोत्तमा [भा.पु. ११.१७.१५] इति नीचत्वेनापि व्यपदेक्ष्यते, श्रीनारायणे तथोक्तेर् अनुचितत्वात् । मखस् तदधिष्ठाता ॥१२॥

विश्वनाथः  मे मम वैराजरूपस्य प्राणान् निमित्तात्, हृदयात् सकाशात्, त्रयी तस्यास् त्रय्याः, सकाशात् हौत्राध्वर्यवौद्गात्रैस् त्रिवृत् त्रिरूपः । यज्ञो वै विष्णुः इति श्रुतेः ॥१२॥

 +++

॥ ११.१७.१३ ॥

विप्रक्षत्रियविट्शूद्रा मुखबाहूरुपादजाः ।
वैराजात् पुरुषाज् जाता य आत्माचारलक्षणाः ॥

श्रीधरः  वर्णानाम् आश्रमाणां च धर्मान् वक्तुं तेषाम् उत्पत्तिम् आहविप्रेति द्वभ्याम् । आत्माचारः स्वधर्म एव लक्षणं ज्ञापको येषां ते ॥१३॥

क्रमसन्दर्भः  वैराजात् विराडभिमानिब्रह्मरूपात् ॥१३॥

विश्वनाथः  जाता प्राक् सृष्टा एव तदा प्रकटीबभूवुः । आत्माचारः स्वस्वधर्म एव लक्षणं ज्ञापको येषां ते ॥१३॥

 +++

॥ ११.१७.१४ ॥

गृहाश्रमो जघनतो ब्रह्मचर्यं हृदो मम ।
वक्षःस्थलाद् वनेवासः सन्न्यासः शिरसि स्थितः ॥

श्रीधरः  मम् वैराजरूपस्य हृदो वक्षसोऽधस्तात् । ब्रह्मचर्यम् इति नैष्ठिकाभिप्रायम् ॥१४॥

क्रमसन्दर्भः  ब्रह्मचर्यम् इति तैस् तत्र नैष्ठिकाभिप्रायम् इति । उपकुर्वाणस् तु जघनाद् इति ज्ञेयम् ॥१४॥

विश्वनाथः  हृदो वक्षसोऽधस्तात् ॥१४॥

 +++

॥ ११.१७.१५ ॥

वर्णानाम् आश्रमाणां च जन्मभूम्यनुसारिणीः ।
आसन् प्रकृतयो न्ṝणां नीचैर् नीचोत्तमोत्तमाः ॥

श्रीधरः  तेषाम् अधिकारिविशेषेण स्वभावान् आहवर्णानाम् इति पञ्चभिः । जन्मस्थानानुसारिण्यः । नीचैर् इत्य् अव्ययम् । अतोऽयम् अर्थः, मन्दाभिर् जन्मभूमिभिर् मन्दाः । उत्तमाभिर् उत्तमाश् चेति ॥१५॥

क्रमसन्दर्भः  न व्याख्यातम्.

विश्वनाथः  जन्मभूम्यनुसारिण्य एव प्रकृतयः स्वभावाः नीचैर् इत्य् अव्ययं नीचाभिर् जन्मभूमिभिर् नीचाः । उत्तमाभिर् उत्तमाः प्रकृतयः । तेन मुख्यस्य शीर्ष्णश् च सर्वोत्तमत्वाद् विप्रस्य सन्न्यासस्य च सर्वोत्तमा प्रकृतिः । पादस्य जघनस्य च नीचत्वात् शूद्रस्य गृहाश्रमस्य च नीचा प्रकृतिः ॥१५॥

 +++

॥ ११.१७.१६ ॥

शमो दमस् तपः शौचं सन्तोषः क्षान्तिर् आर्जवम् ।
मद्भक्तिश् च दया सत्यं ब्रह्मप्रकृतयस् त्व् इमाः ॥

श्रीधरः  तप आलोचनम् ॥१६॥

क्रमसन्दर्भः  शमो दम इत्य् आदिषु वैश्यान्तत्रयाणाम् आश्रमधर्मा अप्य् उन्नेयाः । विप्राणां शमादिप्रधाना ब्रह्मचर्यादयः ॥१६॥

विश्वनाथः  मम भक्तिर् गुणभूता ॥१६॥

 +++

॥ ११.१७.१७ ॥

तेजो बलं धृतिः शौर्यं तितिक्षौदार्यम् उद्यमः ।
स्थैर्यं ब्रह्मण्यम् ऐश्वर्यं क्षत्रप्रकृतयस् त्व् इमाः ॥

मध्वः  विना प्रसादं विष्णोर् न धर्मं ब्रह्माभिवक्ष्यति ।
तत्प्रसादेन वक्तुं तु ब्रह्मा शक्ष्यति नापरः ॥ इति प्राधान्ये ।

कलाः प्राणाद्याः । स प्राणम् असृजत् प्राणाच् छ्रद्धं खं वायुं ज्योतिर् आपः पृथिवीम् इन्द्रियं, मनोऽयं अन्नाद् वीर्यं तपो मन्त्राः कर्मलोकेषु नाम च ता इमाः षोडशकलाः पुरुषायणा इति श्रुतेः ।

प्रतिमावद् धरे रूपं तिर्यङ् नरसुरादयः ।
साक्षाद्रूपाणि मत्स्यादीन्य् अभिन्नान्य् एव सर्वदा ॥ इति च ॥१७॥

श्रीधरः  तेजः प्रतापः ॥१७॥

क्रमसन्दर्भः  क्षत्रियाणां तेजआदिप्रधाना ब्रह्मचर्यादयः ॥१७॥

विश्वनाथः  न व्याख्यातम्.

 +++

॥ ११.१७.१८ ॥

आस्तिक्यं दाननिष्ठा च अदम्भो ब्रह्मसेवनम् ।
अतुष्टिर् अर्थोपचयैर् वैश्यप्रकृतयस् त्व् इमाः ॥

श्रीधरः, विश्वनाथः  न व्याख्यातम्.

क्रमसन्दर्भः  वैश्यानाम् आस्तिक्यप्रधाना ब्रह्मचर्यादयः ॥१८॥

 +++

॥ ११.१७.१९ ॥

शुश्रूषणं द्विजगवां देवानां चाप्य् अमायया ।
तत्र लब्धेन सन्तोषः शूद्रप्रकृतयस् त्व् इमाः ॥

श्रीधरः  एतैर् एवाश्रमस्वभावा अपि ज्ञेयाः ॥१९॥

क्रमसन्दर्भः, विश्वनाथः  न व्याख्यातम्.

 +++

॥ ११.१७.२० ॥

अशौचम् अनृतं स्तेयं नास्तिक्यं शुष्कविग्रहः ।
कामः क्रोधश् च तर्षश् च स्वभावोऽन्त्यावसायिनाम् ॥

श्रीधरः  तद्बाह्यानां स्वभावान् आहअशौचम् इति । शुष्कविग्रहो निर्मूलकलहः । तर्षस् तृष्णा ॥२०॥

क्रमसन्दर्भः  न व्याख्यातम्.

विश्वनाथः  आश्रमस्वभावा अनुक्ता अप्य् एवं ज्ञेयाःवर्णबाह्यानां स्वभावम् आहअशौचम् इति । अन्यावसायिनाम् अन्त्यजानाम् ॥२०॥

 +++

॥ ११.१७.२१ ॥

अहिंसा सत्यम् अस्तेयम् अकामक्रोधलोभता ।
भूतप्रियहितेहा च धर्मोऽयं सर्ववर्णिकः ॥

श्रीधरः  तत्र तावत् सर्वसाधारणं धर्मम् आहअहिंसेति । वर्णग्रहणम् उपलक्षणार्थम् । वर्णधर्मान् गृहस्थप्रकरणे वक्ष्यति ॥२१॥

क्रमसन्दर्भः  न व्याख्यातम्.

विश्वनाथः  तत्र तावत् सर्वसाधारणं धर्मम् आहअहिंसेति । वर्णग्रहणम् उपलक्षणार्थम् । वर्णधर्मान् गृहस्थप्रकरणे वक्ष्यति ॥२१॥

 +++

॥ ११.१७.२२ ॥

द्वितीयं प्राप्यानुपूर्व्याज् जन्मोपनयनं द्विजः ।
वसन् गुरुकुले दान्तो ब्रह्माधीयीत चाहुतः ॥

श्रीधरः  प्रथमं तावद् आश्रमेषु ब्रह्मचारिणो धर्मा वर्ण्यन्ते । स च द्विविधः, उपकुर्वाणको नैष्ठिकश् च । तत्राद्य् अस्य धर्मान् आहद्वितीयम् इति नवभिः । द्विजस् त्रैवर्णिकः । आनुपूर्व्याद् गर्भाधानादिसंस्कारक्रमेण द्वितीयम् उपनयनाख्यं जन्म प्राप्याचार्येणाहूतो ब्रह्म वेदम् अधीयीत । चकारात् तदर्थं च विचारयेत् ॥२२॥

क्रमसन्दर्भः  न व्याख्यातम्.

विश्वनाथः  गृहाश्रमधर्मविवरण एव वर्णधर्माः स्वयं विवृता भविष्यन्तीत्य् अभिप्रेत्य प्रथमं प्रथमाश्रमधर्मम् आहद्वितीयम् इति नवभिः । द्विजस् त्रैवर्णिकः । आनुपूर्व्या इति गर्भाधानादिसंस्कारक्रमेण प्रथमं शौक्रं द्वितीयं सावित्र्यम् उपनयन्म् उपनयनाख्यं प्राप्य ब्रह्म वेदम् अधीयीत । आहूत आचार्येणाहूतः । चकारात् तदर्थं च विचारयेत् ॥२२॥

 +++

॥ ११.१७.२३ ॥

मेखलाजिनदण्डाक्षब्रह्मसूत्रकमण्डलून् ।
जटिलोऽधौतदद्वासोऽरक्तपीठः कुशान् दधत् ॥

श्रीधरः  किं च, मेखलादीन् कुशांश् च दधत् । तत्राक्षशब्देनाक्षमाला । कथम्भूतः ? जटिलः अनभ्यङ्गादिना जातजटः । तथा अधौतदद्वासोऽरक्तपीठः । दन्ताश् च वासश् च दद्वासांसि न धौतानि तानि यस्य सः अधौतदद्वासाः । स चासाव् अरक्तपीठश् च, न तु कौतुकादिना रक्तं पीठम् आसनं यस्य सः ॥२३॥

क्रमसन्दर्भः  न व्याख्यातम्.

विश्वनाथः  मेखलादीन् कुशांश् च दधत् । तत्राक्षशब्देनाक्षमाला । कथम्भूतः ? जटिलः अनभ्यङ्गादिना जातजटः । तथा अधौतदद्वासोऽरक्तपीठः । दन्ताश् च वासश् च दद्वासांसि न धौतानि तानि यस्य सः अधौतदद्वासाः । स चासाव् अरक्तपीठश् च, न तु कौतुकादिना रक्तं पीठम् आसनं यस्य सः ॥२३॥

 +++

॥ ११.१७.२४ ॥

स्नानभोजनहोमेषु जपोच्चारे च वाग्यतः ।
न च्छिन्द्यान् नखरोमाणि कक्षोपस्थगतान्य् अपि ॥

श्रीधरः  जपश् चोच्चारो मूत्रपुरीषोत्सर्गो जपोच्चारं तस्मिन् वाग्यतो मौनी भवेत् ।

क्रमसन्दर्भः, विश्वनाथः  न व्याख्यातम्.

 +++

॥ ११.१७.२५ ॥

रेतो नावकिरेज् जातु ब्रह्मव्रतधरः स्वयम् ।
अवकीर्णेऽवगाह्याप्सु यतासुस् त्रिपदीं जपेत् ॥

श्रीधरः  रेतो बुद्धिपूर्वं नावकिरेन् नोत्सृजेत् । ब्रह्मव्रतधरो गृहस्थः । स्वयम् एव कथञ्चिद् अवकीर्णे अवगाह्य स्नात्वा यतासुः कृतप्राणायामस् त्रिपदीं गायत्रीं जपेत् ॥२५॥

क्रमसन्दर्भः  न व्याख्यातम्.

विश्वनाथः  रेतो नावकिरेद् बुद्धिपूर्वकं नोत्सृजेत् । दैवात् स्वयम् अवकीर्णे सति अवगाह्य स्नात्वा यतासुः कृतप्राणायामः । त्रिपदां गायत्रीम् ॥२५॥

 +++

॥ ११.१७.२६ ॥

अग्न्यर्काचार्यगोविप्र गुरुवृद्धसुराञ् शुचिः ।
समाहित उपासीत सन्ध्ये द्वे यतवाग् जपन् ॥

श्रीधरः  सन्ध्ये च द्वे यतवाग् जपन्न् उपासीत । मध्याह्ने सन्ध्यानिमित्तं मौनं नास्तीति द्विवचनम् ॥२६॥

क्रमसन्दर्भः  न व्याख्यातम्.

विश्वनाथः  सन्ध्ये प्रातः सायं सन्ध्ये व्याप्य जपन् यतवाग् भवेद् इति माध्याह्निकसन्ध्यानिमित्तं मौनं नास्तीति ज्ञापितम् ॥२६॥

 +++

॥ ११.१७.२७ ॥

आचार्यं मां विजानीयान् नावमन्येत कर्हिचित् ।
न मर्त्यबुद्ध्यासूयेत सर्वदेवमयो गुरुः ॥

न कतमेन व्याख्यातम्.

 +++

॥ ११.१७.२८ ॥

सायं प्रातर् उपानीय भैक्ष्यं तस्मै निवेदयेत् ।
यच् चान्यद् अप्य् अनुज्ञातम् उपयुञ्जीत संयतः ॥

श्रीधरः  अन्यद् अपि यत् सम्प्राप्तं तच् च निवेदयेत् । तेनानुज्ञातं तु संयतः सन्न् उपयुञ्जीतेत्य् अर्थः ॥२८॥

क्रमसन्दर्भः  न व्याख्यातम्.

विश्वनाथः  भैक्ष्यं भिक्षासमूहं यच् चान्यद् अपि प्राप्तं तद् अपि निवेदयेत् । तेनानुज्ञातम् अदनीयं उपयुञ्जीत उपभुञ्जीत ॥२८॥

 +++

॥ ११.१७.२९ ॥

शुश्रूषमाण आचार्यं सदोपासीत नीचवत् ।
यानशय्यासनस्थानैर् नातिदूरे कृताञ्जलिः ॥

श्रीधरः  यानशय्यासनस्थानैः । यान्तं पृष्ठतो यानेन । निद्रितम् अप्रमत्ततया समीपशयनेन । विश्रान्तं पादसंवाहनादिभिः समीपासनेन । आसीनं कृताञ्जलिः । नियोगप्रतीक्षया नातिदूरेऽवस्थानेनेत्य् अर्थः ॥२९॥

क्रमसन्दर्भः  न व्याख्यातम्.

विश्वनाथः  यानशय्यासनस्थानैर् उपासीतेति गच्छन्तं गुरुम् अनु पृष्ठतो गच्छेत् । निद्रितस्य तस्यानतिदूरेऽप्रमत्ततया शयीत । आसीनस्य तस्याग्रतः कृताञ्जलिः सन् आज्ञां प्रतीक्षमाणस् तिष्ठेद् इत्य् अर्थः ॥२९॥

 +++

॥ ११.१७.३० ॥

एवंवृत्तो गुरुकुले वसेद् भोगविवर्जितः ।
विद्या समाप्यते यावद् बिभ्रद् व्रतम् अखण्डितम् ॥

श्रीधरः  एवम्भूतं वृत्तं यस्य सः ॥३०॥

क्रमसन्दर्भः, विश्वनाथः  न व्याख्यातम्.

 +++

॥ ११.१७.३१ ॥

यद्य् असौ छन्दसां लोकम् आरोक्ष्यन् ब्रह्मविष्टपम् ।
गुरवे विन्यसेद् देहं स्वाध्यायार्थं बृहद्व्रतः ॥

श्रीधरः  एवम् उपकुर्वाणकस्य धर्मान् उक्त्वा नैष्ठिकस्य विशेषधर्मान् आहयदीति षड्भिः । असौ ब्रह्मचारी यदि छन्दसां लोकं महर्लोकं ततो ब्रह्मलोकं चारोक्ष्यन्न् आरोढुम् इच्छतीत्य् अर्थः । यद् वा, छन्दसां लोकम् इति ब्रह्मलोकविशेषणम्, यत्र मूर्तिधराः कलाः [भा.पु. ११.१७.५] इत्य् उक्तत्वात् । तर्हि बृहद्व्रतः सन् बृहन् नैष्ठिकं व्रतं यस्य सः । विन्यसेत् समर्पयेद् अधिकस्वाध्यायार्थम् अधीतनिष्क्रयार्थं च ॥३१॥

क्रमसन्दर्भः  न व्याख्यातम्.

विश्वनाथः  एवम् उपकुर्वाणस्य धर्मान् उक्त्वा नैष्ठिकस्य विशेषधर्मान् आहयदीति षड्भिः । असौ ब्रह्मचारी छन्दसां लोकं ब्रह्मविष्ठपं ब्रह्मलोकं च आरोक्ष्यन् भवेत् तर्हि बृहन् नैष्ठिकं व्रतं यस्य सः । गुरवे देहं विन्यसेत् अधिकस्वाध्यायार्थम् इत्य् अर्थः । विष्टपशब्दोऽयं पिष्टपशब्दवद् भुवनवाची दृष्टः ॥३१॥

 +++

॥ ११.१७.३२ ॥

अग्नौ गुराव् आत्मनि च सर्वभूतेषु मां परम् ।
अपृथग्धीर् उपासीत ब्रह्मवर्चस्य् अकल्मषः ॥

श्रीधरः, विश्वनाथः  ब्रह्मवर्चो वेदाभ्यासजं तेजस् तद्वान् ॥३२॥

क्रमसन्दर्भः  न व्याख्यातम्.

 +++

॥ ११.१७.३३ ॥

स्त्रीणां निरीक्षणस्पर्शसंलापक्ष्वेलनादिकम् ।
प्राणिनो मिथुनीभूतान् अगृहस्थोऽग्रतस् त्यजेत् ॥

श्रीधरः  तस्यैव वनस्थयतिसाधारणधर्मान् आहस्त्रीणाम् इति । निरीक्षणं भावगर्भम् । क्ष्वेलनं परिहासः । एवम् आदिकं त्यजेत् । मिथुनीभूतान् अग्रतस् त्यजेत्, न पश्येद् इत्य् अर्थः ॥३३॥

क्रमसन्दर्भः  न व्याख्यातम्.

विश्वनाथः  अगृहस्थो ब्रह्मचारी वानप्रस्थः सन्न्यासी च अग्रतः प्रथमत एव मिथुनीभूतान् प्राणिनः पक्षिकीटादीन् ॥३३॥

 +++

॥ ११.१७.३४३५ ॥

शौचम् आचमनं स्नानं सन्ध्योपास्तिर् ममार्चनम् ।
तीर्थसेवा जपोऽस्पृश्य भक्ष्यासम्भाष्यवर्जनम् ॥
सर्वाश्रमप्रयुक्तोऽयं नियमः कुलनन्दन ।
मद्भावः सर्वभूतेषु मनोवाक्कायसंयमः ॥

श्रीधरः  तस्यैव सर्वाश्रमसाधारणं धर्मम् आहशौचम् इति द्वाभ्याम् ॥३४॥

क्रमसन्दर्भः, विश्वनाथः  न व्याख्यातम्.

 +++

॥ ११.१७.३६ ॥

एवं बृहद्व्रतधरो ब्राह्मणोऽग्निर् इव ज्वलन् ।
मद्भक्तस् तीव्रतपसा दग्धकर्माशयोऽमलः ॥

श्रीधरः  निष्कामनैष्ठिकस्य तु मोक्षं फलम् आहएवम् इति । अमलो निष्कामश् चेद् दग्धः कर्माशयोऽन्तःकरणं यस्य तथाभूतः सन् मद्भक्तो भवति ॥३६॥

क्रमसन्दर्भः  एवं बृहद् इति । मद्भक्तश् चेत् तेन मद्भक्तत्वेनैव तीव्रेण सता तपसा स्वधर्मेणामलः शुद्धान्तःकरणो भवति । दग्धकर्माशयो मुक्तश् च भवतीत्य् अर्थः ॥३६॥

विश्वनाथः  नैष्ठिकस्य नैष्कर्म्यप्रकारम् आहएवम् इति ॥३६॥।

 +++

॥ ११.१७.३७ ॥

अथानन्तरम् आवेक्ष्यन् यथाजिज्ञासितागमः ।
गुरवे दक्षिणां दत्त्वा स्नायाद् गुर्वनुमोदितः ॥

श्रीधरः  उपकुर्वाणस्य समावर्तनप्रकारम् आहअथेति । अनन्तरं द्वितीयाश्रमम् आवेक्ष्यन् प्रवेष्टुम् इच्छन् यथा यथावद्विचारितवेदार्थः स्नायात् । अभ्यङ्गादिकं कृत्वा समावर्तेतेत्य् अर्थः ॥३७॥

क्रमसन्दर्भः  न व्याख्यातम्.

विश्वनाथः  उपकुर्वाणस्य समावर्तनप्रकारम् आहअथेति । आवेक्ष्यन् गृहाश्रमम् प्रवेष्टुम् इच्छन् यथावद्विचारितवेदार्थः स्नायाद् अभ्यङ्गादिकं कृत्वा समावर्तेतेत्य् अर्थः ॥३७॥

 +++

॥ ११.१७.३८ ॥

गृहं वनं वोपविशेत् प्रव्रजेद् वा द्विजोत्तमः ।
आश्रमाद् आश्रमं गच्छेन् नान्यथामत्परश् चरेत् ॥

श्रीधरः  तस्याधिकारानुरूपम् आश्रमविकल्पसमुच्चयाव् आहगृहम् इति । सकामश् चेद् गृहम् अन्तःकरणशुद्ध्यादिकामश् चेद् वनं प्रविशेत् । शुद्धान्तःकरणः स च द्विजोत्तमो ब्राह्मणश् चेत् प्रव्रजेद् इत्य् अर्थः । द्विजोत्तम इत्य् उक्तेः क्षत्रियवैश्ययोर् न प्रव्रज्याधिकार इति सूचयति । यद् वा, आश्रमाद् आश्रमान्तरं गच्छेत् । अन्यथा अनाश्रमी प्रतिलोमं च नाचरेद् इत्य् अर्थः । अमत्पर इति वा छेदः । स्वभक्तस्याश्रमनियमभावस्य वक्ष्यमाणत्वात् ॥३८॥

क्रमसन्दर्भः  समुच्चयं वक्तुं पक्षान्तरम् आहआश्रमाद् इति । अन्यथेति अनाश्रमी न भवेत् प्रतिलोमं च नाचरेद् इत्य् अर्थः । टीकायां वक्ष्यमाणत्वाद् इति ज्ञाननिष्ठो विरक्तो वा [भा.पु. ११.१८.२८] इत्य् आदिनेति ज्ञेयम् ॥३८॥

विश्वनाथः  तस्याधिकारानुरूपम् आश्रमविकल्पम् आहगृहम् इति । सकामश् चेद् गृहम् अन्तःकरणशुद्ध्या निष्कामश् चेद् वनं, स च द्विजोत्तमो ब्राह्मणश् चेत् प्रव्रजेद् इत्य् अर्थः । यदि च कस्यचिन् मनोरथः स्यात् तदा समुच्चयम् अपि कुर्याद् इत्य् आहआश्रमाद् इति । ब्रह्मचर्यानन्तरं गृहाश्रमम्, ततो वनं, ततः सन्न्यासम् इत्य् अनुक्रमेणेत्य् अर्थः । न त्व् अन्यथा व्युत्क्रमेण आश्रमराहित्येन वा न चरेत्, अमत्पर इति वा छेदः । स्वभक्तस्याश्रमनियमाभावस्य वक्ष्यमाणत्वाद् इति स्वामिचरणाः । तेन भगवद्भक्तस्य व्युत्क्रमेणाश्रमितया अनाश्रमितया वा स्थितौ न कोऽपि दोषः इति भावः ॥३८॥

 +++

॥ ११.१७.३९ ॥

गृहार्थी सदृशीं भार्याम् उद्वहेद् अजुगुप्सिताम् ।
यवीयसीं तु वयसा यां सवर्णां अनु क्रमात् ॥

श्रीधरः  विवाहनियमपूर्वकं वर्णधर्मैः सह गृहस्थधर्मान् आहगृहार्थीति । सदृशीं सवर्णाम् । अजुगुप्सितां कुलतो लक्षणतश् चानिन्दिताम् । कामतस् तु याम् अन्याम् उद्वहेत् तां सवर्णाम् अनु तस्या अनन्तरम् । तत्रापि वर्णक्रमेणोद्वहेद् इत्य् अर्थः ।
तिस्रोवर्णानुपूर्व्येण द्वेतथैका यथाक्रमम् ।
ब्राह्मणक्षत्रियविशां भार्याः स्वाः शूद्रजन्मनः ॥ इति स्मृतेः ॥३९॥

क्रमसन्दर्भः  गृहार्थीति तैः । तिस्र इत्य् आदिकं सजातीयां त्यक्त्वा ॥३९॥

विश्वनाथः  गृहस्थधर्मान् वदन् नो वर्णधर्मान् अप्य् आहगृहार्थीति । याम् अन्यां कामत उद्वहेत् ताम् अपि सवर्णाम् अनु प्रथमव्यूढायाः सवर्णाया अनन्तरम् एव तत्रापि क्रमाद् एव वर्णक्रमेणैवोद्वहेद् इत्य् अर्थः ।

तिस्रो वर्णानुपूर्व्येण द्वे तथैका यथाक्रमम् ।
ब्राह्मणक्षत्रियविशाम् भार्याः स्वाह् शूद्रजन्मनः ॥ इति स्मृतेः ॥३९॥

 +++

॥ ११.१७.४० ॥

इज्याध्ययनदानानि सर्वेषां च द्विजन्मनाम् ।
प्रतिग्रहोऽध्यापनं च ब्राह्मणस्यैव याजनम् ॥

श्रीधरः  इज्यादयस् त्रैवर्णिकानाम् आवश्यका धर्माः । प्रतिग्रहादित्रयं तु वृत्तिः । सा च ब्राह्मणस्यैव ॥४०॥

क्रमसन्दर्भः  न व्याख्यातम्.

विश्वनाथः  इज्यादीनि त्रीणि त्रैवर्णिकानाम् आवश्यककृत्यानि । प्रतिग्रहादीनि त्रीणि वृत्तिर् ब्राह्मणस्यैव ॥४०॥

 +++

॥ ११.१७.४१ ॥

प्रतिग्रहं मन्यमानस् तपस्तेजोयशोनुदम् ।
अन्याभ्याम् एव जीवेत शिलैर् वा दोषदृक् तयोः ॥

श्रीधरः  तत्रापि मुख्यां मुख्यतमां चान्यां वृत्तिम् आहप्रतिग्रहम् इति । तयोर् यजनाध्यापनयोर् अपि कार्पण्यादिदोषं पश्यन् शिलैः स्वामित्यक्तैः क्षेत्रपतितैः कणिशैः ॥४१॥

क्रमसन्दर्भः  न व्याख्यातम्.

विश्वनाथः  अन्याभ्यां याजनाध्यापनाभ्यां तयोर् अपि दोषदृक् दोषं चेत् पश्येत् तदा शिलैः स्वामित्यक्तैः क्षेत्रपतितैः कणिशैः ॥४१॥

 +++

॥ ११.१७.४२ ॥

ब्राह्मणस्य हि देहोऽयं क्षुद्रकामाय नेष्यते ।
कृच्छ्राय तपसे चेह प्रेत्यानन्तसुखाय च ॥

श्रीधरः  एवं च वृत्तिकार्श्यं ब्राह्मणेन सोढव्यम् इत्य् आहब्राह्मणस्येति ॥४२॥

क्रमसन्दर्भः  न व्याख्यातम्.

विश्वनाथः  ननु विप्रैः कथं स्वयम् एवं क्लिश्येत् ? तत्राहब्राह्मणस्येति । कृच्छ्राय जीविकाजनितं कृच्छ्रं प्राप्तम् ॥४२॥

 +++

॥ ११.१७.४३ ॥

शिलोञ्छवृत्त्या परितुष्टचित्तो
धर्मं महान्तं विरजं जुषाणः ।
मय्य् अर्पितात्मा गृह एव तिष्ठन्
नातिप्रसक्तः समुपैति शान्तिम् ॥

श्रीधरः  उञ्छवृत्तिर् नाम विपण्यादिपतितकणोपादानं तां शिलवृत्त्यैकीकृत्य तया तुष्टचित्तस्य मोक्षं फलम् आहशिलोञ्छेति । महान्तम् आतिथ्यादिलक्षणम् । विरजं निष्कामम् । जुषाणः सेवमानः । गृह एव गृहस्थाश्रम एव । नातिप्रसक्तोऽतिशयेन रागम् अकुर्वन् । शान्तिम् उपैति मोक्षाधिकारी भवति ॥४३॥

क्रमसन्दर्भः  न व्याख्यातम्.

विश्वनाथः  उञ्छवृत्तिर् नाम विपण्यादिपतितस्य कणिशस्योपादानं महान्तम् आतिथ्यादिलक्षणम् धर्मम् ॥४३॥

 +++

॥ ११.१७.४४ ॥

समुद्धरन्ति ये विप्रं सीदन्तं मत्परायणम् ।
तान् उद्धरिष्ये न चिराद् आपद्भ्यो नौर् इवार्णवात् ॥

श्रीधरः  एवम् अधनस्य महत्फलम् उक्त्वा सधनानाम् अप्य् आह त्रिभिः । समुद्धरन्ति दारिद्र्याद् उत्तारयन्ति । विप्रम् इत्य् उपलक्षणम् । मत्परायणं यं कम् अपि ॥४४॥

क्रमसन्दर्भः  टीकायां सधनानाम् इति ब्राह्मणेतरेषाम् इति ज्ञेयम् । नौर् यथार्णवपतितान् उद्धरति तथेत्य् अर्थः ॥४४॥

विश्वनाथः  एवम् तादृशं विप्रं भक्त्या धनवितरणेन सेवमानानां फलम् आहसमुद्धरन्तीति । विप्रम् इत्य् उपलक्षणम् । मत्परायणं मद्भक्तं यं कम् अपि ॥४४॥

 +++

॥ ११.१७.४५ ॥

सर्वाः समुद्धरेद् राजा पितेव व्यसनात् प्रजाः ।
आत्मानम् आत्मना धीरो यथा गजपतिर् गजान् ॥

श्रीधरः  राज्ञस् त्व् आवश्यकम् एतद् इत्य् आहसर्वा इति ॥४५॥

क्रमसन्दर्भः  न व्याख्यातम्.

विश्वनाथः  राज्ञोपि धर्मम् आहसर्वा इति । धीरो धैर्यम् उक्तो राजा ॥४५॥

 +++

॥ ११.१७.४६ ॥

एवंविधो नरपतिर् विमानेनार्कवर्चसा ।
विधूयेहाशुभं कृत्स्नम् इन्द्रेण सह मोदते ॥

न कतमेनापि व्याख्यातम् ।

 +++

॥ ११.१७.४७ ॥

सीदन् विप्रो वणिग्वृत्त्या पण्यैर् एवापदं तरेत् ।
खड्गेन वापदाक्रान्तो न श्ववृत्त्या कथञ्चन ॥

श्रीधरः  सर्वेषाम् आपद्वृत्तीर् आहसीदन्न् इति त्रिभिः । पण्यैर् विक्रयार्हैर् न तु सुरालवणाद्यैः । तत्राप्य् आपदाक्रान्तश् चेत् खड्गेन क्षत्रियवृत्त्या वा । यद्य् अपि गौतमोऽनन्तरा पापीयसीं वृत्तिम् आतिष्ठिद् इति स्मरन् खङ्गधारणं पण्यविक्रयाच् छ्रेष्ठं मन्यते तथापि हिंसातो वणिग् वृत्तिर् एव श्रेष्ठेति भगवतो मतम् । न तु श्ववृत्त्या नीचसेवया ॥४७॥

क्रमसन्दर्भः  न व्याख्यातम्.

विश्वनाथः  सर्वेषाम् आपद्वृत्तीर् आहसीदन्न् इति त्रिभिः । पण्यैर् विक्रयार्हैर् एव, न तु सुरालवणाद्यैः । आपदाक्रान्तो विपद्ग्रस्तः, खड्गेन वेति । क्षत्रियवृत्त्या वा । यद्य् अपि गौतमोऽनन्तरा पापीयसीं वृत्तिम् आतिष्ठिद् इति स्मरन् खङ्गधारणं पण्यविक्रयाच् छ्रेष्ठं मन्यते तथापि हिंसातो वणिग् वृत्तिर् एव श्रेष्ठेति भगवतो मतम् । न तु श्ववृत्त्या नीचसेवया ॥४७॥

 +++

॥ ११.१७.४८ ॥

वैश्यवृत्त्या तु राजान्यो जीवेन् मृगययापदि ।
चरेद् वा विप्ररूपेण न श्ववृत्त्या कथञ्चन ॥

श्रीधरः  तत्राप्य् आपदि मृगयया । विप्ररूपेण वा अध्यापनादिना ॥४८॥

क्रमसन्दर्भः  न व्याख्यातम्.

विश्वनाथः  विप्ररूपेण अध्यापनादिना ॥४८॥

 +++

॥ ११.१७.४९ ॥

शूद्रवृत्तिं भजेद् वैश्यः शूद्रः कारुकटक्रियाम् ।
कृच्छ्रान् मुक्तो न गर्ह्येण वृत्तिं लिप्सेत कर्मणा ॥

श्रीधरः  कारवः प्रतिलोमजविशेषा बुरुडादयस् तेषां वृत्तिं कटादिक्रियाम् । आपदुत्तीर्णस् तु नानुकल्पेन वर्तेतेत्य् आहकृच्छ्राद् इति ॥४९॥

क्रमसन्दर्भः  न व्याख्यातम्.

विश्वनाथः  कृच्छ्रान् मुक्तः सर्व एव ॥४९॥

 +++

॥ ११.१७.५० ॥

वेदाध्यायस्वधास्वाहा बल्यन्नाद्यैर् यथोदयम् ।
देवर्षिपितृभूतानि मद्रूपाण्य् अन्वहं यजेत् ॥

श्रीधरः  तद् एवं वृत्तिव्यवस्थाम् उक्त्वा पुनर् गृहस्थस्यावश्यकान् पञ्चयज्ञान् आहवेदाध्ययनं ब्रह्मयज्ञस् तेन ऋषीन् स्वधाकारेण पित्ṝन् स्वाहाकारेण देवान् बलिहरणेन भूतानि अन्नाद्यैर् अन्नोदकादिभिर् मनुष्यान् इति ज्ञातव्यम् । यथोदयं विभवानुसारतः । तेष्व् ईश्वरदृष्टिं विधत्ते, मद्रूपाणीति ॥५०॥

क्रमसन्दर्भः  न व्याख्यातम्.

विश्वनाथः  आपद्वृत्तिव्यवस्थाम् उक्त्वा पुनर् गृहाश्रमधर्मान् आवश्यकान् आहवेदाध्ययनेन ऋषीन्, स्वधाकारेण पित्ṝन्, स्वाहाकारेण देवान्, बलिहरणेन भूतानि, अन्नोदकाद्यैर् मनुष्यान् । यथोदयं विभूति यजेत् । तेष्व् अपीश्वरदृष्टिं विधत्ते, मद्रूपाणीति ॥५०॥

 +++

॥ ११.१७.५१ ॥

यदृच्छयोपपन्नेन शुक्लेनोपार्जितेन वा ।
धनेनापीडयन् भृत्यान् न्यायेनैवाहरेत् क्रतून् ॥

श्रीधरः  आवश्यकं धर्मम् उक्त्वा शक्त्यनुसारं धर्मम् आहयदृच्छया उद्यमं विना । उपार्जितेन वा शुक्लेन स्ववृत्त्या लब्धेन शुद्धेन वा धनेन भृत्यान् पोष्यान् ॥५१॥

क्रमसन्दर्भः  न व्याख्यातम्.

विश्वनाथः  अनावश्यकान् धर्मान् आहयदृच्छयेति ॥५१॥

 +++

॥ ११.१७.५२ ॥

कुटुम्बेषु न सज्जेत न प्रमाद्येत् कुटुम्ब्य् अपि ।
विपश्चिन् नश्वरं पश्येद् अदृष्टम् अपि दृष्टवत् ॥

श्रीधरः  गृहस्थस्यापि निवृत्तिनिष्ठाम् एवाहकुटुम्बेष्व् इति त्रिभिः । न प्रमाद्येद् ईश्वरनिष्ठायां प्रमत्तो न भवेत् । ननु दृष्टादृष्टार्थकर्मासक्तस्य कथम् अप्रमादो विचारेण ? इत्य् आहविपश्चिद् इति ॥५२॥

क्रमसन्दर्भः  न व्याख्यातम्.

विश्वनाथः  कर्मस्व् अनासक्तस्य ज्ञानिगृहस्थस्य धर्मान् आहकुटुम्बेष्व् इति चतुर्भिः । अनासक्तोऽपि भगवत्स्मरणादौ न प्रमाद्येत्, कुटुम्ब्य् अपि नश्वरं पश्येत्, दृष्टवत् दृष्टं ऐहिकं नश्वरम् इव अदृष्टं पारलौकिकम् अपि नश्वरं पश्येत् । उभयत्रापि निस्पृहो भवेद् इति भावः ॥५२॥

 +++

॥ ११.१७.५३ ॥

पुत्रदाराप्तबन्धूनां सङ्गमः पान्थसङ्गमः ।
अनुदेहं वियन्त्य् एते स्वप्नो निद्रानुगो यथा ॥

श्रीधरः  तत्रापि दृष्टेष्व् आसक्तेर् अधिकत्वात् तेषां नश्वरतां प्रपञ्चयति, पुत्रादीनाम् एकत्र सङ्गमः पान्थानां प्रपायां सङ्गम इव । तत्र हेतुः, अनुदेहं प्रतिहम् एते वियन्ति नश्यन्ति निद्रानुवर्ती स्वप्नो निद्रापाये यथेति ॥५३॥

क्रमसन्दर्भः  न व्याख्यातम्.

विश्वनाथः  पान्थसङ्गमः पान्थानां प्रपायां सङ्गमतुल्यः । अनुदेहं प्रतिदेहं, वियन्ति ममतास्पदीभूताः पुत्रादयो नश्यन्ति, निद्रानुगो निद्रानुवर्ती स्वप्नो यथेति नश्वरत्वांशे दृष्टान्तः । ममतास्पदत्वस्य मिथ्यात्वान् मिथ्यात्वे वा ॥५३॥

 +++

॥ ११.१७.५४ ॥

इत्थं परिमृशन् मुक्तो गृहेष्व् अतिथिवद् वसन् ।
न गृहैर् अनुबध्येत निर्ममो निरहङ्कृतः ॥

श्रीधरः  अतिथिवद् उदासीनः ॥५४॥

क्रमसन्दर्भः  न व्याख्यातम्.

विश्वनाथः  मुक्तः अनासक्तः ॥५४॥

 +++

॥ ११.१७.५५ ॥

कर्मभिर् गृहमेधीयैर् इष्ट्वा माम् एव भक्तिमान् ।
तिष्ठेद् वनं वोपविशेत् प्रजावान् वा परिव्रजेत् ॥

श्रीधरः  अस्याप्य् आश्रमविकल्पम् आहकर्मभिर् इति । गृहाश्रम एव तिष्ठेत् । यदि प्रजावांस् तर्हि प्रव्रजेद् वा ॥५५॥

क्रमसन्दर्भः  प्रजावानिति । प्रजावत्त्वे प्रायो वैराग्यं भवेद् इति वेदान्तिनाम् अभिप्रायः । कर्मठानां त्व् अन्यथा यथोक्तम्

ऋणानि त्रीण्य् अपाकृत्य मनो मोक्षे निवेशयेत् ।
अनपाकृत्य मोक्षं तु सेवमानो व्रजत्य् अधः ॥ इति ॥५५॥

विश्वनाथः  तत्रापि ज्ञाने स्पृहावतस् तथा भक्ताव् अवकाशप्राप्त्यर्थं कलत्रपुत्रादिप्रतारकस्य भक्तस्य वा आश्रमविकल्पम् आहकर्मभिर् इति ॥५५॥

 +++

॥ ११.१७.५६ ॥

यस् त्व् आसक्तमतिर् गेहे पुत्रवित्तैषणातुरः ।
स्त्रैणः कृपणधीर् मूठो ममाहम् इति बध्यते ॥

श्रीधरः  गृहाद्यासङ्गे दोषम् आहयस् त्व् इति त्रिभिः ।

क्रमसन्दर्भः  न व्याख्यातम्.

विश्वनाथः  गृहाद्यासङ्गे दोषम् आहयस् त्व् इति त्रिभिः ॥५६॥

 +++

॥ ११.१७.५७ ॥

अहो मे पितरौ वृद्धौ भार्या बालात्मजात्मजाः ।
अनाथा माम् ऋते दीनाः कथं जीवन्ति दुःखिताः ॥

श्रीधरः  बन्धम् एवाभिनयेन दर्शयतिअहो इति । बाला आत्मजा यस्याः सा, आत्मजाश् च मां विना अनाथाः सन्तः कथं जीविष्यन्तीति ॥५७॥

क्रमसन्दर्भः  न व्याख्यातम्.

विश्वनाथः  बन्धम् एवाभिनयेन दर्शयतिअहो इति । बाल एको मासिक आत्मजो यस्याः सा । अहो मद्विरहिता पारक्यपेषणादिवृत्त्यापि जीवितुम् असमर्थेति भावः । आत्मजा द्वित्रवार्षिकाः प्रजाश् च । मां विना अनाथाः कथं जीविष्यन्तीति ॥५७॥

 +++

॥ ११.१७.५८ ॥

एवं गृहाशयाक्षिप्तहृदयो मूढधीर् अयम् ।
अतृप्तस् तान् अनुध्यायन् मृतोऽन्धं विशते तमः ॥

श्रीधरः  गृहे य आशयो वासना तेन आ सर्वतः क्षिप्तं हृदयं यस्य सः । अन्धं तमोऽतितामसीं योनिम् ।

क्रमसन्दर्भः, विश्वनाथः  न व्याख्यातम्.

 +++

इति सारार्थदर्शिन्यां हर्षिण्यां भक्तचेतसाम् ।
एकादशे सप्तदशः सङ्गतः सङ्गतः सताम् ॥*॥

 +++

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां एकादशस्कन्धे
श्रीभगवदुद्धवसंवादे
वर्णाश्रमविभागो नाम
सप्तदशोऽध्यायः ।
॥११.१७॥



(११.१८)
अथाष्टादशोऽध्यायः
श्रीभगवदुद्धवसंवादे यतिधर्मनिर्णयः

॥ ११.१८.१ ॥

श्रीभगवान् उवाच
वनं विविक्षुः पुत्रेषु भार्यां न्यस्य सहैव वा ।
वन एव वसेच् छान्तस् तृतीयं भागम् आयुषः ॥

श्रीधरः
अष्टादशेऽवदद् धर्मं वनस्थयतिगोचरम् ।
अधिकारविशेषेण विशेषं चापि तद् गतम् ॥

क्रमप्राप्तान् वनस्थधर्मान् आहवनम् इति । आयुषस् तृतीयं भागं पञ्चसप्ततिवर्षपर्यन्तम् । ततः परं क्षीणेन्द्रियस्येषद् विरागेऽपि सन्न्यासाधिकारः स्याद् इति भावः ॥१॥

क्रमसन्दर्भः  न व्याख्यातम्.

विश्वनाथः
अष्टादशेऽब्रवीद् धर्मं वनस्थन्यासिनोः क्रमात् ।
भक्तस्यानाश्रमित्वं च धर्मं साधारणं तथा ॥

क्रमप्राप्तान् वनस्थधर्मान् आहवनम् इति । आयुषस् तृतीयं भागं पञ्चसप्ततिवर्षपर्यन्तम् । ततः परं सन्न्यासेऽधिकारः ॥१॥

 +++

॥ ११.१८.२ ॥

कन्दमूलफलैर् वन्यैर् मेध्यैर् वृत्तिं प्रकल्पयेत् ।
वसीत वल्कलं वासस् तृणपर्णाजिनानि वा ॥

श्रीधरः, विश्वनाथः  वसीत परिदधीत् ॥२॥

क्रमसन्दर्भः  न व्याख्यातम्.

विवृतिः  अत्र मनुसंहितायाम् अयं श्लोको विचार्यः

वर्जयेन् मधुमांसं च भौमानि कनकानि च ।
भूष् तृणं शिग्रुकं चैव श्लेष्मान्तकफलानि च ॥ [६.१४] इति ॥

 +++

॥ ११.१८.३ ॥

केशरोमनखश्मश्रु मलानि बिभृयाद् दतः ।
न धावेद् अप्सु मज्जेत त्रिकालं स्थण्डिलेशयः ॥

श्रीधरः  दतो दन्तान् न धवेन् न शोधयेत् । त्रिकालम् अप्सु मज्जेत मुसलवत् स्नायात् । स्थण्डिलेशयो भूमिशायी ॥३॥

क्रमसन्दर्भः  न व्याख्यातम्.

विश्वनाथः  दतो दन्तान् न धवेन् न शोधयेत् । त्रिकालम् अप्सु मज्जेत मुसलवत् स्नायात् ॥३॥

 +++

॥ ११.१८.४ ॥

ग्रीष्मे तप्येत पञ्चाग्नीन् वर्षाव् आसारषाड् जले ।
आकण्ठमग्नः शिशिर एवं वृत्तस् तपश् चरेत् ॥

श्रीधरः  तप्येत पञ्चाग्नीन् सूर्येण सह चतुर्दिशम् अग्नीन् निधायात्मानं तापयेद् इत्य् अर्थः । आसारषाट् आसारं धारासम्पातं सहत इति तथा अभ्रावकाशं नाम व्रतं चरेत् । जले आकण्ठमग्नः उदकवासं नाम व्रतं चरेत् ॥४॥

क्रमसन्दर्भः, विश्वनाथः  न व्याख्यातम्.

 +++

॥ ११.१८.५ ॥

अग्निपक्वं समश्नीयात् कालपक्वम् अथापि वा ।
उलूखलाश्मकुट्टो वा दन्तोलूखल एव वा ॥

श्रीधरः  उलूखलेन वाश्मना वा कुट्टयति खण्डयतीति तथा । दन्ता एवोलूखलं यस्य स तथा ॥५॥

क्रमसन्दर्भः  न व्याख्यातम्.

विश्वनाथः  उलूखलेनाश्मना वा कुट्टयति खण्डयतीति स दन्ता एवोलूखलं यस्य सः ॥५॥

 +++

॥ ११.१८.६ ॥

स्वयं सञ्चिनुयात् सर्वम् आत्मनो वृत्तिकारणम् ।
देशकालबलाभिज्ञो नाददीतान्यदाहृतम् ॥

श्रीधरः  सञ्चिनुयाद् आहरेत् । अन्यदा कालान्तरे आहृतं कालान्तरे नाददीत । लब्धे नवे नवेऽन्नाद्ये पुराणं तु परित्यजेत् इति नारदोक्तेः ॥६॥

क्रमसन्दर्भः  न व्याख्यातम्.

विश्वनाथः  वृत्तिकारणं जीविकाहेतुं फलपुष्पादि अन्यदा कालान्तरे आहृतं कालान्तरे नाददीत, किन्तु देशकालबलाभिज्ञ इति कष्टे द्शे आपत्काले च अतिदौर्बल्ये च नायं नियमः ॥६॥

विवृतिः  मानवे

त्यजेद् आश्वयुजे मासि मुन्यन्नं पूर्वसञ्चितम् ।
जीर्णानि चैव वासांसि शाकमूलफलानि च ॥ [६.१५] इति ।

 +++

॥ ११.१८.७ ॥

वन्यैश् चरुपुरोडाशैर् निर्वपेत् कालचोदितान् ।
न तु श्रौतेन पशुना मां यजेत वनाश्रमी ॥

श्रीधरः, विश्वनाथः  कालचोदितान् आग्रयणादीन् ॥७॥

क्रमसन्दर्भः  न व्याख्यातम्.

 +++

॥ ११.१८.८ ॥

अग्निहोत्रं च दर्शश् च पौर्णमासश् च पूर्ववत् ।
चातुर्मास्यानि च मुनेर् आम्नातानि च नैगमः ॥

श्रीधरः  किं च, अग्निहोत्रम् इति । मुनेश् च । नैगमैर् वेदवादिभिः ॥८॥

क्रमसन्दर्भः  न व्याख्यातम्.

विश्वनाथः  मुनेर् वनस्थस्य नैगमैर् वेदज्ञैर् आम्नातानि विहितानि ॥८॥

 +++

॥ ११.१८.९ ॥

एवं चीर्णेन तपसा मुनिर् धमनिसन्ततः ।
मां तपोमयम् आराध्य ऋषिलोकाद् उपैति माम् ॥

श्रीधरः  अस्य निष्कामस्य फलम् आहएवम् इति । धमनीभिः शिराभिः सन्ततो व्यप्तः । यावज् जीवं कृतेन तपसा शुष्कमांस इत्य् अर्थः । ऋषिलोकान् महर्लोकादिक्रमेण । अयं भावःअन्तःकरणशुद्धिभक्तिद्वारात्रैव तावन् मुच्येत । प्रतिबन्धकबाहुल्ये त्व् अनेन क्रमेण मुच्यत इति ॥९॥

क्रमसन्दर्भः  एवम् इति । टीकायां निष्कामस्येति भगवदाराधनामात्रकामस्येत्य् अर्थः । अन्तःकरणेत्य् आदौ यदि तया मत्तोषण्या तपस्ययान्तःकरणशुद्धिभक्ती स्यातां । तदात्रैव वानप्रस्थत्वे मुच्यते । यदि तु प्रतिबन्धकबाहुल्यं स्यात्, तर्हि क्रमेणैव मुच्यत इति मां तपोमयम् आराध्येति तपसैवाराध्येत्य् अर्थः । अतः शुद्धभक्त्यभावात् क्रमेणैव मां प्राप्नोतीति भावः ॥९॥

विश्वनाथः  ऋषिलोकान् महर्लोकं प्राप्य माम् उपैति क्रमेण मुच्येत इत्य् अर्थः ॥९॥

 +++

॥ ११.१८.१० ॥

यस् त्व् एतत् कृच्छ्रतश् चीर्णं तपो निःश्रेयसं महत् ।
कामायाल्पीयसे युञ्ज्याद् बालिशः कोऽपरस् ततः ॥

श्रीधरः  तं सकामं निन्दतियस् त्व् इति । निःश्रेयसं मोक्षफलम् । अल्पीयसे आविरिञ्च्याद् अत्यल्प एव तस्मै ॥१०॥

क्रमसन्दर्भः  महर्लोकादिकामं निन्दतियस् त्व् इति । कामानां प्रतिबन्धं च विना तपसा यावज्जीवं वर्तमानस्य मोक्षः ॥१०॥

विश्वनाथः  सकामं तं निन्दतिय इति ॥१०॥

 +++

॥ ११.१८.११ ॥

यदासु नियमेऽकल्पो जरया जातवेपथुः ।
आत्मन्य् अग्नीन् समारोप्य मच्चित्तोऽग्निं समाविशेत् ॥

श्रीधरः  एवं यावज् जीवं वर्तमानस्य मोक्षः । तृतीयभागावसाने तु मन्दविरागेऽपि सन्न्यासाधिकारः । यदि तु ततोऽर्वाग् एव स्वधर्माशक्तो भवेत् तदापि सम्यग् अविरक्तो विरक्तो वा । तत्राविरक्तस्य कृत्यम् आहयदेति । जातो वेपथुः कम्पो देहे यस्य सः ॥११॥

क्रमसन्दर्भः  न व्याख्यातम्.

विश्वनाथः  अकल्पः असमर्थः ॥११॥

 +++

॥ ११.१८.१२ ॥

यदा कर्मविपाकेषु लोकेषु निरयात्मसु ।
विरागो जायते सम्यङ् न्यस्ताग्निः प्रव्रजेत् ततः ॥

श्रीधरः  विरक्तं प्रत्य् आहयदेति ॥१२॥

क्रमसन्दर्भः  न व्याख्यातम्.

विश्वनाथः  धर्मविपाकेषु धर्मप्राप्येषु ॥१२॥

 +++

॥ ११.१८.१३ ॥

इष्ट्वा यथोपदेशं मां दत्त्वा सर्वस्वम् ऋत्विजे ।
अग्नीन् स्वप्राण आवेश्य निरपेक्षः परिव्रजेत् ॥

श्रीधरः  तत्रादौ कृत्यम् आहइष्ट्वेति । यथोपदेशं श्राद्धाष्टकपूर्वकं प्राजापत्येष्ट्या माम् इष्ट्वा । स्वे प्राणे आत्मनि ॥१३॥

क्रमसन्दर्भः  न व्याख्यातम्.

विश्वनाथः  इष्ट्वा यथोपदेशं श्राद्धाष्टकपूर्वकं प्राजापत्येष्ट्या माम् इष्ट्वा ॥१३॥

 +++

॥ ११.१८.१४ ॥

विप्रस्य वै सन्न्यसतो देवा दारादिरूपिणः ।
विघ्नान् कुर्वन्त्य् अयं ह्य् अस्मान् आक्रम्य समियात् परम् ॥

मध्वः  असम्पूज्य न्यसिषूण्ंस् तु देवा वै पातयन्त्य् अधः ।
सुसम्पूज्य न्यसिषूण्ंस् तु देवा एवानुजानते ॥
अथवा तद्यशोवृद्ध्यै निघ्नन्तीव पुनः पुनः ।
तात्पर्याद् विघ्नितो देवैर् नोत्थातुं शक्नुयात् क्वचित् ॥
इति देवहार्दे ॥१४॥

श्रीधरः  सन्न्यासे विघ्ना भवन्ति तान् अविगणय्य सन्न्यसेद् एवेत्य् अशयेनाहविप्रस्येति । केनाभिप्रायेण कुर्वन्ति ? तम् आहअयम् इति । परं परं ब्रह्म ॥१४॥

क्रमसन्दर्भः  परं ब्रह्मलोकम् ॥१४॥

विश्वनाथः  तत्र विघ्नान् न गणयेद् इत्य् आहविप्रस्येति । दारादिष्व् आविष्टाः केनाभिप्रायेण कुर्वन्तीति तम् आहअयम् इति । आक्रम्य अतिक्रम्य परं परं ब्रह्म ॥१४॥

 +++

॥ ११.१८.१५ ॥

बिभृयाच् चेन् मुनिर् वासः कौपीनाच्छादनं परम् ।
त्यक्तं न दण्डपात्राभ्याम् अन्यत् किञ्चिद् अनापदि ॥

श्रीधरः  एवं प्रव्रजितस्य धर्मान् आहबिभृयाच् चेद् इति । परं कौपीनाद् अन्यद् वासो यदि धारयितुम् इच्छति तर्हि कौपीनम् आच्छाद्यते यावता तावन् मात्रं धारयेद् इत्य् अर्थः । त्यक्तं प्रेषोच्चारात् पूर्वम् एव । अतोऽन्यत् किञ्चिद् अपि न बिभृयात् । दण्डपात्राभ्याम् इत्य् आवश्यकजलपात्रादेर् उपलक्षणम् ॥१५॥

क्रमसन्दर्भः  यस्मात् प्रैषाच् चारात् पूर्वम् एव सर्वं त्यक्तं तस्माद् दण्डयात्राभ्याम् अन्यत् किञ्चिद् अपि न गृह्णीयात् ॥१५॥

विश्वनाथः  तस्य धर्मान् आहबिभृयाद् इति । परं कौपीनाद् अन्यद् वासो यदि धारयितुम् इच्छति, तर्हि कौपीनम् आच्छाद्यते यावता तावन् मात्रम् एव । त्यक्तं प्रैषोच्चारात् पूर्वं दण्डपात्राभ्याम् अन्यत् किम् अपि न बिभृयात् ॥१५॥

 +++

॥ ११.१८.१६ ॥

दृष्टिपूतं न्यसेत् पादं वस्त्रपूतं पिबेज् जलम् ।
सत्यपूतां वदेद् वाचं मनःपूतं समाचरेत् ॥

श्रीधरः  परमहंसस्य विधिनिषेधागोचरत्वाद् बहूदकादिधर्मान् भगवान् आहमनःपूतं मनसा सम्यग् विचार्य यच् छुद्धं तद् आचरेत् ॥१६॥

क्रमसन्दर्भः, विश्वनाथः  न व्याख्यातम्.

 +++

॥ ११.१८.१७ ॥

मौनानीहानिलायामा दण्डा वाग्देहचेतसाम् ।
न ह्य् एते यस्य सन्त्य् अङ्ग वेणुभिर् न भवेद् यतिः ॥

श्रीधरः  मौनं वाचो दण्डः, अनीहा काम्यकर्मत्यागो देहस्य, प्राणायामश् चेतसः, एते अन्तस् त्रयो दण्डा यस्य न सन्ति । अङ्ग हे उद्धव । अङ्गे धृतैर् वेणुभिर् इति वा ॥१७॥

क्रमसन्दर्भः  न व्याख्यातम्.

विश्वनाथः  मौनं वाचो दण्डः, अनीहा कर्मत्यागो देहस्य, प्राणायामश् चेतसः, एते अन्तस् त्रयो दण्डा यस्य न सन्ति । अङ्ग हे उद्धव ॥१७॥

 +++

॥ ११.१८.१८ ॥

भिक्षां चतुर्षु वर्णेषु विगर्ह्यान् वर्जयंश् चरेत् ।
सप्तागारान् असङ्क्ळ्प्तांस् तुष्येल् लब्धेन तावता ॥

श्रीधरः  चतुर्ष्व् इति । ब्राह्मणेष्व् एव वृत्तिभेदेन चतुर्विधेषु । पूर्वपूर्वासम्भवे वा विगर्ह्यान् अभिशस्तपतितान् । असङ्क्ळ्प्तान् अत्रायं लाभो भविष्यतीति पूर्वम् अनुद्दिष्टान् ॥१८॥

क्रमसन्दर्भः  भिक्षाम् इति तैः । तत्र वृत्तिभेदेनेति । प्रतिग्रहाध्यापनया जनशिलोञ्छरूपेणेत्य् अर्थः ॥१८॥

विश्वनाथः  चतुर्ष्व् इति । ब्राह्मणेष्व् एव प्रतिग्रहाध्यापन याजनशिलोञ्छलक्षणजीविकाचातुर्विध्याच् चतुर्विधेषु विगर्ह्यान् अभिशस्तपतितान् । असङ्क्ळ्प्तान् अत्रायं लाभो भविष्यतीति पूर्वम् अनुद्दिष्टान् ॥१८॥

 +++

॥ ११.१८.१९ ॥

बहिर् जलाशयं गत्वा तत्रोपस्पृश्य वाग्यतः ।
विभज्य पावितं शेषं भुञ्जीताशेषम् आहृतम् ॥

श्रीधरः  बहिर् ग्रामात् । पावितं प्रोक्षणादिभिः शोधितम् । विभज्य विष्णुब्रह्मार्कभूतेभ्यः । अशेषम् इत्य् अधिकाहरणं निरस्तम् । याचितम् इति पाठे माधुकरेण याचितम् अन्नं चेत् तर्हि विभज्य भूञ्जीत, न त्व् अयाचितादिभैक्ष्यचतुष्टयम् इत्य् अर्थः ।

माधूकरे तु नैवेद्यं भैक्ष्ये नान्येषु विद्यते ।
नैवेद्यकं क्षिपेद् अप्सु त्रितयं भौतिकं बहिः ॥ इति स्मृतेः ।

यद् वातदानीं केनापि याचितं चेन् मध्ये तस्मै किञ्चिद् विभज्य दत्त्वेत्य् अर्थः ।

क्रमसन्दर्भः  बहिर् इति तैः । तत्र माधुकरम् असङ्क्ळ्प्तं प्राक् प्रणीतम् अयाचितम् । तात्कालिकं चोपपन्नं भैक्ष्यं पञ्चविधं स्मृतम् इति भक्षापञ्चकम् इति ज्ञेयम् ॥१९॥

विश्वनाथः  विभज्य विष्णुब्रह्मार्कभूतेभ्यः । अशेषम् इति । भोजनपात्रेऽवशिष्टं न वृक्षणीयम् इत्य् अर्थः ॥१९॥

 +++

॥ ११.१८.२० ॥

एकश् चरेन् महीम् एतां निःसङ्गः संयतेन्द्रियः ।
आत्मक्रीड आत्मरत आत्मवान् समदर्शनः ॥

श्रीधरः  किं च, एकश् चरेद् इति । आत्मन्य् एव क्रीडा कौतुकं यस्य सः । आत्मन्य् एव च रतस् तुष्टः । आत्मवान् धीरः ॥२०॥

क्रमसन्दर्भः  निःसङ्गश् चरन्न् अपि न कुत्रचिद् आसक्तः ॥२०॥

विश्वनाथः  आत्मरतः परमात्मनि अनुभवगोचरीकृते सति तुष्टः । तेनैवात्मना सह क्रीडा यस्य सः । आत्मवान् धृतियुक्तः ॥२०॥

 +++

॥ ११.१८.२१ ॥

विविक्तक्षेमशरणो मद्भावविमलाशयः ।
आत्मानं चिन्तयेद् एकम् अभेदेन मया मुनिः ॥

श्रीधरः  विविक्तं विजनं क्षेमं निर्भयं शरणं स्थानं यस्य सः । मयि भावेन विमल आशयो यस्य सः ॥२१॥

क्रमसन्दर्भः  न व्याख्यातम्.

भक्तिसन्दर्भः २२७ ज्ञानमिश्रम् आहविविक्तेति । भावो भावना ॥२१॥

विश्वनाथः  आत्मानं जीवं, मया परमात्मना, अभेदेनेति सायुज्यार्थम् ॥२१॥

 +++

॥ ११.१८.२२ ॥

अन्वीक्षेतात्मनो बन्धं मोक्षं च ज्ञाननिष्ठया ।
बन्ध इन्द्रियविक्षेपो मोक्ष एषां च संयमः ॥

श्रीधरः  बन्धं मोक्षं च । केन बन्धः केन वा मोक्ष ? इति ताव् आहबन्ध इति ॥२२॥

क्रमसन्दर्भः  न व्याख्यातम्.

विश्वनाथः  अन्वीक्षेत पुनर् विचारयेति ॥२२॥

 +++

॥ ११.१८.२३ ॥

तस्मान् नियम्य षड्वर्गं मद्भावेन चरेन् मुनिः ।
विरक्तः क्षुद्रकामेभ्यो लब्ध्वात्मनि सुखं महत् ॥

श्रीधरः, क्रमसन्दर्भः  न व्याख्यातम्.

विश्वनाथः  षड्वर्गं षडिन्द्रियवृन्दम् ॥२३॥

 +++

॥ ११.१८.२४ ॥

पुरग्रामव्रजान् सार्थान् भिक्षार्थं प्रविशंश् चरेत् ।
पुण्यदेशसरिच्छैल वनाश्रमवतीं महीम् ॥

श्रीधरः  पुराणि हट्टादिमन्ति । ग्रामास् तद्रहिताः । व्रजा गोष्ठानि तान् । सार्थान् यात्रिकजनसमूहान् ॥२४॥

क्रमसन्दर्भः, विश्वनाथः  न व्याख्यातम्.

+++

॥ ११.१८.२५ ॥

वानप्रस्थाश्रमपदेष्व् अभीक्ष्णं भैक्ष्यम् आचरेत् ।
संसिध्यत्य् आशु असम्मोहः शुद्धसत्त्वः शिलान्धसा ॥

श्रीधरः  यतः शिलवृत्त्या प्राप्तेन तदीयेनान्धसा अन्नेन शुद्धसत्त्वं सन् निवृत्तमोहः संसिध्यति मुच्यते ॥२५॥

क्रमसन्दर्भः  न व्याख्यातम्.

विश्वनाथः  यतः शिलान्धसा शिलवृत्त्या प्राप्तेन तदीयेनान्धसा अन्नेन शुद्धसत्त्वः शुद्धान्तःकरणः ॥२५॥

 +++

॥ ११.१८.२६ ॥

नैतद् वस्तुतया पश्येद् दृश्यमानं विनश्यति ।
असक्तचित्तो विरमेद् इहामुत्रचिकीर्षितात् ॥

श्रीधरः  ननु मिष्टान्नं विहाय कथं शिलान्ने प्रवृत्तिः स्याद् अत आहनैतद् इति । एतत् दृष्यमानं मिष्टान्नादि वस्तुतया न पश्येत् । यतो विनश्यति । अत इहामुत्र च लोके असक्तचित्तः संश् चिकीर्षितात् तदर्थकृत्याद् विरमेत् ॥२६॥

क्रमसन्दर्भः  पूर्वं निसङ्ग इत्य् उक्तं तद् एव विवृणोति । नैतद् इति द्वाभ्याम् । तत्रालब्धत्वे निःसङ्गत्वं प्रथमेन ॥२६॥

विश्वनाथः  ननु मधुरमिष्टान्नं विहाय कथं रूक्षे शिलान्ने प्रवृत्तिः स्याद्, अत आहनेति । एतत् स्वाद्वन्नादि वस्तुतया न पश्येत् । यतो विनश्यति । अत इहामुत्रलोके असक्तचित्तः संश् चिकीर्षितात् तदर्थकृत्याद् विरमेत् ॥२६॥

 +++

॥ ११.१८.२७ ॥

यद् एतद् आत्मनि जगद् मनोवाक्प्राणसंहतम् ।
सर्वं मायेति तर्केण स्वस्थस् त्यक्त्वा न तत् स्मरेत् ॥

मध्वः  त्रिगुणा पूर्व्रूपिर् माया तज्जत्वाद् विश्वम् ईदृशम् ।
अनाद्यनन्तकालेषु मायेत्य् आहुर् विपश्चितः ॥
अचेतनत्वान् नैवैतत् प्रयोजकतया स्मरेत् ।
चेतनत्वं स्वतन्त्रत्वं न चैको विष्णुर् एव तु ।
आयस् तु फलम् उद्दिष्टं प्रोक्तं मायेति निष्फलम् ॥
फलाल्पत्वात् तु मायैषा सम्प्रोक्ता त्रिगुणात्मिका ।
महाफलप्रदत्वात् तु विष्ण्राय इतीरितः ॥ इति निवृत्ते ॥२७॥

श्रीधरः  ननु तथापि यावद् विनाशं सुखहेतुत्वात् तच् चिन्तावतः कुतो विरागः स्यात् ? तत्राहयद् एतद् इति । एतज् जगन्ममतास्पदं मनोवाक् प्राणैः संहतं सहितम्, अहङ्कारास्पदं शरीरं च, सर्वं तज्जन्यं सुखं चात्मनि मायामात्रम् इति तर्केण स्वप्नादिदृष्टान्तेन त्यक्त्वा, स्वस्थ आत्मनिष्ठः सन्, तन् न स्मरेन् न चिन्तयेत् ॥२७॥

क्रमसन्दर्भः  वर्तमानेऽतीते च निःसङ्गत्वम् आहयद् एतद् इति । सर्वं मायेति माय न यैव शुद्ध आत्मनि अध्यासितं तत्तत्स्वकार्यं त्यक्त्वेति पुनर् न स्मरेच् चेत्य् अर्थः ॥२७॥

विश्वनाथः  माया मायागुणकार्यम् इत्य् अर्थः । तर्केण कार्याणां कारणात्मकत्वा, परमात्मैक्यम् एवतस्येति न्यायेन इदं कारास्पदं न स्मरेत् ॥२७॥

 +++

॥ ११.१८.२८ ॥

ज्ञाननिष्ठो विरक्तो वा मद्भक्तो वानपेक्षकः ।
सलिङ्गान् आश्रमांस् त्यक्त्वा चरेद् अविधिगोचरः ॥

श्रीधरः  एवं बहूदकादिधर्मान् उक्त्वा परमहंसधर्मान् आहज्ञाननिष्ठ इति सार्धैर् दशभिः । बहिर् विरक्तो मुमुक्षुः सन् ज्ञाननिष्ठो वा मोक्षेऽप्य् अनपेक्षो मद्भक्तो वा सलिङ्गांस् त्रिदण्डादिसहितान् आश्रमांस् तद्धर्मांस् त्यक्त्वा तदासक्तिं त्यक्त्वा यथोचितं धर्मं चरेद् इत्य् अर्थः । न पुनर् अत्यन्तत्याग एव विवक्षितः । पुनर् धर्मविधानात्, अक्रियत्वस्योत्तराध्याये वक्ष्यमाणत्वाच् च । तर्हि पूर्वस्मात् को विशेषः ? तम् आहअविधिगोचरो विधिकिङ्करो न स्याद् इति । एतद् एव स्फुटीकरिष्यतिशौचम् आचमनं स्नानं न तु चोदनया चरेत् [भा.पु. ११.१८.३६] इत्य् आदिना ॥२८॥

क्रमसन्दर्भः  अन्योऽप्य् एवं कुर्याद् इति प्रसङ्गेन विवक्षितं स्त्रीणां निरीक्षणेत्य् आदिवत् । टीका च, नान्यथा मत्परश् चरेद् इत्य् अत्र यथ्एति ॥२८॥

विश्वनाथः  परिपक्वज्ञानिनो निष्कामभक्तस्य च वर्णाश्रमनियमाभावम् आहज्ञाननिष्ठः परिपक्वज्ञानवान् अनपेक्षकः प्रतिष्ठापर्यन्तापेक्षारहितः । अत्र सर्वथा नैरपेक्षम् अजातप्रेम्णो भक्तस्य न सम्भवेत्, अत उत्पनप्रेमैव भक्तः सलिङ्गान् आश्रमांस् त्यजेत्, अनुत्पन्नप्रेम्मा तु निर्लिङ्गाश्रमधर्मांस् त्यजेद् इत्य् अर्थो लभ्यते । स्वधर्मत्यागस् तु, तावत् कर्माणि कुर्वीत [भा.पु. ११.२०.९] इति वाक्यात् भक्ताणां आरम्भत एवावगम्यते । तयोः शुद्धान्तःकरणत्वाद् एव पापे प्रवृत्त्यभावात् दुराचारत्वं नाशङ्क्यम् । तेनाविधिगोचरः ॥२८॥

 +++

॥ ११.१८.२९ ॥

बुधो बालकवत् क्रीडेत् कुशलो जडवच् चरेत् ।
वदेद् उन्मत्तवद् विद्वान् गोचर्यां नैगमश् चरेत् ॥

श्रीधरः  कथं चरेत् ? तद् आहबुधो विवेकवान् अपि बालकवन् मानावमानविवेकशून्यः । कुशलो निपुणोऽपि जडवत् फलानुसन्धानाभावेन । विद्वान् पण्डितोऽप्य् उन्मत्तवल् लोकरञ्जनाभावेन । नैगमो वेदार्थनिष्ठोऽपि गोचर्याम् अनियताचारम् इव ॥२९॥

क्रमसन्दर्भः  न व्याख्यातम्.

विश्वनाथः  लोकप्रतिष्ठोत्थविक्षेपभयात् क्वापि स्वं न प्रकाशयेद् इत्य् आहबुध इति । नैगमो वेदार्थनिष्ठोऽपि गोचर्याम् अनियताचारम् इव ॥२९॥

 +++

॥ ११.१८.३० ॥

वेदवादरतो न स्यान् न पाषण्डी न हैतुकः ।
शुष्कवादविवादे न कञ्चित् पक्षं समाश्रयेत् ॥

मध्वः  वेदेन सहवादो यो वेदवाद इतीरितः ।
तर्केण व्दस्यान्यार्थकल्पनं तं विदो विदुः ॥
तन् न कुर्यात् कदाचिच् च तत् कुर्वन् वेदहा भवेत् ॥ इति च ।

योगसाङ्ख्यकणादाक्षपादा वै हेतुवादिनः ।
पश्वीशशाक्तबुद्धाद्याः पाषण्डा इति कीर्तिताः ॥ इति च ॥३०॥

श्रीधरः  वेदवादरतः कर्मकाण्डव्याख्यानादिनिष्ठः । पाखण्डी श्रुतिस्मृतिविरुद्धधर्मानुष्ठानवान् । हैतुकः केवलतर्कनिष्ठः । शुष्कवादे निष्प्रयोजनगोष्ठ्यां यो विवादस् तस्मिन् ॥३०॥

क्रमसन्दर्भः  पाषण्डी न स्याद् इति पूर्वपक्षज्ञानार्थम् अपि पाषण्डमतं नाभ्यसेद् इत्य् अर्थः ॥३०॥

विश्वनाथः  किं त्व् आत्मगोपनार्थम् एवम्भूतस् त् न भवेद् इत्य् आहवेदवादरतः कर्मकाण्डादिव्याख्यारतः पाषण्डी बौद्धादिचिह्नधारी हैतुकः केवलतर्कनिष्ठः, शुष्को यो वादो विवर्तादिलक्षणस् तत्र विवादे सति ॥३०॥

 +++

॥ ११.१८.३१ ॥

नोद्विजेत जनाद् धीरो जनं चोद्वेजयेन् न तु ।
अतिवादांस् तितिक्षेत नावमन्येत कञ्चन ।
देहम् उद्दिश्य पशुवद् वैरं कुर्यान् न केनचित् ॥

श्रीधरः, विश्वनाथः  अतिवादान् दुरुक्तानि ॥३१॥

क्रमसन्दर्भः  न व्याख्यातम्.

 +++

॥ ११.१८.३२ ॥

एक एव परो ह्य् आत्मा भूतेष्व् आत्मन्य् अवस्थितः ।
यथेन्दुर् उदपात्रेषु भूतान्य् एकात्मकानि च ॥

श्रीधरः  आत्मदृष्ट्या तावद् वैरकारणं नास्तीत्य् उक्तम् एक एवेति । देहदृष्ट्य् अपि नास्तीत्य् आहभूतानि च देहा अपि कारणरूपेणैकात्मकानि ॥३२॥

क्रमसन्दर्भः  देहम् इति युग्मकम् । आत्मा परमात्मा भूतेष्व् अन्येषु आत्मनि च स्वस्मिन् जीवे । यथेन्दुर् उदपात्रेष्व् इत्य् एकस्यैव वैभवमात्रे दृष्टान्तः, न तु प्रतिबिम्बतामात्रांशे परमात्मसन्दर्भादौ निर्णीत्वात् ॥३२॥

[परमात्मसन्दर्भ ७] भूतेषु जीवेषु एक एव पर आत्मा, न त्व् असौ जीववत् तत्र तत्र लिप्तो भवति इत्य् आहआत्मनि स्वस्वरूप एवावस्थितः । भूतानि जीवदेहा अपि येन कारणरूपेणैकात्मकानीति ॥३२॥

विश्वनाथः  वैराकरणे विचारम् आहएक इति । परो ह्य् आत्मा परमात्मा भूतेषु मानुषादिहेतुषु आत्मनि जीवे च यथा उदपात्रेषु उदकपात्रस्थप्रतिबिम्बत्वेन प्रतीतेषु स्वकिरणेषु इन्दुः । स्वकार्येषु कारणस्य सत्त्वाद् इत्य् आत्मदृष्ट्या वैरकारणाभावः । देहदृष्ट्या तु भूतान्य् एकात्मकानीति क्व वैरं कार्यम् ? इति भावः ॥३२॥

 +++

॥ ११.१८.३३ ॥

अलब्ध्वा न विषीदेत काले कालेऽशनं क्वचित् ।
लब्ध्वा न हृष्येद् धृतिमान् उभयं दैवतन्त्रितम् ॥

मध्वः  भूताणां एक एवात्ताथैको भूतेषु सन्ततः ।
घटावयवरूपस् तु तथैवान्यो घटानुगः ॥
घटनाशेऽप्य् अनाशः सन् मध्यमाकाश इष्यते ।
एकदेशाभिमानित्वाद् इत्य् आकाशस् त्रयः स्मृताः ॥
महाकाशो विघ्नराजो विघ्नास् तत्र तु मध्यमाः ।
क्षुद्रविघ्नास् तद् इतर एवम् आत्मा त्रिधा स्मृतः ॥
महाखवत् परमात्मा जीवा मध्यखवत् स्मृताः ।
घटानुगखवत् प्रोक्ता असुरा नित्यदुःखिनः ।
महाकाशवशाः सर्वे आकाशा इतरे स्मृताः ।
परमात्मवशे तद्वज् जीवाः सर्वेऽपि संस्थिताः ।
एवं विष्ण्वात्मकम् इदं जगत् पश्यद् यतिः सदा ॥ इति विनिर्णये ॥३३॥

श्रीधरः  दैवतन्त्रितं दैवाधीनं यतः ॥३३॥

क्रमसन्दर्भः  न व्याख्यातम्.

विश्वनाथः  अत्र जले चन्द्रसूर्ययोः किरणा एव प्रतिबिम्बत्वेन प्रतीयन्ते, न तु वस्तुतः प्रतिबिम्बाः । तेषां तापशमकत्वतापकत्वयोः प्रत्यक्षत एवान्तर्भूतत्वेनावस्तुत्वाभावात् । दैवतन्त्रितं दैवाधीनं यतः ॥३३॥

 +++

॥ ११.१८.३४ ॥

आहारार्थं समीहेत युक्तं तत्प्राणधारणम् ।
तत्त्वं विमृश्यते तेन तद् विज्ञाय विमुच्यते ॥

श्रीधरः  अलं तर्हि भिक्षाप्रयत्नेनापि ? तत्राहआहारमात्रार्थं समीहेतैव । यतः तस्य प्राणधारणं युक्तं सम्यक् । कथम् ? तेन प्राणधारणेन तत्त्वं विचार्यते । किं तेनापि ? तद् आहतद् विज्ञायेति ॥३४॥

क्रमसन्दर्भः  तत्राप्य् अधैर्ये जाते आहारार्थं समीहेत । कुतः ? यतस् तस्य प्राणानां मनआदीन्द्रियाणां धारणं स्थिरीकरणं युक्तम् । अन्यथा त्व् अपरिपक्वत्वाद् विक्षेपः स्याद् एवेत्य् अर्थः । तद्धारणे च किं स्यात् ? तत्राहतत्त्वम् इति ॥३४॥

विश्वनाथः  तद् अपि भिक्षायाः स्वतोऽप्रापौ सत्यां तदर्थं य एतैवेत्य् आहआहारमात्रार्थम् इति । यतः प्राणधारणं युक्तम् उचितम् । यतस् तेनेति तत् तत्त्वम् ॥३४॥

 +++

॥ ११.१८.३५ ॥

यदृच्छयोपपन्नान्नम् अद्याच् छ्रेष्ठम् उतापरम् ।
तथा वासस् तथा शय्यां प्राप्तं प्राप्तं भजेन् मुनिः ॥

श्रीधरः  तर्हि किं मिष्टान्नादिकम् अग्राह्यम् एव, केनैवम् उक्तम् ? इत्य् आहयदृच्छयेति ॥३५॥

क्रमसन्दर्भः  न व्याख्यातम्.

विश्वनाथः  अयत्नाद् उपस्थितं श्रेष्ठं स्वादु अपरं विरसं वा मुनिर् इति तत्र तत्र वचनेनाभिनन्दनं प्रत्याख्यानं वा न कुर्याद् इति भावः ॥३५॥

 +++

॥ ११.१८.३६ ॥

शौचम् आचमनं स्नानं न तु चोदनया चरेत् ।
अन्यांश् च नियमाञ् ज्ञानी यथाहं लीलयेश्वरः ॥

श्रीधरः  यथाहम् ईश्वरो लीलया चरामि, तथा ज्ञानी ज्ञाननिष्ठोऽनासक्तः कुर्यात्, न तु विधिकिङ्करत्वेन । तस्य ज्ञाननिष्ठाविरोधाद् इत्य् अर्थः ॥३६॥

क्रमसन्दर्भः  यथाहं लिलया स्वेच्छया, न तु कर्मवश्यत्वेन चरामीति स्वशक्तिलेशप्राप्तिस् तस्य दर्शिता । तत्र हेतुः ज्ञानी मत्स्फूर्तिमान् ॥३६॥

विश्वनाथः  चोदनया नाचरेत् विधिकैङ्कर्याभावात्, किन्तु पूर्वाभ्यासेन स्वेच्छया वा ॥३६॥

 +++

॥ ११.१८.३७ ॥

न हि तस्य विकल्पाख्या या च मद्वीक्षया हता ।
आदेहान्तात् क्वचित् ख्यातिस् ततः सम्पद्यते मया ॥

मध्वः  विरुद्धत्वेन कल्पनं विकल्पः ।

निषिद्धं मनसाकल्प्य भीतो विहितम् आचरेत् ।
अज्ञोऽज्ञस्य तु सङ्कल्पः स्वभावाद् विहितानुगः ॥
शरीरधर्मिणः क्वापि निषिद्धेऽपि मनो व्रजेत् ।
तथापि तस्य नानार्थो मोक्षे चैवान्यथा व्रजेत् ॥ इति धर्मतत्त्वे ॥३७॥

श्रीधरः  कुतो विधिकिङ्करत्वाभावस् तस्य ? तत्राहन हि तस्य विकल्पाख्या भेदप्रतीतिः । नन्व् अस्ति सा ? सत्यम्, या चासीत्, सापि मद्वीक्षया ज्ञानेन हता । ननु न हता, पुनर् दृश्यमानत्वात् ? तत्राहआदेहान्तात् क्वचित् कदाचिद् बाधितैव ख्यातिर् भवति ॥३७॥

क्रमसन्दर्भः  ननु तस्य प्रापञ्चिकशुभाशुभस्फूर्तेर् अनुगतत्वाद् विधिवशतापि स्यात् ? तत्राहन हीति । विकल्पाख्या मत्तोऽन्यस्फूर्तिः । ततः मया सम्पद्यते सार्ष्ट्याख्यां मत्तुल्यसम्पत्तिं प्राप्नोतीत्य् अर्थः ॥३७॥

विश्वनाथः  तस्य ज्ञानपरिपाक एव विधिकैङ्कर्याभावे कारणम् इत्य् आहन हीति ।
विकल्पस्य भेदस्य आख्या प्रख्यानं, तस्य नास्ति । नन्व् आत्मैवेदं सर्वम् इति ब्रुवाणस्य तस्य वाचैव नास्ति, मनसा त्व् अस्त्य् एव ? तत्राहया चास्ति, सापि मदीक्षया मदपरोक्षानुभवेन हता । ननु न हतप्राया ? तत्राहक्वचिद् आदेहान्तात् बाधितैव ख्यातिर् दृश्यते ॥३७॥

 +++

॥ ११.१८.३८ ॥

दुःखोदर्केषु कामेषु जातनिर्वेद आत्मवान् ।
अजिज्ञासितमद्धर्मो मुनिं गुरुम् उपव्रजेत् ॥

मध्वः  स्वभावतो धर्मपरो न विधेश् चकितश् चरेत् ।
अल्पं फलं हि चकिते स्वभावे फलम् उत्तरम् ॥ इति च ॥३८॥

श्रीधरः  तद् एवं विरक्तस्य परोक्षज्ञानवतः सन्न्यासं तद्धर्मांश् चोक्त्व केवलं वैराग्यवन्तं विविदिषुं प्रत्य् आहदुःखोदर्केष्व् इति । न जिज्ञासितो मद्धर्मो मत्प्राप्तिसाधनं येन सः ।

क्रमसन्दर्भः  न व्याख्यातम्.

विश्वनाथः  सम्यग्विदुषः कृत्यम् उक्त्वा विविदिषोः कृत्यम् आहदुःखोदर्केष्व् इति । न विचारितो मद्धर्मः परमात्मतत्त्वं येन सः ॥३८॥

 +++

॥ ११.१८.३९ ॥

तावत् परिचरेद् भक्तः श्रद्धावान् अनसूयकः ।
यावद् ब्रह्म विजानीयान् माम् एव गुरुम् आदृतः ॥

मध्वः  शुश्रूषेत् सहितस् तावद् यावज् ज्ञानोदयो गुरुम् ।
ततः परं च शुश्रूषेत् यथा तस्य प्रियं भवेत् ॥ ३९॥

श्रीधरः  माम् एव मद्दृष्ट्यैव गुरुं परिचरेत् । ततः परम् एकश् चरेद् इत्यादि धर्मैर् वर्तेतेति भावः ।

क्रमसन्दर्भः  न व्याख्यातम्.

विश्वनाथः  माम् एव गुरुं मद्रूपम् ॥३९॥

 +++

॥ ११.१८.४० ॥

यस् त्व् असंयतषड्वर्गः प्रचण्डेन्द्रियसारथिः ।
ज्ञानवैराग्यरहितस् त्रिदण्डम् उपजीवति ॥

श्रीधरः  अनधिकारिणः सन्न्यासं निन्दति द्वभ्याम्, यस् त्व् इति । प्रचण्डोऽत्यासक्त इन्द्रियसारथिर् बुद्धिर् यस्य सः ।

क्रमसन्दर्भः  न व्याख्यातम्.

विश्वनाथः  दुराचारं सन्न्यासिनं निन्दति द्वाभ्यांयस् त्व् इति । प्रचण्डो ‘शान्त इन्द्रियसारथिर् बुद्धिर् यस्य, स त्रिदण्डम् उपजीवति जीविकायाम् एव सन्न्यासं पर्यापयतीत्य् अर्थः ॥४०॥

 +++

॥ ११.१८.४१ ॥

सुरान् आत्मानम् आत्मस्थं निह्नुते मां च धर्महा ।
अविपक्वकषायोऽस्माद् अमुष्माच् च विहीयते ॥

श्रीधरः  सुरान् यष्टव्यान् देवान् आत्मानं च स्वात्मानम् आत्मस्थं मां च निह्नुते प्रसारयति । निह्नवफलम् आहअस्माद् इति ॥४१॥

क्रमसन्दर्भः  न व्याख्यातम्.

विश्वनाथः  सुरान् यष्टव्यान् देवान् स्वात्मानम् आत्मस्थं मां च निह्नुते प्रतारयति । निह्नवफलम् आहअस्माद् इति ॥४१॥

 +++

॥ ११.१८.४२ ॥

भिक्षोर् धर्मः शमोऽहिंसा तप ईक्षा वनौकसः ।
गृहिणो भूतरक्षेज्या द्विजस्याचार्यसेवनम् ॥

श्रीधरः, विश्वनाथः  चतुर्णां प्रधानधर्मान् आहभिक्षोर् इति ॥४२॥

क्रमसन्दर्भः  न व्याख्यातम्.

 +++

॥ ११.१८.४३ ॥

ब्रह्मचर्यं तपः शौचं सन्तोषो भूतसौहृदम् ।
गृहस्थस्याप्य् ऋतौ गन्तुः सर्वेषां मदुपासनम् ॥

श्रीधरः  अन्यधर्मान् कांश्चिद् गृहस्थस्याप्य् अतिदिशतिब्रह्मचर्याम् इति । शौचं रागद्वेषादिराहित्यं च । तस्य ब्रह्मचर्यप्रकारम् आहऋतौ गन्तुर् इति ॥४३॥

क्रमसन्दर्भः  न व्याख्यातम्.

विश्वनाथः  अन्यधर्मान् कांश्चिद् गृहस्थस्याप्य् अतिदिशतिब्रह्मचर्याम् इति । शौचं रागादिराहित्यं च । तस्य ब्रह्मचर्यप्रकारम् आहऋतौ गन्तुर् इति । किं च, मदुपासनं सर्वेषां वर्णाश्रमधर्माणां प्राणप्रदत्वाद् आवश्यकं, येन विना ते सर्वे विफलाः स्युः । यद् उक्तम्मुखबाहूरुपादेभ्यः [भा.पु. ११.५.२] इत्य् अत्र, स्थानाद् भ्रष्टाः पतन्त्य् अधः [भा.पु. ११.५.३] इति ॥४३॥

 +++

॥ ११.१८.४४ ॥

इति मां यः स्वधर्मेण भजेन् नित्यम् अनन्यभाक् ।
सर्वभूतेषु मद्भावो मद्भक्तिं विन्दते दृढाम् ॥

श्रीधरः  एवम्भूतवर्णाश्रमधर्मफलम् आहइति माम् इति । दृढः मद्भक्तिं विन्दते ॥४४॥

क्रमसन्दर्भः  मां स्वधर्मेण भजन् मत्प्रीत्यर्थं स्वधर्मम् आचरन् अनन्यभाक्, न त्व् अन्यार्थम् इत्य् अर्थः । ननु स्वधर्मेण देवादीनां यजनात् कथं त्वत्प्रीतिः स्यात् ? तत्राहसर्वभूतेषु च ममैवान्तर्यामित्वेन स्थितस्य भावो भावना यस्य सः ॥४४॥

विश्वनाथः  इत्य् एवम्प्रकारेण मदुपासनस्यावश्यकत्वाद् उत्कर्षं निश्चित्य मदुपासनाप्रधानेन स्वधर्मेण मां भजन् अनन्यभाक् सन् मद्भक्तिं शान्तभक्तिं विन्दते । ननु स्वधर्मेण देवपित्रादीनां यजनात् कथम् अनन्यभाक्त्वं? तत्राहसर्वभूतेषु च ममैवान्तर्यामित्वेन भावो भावना यस्य सः ॥४४॥

 +++

॥ ११.१८.४५ ॥

भक्त्योद्धवानपायिन्या सर्वलोकमहेश्वरम् ।
सर्वोत्पत्त्यप्ययं ब्रह्म कारणं मोपयाति सः ॥

श्रीधरः  ततः किम् ? अत आहभक्त्येति । महेश्वरत्वे हेतुःसर्वोत्पत्त्यप्ययं सर्वस्योत्पत्त्यप्ययौ यस्मात् अत एव तत् कारणं मा मां ब्रह्मरूपं वैकुण्ठनिवासिनम् । यद् वा, ब्रह्मणो वेदस्य कारणं माम् उपयाति सामीप्येन प्राप्नोति ॥४५॥

सनातनः (हरिभक्तिविलासः ११.५९८)  महेश्वरत्वे हेतुःसर्वस्योत्पत्त्यप्ययौ यस्मात् तम् । अत एव तस्य कारणं मा मां ब्रह्म सच्चिदानन्दविग्रहम् । यद् वा, ब्रह्मणो वेदस्य जीवतत्त्वस्य वा कारणं परब्रह्मरूपं माम् देवकीनन्दनम् उपयाति सामीप्येन प्राप्नोति, नित्यसङ्गितया मिलतीत्य् अर्थः ॥४५॥

क्रमसन्दर्भः  न व्याख्यातम्.

विश्वनाथः  ततश् च तया भक्त्या कश्चित् सर्वलोकमहेश्वरं मां प्राप्नोति । स्वतुल्यैश्वर्यप्रदोऽहं तस्मै सार्ष्टिलक्षणां मुकित्ं ददामीति भावः । कश्चित् सर्वोत्पत्त्यप्ययं मां प्राप्नोति तदभिप्रेतयोगसिद्धिज्ञानानन्दाद् उत्पत्तिं संसाराप्ययं अ तस्मै तावद् अहं ददामीति भावः । कश्चिन् मां ब्रह्मेति तस्मै निर्वाणमुक्तिं ददामीति भावः ॥४५॥

 +++

॥ ११.१८.४६ ॥

इति स्वधर्मनिर्णिक्त सत्त्वो निर्ज्ञातमद्गतिः ।
ज्ञानविज्ञानसम्पन्नो न चिरात् समुपैति माम् ॥

श्रीधरः  ततश् चासौ मुक्त एवेत्य् आहइत्य् एवम्भूतेन स्वधर्मेण निर्णिक्तं शुद्धं सत्त्वं यस्य सः । अत एव निर्ज्ञाता मम गतिर् ऐश्वर्यं येन ॥४६॥

क्रमसन्दर्भः  सा च मत्प्राप्तिर् मद्भक्त्युदयानुक्रमेण मज्ज्ञानपूर्विकैव भवतीत्य् उपसंहरतिइति स्वधर्मेति । गम्यते ज्ञायते अनया गतिर् भक्तिः, निःशेषेण ज्ञाता तत्त्वतोऽनुभूता गतिर् येन । अत एव ज्ञानविज्ञानसम्पन्नः मत्स्वरूपरूपगुणलीलादीनां परोक्षापरोक्षज्ञानसमृद्धः । यद् वा, ब्रह्मसायुज्येच्छुश् चेत् तदा तत्तत्क्रमम् आह इति निर्ज्ञातमद्गतिः सम्यागधीतमदुपदिष्टज्ञानशास्त्रः, मां निर्विशेषब्रह्माख्यम् ॥४६॥

विश्वनाथः  उपसंहरतिइतीति ॥४६॥

 +++

॥ ११.१८.४७ ॥

वर्णाश्रमवतां धर्म एष आचारलक्षणः ।
स एव मद्भक्तियुतो निःश्रेयसकरः परः ॥

श्रीधरः  उक्तम् अर्थं सङ्क्षिप्याहय एष आचारलक्षणः पितृलोकप्राप्तिफलः, स एव मद्भक्तियुतो मदर्पणेन कृतः ॥४७॥

क्रमसन्दर्भः  तस्य च स्वधर्मस्य सर्वत्र भक्तेर् एव बलम् इत्य् आहवर्णेति ॥४७॥

विश्वनाथः  प्रधानीभूतां भक्तिम् उक्त्वा गुणीभूतां भक्तिम् आहवर्णाश्रमवताम् इति । मद्भक्तियुतः मदर्पणेन कृत एव स निःश्रेयसकरः निर्वाणमोक्षप्रद इत्य् अन्वयः ॥४७॥

 +++

॥ ११.१८.४८ ॥

एतत् तेऽभिहितं साधो भवान् पृच्छति यच् च माम् ।
यथा स्वधर्मसंयुक्तो भक्तो मां समियात् परम् ॥

श्रीधरः  प्रकरणार्थम् उपसंहरतिएतच् च तेऽभिहितम् । यथा भक्तो भूत्वा मां परं सम्प्राप्नुयाद् इति ॥४८॥

क्रमसन्दर्भः  न व्याख्यातम्.

विश्वनाथः  न व्याख्यातम्.

इति सारार्थदर्शिन्यां हर्षिण्यां भक्तचेतसाम् ।
एकादशेऽष्तादशोऽयं सङ्गतः सङ्गतः सताम् ॥ईश्वर्॥

 +++

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां एकादशस्कन्धे
श्रीभगवदुद्धवसंवादे
यतिधर्मनिर्णयः
अष्टादशोऽध्यायः ।
॥ ११.१८ ॥

(११.१९)

अथोनविंशोऽध्यायः
श्रेयोभेदनिर्णयः

॥ ११.१९.१ ॥

श्रीभगवान् उवाच
यो विद्याश्रुतसम्पन्न आत्मवान् नानुमानिकः ।
मायामात्रम् इदं ज्ञात्वा ज्ञानं च मयि सन्न्यसेत् ॥

मध्वः  त्रिगुणा प्रकृतिर् माया पश्येत् तन्मात्रकं जगत् ।
निर्मिमीते जगत् सर्वम् अतो मायेति सा स्मृता ॥ इति प्रभवे ।

इयं ज्ञानं हरेः पूजा हरेर् एवोदितं सदा ।
हर्षाधीनं च सर्वत्रेत्य् एवं न्यासौ हरौ स्मृतः ॥ इति च ॥१॥

श्रीधरः
ज्ञानादेर् निर्णयः पूर्वं कृतो ह्य् आश्रमधर्मतः ।
अत्रोनविंशतितमे ज्ञानादिस् त्याग उच्यते ॥

तद् एवं तर्कतो बाधितोऽपि देहादिप्रपञ्चो यावद् अपरोक्षानुभवेन दिङ्मोहादिर् इव न लीयते, तावज् ज्ञानाभ्यासः, ततो मुक्तिर् इत्य् उक्तम् आदेहान्तात् क्वचित् ख्यातिस् ततः सम्पद्यते मया [भा.पु. ११.१८.३७] इत्य् आदिना । यस्य त्व् अपरोक्षानुभवेन प्रपञ्चो लीनप्रायः, तस्य न किञ्चित् कृत्यम् अस्तीत्य् आहय इति ।

विद्या अनुभवस् तत्पर्यन्तेन श्रुतेन सम्पन्नोऽत एवात्मवान् प्राप्तात्मतत्त्वो नानुमानिकः, केवलपरोक्षज्ञानवान् न भवति । अनकारपाठे प्राक् श्रुत्यनुकूलतर्कतो निर्णीतार्थ इत्य् अर्थः । स इदं द्वैतं तन्निवृत्तिसाधनं च मयि मायामात्रम् इति ज्ञात्वा, ज्ञानं च तत्साधनं सन्न्यसेत् । अयम् एव विद्वत्सन्न्यासो नाम ॥१॥

क्रमसन्दर्भः  मायामात्रं माययैवात्मन्य् अध्यस्तं, न तु स्वाभाविकम् इदं जगत् ज्ञानं मयि सन्न्यसेत्, विजयार्थं दत्तम् अस्त्रम् इव विजयानन्तरं राज्ञि समर्प्य पुनस् तम् इव माम् एवोपासीतेत्य् अर्थः ॥१॥

विश्वनाथः
ज्ञानिनः साधनत्यागो भक्तिर् भक्तस्य शाश्वती ।
लक्षणं च यमादीनाम् ऊनविम्शे निरूप्यते ॥

तद् एवम् अनाद्यविद्यादूरीकरणार्थम् एव निष्कर्मज्ञानयोगवैराग्यादीनि जीवस्य कर्तव्यवेनोक्तानि । तैः साधनैर् दूरीभूतायाम् अविद्यायां विद्यायां चोत्पन्नायां न तैः साधनैः कोऽपु उपयोगः । यथा सर्पव्याघ्रभूताद्याविष्टः पुरुषः स्वं विस्मृत्य सर्पोऽहं भूतोऽहम् इत्य् एव यावद् आत्मानं मन्यते, तावद् एव मणिमन्त्रमहौषधादीनां प्रयोग उपयुज्यते । तत्तदावेशे तैस् तैर् उपायैर् उपशान्ते सति अमूकोऽहम् अमूकस्य पुत्र इति स्वस्वभावे प्राप्ते सति न पुनस् तैर् मन्त्रौषधादिभिः कृत्यम् इत्य् आहय इति ।

विद्या साङ्ख्ययोगतपोवैराग्यमयं ज्ञानम् अविद्यानिवर्तकं, श्रुतानि तत्तत्प्रतिपादशास्त्राणि तैः सम्पन्नः । अत एव अत्तत्साधनवशाद् आत्मवान् प्राप्तात्मतत्त्वं, नानुमानिकः केवलपरोक्षज्ञानवान् न भवतिकिन्त्व् अपरोक्षानुभवसहित एव । इदं देहदैहिकसर्ववस्तुषु स्वाभिमननं मायामात्रम् आविद्यकम् एव ज्ञात्वा । यद् वा, इदं इदङ्कारास्पदं जगन् मायिकं, मायिकत्वाद् अस्थिरम् एवेति ज्ञात्वा, ज्ञानं च ज्ञानसाधनं मयि सन्न्यसेत्, मत्प्राप्त्यर्थं त्यजेत् । अयम् एव विद्वत्सन्न्यासो नाम ॥१॥

+++

॥ ११.१९.२ ॥

ज्ञानिनस् त्व् अहम् एवेष्टः स्वार्थो हेतुश् च सम्मतः ।
स्वर्गश् चैवापवर्गश् च नान्योऽर्थो मदृते प्रियः ॥

श्रीधरः  अत्र  हेतुम् आहज्ञानिनस् त्व् इति । यस्माद् अहम् एव तस्येष्टोऽपेक्षितः, स्वार्थः फलम्, हेतुस् तत्साधनं च सम्मतः स्वर्गोऽभ्युदयश् च । अपवर्गः संसारनिवृत्तिश् च । अतस् तस्य न प्राप्यं कृत्यं वा किञ्चिद् अस्तीत्य् अर्थः ॥२॥

क्रमसन्दर्भः  यतः सम्यगनुभवे सति ज्ञानिनः परमसाधनसाध्यरूपोऽहम् एव विस्फुरामि, न तु ब्रह्मकैवल्यादिर् इत्य् आहज्ञानिनस् त्व् इति । तुशब्दः पक्षान्तरनिरसनार्थः ॥२॥

विश्वनाथः  ननु ज्ञानम् इव किं भक्तिम् अपि सन्न्यसेत् ? तत्र नहि न हीत्य् आहज्ञानिन इति । अहम् एवेष्टः यजनविषयीभूतः, कथं मद्यजनं त्यजेत् ? स्वार्थः स्वापेक्षितं फलम् अहम् एव, हेतुस् तत्साधनं चेति कथं मद्भक्तिं त्यजेत् ? सम्मत इत्य् एतत् प्रमाणम् एव । यद् उक्तं मयैवब्रह्मभूतः प्रसन्नात्मा [गीता १८.५४] इत्य् अनन्तरं,

भक्त्या माम् अभिजानाति यावान् यश् चास्मि तत्त्वतः ।
ततो मां तत्त्वतो ज्ञात्वा विशते तदनन्तरम् ॥ [गीता १८.५५] इति ।

वक्ष्यते चात्रापिभज मां भक्तिभावतः [भा.पु. ११.१९.५] इति । स्वर्गः सुखहेतुः । अपवर्गः दुःखाभावहेतुश् च । ज्ञानिनः परमसाधनसाध्यरूपोऽहम् एव स्फुरामीति सन्दर्भः ॥२॥

+++

॥ ११.१९.३ ॥

ज्ञानवैराग्यसंसिद्धाः पदं श्रेष्ठं विदुर् मम ।
ज्ञानी प्रियतमोऽतो मे ज्ञानेनासौ बिभर्ति माम् ॥

श्रीधरः  अत्र विद्वदनुभवं प्रमाणयतिज्ञानेति । यथोक्तं ज्ञानिनम् अभिनन्दतिज्ञानीति । यतोऽसौ ज्ञानेन मां धारयति ॥३॥

क्रमसन्दर्भः  तत्र प्राचीनज्ञानिनाम् अनुभवं प्रमाणयतिज्ञानेति । श्रीसनकादयः श्रीशुकदेवादयश् च मम पदं चरणारविन्दम् एव श्रेष्ठं जानन्ति, न तु ब्रह्मतत्त्वं तस्यारविन्दनयनस्य पदारविन्द [भा.पु. ३.१५.४३] इत्य् आदेः, स्वसुखनिभृतचेता [भा.पु. १२.१२.६९] इत्य् आदेश् च । यस्माद् एवं विदूरत एव ज्ञानी प्रियतमः, अत एव ज्ञानेन मां बिभर्ति पुष्णाति सुखयतीत्य् अर्थः । तथा च गीतं मयैव, तेषां ज्ञानी नित्ययुक्त एकभक्तिर् विशिष्यत [गीता ७.१७] इति, ज्ञानी त्व् आत्मैव मे मतम् [गीता ७.१८] इति, प्रियो हि ज्ञानिनोऽत्यर्थम् अहं स च मम प्रियः [गीता ७.१७] इति चेति भावः ॥३॥

विश्वनाथः  अत्र प्राचां ज्ञानिनाम् अनुभवं प्रमाणयतिज्ञानेति । श्रेष्ठं पदं मत्स्वरूपम् इत्य् अर्थः ।  मम पदं चरणारविन्दम् एव श्रेष्ठं विदुर् जानन्ति, न तु ब्रह्मतत्त्वं । तस्यारविन्दनयनस्य पदारविन्द [भा.पु. ३.१५.४३] इत्य् आदेर् इति सन्दर्भः । एतादृशज्ञानी तु मम प्रियतमः ॥३॥

+++

॥ ११.१९.४ ॥

तपस् तीर्थं जपो दानं पवित्राणीतराणि च ।
नालं कुर्वन्ति तां सिद्धिं या ज्ञानकलया कृता ॥

श्रीधरः  तस्य ज्ञानं स्तौतितप इति । अलम् अत्यर्थम् । ज्ञानस्य कलया लेशेन ॥४॥

क्रमसन्दर्भः  अत एव तप इति तां सिद्धिं भक्तिरूपां नालं कुर्वन्ति न विशेषयन्ति । शुद्धिम् इति पाठे भक्तौ योग्यताम् ॥४॥

विश्वनाथः  ज्ञानस्य कलया लेशेन ॥४॥

+++

॥ ११.१९.५ ॥

तस्माज् ज्ञानेन सहितं ज्ञात्वा स्वात्मानम् उद्धव ।
ज्ञानविज्ञानसम्पन्नो भज मां भक्तिभावतः ॥

श्रीधरः  ज्ञानेन सहितं तत्पर्यन्तं यथा भवति तथा ज्ञात्वा, तत्सम्पन्नः सन् माम् एव भज । अन्यत् सर्वं त्यजेत्य् अर्थः ॥५॥

क्रमसन्दर्भः  विवक्षितम् उपसंहरतितस्माद् इति । स्वात्मानं जीवस्वरूपं ज्ञानं विज्ञानं च ब्रह्म ॥५॥ [भगवत्सन्दर्भ ७३]

विश्वनाथः  माम् एव भज, अन्यत् सर्वं त्यजेति स्वामिचरणाः ॥५॥

+++

॥ ११.१९.६ ॥

ज्ञानविज्ञानयज्ञेन माम् इष्ट्वात्मानम् आत्मनि ।
सर्वयज्ञपतिं मां वै संसिद्धिं मुनयोऽगमन् ॥

श्रीधरः  तस्य प्रत्ययार्थं पूर्वेषां वृत्तम् आहज्ञानेति । माम् एव संसिद्धिं प्राप्ताः ॥६॥

क्रमसन्दर्भः  न व्याख्यातम्.

विश्वनाथः  ज्ञानविज्ञानसम्पन्न एव कः ? तत्राहज्ञानविज्ञानयज्ञेन परोक्षज्ञानरूपयज्ञेन सर्वयज्ञपतिं माम् आत्मानं परमात्मानम्  आत्मन्य् एवेष्ट्वा मुनयः संसिद्धिम् अन्वगमन् । एवम्भूताः संसिद्धिं गताः प्राचीना मुनय एव ज्ञानविज्ञानाभ्यां सम्पन्ना उच्यन्ते इत्य् अर्थः ॥६॥

+++

॥ ११.१९.७ ॥

त्वय्य् उद्धवाश्रयति यस् त्रिविधो विकारो
मायान्तरापतति नाद्यपवर्गयोर् यत् ।
जन्मादयोऽस्य यद् अमी तव तस्य किं स्युर्
आद्यन्तयोर् यद् असतोऽस्ति तद् एव मध्ये ॥

मध्वः  अन्यस्थं निर्मितं जीवे जन्मादिहरिणा यतः ।
तस्मान् मायेति तत् प्राहुर् मायणिर्माणम् उच्यते ॥
न हि जीवस्य जन्माद् स्वतो नित्यस्य सम्भवेत् ।
सृष्टेः प्राक् प्रलये चैव यतो जन्मादिनास्य हि ॥
तस्मान् मध्येऽपि नास्यास्ति देहादिस्थं तु विष्णुना ।
कर्मभिर् निर्मितं जीवे प्रलये यन् न जीवगम् ।
यन् न विद्यते हि लये यन् न विदयते मुक्तिगे ।
जीवस्य न स्वभावासौ प्रायेणेति विनिश्चितः ॥ इति प्रकाशिकायाम् ॥

मां प्रति वद । तस्य देहादेर् जन्मादयोऽस्य चदानन्दरूपस्य तव स्युः किम् ? अस्वतन्त्रत्वाद् अवस्तुनो जगतः आद्यन्तयोः यज् जीवस्यास्ति तद् एतस्य स्वाभाविकी । संसारोऽपि अन्यद् अभिमाननिमित्तं प्रलयेऽपि विद्यमानस्य कथं जन्मादि स्याद् इति भावः ।

तदानाशाद् देहादेस् तु युज्यते । मुक्तिगम् एव जीवस्य स्वाभाविकम् । किम् उ लयेऽप्य् अविद्यमानं स्वतः स्याद् इत्य् अर्थः ।

आद्यन्तयोर् अनुगमाद् आद्यन्तरहितस्य तु ।
आद्यन्ते भाविनो मध्ये कथम् अन्यादृशं वपुः ॥ इति ब्रह्मतर्के ।

अनित्यत्वात् तु देहस्य तस्य जन्मादिकं भवेत् ।
मुक्तिप्रलयसम्बन्धे कथं जीवे तद् इष्यते ॥ इति च ।

अनित्यस्य गुणामध्ये भवेयुः स्वत एव तु ।
न तु स्वतस् तु नित्यस्य कादाचित्कगुणैर् युतिः ॥ इति च ॥७॥

श्रीधरः  तद् एव ज्ञानं सङ्क्षेपत उपदिशतित्वयीति । त्रिविध आध्यात्मिकादिर् विकारो देहादिः स माया, न तु परमार्थः । यद् यस्माद् अन्तरा मध्य एवापतति । रज्जौ सर्पम् आलादिवत् । नाद्यपवर्गयोर् न त्व् आदाव् अन्ते चास्ति । अतो यद् यदा अस्य विकारस्यामी जन्मादयः स्युः, तदा तस्य तवाधिष्ठानभूतस्य किं ? न किञ्चिद् इत्य् अर्थः ।

ननु तस्यापि वस्तुतो न सन्ति, तस्यासत्त्वाद् इत्य् आहआद्यन्तयोर् इति । असतः सर्पादेर् आद्यन्तयोर् यद् अस्ति रज्ज्वादि तद् एव मध्येऽपि न तु सर्पादि, तद्वद् अयं विकारो नास्तीत्य् अर्थः । यद् वा, आद्यन्तयोर् यद् अस्ति तन्मध्येऽप्य् अस्त्य् एव । न तस्य जन्मादयः सन्ति, अतस् त्वं निर्विकारं ब्रह्मेति ॥७॥

क्रमसन्दर्भः  न व्याख्यातम्.

विश्वनाथः  एवम् उक्तलक्षणो ज्ञानविज्ञानसम्पन्नो मां भजन ज्ञानी परां काष्ठां प्राप्ता ह्य् अतिदूरे वर्ततां, त्वं तु त्वम्पदार्थञ्ज्ञात्वैवाविद्योत्तीर्णो भवेत्य् उद्धवं लक्ष्यीकृत्य सर्वलोकम् आहत्वयीति । हे उद्धव ! त्वयि जीवात्मनि यस् त्रिविधस् त्रिगुणमयो विकारो देहाध्यास आश्रयति, त्वाम् आश्रितोऽयम् अध्यासो यो वर्तत इत्य् अर्थः ।  स माया अविद्यैव अविद्याकार्य इत्य् अर्थः । अन्तरा मध्य एवापतति प्राप्तो भवतीति नायं तवौपत्तिको धर्म इति भावः । यतो नाद्यापवर्गयोर् आदाव् अन्ते च स नास्तीत्य् अर्थः । तव चिद्रूपत्वात् तस्य जडरूपत्वाद् इति भावः  । यद् अमी देहस्य जन्मादयस् ते तस्य चिदात्मनस् तव स्युः, न स्युर् एव । कथं त्वं जातोऽहं मृतोऽहम् अहं सुखी दुःखीत्य् आत्मानं मन्यसे इति भावः  ।

ननु यदा मे देहसम्बन्धोनासीत्, यदा च ज्ञानेनापयास्यति तदैवाहं देहातिरिक्तो भवितुं शक्नुयाम्, अधुना तु देह एवाहम् इत्य् अत आहअसतो भ्रमप्रतीतत्वाद् असत्यस्य वस्तुनः आद्यन्तयोर् यत् सत्यं वस्तु मध्येऽपि तद् एव । यथा व्यघ्राविष्टपुरुषस्य व्याघ्रत्वं प्रतीतिकालेऽपि पुरुषत्वम् एव सत्यं, न तु व्याघ्रत्वम् । अत्र जीवस्याविद्यासम्बन्धसमयाज्ञानाद् एवानाद्यविद्यासम्बन्ध इति सर्वलोकप्रसिद्धिः । अन्यथा अविद्यासम्बन्धस्य सर्वथैवानादित्वे सति स्वरूपत्वप्रसक्तौ ज्ञानेनापि न तदपगमः स्यात् । मुक्तिर् नाम जीवस्य स्वरूपहानिर् इति मतं तु सद्भिर् नादृतम् ॥७॥

 +++

॥ ११.१९.८ ॥

ज्ञानं विशुद्धं विपुलं यथैतद्
वैराग्यविज्ञानयुतं पुराणम् ।
आख्याहि विश्वेश्वर विश्वमूर्ते
त्वद्भक्तियोगं च महद्विमृग्यम् ॥

श्रीधरः  ज्ञानादेर् विशेषं जिज्ञासुः पृच्छतिज्ञानम् इति । विशुद्धम् एतज् ज्ञानं विपुलं निश्चितं यथा भवति तथा कथयेति । महद्भिर् ब्रह्मादिभिर् विमृग्यम् ॥८॥

क्रमसन्दर्भः  त्वयीत्य् अनेनापातबोधार्थं त्वम्पदार्थज्ञानम् एवोक्तम् इत्य् अपरितुष्य तत्पदार्थज्ञानविज्ञाने सवैराग्ये पृच्छंस् तन्मात्रेणाप्य् अपरितुष्य तत्तत्फलं भक्तियोगम् अपि  पृच्छतिज्ञानम् इति ।

ननु पूर्वम् अपि विशुद्धज्ञानम् उक्तं ? तत्राहविपुलं तत्पदार्थविषयत्वाद् अतिमहत्तरं यत् तद् अपीत्य् अर्थः, तत् कथं विवर्तवादाद्यनुरूपं ? नेत्य् आहपुराणं, श्रुतेस् तु शब्दमूलत्वात् इत्य् अनुसारेणानादिसिद्धं यत् तद् एव तदनुसारेणैवाह विज्ञानानन्तरं त्वद्भक्तियोगं चेति विवर्तवादस् तु भक्तियोगनाशक इति भावः । विज्ञानानन्तरभावित्वं प्रमाणयतिमहद्भिः सनकादिभिर् अपि विमृग्यम् इति ॥८॥

विश्वनाथः  त्वम्पदार्थज्ञानं श्रुत्वा तत्पदार्थज्ञानविज्ञाने सवैराग्ये पृच्छंस् तन्मात्रेणाप्य् अपरितोषात् सर्वदुर्लभं भक्तियोगं च पृच्छतिज्ञानम् इति । विशुद्धं त्वम्पदार्थज्ञानातीतं, विपुलं तत्पदार्थविषयत्वात् बृहत्तरं, पुराणं प्राचीनज्ञानिसम्मतं, तथैव सम्बोधयतिहे विश्वेश्वर विश्वमूर्ते इति । विश्वस्य मिथ्यात्वे तदैश्वर्यं तन्मूर्तित्वं च वृथैवेति भावः । महद्भिः शुकसनकादिभिर् अपि विशेषतो मृग्यं, ज्ञानाद्यमिश्रं शुद्धम् इत्य् अर्थः ॥८॥

+++

॥ ११.१९.९ ॥

तापत्रयेणाभिहतस्य घोरे
सन्तप्यमानस्य भवाध्वनीश ।
पश्यामि नान्यच् छरणं तवाङ्घ्रि
द्वन्द्वातपत्राद् अमृताभिवर्षात् ॥

श्रीधरः  महद्विमृग्यत्वम् अभिनयेनाहतापत्रयेणेति । तापत्रयेणाभितो हतस्य । अतः सन्तप्यमानस्य । अङ्घ्रिद्वन्द्वम् एवातपत्रं तस्मात् । न केवलम् आतपात्रातुः किन्त्व् अमृतम् अप्य् अभितो वर्षति यत् तस्मात् ॥९॥

सनातनः (हरिभक्तिविलासः ११.६७१)  तापत्रयेणाभितस्य, अतः सन्तप्यमानस्य । अङ्घ्रिद्वन्द्वम् एवातपत्रं, तस्मात् । न केवलम् आतपात्रात्, किन्त्व् अमृतं परमानन्दरसम् अप्य् अभितो वर्षति यत् तस्मात् । एवं शरणागतानां सर्वदुःखहानिः, सुखप्राप्तिश् चोक्ता ॥९॥

क्रमसन्दर्भः  शरणापत्तिं तस्य श्लाघतेसर्वेषाम् अनन्यशरणत्वाद् इत्य् आहतापत्रयेणेति द्वाभ्याम् । अमृतम् अत्र या निर्वृतिस् तनुभृताम् [भा.पु. ४.९.१०] इत्य् आदि न्यायेन ब्रह्मानन्दतोऽप्य् अधिक आनन्दः । शरणागतानां सर्वदुःखदूरीकरणं निजमाधुरीणां सर्वतोवर्षणात्राभिहितम् ॥९॥ [भक्तिसन्दर्भः २३६]

विश्वनाथः  ननु ज्ञानेनैव कृतार्थीभव, किं शुद्धभक्तियोगप्रश्नेन ? इत्य् आहतापत्रयेणेति । अमृतं ब्रह्मानन्दाद् अप्य् अधिकं सुखप्रदं माधुर्यम् अभितो वर्षतीति तस्मात् । यद् उक्तं या निर्वृतिस् तनुभृतां तव पादपद्मध्यानात्, सा ब्रह्मणि स्वमहिमन्य् अपि नाथ मा भूत् [भा.पु. ४.९.१०] इति । तेन ज्ञानं विनापि संसारक्षयस्य ज्ञानसाध्यब्रह्मानन्दाद् अप्य् अधिकानन्दस्य च लाभाद् भक्तिः पृच्छ्यते इति भावः ॥९॥

+++

॥ ११.१९.१० ॥

दष्टं जनं सम्पतितं बिलेऽस्मिन्
कालाहिना क्षुद्रसुखोरुतर्षम् ।
समुद्धरैनं कृपयापवर्ग्यैर्
वचोभिर् आसिञ्च महानुभाव ॥

श्रीधरः  अतिकृपाम् उत्पादयन्न् आहदष्टम् इति । अस्मिन् बिले संसारकूपे पतितं तत्र च कालाहिना दष्टम्, एवम् अपि क्षुद्रसुखेष्व् एव उरुस् तर्षस् तृष्णा यस्य तम् । दह्यमानः कथं समुद्धरणीयः ? इति चेत् तत्राहआपवर्ग्यैर् अपवर्गबोधकैर् वागमृतैर् आसिञ्चेति ॥१०॥

क्रमसन्दर्भः  आपवर्ग्यैर् भक्तियोगतात्पर्यकैः वागमृतैर् आसिञ्च, यथावर्णविधानम् अपवर्गश् च भवति [भा.पु. ५.१९.१८] इत्य् आदि पञ्चमस्कन्धगद्यात् ॥१०॥

विश्वनाथः  ननु तर्हि शुद्धभक्तियोगेनैव कृतार्थीभव, किं ज्ञानयोगप्रश्नेन ? इति अत आहदष्टम् इति । अयम् अर्थःशुद्धभक्तियोगस्य यादृच्छिकमहत्कृपैकलभ्यत्वान् न पुरुषप्रयत्नमूलकत्वम् । ज्ञानयोगस् तु निष्कामकर्मजन्यज्ञानेन ज्ञातत्वत्पदार्थैर्ः स्वत एव सुलभः । इत्य् अयं पुरुषप्रयत्नसाध्यः, तस्माद् अप्राप्तशुद्धभक्तियोगा अप्य् एवं निस्तरेयुर् इत्य् अतो ज्ञानं पृच्छ्यत इति । आपवर्ग्यैर् अपवर्गार्हैर् वचनामृतैर् वासिञ्चेति त्वन्मुखचन्द्रादितः ज्ञानामृतम् एव सम्यग् अपवर्गजनकं भवतीति भावः ॥१०॥

+++

॥ ११.१९.११ ॥

श्रीभगवान् उवाच
इत्थम् एतत् पुरा राजाभीष्मं धर्मभृतां वरम् ।
अजातशत्रुः पप्रच्छ सर्वेषां नोऽनुशृण्वताम् ॥

श्रीधरः  तद्विश्वासार्थं विद्वत्सभायां निर्णीतम् अहं वक्ष्यामीत्य् आशयेनाहइत्थम् इति ॥११॥

क्रमसन्दर्भः  तत्र तस्य विस्तरेण शुश्रूषाम् आशङ्क्य विस्तारार्थम् एव सङ्क्षेपेण कथयिष्यामीति विस्तरं सूचयन्न् आहइत्थम् इति त्रिभिः ॥११॥

विश्वनाथः  न व्याख्यातम्.

+++

॥ ११.१९.१२ ॥

निवृत्ते भारते युद्धे सुहृन्निधनविह्वलः ।
श्रुत्वा धर्मान् बहून् पश्चान् मोक्षधर्मान् अपृच्छत ॥

न कतमेनापि व्याख्यातम् ।

+++

॥ ११.१९.१३ ॥

तान् अहं तेऽभिधास्यामि देवव्रतमुखाच् छ्रुतान् ।
ज्ञानवैराग्यविज्ञान श्रद्धाभक्त्युपबृंहितान् ॥

श्रीधरः  ज्ञानादिभिर् उपबृंहितान्, तत्सहितान् इत्य् अर्थः ॥१३॥

क्रमसन्दर्भः, विश्वनाथः  न व्याख्यातम्.

+++

॥ ११.१९.१४ ॥

नैवैकादश पञ्च त्रीन् भावान् भूतेषु येन वै ।
ईक्षेताथैकम् अप्य् एषु तज् ज्ञानं मम निश्चितम् ॥

मध्वः  एतद् एव विज्ञानं तथापि न तथैव ।

ज्ञात्वा तत्त्वानि तेष्व् ईशां सर्वतत्त्वेश्वरं प्रभुम् ।
जानन् ज्ञानी भवेत् स्वस्य योग्यं ज्ञानं विशेषतः ।
पूर्वोक्त एव यो जानन् स विज्ञानी भवत्य् उत ॥ इति प्रभासे ।

नः तत्त्वानां मध्ये येन यद्य् अत्र स्थित्त्वा च स्युः । तद् एव सत् ।

सत्त्वं स्वातन्त्र्यम् उद्दिष्टं तच् च कृष्णेन चापरे ।
अस्वातन्त्र्यान् न चान्येषाम् असत्त्वं विद्धि भारत ॥ इति भारते ॥१४॥

श्रीधरः  तत्र ज्ञानं कथयतिनवेति । प्रकृतिपुरुषमहदहङ्कारपञ्चतन्मात्राणि, एकादशेन्द्रियाणि, पञ्चमहाभूतानि, त्रयो गुणाः, एतान् भावान् अष्टाविंशतितत्त्वानि भूतेषु ब्रह्मादिस्थावरान्तेषु कार्येष्व् अनुगतानि येन ज्ञानेनेक्षेत । अथ एष्व् अपि भावेष्व् एकं परमात्मतत्त्वम् अनुगतं येनेक्षेत । कार्यकारणात्मकं जगत् पश्यन्, परमकारणात्मकम् एवैतत्, न तु ततः पृथग् इति येन पश्येत् तज् ज्ञानम् इत्य् अर्थः ॥१४॥

क्रमसन्दर्भः  न व्याख्यातम्.

विश्वनाथः  तत्र ज्ञानम् आहनवेति । प्रकृतिपुरुषमहदहङ्कारपञ्चतन्मात्राणि, एकादशेन्द्रियाणि, पञ्चमहाभूतानि, त्रयो गुणाः, एतान् भावान् अष्टाविंशतितत्त्वानि भूतेषु ब्रह्मादिस्थावरान्तेषु कार्येष्व् अनुगतानि येन ज्ञानेनेक्षेत । अथ एष्व् अपि भावेष्व् अष्टाविंशतितत्त्वेषु एकं परमात्मतत्त्वम् अनुगतं येनेक्षेत । कार्यकारणात्मकं जगत् पश्यन्, परमकारणात्मकम् एवैतत्, न तु ततः पृथग् इति येन पश्येत् तज् ज्ञानम् इत्य् अर्थः ॥१४॥

+++

॥ ११.१९.१५ ॥

एतद् एव हि विज्ञानं न तथैकेन येन यत् ।
स्थित्युत्पत्त्यप्ययान् पश्येद् भावानां त्रिगुणात्मनाम् ॥

श्रीधरः  विज्ञानम् आहएतद् एवेति श्लोकार्धेन । यद् यदा येनैकेनानुगतान् एकात्मकान् । भावान् पूर्वम् ऐक्षत तांस् तथा पूर्ववन् नेक्षेत । किन्तु तद् एकं परमकारणं ब्रह्मैव । तदा एतद् एव विज्ञानम् उच्यते । एतद् उक्तं भवतिपरोक्षज्ञणेनापरोक्षभ्रमस्य दिङ्भोहादिष्व् इव निवृत्त्यभवात् तद् आत्मकं जगत् पश्यन्न् अप्य् आत्मनः पृथक् सद् इति मन्यते, अपरोक्षज्ञाने तु बाधितम् एव दग्धपटवज् जीवन्मुक्तः संस्कारशेषं पश्यतिततः परं न पश्यति चातः परोक्षापरोक्षज्ञाने ज्ञानविज्ञानशब्दाभ्याम् उच्येते इति । एकेन सर्वकार्याणाम् अनुगतिं कार्याणां कारणात् पृथग् असत्त्वं चोपपादयति सार्धेन । तत्र यदि न कदाचिद् अनीदृशं जगद् इत्य् आदिमतेनैतेषां भावानाम् उत्पत्त्यादयो न स्युस् तर्हि कारणस्यैकस्याभावाद् एकात्मकता मिथ्यात्वं च न स्याद् अतस् तेषाम् उत्पत्त्यादीन् साधयतिस्थितीति । त्रिगुणात्मनां सावयवानाम् इत्य् अर्थः । विमता भावा उत्पत्त्यादिमन्तः, सावयवत्वात्, घटादिवद् इति पश्येत् ॥१५॥

क्रमसन्दर्भः  तदा एतत् पूर्वोक्तं यज् ज्ञानं, तद् एव विज्ञानम् उच्यते । कद ? इत्य् अपेक्षायाम् आहन तथेति । अयं भावःशब्देन परोक्षज्ञाने हि आधाराधेयत्वेन कार्यकारणत्वेन वा द्वयोर् अप्य् अवधानं भवत्य् एवेति तस्य ज्ञानत्वम् । निदिध्यासने शब्दमात्रेणैव वा परमात्मनोऽपरोक्षस्फुरणे तु नान्यत् स्फुरेद् इत्य् अस्य विज्ञानत्वम् इति ॥१५॥

विश्वनाथः  विज्ञानम् आहएतद् एवेति अर्धेन । एतद् एव एतज् ज्ञानम् एव विज्ञानं भवति । कथम् ? इत्य् आहन तथेति । येन परमात्मना एकेन यद् विश्वं अनुगतं यथा पूर्वं ईक्षितं तथा नेक्षते । अयम् अर्थःज्ञानदशायां परोक्षीभूतेन परमात्मना अनुगताः सर्वे परोक्षाः परोक्षीभूता भावा दृष्टाः । विज्ञानदशायां तु एकः परमात्मैवापरोक्षीभूत ईक्षितो भवति, तदनुभवानन्दाद् एव तत्कार्याणां भावानां ईक्षणेऽवकाशो न भवेद् इत्य् अद्वितीयात्मानुभवः । ज्ञानदशायां एकेन परमात्मनैवानुगतानां कार्याणां सर्वेषां परमकारणात्मकत्वात् परमात्मैक्यम् एव यद् उक्तं तद् उपपादयतिस्थितीति चार्धेन । त्रिगुणात्मनां भावानां कार्याणां स्थित्युत्पत्त्यप्ययान् पश्येद् इत्य् उत्पत्तिस्थितिप्रलयवत्त्वात् तेषाम् अनित्यत्वं पश्येद् इत्य् अर्थः ।  अनित्यत्वाद् एव सार्वकालिकसत्यत्वाभावात् तेषाम् असत्यत्वं ज्ञानिनो मन्येरन्न् इति भावः ॥१५॥

+++

॥ ११.१९.१६ ॥

आदाव् अन्ते च मध्ये च सृज्यात् सृज्यं यद् अन्वियात् ।
पुनस् तत्प्रतिसङ्क्रामे यच् छिष्येत तद् एव सत् ॥

श्रीधरः  तत आदाव् उत्पत्तौ अन्ते परिणामान्तरापत्तौ च कारणत्वेन मध्ये चाश्रयत्वेन सृज्यात् सृज्यं कार्यात् कार्यान्तरं प्रति यद् अन्वियाद् अनुगच्छेत् तत्प्रतिसङ्क्रामे तेषां प्रलये च यद् अवशिष्यते, तद् एव सद् इति पश्येद् इत्य् अर्थः ॥१६॥

क्रमसन्दर्भः  सृज्यात् सृज्यम् इति, श्रुतेस् तु शब्दमूलत्वात् इति न्यायेन परिणाम एव स्वीकृतः, न तु विवर्तः । "कल्प्यात् कल्प्यम्" इत्य् अनुक्तेः ॥१६॥

विश्वनाथः सत्यः पुनर् एकः परमात्मैवेत्य् आहआदौ उत्पत्तौ, अन्ते परिणामान्तरापत्तौ च कारणत्वेन मध्ये चाश्रयत्वेन सृज्यात् सृज्यं कार्यात् कार्यं प्रति यद् अन्वियात् अनुगच्छत् । तत्प्रतिसङ्क्रामे तेषाम् प्रलये च यद् अवशिष्येत तद् एव सत् । यथा महदादीनां स्वस्वकार्यं प्रति कारणत्वेऽपि सर्वकारणत्वाभावान् न कारणत्वम् । किन्त्व् एकः परमात्मैव कारणम् । तथैव तेषां सत्यत्वेऽपि सार्वकालिकसत्यत्वाभावान् न सत्यत्वं किन्त्व् एकः परमात्मैव सत्य इति ज्ञानदशायाम् अपि तस्याद्वयत्वं पश्येद् इति भावः ॥१६॥

+++

॥ ११.१९.१७ ॥

श्रुतिः प्रत्यक्षम् ऐतिह्यम् अनुमानं चतुष्टयम् ।
प्रमाणेष्व् अनवस्थानाद् विकल्पात् स विरज्यते ॥

मध्वः  विकल्पनात् विरुद्धकल्पनात् ॥१७॥

श्रीधरः  वैराग्यम् आहश्रुतिर् इति द्वाभ्याम् । श्रुतिः, नेह नानास्ति किञ्चन [बृ.आ.उ. ४.४.१५] इत्य् आदिः । प्रत्यक्षम्पटादिकार्यं तन्त्वादिव्यतिरेकेण न दृश्यते । ऐतिह्यम्महजनप्रसिद्धिः । अनुमानम्विमतं मिथ्या, दृश्यत्वात्, शुक्तिर् अजतादिवद् इत्य् आदि । एवं प्रमाणचतुष्टयम् । एतेष्व् अनवस्थानाद् एतैर् बाधितत्वात् । स एवं सर्वानुगतं सत्यम् आत्मतत्त्वं पश्यन् विकल्पस्य च मिथ्यात्वत् ततो विरज्यते विरक्तो भवतीत्य् अर्थः ॥१७॥

क्रमसन्दर्भः  अत्र भेदमात्रं निषिध्यते, विकल्पशब्दस्य संशयार्थत्वात् । विकल्पात् संशयात् संशयम् अनादृतेत्य् अर्थः । विरज्यतेसंशयं परित्यज्य वस्तुन्य् एव निष्ठाम् करोतीत्य् अर्थः ।

यद् वा, तेषु प्रमाणेष्व् अनवस्थानात्, तैः प्रमाणैः सम्बन्धानवगमाद् धेतोर् विकल्पात् विशेषेणात्मात्मीयत्वेन कल्प्यत इति प्रपञ्चात् । विरज्यते विरक्तो भवति । तत्र श्रुतिःअसङ्गो ह्य् अयं पुरुषः [बृ.आ.उ. ४.३.१५] इत्य् आदि । प्रत्यक्षम्प्रकाश्यप्रकाशकत्ववैलक्षण्येन सर्वानुभवात् । ऐतिह्यन्तत्तच्छास्त्रप्रवर्तकमहाजनसम्प्रदायप्रसिद्धिः । अनुमानंयथाग्नेर् दारुणो दाह्याद् दाहकोऽन्यः प्रकाशक इत्य् आदि लक्षणम् । तथानुमानं विमतं, प्रपञ्चत्वं प्रपञ्चसमवायश् चात्मनि मिथ्या कदाचिद्  एव दृश्यत्वाच् छुक्तौ रजतत्ववत् समवायवद् इति च सुषुप्त्यादौ न दृश्यत इति । कदाचिद् ग्रहणं तद् उक्तम् आदाव् अन्ते च मध्ये च [भा.पु. ११.१९.१६] एति ॥१७॥ [परमात्मसन्दर्भ ४४]

विश्वनाथः ज्ञानविज्ञाने उक्त्वा वैराग्यम् आह द्वाभ्याम् । श्रुतिःयतो वा इमानि भूतानि जायन्ते येन जातानि जीवन्ति यत् प्रयन्ति [तै.उ. ३.१.१] इति । प्रत्यक्षङ्घटादीनां मृदुद्भूतत्वं मृदवसानत्वं च दृष्टम् एव । ऐतिह्यं महाजनप्रसिद्धिः । न कदाचिद् अनीदृशं जगद् इत्य् आदिकं वदतां तु न महाजनत्वं ज्ञेयम् । अनुमानं जगद् इदम् असार्वकालिकम् आद्यन्तवत्त्वाद् इति । एवं चतुर्षु प्रमाणेषु सत्सु अनवस्थानात् सार्वकालिकावस्थानाभावाद् धेतोर् विकल्पात् स्वर्गादिभोगमयात् द्वैतप्रपञ्चाद् विरक्तो भवेत् ॥१७॥

+++

॥ ११.१९.१८ ॥

कर्मणां परिणामित्वाद् आविरिञ्च्याद् अमङ्गलम् ।
विपश्चिन् नश्वरं पश्येद् अदृष्टम् अपि दृष्टवत् ॥

श्रीधरः  ननु वेदोक्तस्वर्गादिसुखाशया न विरज्येतेत्य् आहकर्मणाम् इति । आ विरिञ्च्याद् ब्रह्मलोकपर्यन्तम् अदृष्टम् अपि सुखम् अमङ्गलं दुःखरूपं नश्वरं च पश्येत् ॥१८॥

क्रमसन्दर्भः  अत्र विरिञ्च्यम् एवावधिं कृत्वा नश्वरत्वदृष्टिर् उपदिष्टा, न तु वैकुण्ठादिकम् अपीति ॥१८॥

विश्वनाथः  ननु स्वर्गादीनां सार्वकालिकसुखदत्वाभावेऽपि कञ्चित्कालिकसुखदत्वम् अस्त्य् एव ? अत आहकर्मणाम् इति । कर्मणां परिणामित्वात् कर्मपरिणामवत्त्वात् कर्मपरिणतत्वाद् इति यावत् । आ विरिञ्च्यात् ब्रह्मलोकपर्यन्तम् अदृष्टं स्वर्गादि दृष्टवत् दृष्टं राज्यादिकम् इव स्पर्धासूयादिमत्त्वेन सङ्कटकत्वाद् अमङ्गलं नश्वरम् ॥१८॥

+++

॥ ११.१९.१९ ॥

भक्तियोगः पुरैवोक्तः प्रीयमाणाय तेऽनघ ।
पुनश् च कथयिष्यामि मद्भक्तेः कारणं परम् ॥

श्रीधरः  भक्तियोगं सकारणम् आहभक्तियोगः पूर्वम् उक्त एव तथापि तस्मिन् प्रीतिं प्राप्नुवते तुभ्यं पुनश् च कथयिष्यामि ॥१९॥

क्रमसन्दर्भः  मत् मम भक्तियोगः प्रेमोपायः पुरैवोक्त एव । पुनश् च मद्भक्तेः प्रेम्णः कारणम् उपायं कथयिष्यामीत्य् अर्थः ॥१९॥

विश्वनाथः   यत् पृष्टं त्वभक्तियोगं च महद्विमृग्यम् आख्याहीति तत्राह भक्तियोग इति । पुरैवोक्त इति तद् अपि त्वं श्रुत्वापि तत्र तृप्यभावाद् एव पुनः पृच्छसीति भावः । पुनर् अपि कथयिष्यामि, यतः प्रीयमाणाय तस्मिन्न् एव प्रीतिं प्राप्नुवते तत्रापि हेतुः अनघेति । अपराधे सत्य् एव तत्र प्रीतिर् ह्रसति नान्यथेति भावः । कारणं परं श्रेष्ठं मङ्गलम् ॥१९॥

+++

॥ ११.१९.२०२४ ॥

श्रद्धामृतकथायां मे शश्वन् मदनुकीर्तनम् ।
परिनिष्ठा च पूजायां स्तुतिभिः स्तवनं मम ॥
आदरः परिचर्यायां सर्वाङ्गैर् अभिवन्दनम् ।
मद्भक्तपूजाभ्यधिका सर्वभूतेषु मन्मतिः ॥
मदर्थेष्व् अङ्गचेष्टा च वचसा मद्गुणेरणम् ।
मय्य् अर्पणं च मनसः सर्वकामविवर्जनम् ॥
मदर्थेऽर्थपरित्यागो भोगस्य च सुखस्य च ।
इष्टं दत्तं हुतं जप्तं मदर्थं यद् व्रतं तपः ॥
एवं धर्मैर् मनुष्याणाम् उद्धवात्मनिवेदिनाम् ।
मयि सञ्जायते भक्तिः कोऽन्योऽर्थोऽस्यावशिष्यते ॥

श्रीधरः  श्रद्धा श्रवणादरः । शश्वद् इति सर्वत्रानुषज्जते । मदनुकीर्तनं श्रवणानन्तरं मत्कथाव्याख्यानम् इत्य् अर्थः ॥२०२१॥

अङ्गचेष्टा लौकिकी क्रिया । वचसा लौकिकेनापि मद्गुणानाम् ईरणं कथनम् ॥२२॥

मदर्थे मद्भजनार्थम् । तद्विरोधिनोऽर्थस्य परित्यागः । भोगस्य तत्साधनस्य चन्दनादेः । सुखस्य पुत्रोपलालनादेः । इष्टादि वैदिकं यत् कर्म तद् अपि मदर्थं कृतं भक्तेः कारणम् इत्य् अर्थः ॥२३॥

भक्तिः प्रेमलक्षणा सञ्जायते । अस्य भक्तस्यान्यः कोऽर्थः साधनरूपः साध्यरूपो वावशिष्यते । सर्वोऽपि स्वत एव भवतीत्य् अर्थः ॥२४॥

सनातनः (हरिभक्तिविलासः १०.५१४५१७)  पुनश् च कथयिष्यामि मद्भक्तेः कारणम् इति प्रतिज्ञातम् एवाहश्रद्धेति चतुर्भिः । श्रद्धा श्रवणादरः । शश्वद् इति सर्वत्रानुषज्जते । मदनुकीर्तनं श्रवणानन्तरं मत्कथाव्याख्यानम् इत्य् अर्थः । अङ्गचेष्टा लौकिकी क्रिया । वचसा लौकिकेनापि मद्गुणानाम् ईरणं कथनम् । मदर्थे मद्भजनार्थम् । तद्विरोधिनोऽर्थस्य परित्यागः । भोगस्य तत्साधनस्य चन्दनादेः । सुखस्य च पुत्रोपलालनादेः ।

यद् वा, अर्थो धनं, भोगो विषयोपभोगः । सुखं मोक्षानन्दः । तेषां परित्यागः । इष्टादि वैदिकं यत् कर्म तद् अपि मदर्थं चेद् भक्तेः कारणम् इत्य् अर्थः । अत्रादौ प्रायो भक्तेर् मुख्यान्य् अङ्गान्य् उक्तानि । सर्वकामविवर्जनादीनि च प्रायः साधनान्य् एव ॥२०२३॥

एवम् ईदृशैर् एतैर् वा आत्मनिवेदिनां सतां भक्तिः प्रेमलक्षणा सम्यग् जायते । अस्य भक्तस्य अन्यः कोऽर्थः साधनरूपः साध्यरूपो वावशिष्यते ? सर्वोऽपि स्वत एव भवतीत्य् अर्थः । यद् वा, अस्य मम, ततश् च सतां मद्भक्तिसम्यगाविर्भावे सति ममैव कृतार्थता स्याद् इत्य् अर्थः ॥२४॥

क्रमसन्दर्भः  श्रद्धेति चतुष्कम् । अभ्यधिका मत्पूजातोऽपि तत्र मम सन्तोषविशेषात् सर्वभूतेष्व् अपि दृश्यमानेषु ममैव मतिः तत्र तत्र स्फुरणं सर्वकामेत्य् आदिकं कथानिष्ठासम्पादनद्वारा कारणम् ॥२१॥

एवं कायवाङ्मनोभिस् तदर्थमात्रचेष्टावत्त्वेनानुष्ठितैर् भगवद्धर्मैर् आत्मनिवेदिनाम् । यस्यास्ति भक्तिर् भगवत्य् अकिञ्चना [भा.पु. ५.१८.१२] इत्य् आदिन्यायेनास्य भक्तिमात्रकामस्य अन्यः कोऽर्थः साधनरूपः साध्यरूपो वावशिष्यते ? सर्वोऽर्थोऽसाव् अनादृतोऽपि भवतीत्य् अर्थः । इति परमपुरुषार्थशिरोमणौ तत्र सर्वसुखान्तर्भावात् ॥२४॥ [भक्तिसन्दर्भ २२८]

भक्तिसन्दर्भः २२८  तद् एवं कैवल्यकामायां ज्ٌआनमिश्रोक्ता । अथ भक्तिमात्रकामायां कर्ममिश्रा यथाश्रद्धेति चतुष्कम् ॥२४॥

विश्वनाथः  अमृतरूपा या कथेति । तत्कथायाः सर्वस्या अमृतत्वेऽप्य् अतिमाधुर्यवती रासादिसम्बन्धिनीत्य् अर्थः । श्रद्धा अतिश्रद्धा । अभ्यधिका मत्सन्तोषविशेषं ज्ٌआत्वा मत्पूजातोऽपीत्य् अर्थः ।

अङ्गचेष्टा दन्तधावनादिदैहिकी क्रियापि मदर्थे मत्सेवार्थम् । वचसा अपभ्रंशवाक्येनापि गीतबन्धेन मद्गुणकथनम् । मदर्थे मदीययात्रोत्सवाद्यर्थे अर्थपरित्यागः श्रीगुरुवैष्णवादिसम्प्रदानकः । यद् वा, भजनविरोधिनोऽर्थस्योपेक्षा भोगस्य स्त्रीसम्भोगादेस् त्यागः सुखस्य पुत्रोपलालनादेर् दत्तं दानं हुतं, ब्राह्मणवैष्णवमुखे तिलाज्यनिक्षेपो वा ।

जप्तं सहस्रलक्षादिभगवन्नाममन्त्रजपः । एतत् त्रितयम् एव इष्टं भक्तानां यागः । मदर्थं मत्प्राप्त्यर्थं व्रतम् एकादश्युपवासादिकं यत् तद् एव भक्तानां तपः । अस्य निष्कामभक्तस्य कोऽन्योऽर्थोऽतोऽपरं किं फलम् अवशिष्टं भवति । किन्तु तद् एव पुनः पुनर् अमुत्र कथाश्रवणादिकम् एव फलम् । तेन ज्ٌआनिनो यथासाध्यप्राप्तौ सत्यां साधनस्य त्याग उक्तः । तथा भक्तस्य साध्यभक्तिप्राप्तौ सत्यां साधनभक्तेः श्रवणकीर्तनादिकाया नैव त्यागः । प्रत्युत प्रेमरसरूपायाः साध्यभक्तेर् अनुभावरूपा श्रवणकीर्तनादिभक्तिः पूर्वतोऽपि सहस्रगुणिता भवतीति ॥२०२४॥

+++

॥ ११.१९.२५ ॥

यद् आत्मन्य् अर्पितं चित्तं शान्तं सत्त्वोपबृंहितम् ।
धर्मं ज्ٌआनं स वैराग्यम् ऐश्वर्यं चाभिपद्यते ॥

श्रीधरः  किं बहुना, चित्तम् एवान्तर्बहिर्निष्ठम् अर्थानर्थयोः कारणम् इत्य् आहयद् आत्मनीति द्वाभ्याम् । यदा आत्मनि मयि ईश्वरे चित्तम् अर्पितं तदा पुमान् धर्मादीन् प्राप्नोत्य् एव ॥२५॥

क्रमसन्दर्भः  तस्य तटस्थलक्षणं दर्शयन् धर्मादयश् च तदनुगता भवन्तीत्य् आहयदेति । यस्यास्ति भक्तिर् भगवत्य् अकिञ्चना [भा.पु. ५.१८.१२] इत्य् आदेः ॥२५॥

विश्वनाथः  कोऽन्योऽर्थोऽस्यावशिष्यते ? इत्य् अपेक्षायां भगवदुक्तेर् इयम् उक्तलक्षणा केवला निर्गुणा भक्तिर् ज्ٌआनाङ्गत्वेन न व्याख्येया । ज्ٌआनाद्यङ्गभूता भक्तिस् त्व् इतोऽन्या सात्त्विकी वर्तत एव । तयैव सकामभक्तः स्वापेक्षितं धर्मज्ٌआनादिकं प्राप्नोतीत्य् एवेत्य् आहयद् इति । यत् शान्तं चित्तं आत्मनि परमात्मनि मयि अर्पितं सात्त्विक्या भक्त्या मद्विषयीकृतं भवति, तद्धर्मादियुक्तं भवतीत्य् अर्थः ॥२५॥

+++

॥ ११.१९.२६ ॥

यद् अर्पितं तद् विकल्पे इन्द्रियैः परिधावति ।
रजस्वलं चासन्निष्ठं चित्तं विद्धि विपर्ययम् ॥

श्रीधरः  एतद् एव व्यतिरेकेण द्रढयतियद् यदा तच् चित्तं विकल्पे देहगृहादाव् अर्पितं सत् विषयेषु परिधावति तद् आधिकं रजस्वलम् असन्निष्ठं च भवति । ततश् च विपर्ययम् अधर्मादिकं विद्धि ॥२६॥

क्रमसन्दर्भः  व्यतिरेकेण च लक्षयतियद् इति । यच्चित्तं विकल्पे देहगृहादाव् अर्पितं सत् परिधावति, तद् रजस्वलम् असन्निष्ठं च । चित्तं विपर्ययं विपरीतं मत्प्रेमरहितं विद्धीति ॥२६॥

विश्वनाथः  व्यतिरेकं दर्शयतियच् चित्तं विकल्पे देहगेहादाव् अर्पितं तत् रजस्वलम् सत् विषयान् परिधावति, असन्निष्ठं निषिद्धविषयासक्तं च भवति । तच् चित्तं विपर्ययं प्राप्तं विद्धि । अधर्मज्ٌआनम् अवैराग्यम् अनैश्वर्यं प्राप्नोतीत्य् अर्थः ॥२६॥

+++

॥ ११.१९.२७ ॥

धर्मो मद्भक्तिकृत् प्रोक्तो ज्ٌआनं चैकात्म्यदर्शनम् ।
गुणेष्व् असङ्गो वैराग्यम् ऐश्वर्यं चाणिमादयः ॥

मध्वः  एकः प्रधानम् उद्दिष्टो विष्णोः प्राधान्यदर्शनम् ।
ऐकात्म्यदर्शनं प्रोक्तं सर्वज्ٌआनोत्तमं च तत् ॥ इति त्रैकाल्ये ॥२७॥

श्रीधरः  स्वाभिप्रेतान् धर्मादीन् व्याचष्टेधर्मो मद्भक्तिकृत् । यतः स एव प्रोक्तः प्रकृष्ट उक्तः शास्त्रेषु ॥२७॥

क्रमसन्दर्भः  मद्भक्तिकृद् एव धर्मः प्रकर्षेणोक्तो, नान्यः । ततः स एव मुख्यवृत्त्या धर्मशब्देन वाच्य इत्य् अर्थः । एवम् एव भक्ताव् अपि धर्मशब्दः । एवं धर्मैर् इतीति भावः । ऐकात्म्यं सर्वेषां परमस्वरूपं मद्रूपेणैकरूपत्वम् । यद् वा, एक एव सर्वेषाम् आत्मा योऽहं स्वयं भगवन्, स एकात्मा स्वार्थे ष्यٌ तद्दर्शनम् एव ज्ٌआनं प्रोक्तम् इति पूर्ववत् ॥२७॥

विश्वनाथः  धर्मादीन् व्याचष्टे धर्म इति । मद्भक्तिकृत् मद्भक्तेः कृत् करणं यत्र वस्तुनि भवेत् स धर्मः ॥२७॥

+++

॥ ११.१९.२८ ॥

श्रीउद्धव उवाच
यमः कतिविधः प्रोक्तो नियमो वारिकर्षण ।
कः शमः को दमः कृष्ण का तितिक्षा धृतिः प्रभो ॥

श्रीधरः  धर्मादीनां महाजनप्रसिद्धानाम् अन्यथा व्यख्यातत्वाद् यमादिष्व् अपि सङ्ख्यातः स्वरूपतो वा किञ्चिद् वैलक्षण्य स्याद् इत्य् एवं सम्भावनया तद् विशेषं जिज्ٌआसुः पृच्छतियम इति पञ्चभिः ॥२८॥

क्रमसन्दर्भः  न व्याख्यातम्.

विश्वनाथः  धर्मादीनाम् अन्यतो विलक्षणं लक्षणं श्रुत्वा यमादीनां सङ्ख्यातः स्वरूपतश् च वैलक्षण्यं सम्भाव्यं पृच्छतियम इति पञ्चभिः ॥२८॥

+++

॥ ११.१९.२९ ॥

किं दानं किं तपः शौर्यं किं सत्यम् ऋतम् उच्यते ।
कस् त्यागः किं धनं चेष्टं को यज्ٌअः का च दक्षिणा ॥

श्रीधरः, विश्वनाथः  इष्टम् अभ्यर्हितं धनं च किम् ॥२९॥

क्रमसन्दर्भः  न व्याख्यातम्.

+++

॥ ११.१९.३०३१ ॥

पुंसः किं स्विद् बलं श्रीमान् भगो लाभश् च केशव ।
का विद्या ह्रीः परा का श्रीः किं सुखं दुःखम् एव च ॥
कः पण्डितः कश् च मूर्खः कः पन्था उत्पथश् च कः ।
कः स्वर्गो नरकः कः स्वित् को बन्धुर् उत किं गृहम् ॥

श्रीधरः  परेति विद्यादीनां विशेषणम् । श्रीर् मण्डनम् ॥३०३१॥

क्रमसन्दर्भः  न व्याख्यातम्.

विश्वनाथः  श्रीर् मण्डनम् ॥३०३१॥

+++

॥ ११.१९.३२ ॥

क आढ्यः को दरिद्रो वा कृपणः कः क ईश्वरः ।
एतान् प्रश्नान् मम ब्रूहि विपरीतांश् च सत्पते ॥

श्रीधरः  प्रश्नान् पृष्टान् अर्थान् । विपरीतान् अशमादीन् ॥३२॥

क्रमसन्दर्भः  न व्याख्यातम्.

विश्वनाथः  प्रश्नान् पृष्टान् अर्थान् । विपरीतांश् चेति पृष्टार्थानाम् एतेषाम् उक्त्यैव एतद्विपरीताः स्वत एवोक्ता मया ज्ٌआताश् च भविष्यन्तीति भावः ॥३२॥

+++

॥ ११.१९.३३ ॥

श्रीभगवान् उवाच
अहिंसा सत्यम् अस्तेयम् असङ्गो ह्रीर् असञ्चयः ।
आस्तिक्यं ब्रह्मचर्यं च मौनं स्थैर्यं क्षमाभयम् ॥

श्रीधरः  यमनियमान् आहअहिंसेति त्रिभिः । अस्तेयं मनसापि परस्वाग्रहणम् । आस्तिक्यं धर्मे विश्वासः ॥३३॥

क्रमसन्दर्भः  अहिंसेति त्रिकम् ॥३३॥

विश्वनाथः  यमनियमान् आहअहिंसेति द्वाभ्याम् ॥३३॥

+++

॥ ११.१९.३४ ॥

शौचं जपस् तपो होमः श्रद्धातिथ्यं मदर्चनम् ।
तीर्थाटनं परार्थेहा तुष्टिर् आचार्यसेवनम् ॥

श्रीधरः  शौचं बाह्यम् अभ्यन्तरं चेति द्वयम् । अतो द्वदश नियमाः । श्रद्ध धर्मादरः ॥३४॥

क्रमसन्दर्भः  न व्याख्यातम्.

विश्वनाथः  शौचं बाह्यम् आभ्यन्तरं चेति द्वयम् । अतो द्वदश नियमाः ॥३४॥

+++

॥ ११.१९.३५ ॥

एते यमाः सनियमा उभयोर् द्वादश स्मृताः ।
पुंसाम् उपासितास् तात यथाकामं दुहन्ति हि ॥

श्रीधरः  उभयोः श्लोकयोर् ये स्मृतास् ते यमा नियमाश् च । यद् वा, उभयोः प्रवृत्तनिवृत्तयोः मुमुक्षोर् यमा मुख्याः सकामस्य नियमा मुख्याः स्मृता इत्य् अर्थः । अत्र हेतुम् आहहि यस्माद् उपासिताः सेविताः सन्तः पुंसां प्रवृत्तानां निवृत्तानां च यथाकाणं कामानुसारेण मोक्षम् अभ्युदयं च दुहन्तीति ।

क्रमसन्दर्भः  उभयोर् इति यमे नियमे चेत्य् अर्थः ॥३५॥

विश्वनाथः  उभयोः श्लोकयोर् ये स्थिता ते यमा नियमाश् च । यथा यथावद् एव कामं पूरयन्तीति यमनियमौ तन्मते, अन्यमते च तुल्यसाख्याकौ तुल्यलक्षणौ च । अनयोर् अपि भगवन्मते वैलक्षण्यं सम्भवेद् इत्य् आशङ्क्यानिवृत्त्यर्थम् एवैतत्प्रश्नोत्तरे ज्ٌएये ॥३५॥

+++

॥ ११.१९.३६ ॥

शमो मन्निष्ठता बुद्धेर् दम इन्द्रियसंयमः ।
तितिक्षा दुःखसम्मर्षो जिह्वोपस्थजयो धृतिः ॥

श्रीधरः  मुमुक्षोर् उपादेयान् शमादीन् हेयांश् च दुःखादीन् महाजनप्रसिद्धेभ्यो विलक्षणान् आहशम इत्यादिन यावत् समाप्ति । एतेनैव तद् विपरीता अशमादयोऽप्य् उन्नेयाः । शमो मन्निष्ठता बुद्धेः, न तु शान्तिमात्रम् । दम इन्द्रियसंयमः, न चौरादिदमनम् । तितिक्षा विहितदुःखस्य सम्मर्षः सहनं, न भारादेः । जिह्वोपस्थयोर् जयो वेगधारणं धृतिः, न त्व् अनुद्वेगमात्रम् ॥३६॥

क्रमसन्दर्भः  अन्तःकरणस्य स्वनिष्ठत्वम् एव शमम् उक्त्वा, अन्तःकरणाधीनाम् इन्द्रियादीनां च स्वस्वसम्बन्धेनैव यमादिकं मेने ॥३६॥

विश्वनाथः  साधकाणां उपादेयान् शमादीन् आचार्यान्तरवैलक्षण्येन लक्षयतिशम इत्य् आदिना यावदध्यायपरिसमाप्तिः । बुद्धेर् मन्निष्ठता शमः इति मन्निष्ठताबुद्धित्वं विना केवला शान्तिर् विगीतैव । इन्द्रियसंयम इति स्वेन्द्रियदमनं विना स्वशिष्यादिदमनं हास्यास्पदम् एव । दुःखसम्मर्ष इति परावमाननोत्थस्य दुःखस्य शास्त्रविहितस्य दुःखस्य वा सहनं तितिक्षा । तेन विना तु स्वेच्छयैव शीतोष्णादिदुःखसहनं मौढ्यम् एव । जिह्वोपस्थजयं विना अन्यत्र धीरता व्यर्थैव ॥३६॥

+++

॥ ११.१९.३७ ॥

दण्डन्यासः परं दानं कामत्यागस् तपः स्मृतम् ।
स्वभावविजयः शौर्यं सत्यं च समदर्शनम् ॥

श्रीधरः  दण्डो भूतद्रोहस् तस्य त्यागो दानं, न धनार्पणम् । कामत्यागो भोगोपेक्षा तपः, न कृच्छ्रादि । स्वभावो वासना तस्य विजयः प्रतिबन्धः शौर्यं, न विक्रान्तिः । समं ब्रह्म तस्य दर्शनम् आलोचनं सत्यविषयत्वात् सत्यं, न यथार्हभाषणामात्रम् ॥३७॥

क्रमसन्दर्भः  समदर्शनं नारायणपराः सर्वे [भा.पु. ६.१७.२८] इत्य् आदि रीत्या ॥३७॥

विश्वनाथः  दण्डन्यासो भूतमात्रस्यैव द्रोहत्यागो दानं, न धनार्पणमात्रं तु किम् अपि । भोगोपेक्षा एकादशीकार्त्तिकव्रतादौ या विहिता सैव तपः, न तु कृच्छ्रादि । स्वभावः स्वीयपाण्डित्यादिप्रख्यापनं तस्य स्वाभाविकयोः कामक्रोधाद्योश् च राजसतामसयोर् भावयोश् च विजयः प्रतिबन्धः शौर्यं, न तु विक्रमः । सत्यं समदर्शनम् ईर्ष्यासूयादिवैषम्यपरित्यागेन सर्वत्र स्वसमदुःखालोचनं,

आत्मौपम्येन सर्वत्र समं पश्यति योऽर्जुन ।
सुखं वा यदि वा दुःखं स योगी परमो मतः ॥ [गीता ६.३२]

इति श्रीगीतोक्तेः । न तु यथार्थभाषणमात्रम् ॥३७॥

+++

॥ ११.१९.३८ ॥

अन्यच् च सुनृता वाणी कविभिः परिकीर्तिता ।
कर्मस्व् असङ्गमः शौचं त्यागः सन्न्यास उच्यते ॥

श्रीधरः  अन्यच् च, ऋतं सूनृता सत्या प्रिया च वाक् । एवं च ऋतसत्ययोः स्फुट एव विवेकः । क्रमप्राप्तं त्यागः व्याख्यातुम् आदौ ततोऽर्थभेदेन शौचं व्याचष्टे, तस्यापि मलत्यागरूपत्वे त्यागाभेदप्रतीतेः । कर्मस्वसङ्गमोऽनासक्तिः शौचं, त्यागस् तु सन्न्यास इति तयोर् भेद इत्य् अर्थः ॥३८॥

क्रमसन्दर्भः  न व्याख्यातम्.

विश्वनाथः  सूनृता वाणी सत्या प्रिया च वाणी सैव, न तु यथार्थभाषणमात्रम् । तथात्वे दोषवतां दोषकीर्तनम् अपि प्रसज्जेत् । तस्मिंश् च सति निन्दा स्यात् । सा च सतां श्रोत्ṝणाम् अप्रियेति तस्याः सूनृतवाणीत्वाभावः स्यात् । ऋतं यथार्थभाषणम् इत्य् अनयोर् लक्षणं चक्रुः । कर्मसु अनासक्तिः शौचं, न तु केवलं शुचित्वम् एवेति पूर्वम् अपृष्टस्य त्रेतायुगधर्मस्य शौचस्य लक्षणम् इदम् । अनापृष्टम् अपि ब्रूयुर् गुरवो दीनवत्सलाः इति न्यायात् । एवं भगो म ऐश्वरो भावः [भा.पु. ११.१९.४०] इत्य् अत्रापि ज्ٌएयम् । त्यागः सन्न्यासः कलत्रपुत्रादिममतात्यागः, न तु भोगत्याग एव त्यागः ॥३८॥

+++

॥ ११.१९.३९ ॥

धर्म इष्टं धनं न्ṝणां यज्ٌओऽहं भगवत्तमः ।
दक्षिणा ज्ٌआनसन्देशः प्राणायामः परं बलम् ॥

श्रीधरः  न्ṝणाम् इष्टं धनं धर्मः, न पश्वादिसाधारणम् । भगवत्तमः परमेश्वरोऽहम् एव यज्ٌअः, मद्बुद्ध्या यज्ٌओऽनुष्ठेयः, न क्रियाबुद्ध्येत्य् अर्थः । यज्ٌआर्थं दानं दक्षिणा, सा च ज्ٌआनोपदेशः, न हिरण्यादिदानम् । तेन हि यज्ٌअरूपो विष्णुः प्राप्यते । दुर्दमदमनं बलम्, तच् च मनोदमनहेतुत्वात् प्राणायाम् इति ॥३९॥

क्रमसन्दर्भः  दक्षिणा ज्ٌआनसन्देश इत्य् अस्य टीकायांसा च ज्ٌआनोपदेश इति ज्ٌआनस्योपदेशो यस्मात् स  ज्ٌआनोपदेशप्राप्तिहेतुर् आचार्ये भक्तिविशेष इत्य् एवार्थः । न हि यजमानो ज्ٌआनोपदेशं करोति, यथा हिरण्यादिदक्षिणाम् इति । यद् वा, भगवत्तमः स्वयं भगवद्रूपः श्रीकृष्णाख्योऽहम् एव यज्ٌअः, मज्ज्ٌआनेनैव यज्ٌअफलप्राप्तेः ।

सर्वे वेदाः सर्वविद्याः सशास्त्राः
सर्वे यज्ٌआः सर्व ईज्यश् च कृष्णः ।
विदुः कृष्णं ब्राह्मणास् तत्त्वतो ये
तेषां राजन् सर्वयज्ٌआः समाप्ताः ॥ इति महाभारतोक्तेः ।

तस्मिम्श् च ज्ٌआने यः सन्देशः संवादः आचार्यानुकूलं वचः, तदाज्ٌआनुष्ठानं वा स एव दक्षिणा, तत्सन्तोषकरत्वात्, ज्ٌआनपर्यायकत्वाच् च ॥३९॥

विश्वनाथः  धर्म एव इष्टं धनं, न गवाश्वादिः । अहं भगवत्तमो वसुदेवनन्दन एव यज्ٌअः, मज्जन्ममात्राद्युत्सव एव यज्ٌअबुद्ध्या अनुष्ठेय इत्य् अर्थः, न तु नश्वरफलोऽश्वमेधादिः । ज्ٌआनस्य उत्सवान्ते मत्कीर्तनादिरसानुभवस्य सन्देशः स्वेष्टमित्रेषु ज्ٌआपनैव दक्षिणा, न तु धनरत्नाद्यर्पणम् । दुर्दमदमनं बलं, तच् च मनोदमनहेतुत्वात् प्राणायामः ॥३९॥

+++

॥ ११.१९.४० ॥

भगो म ऐश्वरो भावो लाभो मद्भक्तिर् उत्तमः ।
विद्यात्मनि भिदाबाधो जुगुप्सा ह्रीर् अकर्मसु ॥

श्रीधरः  लाभं व्यशिख्यासुः प्रथमं भगं ततो भेदेन व्याचष्टे । लोके तयोर् अभेदप्रसिद्धेः । भगो भाग्यं । तच् च मे ऐश्वरो भावो मदीयम् ऐश्वर्यादिषाड्गुण्यम् इत्य् अर्थः । उत्तमो लाभस् तु मद्भक्तिः, न पुत्रादिः । विद्या चात्मनि प्रतीतस्य भेदस्य बाधः, न ज्ٌआनमात्रम् । अकर्मसु जुगुप्सा हेयत्वदर्शनं ह्रीः, न लज्जामात्रम् ॥४०॥

क्रमसन्दर्भः  भिदा मर्त्योऽहं देवोऽहं बालोऽहं युवाहम् इत्य् आदि बुद्धिस् तस्या बाधः ॥४०॥

विश्वनाथः  दया लोकप्रसिद्धैवेति न सा लक्षिता । मम ऐश्वरो भावो ममैव ईश्वरत्वं भगः, न तु जीवाणां ब्रह्मेन्द्रादीनां ईश्वरत्वम् इत्य् अर्थः ।  मद्भक्तिलाभ एव लाभो, न तु पुत्रादिलाभः । आत्मनि जीवात्मनि अविद्याकृता भिदा अनात्मत्वं तस्या बाध एव विद्या । यद् उक्तम्त्रिगुणमयः पुमान् इति भिदा यद् अबोधकृता [भा.पु. १०.८७.२५] इति न त्व् अधीता व्याकरणाद्या । अकर्मसु पापेषु जुगुप्सा लोकनिन्दोत्थैव तत्राप्रवृत्तिहेतुह्रीः, न तु लज्जामात्रम् ॥४०॥

+++

॥ ११.१९.४१ ॥

श्रीर् गुणा नैरपेक्ष्याद्याः सुखं दुःखसुखात्ययः ।
दुःखं कामसुखापेक्षा पण्डितो बन्धमोक्षवित् ॥

श्रीधरः  गुणा एव श्रीर् मण्डनं, न किरीटादि । दुःखसुखयोर् अत्ययोऽतिक्रमोऽननुसन्धानं सुखं, न भोगः । विषयभोगापेक्षैव दुःखं, नाग्निदाहादि । बन्धान् मोक्षं द्वयं वा यो वेत्ति स पण्डितः, न विद्वन्मात्रम् ॥४१॥

क्रमसन्दर्भः  न व्याख्यातम्.

विश्वनाथः  गुणा एव श्रीर् मण्डनं, न किरीटादि । दुःखसुखयोर् अत्ययोऽतिक्रमोऽननुसन्धानम् एव सुखं, न विषयभोगः । विषयभोगापेक्षैव दुःखं, नाग्निदाहादि । बन्धान् मोक्षं च यो वेत्ति स एव पण्डितः, न शास्त्रव्याख्यातैव ॥४१॥

+++

॥ ११.१९.४२ ॥

मूर्खो देहाद्यहम्बुद्धिः पन्था मन्निगमः स्मृतः ।
उत्पथश् चित्तविक्षेपः स्वर्गः सत्त्वगुणोदयः ॥

श्रीधरः  अहम्बुद्धिर् इत्य् उपलक्षणम् । देहगेहादिष्व् अहम्ममेत्य् अभिमानवान् मूर्ख इत्य् अर्थः । मन्निगमो मां नितरां गमयति प्रापयति यो निवृत्तिमार्गः स तु पन्थाः सन्मार्गः, न कण्टकादिशून्यः । चित्तविक्षेपः प्रवृत्तिमार्गः स उत्पथः कुमार्गः, न तु चौराद्याकुलः । सत्त्वगुणस्योदय उद्रेकः स्वर्गः, नेन्द्रादिलोकः ॥४२॥

क्रमसन्दर्भः  न व्याख्यातम्.

विश्वनाथः  मन्निगमो मां नितरां गमयति प्रापयतीति स भक्तिज्ٌआनयोगः, न तु कण्टकादिशून्यो मार्गः । चित्तविक्षेपः प्रवृत्तिमार्गः । सत्त्वगुणस्योदय उद्रेकः स्वर्गः, नेन्द्रादिलोकः ॥४२॥

+++

॥ ११.१९.४३ ॥

नरकस् तमौन्नाहो बन्धुर् गुरुर् अहं सखे ।
गृहं शरीरं मानुष्यं गुणाढ्यो ह्य् आढ्य उच्यते ॥

श्रीधरः  तमस उन्नाह उद्रेकः स नरकः, न तामिस्रादिः । गुरुर् एव बन्धुः, न भ्रात्रादिः; स चाहम् एव यथाहं जगद्गुरुः

एक एव परो बन्धुर् विषमे समुपस्थिते ।
गुरुः सकलधर्मात्मा यत्राकिञ्चनगो हरिः ॥ इति ।

ससाधनं भोगायतनं गृहं तच् च मानुष्यं मानुषरूपं शरीरम् एव, न हर्म्यादि । गुणैः सम्पन्न आढ्य उच्यते, न धनी ॥४३॥

क्रमसन्दर्भः  न व्याख्यातम्.

विश्वनाथः  तमस उन्नाह उद्रेको नरकः । गुरुर् एव बन्धुः, न भ्रात्रादिः । स चाहम् एव ॥४३॥

+++

॥ ११.१९.४४ ॥

दरिद्रो यस् त्व् असन्तुष्टः कृपणो योऽजितेन्द्रियः ।
गुणेष्व् असक्तधीर् ईशो गुणसङ्गो विपर्ययः ॥

मध्वः  विषये दोषबुद्धिः सन्न् इन्द्रियाणां वशे स्थितः ।
कृपणः स तु सम्प्रोक्तो गुणबुद्धिविपर्ययः ॥ इति विवेके ।

पुरुषार्थमतिर् यस्य विसायेष्व् एव देहिनः ।
विपरीतः स विज्ٌएयः स्वात्मनो विपरीततः ॥ इति निवृत्ते ।

वित्ता सन्तोषमात्राद् दरिद्रः । सर्वविषयसङ्गी विपरीतः ॥४४॥

श्रीधरः  असन्तुष्टो यः स दरिद्रः, न निःस्वः । योऽजितेन्द्रियः स कृपणः शोच्यः, न दीनः । विषयेष्व् अनासक्तधीर्यः स ईशः स्वतन्त्रः, न राजादिः । गुणसङ्गो गुणेषु सङ्गो यस्य स विपर्ययोऽनीशः । एतच् च शमादिविपर्ययोपलक्षणार्थम् ॥४४॥

क्रमसन्दर्भः  न व्याख्यातम्.

विश्वनाथः  गुणसङ्गः गुणासङ्ग्य् एवानीशः ॥४४॥

+++

॥ ११.१९.४५ ॥

एत उद्धव ते प्रश्नाः सर्वे साधु निरूपिताः ।
किं वर्णितेन बहुना लक्षणं गुणदोषयोः ।
गुणदोषदृशिर् दोषो गुणस् तूभयवर्जितः ॥

श्रीधरः  उपसंहरतिएत इति । साधु मोक्षोपयोगितया । एतच् च सर्वं गुणदोषयोर् विवेकायोद्धवेन पृष्टम्, इति तयोः सङ्क्षेपतो लक्षणम् आहकिं बहुना, वर्णितेन गुणदोषयोर् लक्षणम् एतावद् एव । तद् आहगुणदोषयोर् दृशिर् दर्शनं दोषः, गुणस् तु तद् उभयदर्शनविवर्जितः स्वभाव इति ॥४५॥

क्रमसन्दर्भः  एवं त्वत्प्रश्नम् अनुसृत्यैव प्रपञ्चितं तद् एतच् च मम प्रायो नातिस्वहृद्यम् इति व्यٌजयन् परमस्वहृद्यं पूर्वोक्तं यमादिफलभूतं गुणं लक्षयन् व्यतिरेकज्ٌआनाय दोषम् अपि  लक्षयतिकिम् इति । बहुना व्यवहारमयत्वाद् असारप्रचुरेण परमार्थप्रचुरमयत्वान् मुख्यम् एकम् एव गुणदोषयोर् लक्षणम् इत्य् अर्थः । तद् आहगुणेति । गुणो विहितत्वं दोषो निषिद्धत्वं तत् तयोर् दृशिर् विवेको दोषः किन्तूभयवर्जितो यः स्वभावविशेषः स गुणः तत्तद्दृष्टिम् अतिक्रम्य स्वभावत एव परमश्रेयसी प्रवृत्तिगुण इत्य् अर्थः । एतद् अपेक्षयोभयोर् अप्य् अपकृष्टत्वात् ॥४५॥

विश्वनाथः  साधु मोक्षोपयोगितया । एतच् च सर्वं त्वया गुणदोषयोर् विवेकायैवाहं पृष्टस् तस्मात् तयोः सङ्क्षेपतो लक्षणं ब्रवीमि शृण्व् इत्य् आहकिम् इति । गुणदोषयोर् लक्षणम् एतावद् एवेत्य् आहगुणदोषयोर् दृशिर् दर्शनं दोषः । गुणस् तु तदुभयदर्शनरहितस्वभाव इति । अस्यार्थःउत्तराध्यायान्ते स्पष्टीभविष्यति ॥४५॥

+++

इति सारार्थदर्शिन्यां हर्षिण्यां भक्तचेतसाम् ।
एकादशे एकोनविंशः सङ्गतः सङ्गतः सताम् ॥*॥

 +++

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां एकादशस्कन्धे
श्रीभगवदुद्धवसंवादे
श्रेयोभेदनिर्णयः
ऊनविंशोऽध्यायः ।
॥ ११.१९ ॥
(११.२०)
विंशोऽध्यायः
भगवदुद्धवसंवादे योगत्रयम्

॥ ११.२०.१२ ॥

श्रीउद्धव उवाच
विधिश् च प्रतिषेधश् च निगमो हीश्वरस्य ते ।
अवेक्षतेऽरविन्दाक्ष गुणं दोषं च कर्मणाम् ॥
वर्णाश्रमविकल्पं च प्रतिलोमानुलोमजम् ।
द्रव्यदेशवयःकालान् स्वर्गं नरकम् एव च ॥

श्रीधरः
विंशे योगत्रयं प्रोक्तं भक्तिज्ٌआनक्रियात्मकम् ।
गुणदोषव्यवस्थार्थम् अधिकारिविभागतः ॥

गुणदोषदृशिर् दोषो गुणस् तूभयवर्जितः [भा.पु. ११.१९.४५] इत्य् उक्तं तद् आक्षिपति, विधिश् चेति पञ्चभिः । विधिश् च प्रतिषेधश् चेश्वरस्य तव निगम आज्ٌआरूपो वेदः । स च विधेयानां प्रतिषेध्यानां च कर्मणां गुणं दोषं च पुण्यपाषफलरूपम् अवेक्षते ॥१॥

उत्तमाधमभावेन तद् अधिकारिणां वर्णानाम् आश्रमाणां विकल्पं भेदं च गुणदोषरूपम् अवेक्षते । प्रतिलोमानुलोमजं च गुणं दोषं च तथैवावेक्षते । प्रतिलोमजा उत्तमवर्णासु स्त्रीषु हीनवर्णेभ्यः पुरुषेभ्यो जाताः सूतवैदेहकादयः । अनुलोमजास् तूत्तमवर्णेभ्यः पुरुषेभ्यो हीनवर्णासु स्त्रीषु जाता मूर्धावसिक्ताम्बष्ठादयस् तेषां च, असत् सन्तस् तु विज्ٌएयाः प्रतिलोमानुलोमजाः इति गुणदोषौ द्रव्यादीन् कर्मार्हतानर्हताभ्याम् । स्वर्गं नरकं च तत् फलतया गुणदोषरूपम् एवावेक्षते । एतच् चोत्तराध्याये प्रपञ्चयिष्यते ॥१॥

क्रमसन्दर्भः  तदभिप्रायम् अबुद्ध्वैव निगदश्रवणाय पृच्छति । विधिश् चेति युग्मकम् अत्र गुणं दोषं चेति टीकायां गुणं पुण्यं दोषं पापं च क्रमेण गुणदोषरूपम् अवेक्षते इत्य् एव वाच्यं गुणदोषं चेति समस्तपाठे तस्य पुण्यपापरूपं गुणदोषम् अवेक्षत इत्य् अर्थः । किं त्व् अस्मिन् पाठे चशब्दस् त्व् अनर्थकः ॥१॥

विश्वनाथः
ज्ٌआनं कर्म च भक्तिश् च विंशे स्धु निरूप्यते ।
तत्र तत्राधिकारी च गुणदोषव्यवस्थया ॥

गुणदोषदृशिर् दोषो गुणस् तूभयवर्जितः इति यद् उक्तं तस्य भगवदभिप्रेतम् अर्थं सहसा जानन्न् अपि तन्मुखेनैव तस्य विवरणं नानार्थविशेषसहितं श्रोतुकामस् तत्र विप्रतिपद्यमान इवाहविधिश् चेति पञ्चभिः । विधिश् च प्रतिषेधश् च ईश्वरस्य तव निगमः आज्ٌआरूपो वेद एव तत्र विधिर् विधेयानां कर्मणां गुणम् अवेक्षते । प्रतिषेधः प्रतिषेध्यानां कर्मणां दोषम् अवेक्षते प्रतिपादयतीत्य् अर्थः । विधिनिषेधाभ्याम् एव गुणदोषौ पुण्यपापे स्वर्गनरकौ भवत इति यावत् । तथा वर्णानाम् आश्रमाणां च विकल्पं भेदं च तद्गतं गुणं दोषं चावेक्षते । प्रतिलोमानुलोमजं तद्गतं च गुणदोषं प्रतिलोमजा उत्तमवर्णासु स्त्रीषु हीनवर्णेभ्यः पुरुषेभ्यो जाताः सुतवैदेहकादयः । अनुलोमजास्तु उत्तमवर्णेभ्यो हीनवर्णासु जाताः अम्बष्ठकरणादयः । द्रव्यादिगतांश् च गुणदोषान् स्वर्गनरकरूपं दोषं च ॥१२॥

 +++

॥ ११.२०.३ ॥

गुणदोषभिदादृष्टिम् अन्तरेण वचस् तव ।
निःश्रेयसं कथं न्ṝणां निषेधविद्धिलक्षणम् ॥

श्रीधरः  तथापि प्रस्तुते किम् आयातम् अत आहगुणदोषेति । गुणदोषदृशिर् दोष इति निराकृतत्वाद् गुणदोषभिदादृष्टिम् अन्तरेण तां विना निषेधविधिलक्षणं कर्मकाण्डगतं तव वचः कथम् । तच् च वचोन्तरेण नृणां निःश्रेयसं कथं स्यात् तत्रापि श्रोतव्यो मन्तव्यः इति साधनविधेः, नानुध्यायेद् बहून् शब्दान् वाचो विग्लापनं हि तत् इत्य् आदि निषेधस्य चावश्यकत्वाद् इति भावः ।

यद् वा, गुणदोषभिदादृष्टिरूपं निषेधविधिलक्षणं तव वचो विनेति सामानाधिकरण्यम् एवास्तु । यद् वा, गुणदोषभिदादृष्टिम् अन्तरेण निषेधविधिलक्षणम् अपि वचः कथं नु तत्त्वम् अस्यादिवाक्यवन् निःश्रेयसपरं स्यात् । सर्वस्य वेदस्य तत् परत्वाङ्गीकाराद् इत्य् अर्थः ॥३॥

क्रमसन्दर्भः  गुणदोषभिदेति तैः । तत्र निःश्रेयसं मोक्षः तथा वाक्यभेदम् आशङ्क्याहयद् वेति । अन्तरेणेत्य् अस्यैव योजनया विनेति व्याख्यातम् । तां तच् च विना निःश्रेयसं कथं स्यात् ? इत्य् अर्थः । अत एव प्रतिपाद्यत्वात् सामानाधिकरण्येन, न तु वैयधिकरण्येन, तच् च वच इत्य् आदिकं पुनर् आवर्त्यते इत्य् एकारार्थः । निःश्रेयसं कथं स्यात् ? इति तु पूर्ववद् एव योज्यम् । सर्वस्य वेदस्येति अन्तःकरणशुद्ध्यादिविधिनिषेधलक्षणस्यापि ज्ٌआनद्वारेत्य् आदिर् इति भावः ॥३॥

विश्वनाथः तथापि प्रस्तुते किम् आयातम् अत आहगुणेति । निषेधविधिलक्षणं वचस् तव वेदरूपं वाक्यं गुणदोषभिदादृष्टिम् अन्तरेण अयं विहितत्वाद् गुणः अयं निषिद्धत्वाद् दोष इति या भेददृष्टिस् तां विना कथं निःश्रेयसं निःश्रेयसकरं स्यात् ॥३॥

 +++

॥ ११.२०.४ ॥

पितृदेवमनुष्याणां वेदश् चक्षुस् तवेश्वर ।
श्रेयस् त्व् अनुपलब्धेऽर्थे साध्यसाधनयोर् अपि ॥

श्रीधरः  ननु पितरो देवाश् च सर्वज्ٌआः प्रत्यक्षतो दृष्ट्वा मनुष्येभ्यः कथयिष्यन्ति न, इत्य् आहपित्रादीनां सर्वेषां तव त्वद्वाक्यरूपो वेद एव तु श्रेयः श्रेष्ठं चक्षुः प्रमापकम् । क्व ? अनुपलब्धेऽर्थे मोक्षे स्वर्गादौ च, तथा साध्यसाधनयोर् इदम् अस्य साध्यम्, इदम् अस्य साधनम् इत्य् अत्रापि । तद् एवं गुणदोषदृष्ट्यभावे निःश्रेयसं न घटेत ॥४॥

क्रमसन्दर्भः  अनुपलब्धे ‘र्थे भगवत्स्वरूपविग्रहवैभवादौ ॥४॥

विश्वनाथः न केवलं मनुष्याणाम् एव वेदो निःश्रेयसकरोऽपि तु देवपित्रादीनाम् अपीत्य् आहपितृदेवेति । तव वेद एव श्रेयः श्रेष्ठं चक्षुर् ज्ٌआनहेतुः । क्व ? अनुपलब्धेऽर्थे मोक्षे स्वर्गादौ च तथा साध्यसाधनयोर् इदम् अस्य साधनम् इत्य् अत्रापि ॥४ ॥

 +++

॥ ११.२०.५ ॥

गुणदोषभिदादृष्टिर् निगमात् ते न हि स्वतः ।
निगमेनापवादश् च भिदाया इति ह भ्रमः ॥

मध्वः स्वतः सर्वगुणात्मा तु विष्णुर् एकः सनातनः ।
अन्यत् सर्वं तत्प्रियत्वाद् गुणो दोषस् तथाप्रियम् ॥
एवं ज्ٌआनवतां दृष्टिर् अज्ٌअस् तन् नावगच्छति ।
कालदेशविशेषेषु प्रीतिभेदम् अपेक्ष्य तु ॥
अविज्ٌआतवतस् तस्य मर्यादा वेदतः कृता ।
गुणदोषभिदा नास्ति भगवत्प्रियम् अन्तरा ॥
गुणदोषदृशोर् दोषो ह्य् अन्यत्र भगवत्प्रियात् ।
गुण यद्दोषताम् ईयुर् दोषाश् च गुणतां क्वचित् ॥
अतो दोषो न दोषः स्याद् अगुणोऽपि गुणो भवेत् ।
भगवत्प्रीतिविज्ٌआनाद् गुणदोषभिदां यदि ॥
पश्येत् तत्तद्गुणायैव विपर्यासं न कारयेत् ।
गुणदोषभिदा क्वापि स्वातन्त्र्येण न हि क्वचित् ॥ इति ब्रह्ममये ।

स्वतस् तु गुणदोषत्वदृशोर् भेदेन वस्तुना ।
दोषोऽथ गुण एव स्याद् भगवत्प्रीतितो गुणः ॥
दोषस् तु तद्वैपरीत्यादि इति दृष्ट्या भवेद् गुणः ।
कालदेशविशेषेण प्रीत्यज्ٌआनाज् जगत्स्थितेः ।
मर्यादा गुणदोषाणां कृता वेदेषु सर्वदा ॥ इति परायणे ।

श्रीधरः  किं च, शास्त्रेणैव विहितां भेददृष्टिं तस्मिन्न् एव विषये शास्त्रं कथं निवर्तयेत् ? इत्य् आहते निगमात् त्वदाज्ٌआरूपाद् वेदाद् एव, न हि स्वतः । यस्माद् अर्थप्राप्तत्वेन निवर्तेत । ह स्फुटम् । भ्रमो भवति तं निवर्तयेति शेषः ॥५॥

क्रमसन्दर्भः  गुणदोषेति । तैः तत्र तस्मिन्न् इति पूर्वोक्तपुण्यपापाव् इत्य् अर्थः । यस्माद् इति यदि स्वतः स्यात् तदा तर्केणापि निवर्तेत, न तु तथा वेदेनैव जातत्वात् तदर्थप्राप्तत्वेनैव निवर्तेत । तद् एवं ह स्फुटं यो ‘यं भ्रमो भवति, स यस्मात् तदर्थप्राप्तत्वेनैव निवर्तेत, तस्माद् वेदवाचा त्वम् एव तं भ्रमं निवर्तयेत्य् अर्थः ॥५॥

विश्वनाथः परस् त्व् इदानीम् उभयसङ्कटम् उपस्थितम् इत्य् आह गुणेति । निगमात् त्वदाज्ٌआरूपाद् वेदाद् एव विधिनिषेधात्मकाद् गुणदोषभेददृष्टिर् विहिताभूत् । निगमेनाद्यतन्या त्वदाज्ٌअया भिदाया गुणदोषभेददृष्टेर् अपवादश् चेत्य् अस्पष्टम् अभिप्रायनिश्चयासामर्थ्यान् मे भ्रमोऽभूत् तं त्वम् एव निवर्तयेति भावः ॥५ ॥

 +++

॥ ११.२०.६ ॥

श्रीभगवान् उवाच
योगास् त्रयो मया प्रोक्ता न्ṝणां श्रेयोविधित्सया ।
ज्ٌआनं कर्म च भक्तिश् च नोपायोऽन्योऽस्ति कुत्रचित् ॥

श्रीधरः  विषयाभेदेऽप्य् अधिकारिभेदेनाविरोधं वक्तुं प्रथमं योगत्रयम् आहयोगा इति । योगा उपाया ब्रह्मकर्मदेवताकाण्डैः प्रोक्ताः । कर्म च निष्कामम् । श्रेयोविधित्सया मोक्षसाधनेच्छया । अन्य उपायो नास्तीति काम्यकर्मादिकं व्यावर्तयति । तथा चोत्तराध्याये स्फुटीकरिष्यति य एतान् [भा.पु. ११.२१.१] इत्य् आदिना ॥६॥

क्रमसन्दर्भः  टीकायांविषयाभेदेऽपि पूर्वोक्तपुण्यपापादिरूपाणाम् अभेदेऽपीत्य् अर्थः । अधिकारिभेदेन इति कर्मादिसाधकान् प्रति बहवो गुणदोषा वर्णिताः । परमसिद्धान् प्रति गुणदोषदृशिर् दोषः [भा.पु. ११.१९.४५] इत्य् अनेनैक एवेति भावः ॥

यद् वा, अकिञ्चनाख्याया एव भक्तेः सर्वोर्ध्वभूमिकावस्थितत्वम् अधिकारिविशेषनिष्ठत्वं च दर्शयितुं प्रक्रियान्तरम् । तत्र परतत्त्वस्य वैमुख्यपरिहाराय यथाकथञ्चित् साम्मुख्यमात्रं कर्तव्यत्वेन लभ्यते । तच् च त्रिधा(१) निर्विशेषरूपस्य तदीयब्रह्माख्याविर्भावस्य ज्ٌआनरूपं, (२) सविशेषरूपस्य च तदीयभगवदाख्याविर्भावस्य भक्तिरूपम् इति द्वयं । (३) तृतीयं च तस्य द्वयस्यैव द्वारं कर्मार्पणरूपम् इति । तद् एतत् त्रयं पुरुषयोग्यताभेदेन व्यवस्थापयितुं लोके सामान्यतो ज्ٌआनकर्मभक्तीनाम् एवोपायत्वं नान्येषाम् इत्य् अनुवदतियोगास् त्रय इति । योगा उपायाः मया शास्त्रयोनिना श्रेयांसि मुक्तित्रिवर्गप्रेमाणि अनेन भक्तेः कर्मत्वं व्यावृत्तम् ॥६॥ (भक्तिसन्दर्भः १७०)

विश्वनाथः अधिकारिभेदेनावस्थाभेदेन च गुणदोषभेददृष्टेर् विहितत्वं निषिद्धत्वं च यथायोगं भवेद् इति । तज् ज्ٌआपयितुम् आहयोगा उपाया ब्रह्मकर्मदेवताकाण्डैः प्रोक्ताः । श्रेयांसि मोक्षत्रिवर्गप्रेमाणि तेषां विधित्सयेति मे सर्वत्र कृपयैवेति भावः । नान्य एतत्त्रितयं विना अन्यस् तपोयोगादिकः, तपोऽष्टाङ्गयोगादेर् यथासम्भवं ज्ٌआनभक्त्योर् एवान्तर्भावदर्शनाद् इति भावः । त्रय इत्य् अनेन कर्मिभिः कर्मण एव, ज्ٌआनिभिर् ज्ٌआनस्यैवोच्यमानं, शुद्धभक्तित्वं पराहतम् ॥६॥

 +++

॥ ११.२०.७ ॥

निर्विण्णानां ज्ٌआनयोगो न्यासिनाम् इह कर्मसु ।
तेष्व् अनिर्विण्णचित्तानां कर्मयोगस् तु कामिनाम् ॥

श्रीधरः  तेष्व् अधिकारिभेदम् आहनिर्विण्णानाम् इति द्वाभ्याम् । इह एषां मध्ये कर्मसु निर्विण्णानां दुःखबुद्ध्या तत् फलेषु विरक्तानाम् अत एव तत् साधनभूतकर्मन्यासिरां ज्ٌआनयोगः सिद्धिद इत्य् उत्तरेणान्वयः । अनिर्विण्णचित्तानां दुःखबुद्धिशून्यानाम् । अतः कामिनां तत् फलेष्व् अविरक्तानाम् इत्य् अर्थः ॥७॥

क्रमसन्दर्भः  तेष्व् अधिकारिहेतून् आह द्वाभ्याम्निर्विण्णानाम् इति । इहैषां मध्ये निर्विण्णानाम् ऐहिकपारलौकिकविषयप्रतिष्ठासुखेषु विरक्तानाम्, अत एव तत्साधनभूतेषु लौकिकवैदिककर्मसु न्यासिनां, तानि त्यक्तवताम् इत्य् अर्थः । पदद्वयेन दृढजातमुमुक्षूणाम् इत्य् अभिप्रेतम् । तेषां ज्ٌआनयोगः सिद्धिदः । कामिनां तत्तत्सुखेषु रागिणाम् अत एव तेषु कर्मसु अनिर्विण्णचित्तानां तानि त्यक्तुम् असमर्थानां कर्मयोगः सिद्धिदस्, तत्सङ्कल्पानुरूपफलदः ॥७॥ (भक्तिसन्दर्भः १७१)

विश्वनाथः तत्र के कुत्राधिकारिण इत्य् अपेक्षायाम् आहनिर्विण्णानाम् इति द्वाभ्याम् । इह एषाम् मध्ये निर्विण्णानां विरक्तानां गृहकुटुम्बादिष्व् अनासक्तानाम् इत्य् अर्थः । अत एव कर्मसु गृहाश्रमप्राप्तेषु न्यासिनां त्यागवतां ज्ٌआनयोगो भवेत् । तेषु गृहाश्रमकर्मसु अनिर्विण्णचित्तानां यतः कामिनां कामो विषयासक्तिस् तदतिशयवतां, भूम्नि मत्वर्थीयः, देहगेहकलत्रादिष्व् अत्यासक्तिमताम् इत्य् अर्थः ॥७॥

 +++

॥ ११.२०.८ ॥

यदृच्छया मत्कथादौ जातश्रद्धस् तु यः पुमान्
न निर्विण्णो नातिसक्तो भक्तियोगोऽस्य सिद्धिदः

मध्वः एतद् एवोच्यते
स्वे स्वेऽधिकारे या निष्ठा स गुणः परिकीर्तितः ।
विपर्ययस् तु दोषः स्याद् उभयोर् एष निर्णयः ॥ इति च ।
सनकाद्या ज्ٌआनयोगो भक्तियोगास् तु देवताः ।
मानुषाः कर्मयोगास् तु त्रिधैते योगिनः स्मृताः ॥
सर्वेषां सर्वयोगैश् च प्राप्या मुक्तिर् न संशयः ।
तथापि तु विशेषेण स तेषाम् अभिधीयते ॥
भगवद्गुणानुसारेण वेदार्थो नीयते हि यैः ।
भक्तियोगास् तु ते प्रोक्ता तादृशा हि सुराः सदा ॥
अङ्गानुसारि वेदार्थं ज्ٌआत्वा तदनुसारतः ।
भगवद्गुणायैर् नीयन्ते ते प्रोक्ता ज्ٌआनयोगिनः ॥
कर्माणि शास्त्रतो ज्ٌआत्वा तत्प्राधान्यानुसारतः ।
विज्ٌआता यैर् गुणा विष्णोर् ज्ٌएयास् ते कर्मयोगिनः ॥
भक्तिर् ज्ٌआनं च किञ्चित् तु पश्चात् तेष्व् अपि जायते ।
तथापि कर्मयोगास् ते कर्मपूर्वत्वकारणात् ॥
भगवद्गुणानुरागित्वम् अधिकं भक्तियोगिनाम् ।
तस्मात् तेऽभ्यधिका ह्य् एषु देवा एव विशेषतः ॥
ईषद् वैराग्यम् अल्पं तु पूर्वं देवेषु जायते ।
पश्चाद् विरागोऽप्य् अधिको देवानां नात्र संशयः ॥
ज्ٌआनाधिक्यं तु देवानां भक्त्याधिक्यं तथैव च ।
विरागोऽभ्यधिकस् तेषां सदैव सनकादीनाम् ॥
ज्ٌआनाधिक्यान् मनुष्येभ्यो भण्यन्ते ज्ٌआनयोगिनः ।
न तु ज्ٌआनाधिकास् ते वै देवेभ्यस् तु कथञ्चन ॥
देवानाम् अपि कर्मित्वं विद्यते यद्यपि स्फुटम् ।
तथापि प्रत्यवायित्वान् मनुष्याः कर्मयोगिनः ॥
त्रियोगाभ्यधिको ब्रह्मा सर्वेभ्यः परमो विभुः ।
महायोगेश्वरे शेषस् तस्माद् ब्रह्मा चतुर्मुखः ॥ इति त्रियोगे ॥६८ ॥

श्रीधरः  यदृच्छया केनापि भाग्योदयेन । तत्र काम्यकर्मसु प्रवर्तमानस्य सर्वात्मना विधिप्रतिषेधाधिकार इत्य् उत्तराध्याये वक्ष्यति । निष्कामकर्मयोगाधिकारिण्यस् तु यथाशक्ति । स चज्ٌआनभक्तियोगाधिकारात् प्राग् एव । तदधिकृतयोस् तु स्वल्पः । ताभ्यां सिद्धानां तु न किञ्चिद् इति ॥८॥

क्रमसन्दर्भः  अथ ते वै विदन्त्य् अतितरन्ति न देवमायाम् [भा.पु. २.५.४५] इत्य् आदौ तिर्यग्जना अपि इत्य् अनेन भक्त्यधिकारे कर्मादिवत् जात्यादिकृतनियमातिक्रमात् श्रद्धामात्रं हेतुर् इत्य् आहयदृच्छयेति । यदृच्छया केनापि परमस्वतन्त्रभगवद्भक्तसङ्गतत्कृपाजातमङ्गलोदयेन । यद् उक्तं शुश्रूषोः श्रद्दधानस्य [भा.पु. १.२.१६] इत्य् आदि ॥८॥ (भक्तिसन्दर्भः १७१)

विश्वनाथः यदृच्छया प्रथमस्कन्धव्याख्यातयुक्त्या यादृच्छिकमहत्सङ्गेन सत्सङ्गेन मत्कथादौ जातश्रद्ध इति । अत एव श्रद्धामृतकथायां मे [भा.पु. ११.१९.२०] इति, श्रद्धालुर् मे कथाः शृण्वन्न् [भा.पु. ११.११.२३] इति, तत्र तत्र भक्तियोगे कथाश्रद्धालुर् एवाधिकारी दर्शितः । अत्र तु भिन्नोपक्रम इत्य् अस्य ज्ٌआनिभ्यः कर्मिभ्यश् च वैशिष्ट्यम् एकवचनेन विरलप्रचारत्वं च ध्वनितम् । नातिसक्तो देहगेहकलत्रादिषु अत्यासक्तिरहितः । अत्र न निर्विण्ण इति तेषु निर्विण्णत्वे ज्ٌआनेऽधिकारः, अत्यासक्तत्वे कर्मण्य् अधिकारः । अत्यासक्तिराहित्ये भक्ताव् अधिकार इत्य् अधिकारत्रयविवेको निर्वेदस्य कारणं निष्कामकर्महेतुकान्तःकरणशुद्धिर् एव । अत्यासक्तेः कारणम् अनाद्यविद्यैव । अत्यासक्तिराहित्यस्य कारणं यादृच्छिकमहत्सङ्ग एवेति तत्र तत्र कारणं दृश्यम् । किं चैतद् उत्कृष्टाधिकारिण एव लक्षणं किन्तु को नु राजन्न् इन्द्रियवान् मुकुन्दचरणाम्बुजम् न भजेत् सर्वतोमृत्युः [भा.पु. ११.२.२] इत्य् उक्तेर् यादृच्छिकभक्तसङ्गे सतीन्द्रियवान् एव भक्तावधिकारी ज्ٌएयः ॥८ ॥

 +++

॥ ११.२०.९ ॥

तावत् कर्माणि कुर्वीत न निर्विद्येत यावता ।
मत्कथाश्रवणादौ वा श्रद्धा यावन् न जायते ॥

श्रीधरः  सावधिं कर्मयोगम् आहतावद् इति नवभिः । कर्माणि नित्यनैमित्तिकानि । यावता यवत् ॥९॥

सनातनः (हरिभक्तिविलासः ११.५५३)  भक्तितः कर्मानधिकारात् कर्मत्यागेऽपि न दोषः स्याद् इति भक्तैर् माहात्म्यं लिखतितावद् इति । कर्माणि नित्यनैमित्तिकादीनि । यावता यवत् न निर्विद्यते, कर्मफलेषु ऐहिकामुष्मिकविषयभोगेषु वा विरक्तो न स्यात् । श्रद्धा विश्वासः प्रीतिर् वा । आदिशब्देन कीर्तनादिभक्तिप्रकाराः । निर्वेदे जाते मत्कथाश्रवणादिश्रद्धायां वा जातायां न कुर्याद् इत्य् अर्थः । कर्मणां सावधित्वेन साध्ये सिद्धे साधनपरित्यागोपपत्तेः । वाशब्देन पूर्वतोऽस्य पक्षस्याधिक्यं सूचितम् । ये वा मयीशे [भा.पु. ५.५.३] इतिवत् । वैराग्ये जातेऽपि कर्मत्यागो युक्तः । किं पुनर् वैराग्यस्य फले श्रवणादौ जाते सतीति भावः ॥९॥

क्रमसन्दर्भः  तावद् इति तैः । तत्र स्वल्पः यदृच्छया ज्ٌआनभक्त्यनुकूलमात्रः । न किञ्चिद् इति अनुपयोगान्तरायरूपत्वाच् चेति भावः । वाक्यार्थे तु तस्माद् अनयोः कर्मजगुणदोषाभ्यां न गुणदोषत्वम् इति भावः ।

यद् वा, नन्व् एवं केवलानां कर्मज्ٌआनभक्तीनां व्यवस्थोक्ता । नित्यनैमित्तिकं कर्म तु सर्वेष्व् आवश्यकं, तर्हि साङ्कर्ये कथं शुद्धे ज्ٌआनभक्ती प्रवर्तेयातां तद् एतद् आशङ्क्य तयोः कर्माधिकारितां वारयतितावद् इति । कर्माणि नित्यनैमित्तिकादीनि इति टीका च । अत एव

श्रुतिस्मृती ममैवाज्ٌए यस् ते उल्लङ्घ्य वर्तते ।
आज्ٌआच्छेदी मम द्वेषी मद्भक्तोऽपि न वैष्णवः ॥

इत्य् उक्तदोषोऽप्य् अत्र नास्ति, आज्ٌआकरणात् । प्रत्युत जातयोर् अपि निर्वेदश्रद्धयोस् तत्करण एवाज्ٌआभङ्गः स्यात् । यथा च व्याख्यातम् आज्ٌआयैव गुणान् दोषान् [भा.पु. ११.११.३२] इत्य् अस्य टीकायां भक्तिदार्ढ्येन निवृत्त्यधिकारतया सन्त्यज्य इति ।

निवृत्त्यधिकारित्वं चोक्तं करभाजनेनदेवर्षिभूताप्तनृणां [भा.पु. ११.५.४१] इत्य् आदिना । तेषां न किङ्करः, किन्तु श्रीभगवत एवेत्य् अनधिकारित्वम् । अत्र कर्मपरित्यागहेतुत्वेनाभिधानात् श्रद्धाशरणापत्त्योर् ऐकार्थ्यं लभ्यते । तच् च युक्तम्श्रद्धा हि शास्त्रार्थविश्वासः । शास्त्रं च तदशरणस्य भयं, तच्छरणस्याभयं वदति । ततो जातायाः श्रद्धायाः शरणापत्तिर् एव लिङ्गम् इति । न च देवादितर्पणमात्रतात्पर्येणापि पृथक्पृथगाराधनं कर्तव्यम् । यथा तरोर् मूलनिषेचनेन [भा.पु. ४.३१.१२] इत्य् आदौ तत्पौनरुक्त्यप्राप्तेः । न च त्यक्तकर्मणो मध्ये विघ्नस्थगितायाम् अपि भक्तौ तत्त्यागानुतापो युज्यते त्यक्त्वा स्वधर्मं चरणाम्बुजं हरेर् भजन्न् अपक्वोऽथ पतेत् ततो यदि [भा.पु. १.५.१७] इत्याद्युक्तेः । श्रीगीतासु च

सर्वधर्मान् परित्यज्य माम् एकं शरणं व्रज ।
अहं त्वा सर्वपापेभ्यो मोक्षयिष्यामि मा शुचः ॥ [गीता १८.६६]

इत्य् अस्य देवर्षिभूताप्तन्ṝणां [भा.पु. ११.५.३७] इत्य् आदिद्वयेनैकार्थ्यं दृश्यते । अतो भक्त्यारम्भ एव तु स्वरूपत एव कर्मत्यागः कर्तव्यः । परित्यज्येत्य् अत्र परिशब्दस्य हि तथैवार्थः । गौतमीये च

न जपो नार्चनं नैव ध्यानं नापि विधिक्रमः ।
केवलं सततं कृष्णचरणाम्भोजभाविनाम् ॥ [गौ.त. ३३.५७],

तथा च विष्णुपुराणेऽपि भरतम् उद्दिश्य

यज्ٌएशाच्युत गोविन्द माधवानन्त केशव ।
कृष्ण विष्णो हृषीकेशेत्य् आह राजा स केवलम् ।
नान्यज् जगाद मैत्रेय किञ्चित् स्वप्नान्तरेष्व् अपि ॥ [वि.पु. ?] इति ।

अत्र वचनान्तरस्याप्य् अनवकाशात् । सुतराम् एव तद्वचनमयकर्मान्तरपरित्यागोऽङ्गीकृतः । कथञ्चित् क्रियमाणम् अपि तन्नाम्नैव कृतम् इत्य् अवगतेश् च सर्वत्र तदीक्षणाच् छुद्धभक्तित्वम् एवाङ्गीकृतम् । यथोक्तं पाद्मे

सर्वधर्मोज्झिता विष्णोर् नाममात्रैकजल्पकः ।
सुखेन यां गतिं यान्ति न तां सर्वेऽपि धर्मिकाः ॥ [प.पु. ६.७१.९९] इति ।

तस्मान् मतान्तरेणाप्य् उचितः श्रद्धावतोऽनन्यभक्त्यधिकारः कर्माद्यनधिकारश् चेति । किन्तु श्रद्धासद्भाव एव कथं ज्ٌआयते इति विचार्यम् । तत्र च लिङ्गत्वेन पूर्वं शरणापत्तिर् उपदिष्टैव । यस्माच् च शरणापत्तौ वक्ष्यमाणानि आनुकूल्यस्य सङ्कल्पः इत्य् आदीनि लिङ्गानि । तथा व्यवहारकार्पण्याद्यभावोऽपि श्रद्धालिङ्गं ज्ٌएयम् । शास्त्रं हि तथैव श्रद्धाम् उत्पादयति

अनन्याश् चिन्तयन्तो मां ये जनाः पर्युपासते ।
तेषां नित्याभियुक्तानां योगक्षेमं वहाम्य् अहम् ॥ [गीता ९.२२] इत्य् आदि ।

किं च, श्रद्धावतः पुरुषस्य भगवत्सम्बन्धिद्रव्यजातिगुणक्रियाणां शास्त्रे श्रूयमाणेष्व् ऐहिकव्यवहारिकप्रभावेष्व् अपि न कथञ्चिद् अनाश्वासो भवति । ततस् तासु प्राकृतद्रव्यादिसाधारणदृष्ट्या दोषविशेषानुसन्धानतो न कदाचिद् अप्रवृत्तिः स्यात् । ते च तादृशप्रभावाः । बृहन्नारदीये

अकालमृत्युशमनं सर्वव्याधिविनाशनम् ।
सर्वदुःखोपशमनं हरिपादोदकं स्मृतम् ॥ [ना.प. ३७.१६] इत्य् आदयः ।

केचित् तु तत्र श्रद्धावन्तोऽपि स्वापराधदोषेण सम्प्रति तत् फलं नोदेतीति स्थगितायन्ते । यत् तु यः स्मरेत् पुण्डरीकाक्षं स बाह्याभ्यन्तरशुचिः इत्य् आदौ श्रद्दधाना अपि स्नानादिकम् आचरन्ति । तत् खलु श्रीमन्नारदव्यासादिसत्परम्पराचारगौरवाद् एव । अन्यथा तदतिक्रमेऽप्य् अपराधः स्यात् । ते च तथा मर्यादां लोकस्य कदर्यवृत्त्यादिनिरोधायैव स्थापितवन्त इति ज्ٌएयम् ।

किं च, जातायां श्रद्धायां सिद्धाव् असिद्धौ च स्वर्णसिद्धिलिप्सोर् इव सदा तदनुवृत्तिचेष्टैव स्यात् । सिद्धिश् चात्रान्तःकरणकामादिदोषक्षयकारिपरमानन्दपरमाकाष्ठागामिश्रीहरिस्फुरणरूपैव ज्ٌएया । तस्यां स्वार्थसाधनानुप्रवृत्तौ च दम्भप्रतिष्ठालिप्सादिमयचेष्टालेशोऽपि न भवति । न सुतरां ज्ٌआनपूर्वकं महदवज्ٌआदयोऽपराधाश् चापतन्ति, विरोधाद् एव । अत एव चित्रकेतोः श्रीमहादेवापराधः तस्य स्वचेष्टान्तरेणाच्छन्नस्वभावस्य भागवतत्वाज्ٌआनाद् एव मन्तव्यः । यदि वा श्रद्धावतोऽपि प्रारब्धादिवशेन विषयसम्बन्धाभ्यासो भवति । तथापि तद्बाधया विषयसम्बन्धसमयेऽपि दैन्यात्मिका भक्तिर् एवोच्छलिता स्यात् । यथोक्तं जुषमाणश् च तान् कामान् दुःखोदर्कांश् च गर्हयेत् [भा.पु. ११.१४.१७] इत्य् अत्र बाध्यमानोऽपि मद्भक्तः [भा.पु. ११.१४.१८] इत्य् आदौ च । अपि चेत् सुदुराचारः [गीता ९.३०] इत्याद्युक्तस्यानन्यभाक्त्वेन लक्षिता तु या श्रद्धा सा खलु ये शास्त्रविधिम् उत्सृज्य यजन्ते श्रद्धयान्विताः [गीता १७.१] इतिवल् लोकपरम्पराप्राप्ता, न तु शास्त्रावधारणजाता । शास्त्रीयश्रद्धायां तु जातायां सुदुराचारत्वायोगः स्यात् । परपत्नीपरद्रव्य [वि.पु. ३.८.१४] इत्यादिविष्णुतोषणशास्त्रविरोधात् । मर्यादां कृतां तेन [विष्णुधर्म] इत्य् आदिना तद्भक्तत्वविरोधाच् च । न तु सा दुराचारता तद्भक्तिमहिमश्रद्धाकृतैव । अपिशब्देन दुराचारत्वस्य हेयत्वव्यٌजनात् । तथा क्षिप्रं भवति धर्मात्मा शाश्वच् छान्तिं निगच्छति [गीता ९.३१] इत्युत्तराप्रतिपत्तेः । नाम्नो बलाद् यस्य हि पापबुद्धिः इत्य् आदिनापराधापाताच् च ।

ततः सा श्रद्धा न शास्त्रीयभक्त्यधिकारिणो विशेषणत्वे प्रवेशनीया, किन्तु भक्तिप्रशंसायाम् एव । तादृश्यापि श्रद्धया भक्तेः सत्त्वहेतुत्वं, न तु देवान्तरयजनवत् । ये शास्त्रविधिम् उत्सृज्य [गीता १७.१] इत्यादाव् एवोक्तम् अन्यादृशत्वम् इति ।

अस्याः श्रद्धायाः पूर्णतावस्था तु ब्रह्मवैवर्ते

किं सत्यम् अनृतं चेति विचारः सम्प्रवर्तते ।
विचारेऽपि कृते राजन्न् असत्यपरिवर्जनम् ।
सिद्धं भवति पूर्णा स्यात् तदा श्रद्धा महाफला ॥

तद् एवंलक्सणेषु श्रद्धोत्पत्तिलक्षणेषु सत्सु विधीयते । तद् एवंलक्षणेषु श्रद्धोत्पत्तिलक्षणेषु सत्सु विधीयते, यदृच्छया मत्कथादौ जातश्रद्धस् तु यः [भा.पु. ११.२०.८] इत्य् आदि, मत्कथाश्रवणादौ वा [भा.पु. ११.२०.९] इत्य् आदि च । अत एवम् अनधिकार्यधिकारिविषयत्वविवक्षयैव श्रीभगवन्नारदयोर् वाक्ये व्यवतिष्ठते

न बुद्धिभेदं जनयेद् अज्ٌआनां कर्मसङ्गिनाम् ।
जोषयेत् सर्वकर्माणि विद्वान् युक्तः समाचरन् ॥ [गीता ३.२६] इत्य् आदि ।

जुगुप्सितं धर्मकृतेऽनुशासतः
स्वभावरक्तस्य महान् व्यतिक्रमः ।
यद्वाक्यतो धर्म इतीतरः स्थितो
न मन्यते तस्य निवारणं जनः ॥ [भा.पु. १.५.१५] इति च ।

एवम् अजितवाक्यं च तदधिकारिविषयम् एव

स्वयं निःश्रेयसं विद्वान् न वक्त्य् अज्ٌआय कर्म हि ।
न राति रोगिणोऽपथ्यं वाञ्छतोऽपि भिषक्तमः ॥ [भा.पु. ६.९.५०] इति ।

अत्र यद्यप्य् अधिकारितायां श्रद्धैव हेतुः सा चाज्ٌअस्य न सम्भवतीति नैतत् तद्विषयं स्यात् । तथापि कथम् अपि प्राचीनसंस्कारवितर्केण तदधिकारित्वनिर्णयान् न दोष इति ज्ٌएयम् । अन्यथोपदेष्टुर् एव दोषापातः स्यात् । अश्रद्दधाने विमुखेऽप्य् अशृण्वति यश् चोपदेशः इति वक्ष्यमाणापराधश्रवणात् । अत्र विशेषजिज्ٌआसा चेत् श्रीभक्तिसन्दर्भो दृश्यः ॥९॥ (भक्तिसन्दर्भ १७२१७३)

विश्वनाथः तद् एवं जात्यैवातात्यासक्तस्य जीवस्य कर्माधिकारः स्वाभाविक एव । स च किं पर्यन्तस् तथा ज्ٌआनाधिकारो भक्त्यधिकारश् च कदा स्याद् इत्य् अपेक्षायाम् आह तावद् इति । कर्माणि नित्यनैमित्तिकानि । यावता यावत् न निर्विद्येत, कर्मणैवान्तःकरणशुद्धौ सत्यां यावन् निर्वेदो न जायत इत्य् अर्थः । निर्वेदे जाते निर्विण्णानां, ज्ٌआनयोग इति मदुक्तेर् ज्ٌआन एवाधिकारो न कर्मणीति भावः । तथा आकस्मिकमहत्कृपाजनिता श्रद्धा वा यावद् इति श्रद्धातः पूर्वम् एव कर्माधिकारः, श्रद्धायां जातायां तु जातश्रद्धस् तु यः पुमान् इति मदुक्तेर् भक्ताव् एव केवलायाम् अधिकारा न कर्मणीति भावः । श्रद्धा चेयम् आत्यन्तिक्य् एव ज्ٌएया । सा च भगवत्कथाश्रवणादिभिर् एव कृतार्थीभविष्यतीति न तु कर्मज्ٌआनादिभिर् इति दृढैवास्तिक्यलक्षणैव । तादृशशुद्धभक्तसङ्गोद्भूतैव ज्ٌएया । अत एव
श्रुतिस्मृती ममैवाज्ٌए यस् ते उल्लङ्घ्य वर्तते ।
आज्ٌआच्छेदी मम द्वेषी मद्भक्तोऽपि न वैष्णवः ॥

इत्य् उक्तदोषोऽप्य् अत्र नास्ति । आज्ٌआकरणात् । प्रत्युत जातायां श्रद्धायां तत्करणे आज्ٌआभङ्गः प्रसज्जेद् इति । किन्त्व् अप्राप्तमहत्कृपत्वाद् अजाततादृशश्रद्धाम् अपि वैष्णवान्तरोत्कर्षं दृष्ट्वैव तद्वद् एव कर्म त्यक्त्वा भगवद्भजनम् एव तद्वचनविषयीकरोतीति केचिद् आहुर् अन्ये तु श्रुतिस्मृती भक्तिप्रतिपादिके एव न तु वर्णाश्रमधर्मप्रतिपादिके । मयादिष्टान् अपि स्वकान् । धर्मान् सन्त्यज्य यः सर्वान् मां भजेत् स तु सत्तमः [भा.पु. ११.११.३२] इति भगवदुक्तिविरोधात् । अनन्यभक्तानाम् अस्माकं श्रुतिस्मृत्युक्तविधिनिषेधाभ्यां न किम् अपि प्रयोजनम् इति मत्वा यद् एकादश्यादिव्रतानाम् आचरणं ताम्रपात्रस्थदधिदुग्धादेः कामस्यपात्रस्थनारिकेलोदकस्य च भगवतेऽर्पणं तस्य च भगवदर्पितस्य यद् भक्षणम् इति निषिद्धाचरणं च तदैव च श्रुतिस्मृती ममैवाज्ٌए इति भगवदुक्तिर् विषयीकरोतीत्य् आचक्षते । न चलति निजवर्णधर्मतः इति । न चलति न कम्पते इति तत्रार्थः । अत्र प्राच्यादिभक्तानाम् अनन्याम् अपि कर्मिकुलसङ्घट्टगतत्वेनैव तदनुरोधवशात् यदीषत् कर्मकरणं तत्कर्माकरणम् एव तत्र श्रद्धाराहित्यात्

अश्रद्धया हुतं दत्तं तपस् तप्तं कृतं च यत् ।
असद् इत्य् उच्यते पार्थ न च तत् प्रेत्य नेह च ॥ इति भगवदुक्तेः ॥९॥

 +++

॥ ११.२०.१० ॥

स्वधर्मस्थो यजन् यज्ٌऐर् अनाशीःकाम उद्धव ।
न याति स्वर्गनरकौ यद्य् अन्यन् न समाचरेत् ॥

श्रीधरः  अनाशीः कामोऽफलकामः । अन्यन् निषिद्धं काम्यं च । नरकयानं हि द्विधैव भवति विहितातिक्रमाद् वा निषिद्धाचरणाद् वा । अतः स्वधर्मस्थत्वान् निषिद्धवर्जनाच् च नरकं न याति । अफलकामत्वान् न स्वर्गम् अपीत्य् अर्थः ॥१०॥

क्रमसन्दर्भः  तद् एवं योगत्रयं तदधिकारहेतुश् चोक्त्वा कर्मणोऽपि यथा भगवत्सम्मुख्यरूपत्वं स्यात् तथाहस्वधर्मस्थ इति । टीकायाम्स्वर्गम् अपि इति पुण्यफलयोगस्योपलक्षणम् एवेदम् । अफलकामत्वं केवलेश्वराराधनबुद्ध्या कुर्वानत्वम् । तत्र ज्ٌआनिसङ्गे सति त्वन्मात्रत्वम् एव भगवदर्पणं भवेत् । भक्तसङ्गे तु तत्सन्तोषमयत्वम् ॥१०॥ (भक्तिसन्दर्भः १७४)

विश्वनाथः  अत्यासक्तस्य कर्मिणः स्वर्गनरकगामिनः कदाचित् सम्भविनं निष्कामकर्मयोगम् आहस्वधर्मस्थ इति । अनाशीःकामः फलकामनारहितः अन्यत् निषिद्धं अतोऽयं स्वधर्मस्थत्वेन विहितानतिक्रमात् निषिद्धवर्जनाच् च नरकं न याति । फलकामनाराहित्यान् न स्वर्गम् अपीत्य् अर्थः ॥१०॥

 +++

॥ ११.२०.११ ॥

अस्मिन् लोके वर्तमानः स्वधर्मस्थोऽनघः शुचिः ।
ज्ٌआनं विशुद्धम् आप्नोति मद्भक्तिं वा यदृच्छया ॥

श्रीधरः  किन्त्व् अस्मिन् लोके अस्मिन्न् एव देहे अनघो निषिद्धपरित्यागी । अतः शुचिर् निवृत्तरागादिमलः । यदृच्छयेति केवलज्ٌआनाद् अपि भक्तेर् दुर्लभतां द्योतयति ॥११॥

क्रमसन्दर्भः  अतो यदृच्छय्येति पूर्ववद् भक्तसङ्गतत्कृपालक्षणं भाग्यं बोधितम् । यद् उक्तंएतावान् एव यजताम् [भा.पु. २.३.११] इत्य् आदि ॥११॥ (भक्तिसं. १७४)

विश्वनाथः  तर्ह्य् अयं कर्मी किं प्राप्नोत्य् अत आहअस्मिन्न् एव मर्त्यलोके स्थितः । स्वधर्मस्थ इति निष्कामकर्मकरणात् अनघ इति निष्पापत्वाच् च । शुचिः शुद्धान्तःकरणः सन् विशुद्धं ज्ٌआनम् आप्नोति ज्ٌआनान् मोक्षं च । यदृच्छयेतियदि च यादृच्छिकशुद्धभक्तसङ्गलाभस् तदा मद्भक्तिं च केवलाम् । तया च प्रेमाणं प्राप्नोति । यदि च कर्ममिश्रया ज्ٌआनमिश्रया च प्रधानीभूतया भक्त्या अन्ततः शान्तिरतिं प्राप्नोति ॥११॥

 +++

॥ ११.२०.१२ ॥

स्वर्गिणोऽप्य् एतम् इच्छन्ति लोकं निरयिणस् तथा ।
साधकं ज्ٌआनभक्तिभ्याम् उभयं तदसाधकम् ॥

श्रीधरः  अनेन प्रकारेण ज्ٌआनभक्तिसाधनत्वान् नरदेहं स्तौतिस्वर्गिणोऽपीति । निरयिण इति दृष्टान्तत्वेनोक्तम् । ज्ٌआनभक्तिभ्यां ज्ٌआनभक्त्योः । तद् उभ्यं स्वर्गिनारकिशरीरम् ॥१२॥

क्रमसन्दर्भः  उभयं तदसाधकम् इति स्वर्गिणो महाविषयावेशान् नारकिणो महापीडावेशात् नतु तयोः कर्मवद् असार्वत्रिकत्वात्, तद् उपर्य् अपि बादरायणः सम्भवात् [वे.सू. १.३.२६] इति न्यायेन ॥१२॥

विश्वनाथः  अतो मुक्तिप्रेमभक्तिसाधकं नरदेहं स्तौतिस्वर्गिण इति षड्भिः । ज्ٌआनभक्तिभ्यां ज्ٌआनभक्त्योः, तद् उभ्यं स्वर्गिनारकिशरीरम् ॥१२॥

 +++

॥ ११.२०.१३ ॥

न नरः स्वर्गतिं काङ्क्षेन् नारकीं वा विचक्षणः ।
नेमं लोकं च काङ्क्षेत देवावेशात् प्रमाद्यति ॥

श्रीधरः  अतो नरः स्वर्गतिं न काङ्क्षेत् । नारकीम् इति दृष्टान्तः । यद् वा, स्वर्गनरकसाधनकर्माणि न कुर्याद् इत्य् अर्थः, अस्यातिश्रेष्ठत्वात् । पुनर् अपि मनुष्यो भवेयम् इत्य् अपि न काङ्क्षेत । यतो देहावेशाद् देहासक्त्य स्वार्थे प्रमाद्यत्य् अनवधानशून्यो भवति ॥१३॥

क्रमसन्दर्भः  तस्मात् प्राप्तेन नरदेहेन ज्ٌआनभक्ती एव साधयेन्, न तु स्वर्गत्यादिकं काङ्क्षेद् इत्य् आहन नर इति ॥१३॥

विश्वनाथः  तस्माद् उत्कृष्टां नरगतिं प्राप्य ततो निकृष्टां स्वर्गतिं नरकगतिं च कृताभ्यां पुण्यपापाभ्यां न कामयेतेत्य् आहनेति । पाप्तरहितां नृगतिम् अपि सुखेन तिष्ठेयम् इति बुद्ध्या न कामयेतेत्य् आहनेमम् इति । इमं नरलोकं यतो देहावेशात् देहासक्त्या स्वार्थे ज्ٌआने भक्तौ वा प्रमाद्यति ॥१३॥

 +++

॥ ११.२०.१४ ॥

एतद् विद्वान् पुरा मृत्योर् अभवाय घटेत सः ।
अप्रमत्त इदं ज्ٌआत्वा मर्त्यम् अप्य् अर्थसिद्धिदम् ॥

श्रीधरः  अपि त्व् एतद् देहसाधकम् इति विद्वांस् तच् चार्थसिद्धिदम् अपि मर्त्यं ज्ٌआत्वा अप्रमत्तोऽनलसः सन् मृत्योः पूर्वम् एव मोक्षाय घटेत प्रयत्नं कुर्यात् ॥१४॥

क्रमसन्दर्भः  अथ वैराग्यपूर्वकं विज्ٌआनमार्गं विवृणोतिएतद् इत्य् आदिना । ज्ٌआत्वेत्य् अतः प्राक् ॥१४॥

विश्वनाथः  परन्तु एतन्मर्त्यशरीरं साधकम् इति विद्वान् जानन् मृत्योः पूर्वम् एव अभवाय भवनिवृत्तये यतेत । अप्रमत्तः अनलसः सन् अर्थसिद्धिदम् अप्य् एतत् शरीरं मर्त्यं मरणधर्मकं ज्ٌआत्वा ॥१४॥

 +++

॥ ११.२०.१५ ॥

छिद्यमानं यमैर् एतैः कृतनीडं वनस्पतिम् ।
खगः स्वकेतम् उत्सृज्य क्षेमं याति ह्य् अलम्पटः ॥

श्रीधरः  अप्रमत्तो मुक्तसङ्गः । सुखं प्राप्नोतीत्य् अत्र दृष्टान्तःछिद्यमानम् इति । यमैर् यमवन्निर्दयैः पुरुषैः कृतं नीडं यस्मिंस् तम् । स्वकेतं स्वस्याश्रयम् । अलम्पटोऽनासक्तः ॥१५॥

क्रमसन्दर्भः  न व्याख्यातम्

विश्वनाथः  देहावेशत्यागे दृष्टान्तम् आहयमैर् यमवन्निर्दयैर् एतैः पुरुषैश् छिद्यमानं कृतं नीडं यस्मिंस् तत् स्वकेतं स्वस्याश्रयम् उत्सृज्य त्यक्त्वा अलम्पटोऽनासक्तः खगश् चतुरः पक्षी यथा याति ॥१५॥

 +++

॥ ११.२०.१६ ॥

अहोरात्रैश् छिद्यमानं बुद्ध्वायुर् भयवेपथुः ।
मुक्तसङ्गः परं बुद्ध्वा निरीह उपशाम्यति ॥

श्रीधरः  दार्ष्टान्तिकम् आहअहोरात्रैश् छिद्यमानम् आयुर् बुद्ध्वा । भयेन वेपथुः कम्पो यस्य सः ॥१६॥

क्रमसन्दर्भः  न व्याख्यातम्

विश्वनाथः  तथैवाहोरात्रैश् छिद्यमानम् आयुर् बुद्ध्वा निरीह उपशान्तिं प्राप्नोति ॥१६॥

 +++

॥ ११.२०.१७ ॥

नृदेहम् आद्यं सुलभं सुदुर्लभं
प्लवं सुकल्पं गुरुकर्णधारम् ।
मयानुकूलेन नभस्वतेरितं
पुमान् भवाब्धिं न तरेत् स आत्महा ॥

मध्वः  मार्गणच् छरीरान्ते पतति ॥१७॥

श्रीधरः  एवम् अप्रयतमानं प्रमत्तं निन्दतिनृदेहं प्लवं नावं प्राप्येत्य् अध्याहारः । यो भवाब्धिं न तरेत् स आत्महा । तत्र हेतवःआद्यं सर्वफलानां मूलम् । एतद् उपार्जितकर्मभिः सर्वप्राप्तेः । किं च सुदुर्लभम् उद्यमकोटिभिर् अपि प्राप्तुम् अशक्यम् । तथापि तु सुलभं यदृच्छया लब्धत्वात् । तं च सुकल्पं पटुतरम् । किं च, गुरुः संश्रितमात्र एव कर्णधारो नेता यस्य तम् । मया च स्मृतमात्रेणानुकूलमारुतेन प्रेरितम् ॥१७॥

सनातनः (हरिभक्तिविलासः १.३१)  स्वयम् इति । निजेष्टदैवतश्रीकृष्णाभिप्रायेण । यद् वा, कृष्णस् तु भगवान् स्वयम् इत्य् अभिप्रायेण । चकाराद् उक्तम् इति पूर्वगतपदेनान्वयः । एवम् अग्रेऽपि बोद्धव्यम् । नृदेहं प्लवं नावं प्राप्येत्य् अध्याहारः । आद्यं सर्वफलानां मूलम् । एतद् उपार्जितकर्मभिः सर्वफलावाप्तेः । सुदुर्लभम् उद्यमकोटिभिर् अपि प्राप्तुम् अशक्यम् । तथापि सुलभं सत् यदृच्छया लब्धत्वात् । सुकल्पं पटुतरम् । गुरुः संश्रितमात्र एव कर्णधारो नेता यस्य तत् । मया स्मृतमात्रेणानुकूलेन मारुतेन प्रेरितम् । यद् वा, अत्रापि कृत्वेत्य् अध्याहार्यं । वक्तुर् गाम्भीर्येण तदुक्तौ स्वभावत उन्नेयशतापातात् । ततश् चायम् अर्थःनृदेहम् इदं गुरुकर्णधारं कृत्वा कर्णधारनीयमानप्लववद् आश्रयमात्रेण गुरुणा सत्कृत्याभिमुखं प्रवर्त्य तथानुकूलवातप्रेरितवत् स्मृतिमात्रेण मयाधिष्ठितं सत् कृतार्थं कृत्वा यो न तरेत्, स आत्महैवेति ॥१७॥

क्रमसन्दर्भः  न व्याख्यातम्

विश्वनाथः  अहो दरिद्रश् चिन्तामणिम् अकस्मात् प्राप्य पङ्के क्षिपतीत्य् आहनृदेहम् आद्यं सर्ववाञ्छितफलानां मूलम् । उद्यमकोटिभिर् अपि प्राप्तुम् अशक्यत्वात् सुदुर्लभम् अपि केनापि भाग्येन प्राप्तत्वात् सुलभम् । प्लवं नावं प्राप्येति शेषः । तत्राप्य् अतिभाग्यवशात् सुकल्पं पटुतरम् । गुरुः संश्रितमात्र एव कर्णधारो नाविकः पारं नेता यत्र तम् । मया च सेव्यमानेनानुकूलमारुतेन प्रेरितम् । वाक्यम् इदं ज्ٌआनिप्रकरणपरितत्वात् तेषां च भवाब्धितरणस्यानुसंहितफलत्वात् अयुक्तम् इति केचित् शुद्धभक्तानाम् अपि भवाब्धितरणस्यानुसंहितफलत्वाभावेऽपि भवाब्धितरणं भवेद् इति विहिताकरणलक्षणः प्रत्यवायो न स्याद् इत्य् अन्वयः ॥१७॥

 +++

॥ ११.२०.१८ ॥

यदारम्भेषु निर्विण्णो विरक्तः संयतेन्द्रियः ।
अभ्यासेनात्मनो योगी धारयेद् अचलं मनः ॥

श्रीधरः  एवं तावद् अविरक्तस्य वैराग्यद्वारा ज्ٌआनभक्तिसाधकं कर्मयोगम् उक्त्वा, इदानीं सम्यग्विरक्तस्य ज्ٌआनयोगं, तस्य च ज्ٌआनप्राप्तेः पूर्वं किञ्चित् कृत्यं वर्जनीयं चाह सार्धैर् नवभिःयदा त्व् आरम्भेषु कर्मसु निर्विण्णो दुःखदर्शनेनोद्विग्नस् तत्फलेषु विरक्तश् च, तदा संयतेन्द्रियः सन्न् आत्मनोऽभ्यासेनात्मविषयवृत्तिसन्तत्या अचलं यथा भवति तथा मनो धारयेत् ॥१८॥

क्रमसन्दर्भः  न व्याख्यातम्

विश्वनाथः  ज्ٌआनभक्त्यधिकारिणोः साधारण्येनैव स्वार्थसाधकनरदेहं स्तुत्वा ज्ٌआनाधिकारिणः आवश्यकं कृत्यं वदन्न् एव तस्य प्राथमिकं स्वभावं दर्शयतियदेति सार्धैर् नवभिः । गृहाद्यारम्भेषु निर्विण्णो दुःखदर्शनेनोद्विग्नस् तदधिकारप्राप्तकर्मफलेषु च विरक्तः । तदा योगी यमनियमादियोगयुक्तः आत्मनः स्वस्य मनः अचलं यथा स्यात् तथा धारयेत् ॥१८॥

 +++

॥ ११.२०.१९ ॥

धार्यमाणं मनो यर्हि भ्राम्यद् आश्व् अनवस्थितम् ।
अतन्द्रितोऽनुरोधेन मार्गेणात्मवशं नयेत् ॥

श्रीधरः  तत्र प्रथमम् एवात्यन्तधारणासम्भवात् तत्स्वभावानुसारेण वशीकरणम् आह । यर्हि आशु भ्राम्यत् परिभ्रमद् अनवस्थितं भवति । तदाऽनुरोधेन किञ्चिद् अपेक्षापूरणद्वारेण ॥१९॥

क्रमसन्दर्भः  न व्याख्यातम्

विश्वनाथः  यर्हि तु यत्नेन धार्यमाणम् अप्य् अतिबलवत्तया आशु प्रथमं अनवस्थितं द्विगुणितं चित्तचाञ्चल्यं भवेत् । बलवतः कामादिवेगस्यात्यन्तधारणेन वेगो द्विगुणितो भवेद् एवेति भावः । तदानुरोधेन किञ्चित् तदपेक्षापूरणद्वारेण ॥१९॥

 +++

॥ ११.२०.२० ॥

मनोगतिं न विसृजेज् जितप्राणो जितेन्द्रियः ।
सत्त्वसम्पन्नया बुद्ध्या मन आत्मवशं नयेत् ॥

श्रीधरः  ननु तर्हि यथापूर्वम् एव स्यात् ? तत्राहमनोगतिं तु न विसृजेन् नोपेक्षेत, किन्तु अप्रमत्तः सन् लक्षयेद् इत्य् अर्थः ॥२०॥

क्रमसन्दर्भः  न व्याख्यातम्.

विश्वनाथः  ननु तर्हि यथापूर्वम् एव स्यात् ? तत्राहमनसो गतिं न विसृजेत्, किन्तु स्तम्भयेद् एवेत्य् अर्थः ॥२०॥

 +++

॥ ११.२०.२१ ॥

एष वै परमो योगो मनसः सङ्ग्रहः स्मृतः ।
हृदयज्ٌअत्वम् अन्विच्छन् दम्यस्येवार्वतो मुहुः ॥

श्रीधरः  अनुरोधमार्गं सदृष्टान्तं स्तौतिएषोऽनुवृत्तिमार्गेण मनसः सङ्ग्रहः परमो योगः । तत्साधनत्वाद् उपचारेण स्तुतिः । यथा अदान्तस्य दमनीयस्यार्वतोऽश्वस्य हृदयज्ٌअत्वं स्वाभिप्रायेण गतिम् अन्विच्छन्न् अपेक्षमाणोऽश्वधारकः प्रथमं किञ्चित् तद्गतिम् अनुवर्तते, तदा च रश्मिना तं धृत्वैव गच्छति, न तूपेक्षते, तद्वद् इत्य् अर्थः ॥२१॥

क्रमसन्दर्भः  न व्याख्यातम्

विश्वनाथः  अनुरोधमार्गं सदृष्टान्तं स्तौतिएष किञ्चिद् एतद् अपेक्षापूरणमार्गेण मनसः सङ्ग्रहः स्ववशीकारः परमो योगः । यदा दम्यस्य दमयितुम् ईप्सितस्य अर्वतोऽश्वस्य हृदयज्ٌअत्वं, अर्थात् स्वहृदयाभिप्रायविज्ٌअत्वं अन्विच्छन्, मम हृदयाभिप्रायम् असाव् अश्वो जानातु, इतीच्छन्न् अश्वधारकः सहसा तद्वशीकारासम्भवात् प्रथमं किञ्चित् तद्गतिम् अनुवर्तते इति शेषः । तद्वद् इत्य् अर्थः, तदापि रश्मिना तत् धृत्वैव गच्छति, न तूपेक्षते ॥२१॥

 +++

॥ ११.२०.२२ ॥

साङ्ख्येन सर्वभावानां प्रतिलोमानुलोमतः ।
भवाप्ययाव् अनुध्यायेन् मनो यावत् प्रसीदति ॥

श्रीधरः  एवम् ईषद्वशीकृतस्य मनसोऽत्यन्तनैश्चल्योपायान् आहसाङ्ख्येनेति त्रिभिः । साङ्ख्येन तत्त्वविवेकेन सर्वभावानां महदादिदेहान्तानाम् अनुलोमतः प्रकृत्यादिक्रमेण भवं प्रतिलोमतः पृथिव्यादिक्रमेणाप्ययं चान्व् अनुध्यायेत् । प्रसीदति निश्चलं भवति ॥२२॥

क्रमसन्दर्भः  न व्याख्यातम्.

विश्वनाथः  एवम् ईषद्वशीकृतस्य मनसोऽत्यन्तनैश्चल्योपायान् आहसाङ्ख्येनेति त्रिभिः । साङ्ख्येन तत्त्वविवेकेन सर्वभावानां महदादिपृथिव्यन्तानाम् अनुलोमतः प्रकृत्यादिक्रमेण भवं प्रतिलोमतः पृथिव्यादिक्रमेणाप्ययं च ॥२२॥

 +++

॥ ११.२०.२३ ॥

निर्विण्णस्य विरक्तस्य पुरुषस्योक्तवेदिनः ।
मनस् त्यजति दौरात्म्यं चिन्तितस्यानुचिन्तया ॥

श्रीधरः  ननूपायसहस्रेणापि मनो विपयाकारतां न त्यजति, किं भूयो भूय उपदेशेन ? इति चेत्, तत्राहनिर्विण्णस्येति । ततश् चागमापायिषु तेष्व् अवधिभूतात्मदर्शनात्, तदविवेकापन्नसंसारे निर्विण्णस्यातो विरक्तस्य, ततश् चोक्तवेदिनो गुरूपदिष्टार्थालोचकस्य, ततो गुरूपदिष्टस्यैव चिन्तितस्य, पुनः पुनर् अनुचिन्तया दौरात्म्यं देहाद्यभिमानं त्यजति ॥२३॥

क्रमसन्दर्भः  निर्विण्णस्य संसाराद् उद्विग्नस्य अत एव विरक्तस्य ॥२३॥

विश्वनाथः  उक्तवेदिनः उक्तार्थपर्यालोचकस्य ॥२३॥

 +++

॥ ११.२०.२४ ॥

यमादिभिर् योगपथैर् आन्वीक्षिक्या च विद्यया ।
ममार्चोपासनाभिर् वा नान्यैर् योग्यं स्मरेन् मनः ॥

श्रीधरः  किं च, यमादिभिर् योगमार्गैर् अण्वीक्षेक्या पदार्थद्वयशोधनेन ममार्चनध्यानादिभिर् वा । वाशब्देनास्य पक्षस्य स्वातन्त्र्यं दर्शयति, एतैर् उपायैर् योग्यं परमात्मानं मनः स्मरेन् नान्यैर् अतोऽन्यन् न कुर्याद् इत्य् अर्थः ॥२४॥

क्रमसन्दर्भः  किम् अन्यया गतिक्रिययेत्य् आहममार्चोपासनाभिर् वेति ॥२४॥

विश्वनाथः  आन्वीक्षिक्या तत्त्वविचारेण । ममार्चेति वाशब्देनास्य पक्षस्य स्वातन्त्र्यं दर्शयतीति स्वामिचरणाः । वाशब्दश् चार्थ इत्य् अन्ये । एतैर् एव योग्यं परमात्मानं स्मरेन् नान्यैः ॥२४॥

 +++

॥ ११.२०.२५ ॥

यदि कुर्यात् प्रमादेन योगी कर्म विगर्हितम् ।
योगेनैव दहेद् अंहो नान्यत् तत्र कदाचन ॥

श्रीधरः  ननु पापापत्तौ प्रायश्चित्तं कार्यम् एव ? तत्राहयदीति । योगेन ज्ٌआनाभ्यासेनैव । एतच् च भक्तस्यापि नामकीर्तनाद्युपलक्षणार्थम् । नान्यत् कृच्छ्रादि ॥२५॥

क्रमसन्दर्भः  अस्य ज्ٌआनाधिकारिणः कर्मजगुणदोषास्पर्शम् आहयदीति सार्धद्वयेन । योगेन ज्ٌआनाङ्गेन ॥२५॥

विश्वनाथः ननु यद्य् अस्य निर्विण्णस्य कर्मणि नाधिकारस् तदा पापे दैवात् कृते सति प्रायश्चित्तं विना कथं तदुपशमस् तत्राह यदीति । योगेन ज्ٌआनाभ्यासेनैव । एतच् च भक्तस्यापि नामकीर्तनाद्युपलक्षणार्थम् इति स्वामिचरणाः । यद् उक्तं

केचित् केवलया भक्त्या वासुदेवपरायणाः ।
अघं धुन्वन्ति कार्त्स्न्येन नीहारम् इव भास्करः ॥ [भा.पु. ६.१.१५] इति ।

स्वपादमूलं भजतः प्रियस्य
त्यक्तान्यभावस्य हरिः परेशः इत्य् अत्र,
विकर्म यच् चोत्पतितं कथञ्चिद्
धुनोति सर्वं हृदि सन्निविष्टः ॥ [भा.पु. ११.५.४२] इति च ।

योगीति ज्ٌआनयोगभक्तियोगवन्तो व्याख्येयाः । योगेनेत्य् अत्रापि ज्ٌआनेन भक्त्या चेत्य् अन्ये । ननु नान्यद् इति कथं ब्रवीषि तद् अप्य् अस्तु कस् तत्र दोषस् तत्राह स्वे स्वे इति । वीप्सया ज्ٌआनिनो भक्तस्य च प्राप्तिर् गम्यते । अयं भावः । ज्ٌआनिनो ज्ٌआनेन भक्तस्य भक्त्या च यदि पापं न नश्येत् तदा तेन तेन पापनाशार्थं कृच्छ्रादिकम् अनुष्ठीयते, ज्ٌआनभक्त्योः पापनाशकत्वस्य बहुशः श्रुतत्वात् पापनाशे सिद्धे कथं पराधिकारगतं तेन तेन कृच्छ्रादिकम् अनुष्ठेयम् । तस्मिन्न् अनुष्ठिते सति स्वधर्मनिष्ठात्यागः परधर्मप्रसक्तिश् चेति दोषद्वयं स्यात् । वस्तुतस् तु ज्ٌआनिभकयोः पापप्रवृत्तिर् एव न स्यात्, यदि दैवात् स्यात् तद् अपि ज्ٌआनभक्तियोगयोर् जात्यैव शोधकत्वात् ताभ्याम् एव स्वत एव पापक्षय इत्य् अतो गुणदोषमयविधिप्रतिषेधाधिकारमध्यपातित्वं ज्ٌआनिभक्तयोः प्रायेणोक्तं वेदेन । किन्तु तयोर् अपि मध्ये भक्ते एव पापप्रवृत्तेऽपि दोषदर्शनं सर्वत्र निषिद्धं प्राकृतगुणदर्शनं च तस्य निर्गुणत्वेन व्याख्यास्यमानत्वात् ज्ٌआनिनस् तु सात्त्विकत्वात् तस्मिन् शमदमादिगुणदर्शनस्य यस् त्व् असंयतषड्वर्गः प्रचण्डेन्द्रियसारथिः [भा.पु. ११.१८.४०] इत्य् आदेर् दोषदर्शनस्य च व्यक्तत्वात् तेषु गुणदोषदृशिर् दोष इति न शक्यते वक्तुम् ॥२५॥

 +++

॥ ११.२०.२६ ॥

स्वे स्वेऽधिकारे या निष्ठा स गुणः परिकीर्तितः ।
कर्मणां जात्यशुद्धानाम् अनेन नियमः कृतः ।
गुणदोषविधानेन सङ्गानां त्याजनेच्छया ॥

श्रीधरः  ननु नित्यनैमित्तिकं कर्म सत्त्वशोधकत्वाद् गुणो हिंसादिकं त्व् अशुद्धिहेतुत्वाद् दोषः, तत्र च तन् निवर्तकत्वात् कृच्छ्रादिप्रायश्चित्तं गुण इति विधिप्रतिषेधाभ्याम् उक्तत्वात् प्रायश्चित्तं विना योगेनैव कथं पापं दहेत् तत्राहस्वे स्व इति सार्धेन । स एव गुणो नेतरः । तद् उपपादयति, यस्माद् विधिप्रतिषेधाभ्याम् अनेन गुणदोषविधानेन कर्मणां नियमः सङ्कोचः कृतः । कुत इत्य् अत आहजात्या उत्पत्त्यैवाशुद्धानाम् । स च प्राप्तानां सङ्गानां त्याजनेच्छया । अयं भावः, पुरुषस्याशुद्धिर् नाम न प्रवृत्तेर् अन्यास्ति, स्वाभाविकप्रवृत्तिसङ्कोचद्वारेण निवृत्तिर् एव क्रियते, यथा च न प्रवृत्तिपरो वेदस् तथोत्तराध्यये वक्ष्यामः, उत्पत्त्यैव हि कामेषु इत्यादिना । अतो योगिनः स्वाभाविकप्रवृत्त्यभावान् न प्रायच्चित्तादिविधिगोचरतेति ।

क्रमसन्दर्भः  तद् एवं कर्मार्पणकेवलज्ٌआनकेवलभक्त्य्ऽधिकारभेदेन व्यवस्थापिताः ततः स्वाधिकारानुरूपेणैव स्थातव्यम् इत्य् आहस्वे स्व इति । (भक्तिसं १७५)

विपर्ययस् तु दोषः स्याद् इति भावः । तस्मात् साधूक्तं योगेनैव, न तु कर्मणेति । कर्मणाम् इति तैः । तत्रानेनेति पूर्वसूचितेन कर्मशास्त्रोक्तेनेत्य् अर्थः । यद् वा, ननु कथं योगस्य तादृशं सामर्थ्यम् ? कथं वा कर्मणैवांहोदाहः स्याद् इति कर्मशास्त्राग्रहः सङ्गमितः स्यात् । तत्र कर्मणां वस्तुतो दोषत्वेऽपि तेष्व् एव किञ्चिद् भद्रत्वेन गुणतया मतत्वं दर्शयन् योगस्य स्वभावगुणत्वं व्यٌजयति, कर्मणाम् इति । कश्चित् कश्चिद् अतीवतिक्तो निम्बोऽस्तीति लोके मिष्टतिक्ततज्जातिव्यपदेश इव जात्यैवाशुद्धानां कर्मणां यद्गुणदोषत्वविधानं, तेनानेन सङ्कोच एव कृतः । कथं ? सङ्गानां त्याजनेच्छया सहसा सर्वत्याजनाशक्तेस् तत्र क्रम एव क्रियत इत्य् अर्थः ॥२६॥

विश्वनाथः  कर्मिणां तु स्वाभाविकाव् एव गुणदोषाव् इत्य् आहकर्मणां जात्यैवाशुद्धानाम् अनेन विधिप्रतिषेधरूपगुणदोषविधानेन नियमो देहगेहासक्तानां कर्मिणाम् उत्पत्त्यैव पापरतानां स्वाभाविकप्रवृत्तिसङ्कोचः कृत एवाभीक्ष्णशो वेदेन । किम् अर्थम् ? सङ्गानां विषयासक्तीनां त्याजनेच्छया । अयं भावः । पुरुषस्याशुद्धिर् नाम न प्रवृत्तितोऽन्यास्ति, न च सहसा सर्वतो निवृत्तिः कर्तुं शक्यते । अत इदं कर्तव्यम् इदं न कर्तव्यम् इति विधिनिषेधाभ्यां स्वाभाविकप्रवृत्तिसङ्कोचद्वारेण निवृत्तिर् एव क्रियते । यथा च न प्रवृत्तिपरो वेदस् तथा उत्तराध्याये वक्ष्यामः उत्पत्त्यैव हि कामेष्व् [भा.पु. ११.२१.२४] इत्य् आदिना ॥२६॥

 +++

॥ ११.२०.२७८ ॥

जातश्रद्धो मत्कथासु निर्विण्णः सर्वकर्मसु ।
वेद दुःखात्मकं कामान् परित्यागेऽप्य् अनीश्वरः ॥
ततो भजेत मां प्रीतः श्रद्धालुर् दृढनिश्चयः ।
जुषमाणश् च तान् कामान् दुःखोदर्कांश् च गर्हयन् ॥

मध्वः स्वतोऽशुद्धानां कर्मणाम् । अनेन गुणदोषविधानेन नियमः कृतः । स्वतोऽशुद्धत्वेऽपि कर्मणां विध्यनुसारेणानुष्ठाने गुणत्वम् एवेत्य् अर्थः ॥२७॥

श्रीधरः  भक्त्यधिकारिणो भक्तियोगम् आहजातश्रद्ध इति नवभिः । मत्कथासु जातश्रद्धोऽत एवान्येषु कर्मसूद्विग्नः, न तु तत् फलेषु विरक्तः, तद् आहवेदेति । यद्य् अपि वेद, तथापि तत्परित्यागेऽनीश्वरोऽशक्तः ॥२७॥

एवम्भूतो यः श्रद्धालुर् भक्त्यैव सर्वं भविष्यतीति दृढनिश्चयः सन्, ततस् तदनन्तरं मं प्रीत्या भजेत । विषयांस् तु सेवमानोऽपि तेषु प्रीतिं न कुर्याद् इत्य् आहगर्हयन्न् इति ॥२८॥

क्रमसन्दर्भः  अथ भक्तिमार्गं विवृणोतिजातेत्य् आदिना । एवम् इत्य् अतः प्राक् तत्र जातश्रद्ध इति युग्मकेन । कथेत्य् उपलक्षणं मत्कथादिषु । एतद् एव केवलं परमं श्रेय इति जातश्रद्धो जातविश्वासः । अत एवान्येषु कर्मसु निर्विण्ण उद्विग्नः, किन्तु वर्तमानेषु प्राचीनपुण्यकर्मफलभागेषु एवम्भूत इत्य् आहवेदेति ।

ततस् तां वेदेत्य् आदि व्याख्यातां, न निर्विण्णो नातिसक्त [भा.पु. ११.२०.८] इत्य् एवंलक्षणाम् अवस्थाम् आरभ्यैवेत्य् अर्थः । मां भजेत मदीयानन्यताख्यभक्ताव् अधिकारी स्यात्, न तु ज्ٌआनवज् जाते सम्यग्वैराग्य एव । तस्याः स्वतः सर्वशक्तिमत्त्वेनान्यनिरपेक्षत्वाद् इत्य् अर्थः । अनन्तरं च वक्ष्यतेतस्मान् मद्भक्तियुक्तस्य [भा.पु. ११.२०.३१] इत्य् आदिना, यत् कर्मभिः [भा.पु. ११.२०.३२] इत्य् आदिना च ।

न च कर्मनिर्वेद सापेक्षत्वम् आपतितम् । स तु भक्तेः सर्वोत्तमत्वविश्वासेन स्वत एव प्रवर्तते । निर्विण्ण इत्य् अनुवादमात्रम् । अत एव यद्यपि ज्ٌआनकर्मणोर् अपि श्रद्धापेक्षास्त्य् एव, तां विना बहिरन्तःसम्यक्प्रवृत्त्यनुपपत्तेः, तथाप्य् अत्र श्रद्धामात्रस्य कारणत्वेन विशेषतस् तदङ्गीकारः । अत्रापि च तदपेक्षा पूर्ववत् सम्यक्प्रवृत्त्यर्थैव । तां विना अनन्यताख्यभक्तिस् तथा न प्रवर्तते । कदाचित् किञ्चित् प्रवृत्ता च नश्यतीति । अत एव, न निर्विण्णो नातिसक्तः [भा.पु. ११.२०.८] इति, अस्यानन्तरम् अपि मत्कथाश्रवणादौ वा [भा.पु. ११.२४.९] इत्य् अत्र श्रद्धायां जातायाम् एव कर्मपरित्यागो विहितः । भक्तिमात्रं तु तां विना सिद्ध्यति, सकृद् अपि परिगीतं श्रद्धया हेलया वा [स्कान्दप्रभासखण्डे] इत्य् आदौ, सतां प्रसङ्गात् [भा.पु. ३.२५.२५] इत्य् आदौ च । तत्पूर्वतोऽपि तस्याः फलदातृत्वश्रवणाच् च ।

सा च श्रद्धा शास्त्राभिधेयावधारणस्यैवाङ्गं, तद्विश्वासरूपत्वात् । ततो नानुष्ठानाङ्गत्वे प्रविशति । भक्तिश् च फलोत्पादने विधिसापेक्षापि न स्यात्, दाहादिकर्मणि वह्न्यादिवत्, भगवच्छ्रवणकीर्तनादीनां स्वरूपस्य तादृशशक्तित्वात् । ततस् तस्याः श्रद्धाद्यपेक्षा कुतः स्यात् ? अतः श्रद्धां विना च क्वचिन्मूढादाव् अपि सिद्धिर् दृश्यते, श्रद्धया हेलया वा इत्य् आदौ । हेला त्व् अपराधरूपाप्य् अबुद्धिकृता चेद् दौरात्म्याभावे न भक्तिर् बाध्यत इत्य् उक्तम् एव । ज्ٌआनलवदुर्विदग्धादौ तु तद्वैपरीत्येन बाध्यते । यथा मत्सरेण नामादिकं गृह्णाति वेणे क्वचिद् वस्तुशक्तिर् बाधिता दृश्यते, आर्द्रेन्धनादौ वह्निशक्तिर् इव । श्रद्धयोपाहृतं प्रेष्ठं भक्तेन मम वार्य् अपि [भा.पु. ११.२७.१८] इत्य् अत्र श्रद्धाभक्तिशब्दाभ्याम् आदर एवोच्यते । स तु भगवत्तोषलक्षणफलविशेषस्योत्पत्ताव् अनादरलक्षणतद्विघातकापराधस्य निरसनपरः । तस्मात् श्रद्धा न भक्त्यङ्गं, किन्तु कर्मण्य् अर्थिसमर्थविद्वत् तावद् अनन्यताख्यायां भक्तौ अधिकारिविशेषणम् एवेति । अत एव तद्विशेषणत्वेनैवोक्तं यदृच्छया मत्कथादौ जातश्रद्धः [भा.पु. ११.२०.८] इति, जातश्रद्धो मत्कथासु [भा.पु. ११.२०.२७] इति च ।

अत्र ताम् आरभ्येत्य् अर्थेन ल्यब्लोपे पञ्चम्यन्तेन तत इति पदेनानवधिकनिर्देशेनात्मारामतावस्थायाम् अपि सा केषाञ्चित् प्रवर्तत इति तस्याः साम्राज्यम् अभिप्रेतम् । अनन्तरं च वक्ष्यते, न किञ्चित् साधवो धीराः [भा.पु. ११.२०.३४] इति । अतः साम्राज्यज्ٌआपनया तां विना कर्मज्ٌआने अपि न सिध्यत इति च ज्ٌआपितम् ।

तद् एवम् अनन्यभक्त्यधिकारे हेतुं श्रद्धामात्रम् उक्त्वा स यथा भजेत् तथा शिक्षयतिस श्रद्धालुर् विश्वासवान् । प्रीतो जातायां रुचाव् आसक्तः । दृढनिश्चयः साधनाध्यवसायभङ्गरहितश् च सन् । सहसा त्यक्तुम् असमर्थत्वात् कामान् जुषमाणश् च गर्हयंश् च । गर्हणे हेतुःदुःखोदर्कान् शोकादिकृदुत्तरकालान् इति ।

अत्र कामा ह्य् अपापकरा एव ज्ٌएयाः । शास्त्रे कथञ्चिद् अप्य् अन्यानुविधानायोगात् । प्रत्युत

परपत्नीपरद्रव्यपरहिंसासु यो मतिम् ।
न करोति पुमान् भूप तुष्यते तेन केशवः ॥ [वि.पु. ३.८.१४]

इति विष्णुपुराणवाक्यादौ कर्मार्पणात् पूर्वम् एव तन्निषेधात् । अत्रैव च निष्कामकर्मण्य् अपि यद्य् अन्यन् न समाचरेत् [भा.पु. ११.२०.१०] इति वक्ष्यमाणनिषेधात् । कर्मपरित्यागविधानेन सुतरां दुष्कर्मपरित्यागप्रत्यासत्तेः । विष्णुधर्मे

मर्यादां च कृतां तेन यो भिनत्ति स मानवः ।
न विष्णुभक्तो विज्ٌएयः साधुधर्मार्चितो हरिः ॥

इति वैष्णवेष्व् अपि तन्निषेधात् । यत्पादसेवाभिरुचिस् तपस्विनाम् [भा.पु. ४.२१.३१] इत्य् आदौ सद्यः क्षिणोति इत्य् अत्र सद्यःशब्दप्रयोगेण जातमात्ररुचीनाम्

यदा नेच्छति पापानि यदा पुण्यानि वाञ्छति ।
ज्ٌएयस् तदा मनुष्येण हृदि तस्य हरिः स्थितः ॥ इति विष्णुधर्मनियमेन च ।

विकर्म य चोत्पतितं कथञ्चिद् धुनोति सर्वं हृदि सन्निविष्टः [भा.पु. ११.५.३८] इत्य् अत्रापि “कथञ्चित्”शब्दप्रयोगेण लब्धभक्तीनां च, स्वतस् तत्प्रवृत्त्ययोगात् । नाम्नो बलाद् यस्य हि पापबुद्धिर् न विद्यते तस्य यमैर् हि शुद्धिः इति पाद्मे नामापराधभٌजनस्तोत्रादौ हरिभक्तिबलेनापि तत्प्रवृत्ताव् अपराधापाताच् च । अपि चेत् सुदुराचारः [गीता ९.३०] इति तु तद् दोषानादरपर एव, न तु दुराचारताविधानपरः, क्षिप्रं भवति धर्मात्मा [गीता ९.३१] इत्य् अनन्तरवाक्ये दुराचारतापगमस्य श्रेयस्त्वनिर्देशाद् इति ॥२७२८॥ (भक्तिसन्दर्भ १७२)

विश्वनाथः अथ भक्त्यधिकारिणः प्राथमिकं स्वभावं दर्शयन् भक्तिम् आह जातश्रद्ध इति द्वाभ्याम् । सर्वकर्मसु लौकिकवैदिकेषु कर्मसु तत्फलेषु निर्विण्णः दुःखबुद्ध्या उद्विग्नः । नातिसक्त [भा.पु. ११.२०.८] इति यद् उक्तं तद् विवृणोति । कामान् स्त्रीपुत्रादिसङ्गोत्थान् कामान् दुःखात्मकान् वेद । अथ च तत्परित्यागेऽप्य् असमर्थः । ततस् ताम् अवस्थाम् आरभ्यैव दृढनिश्चय इति । गृहाद्यासक्तिर् मे नश्यतु वर्धतां वा । भजनेऽपि मे विघ्नकोटिर् भवतु नश्यतु वा । अपराधे नरकं चेद् भवतु तत् कामम् अङ्गीकुर्वे । तद् अपि भक्तिं न जिहासामि । ज्ٌआनकर्मादिकं नैव जिघृक्षामि यदि स्वयं ब्रह्माप्य् आगत्य वदेद् इत्य् एवं दृढो निश्चयो यस्य सः ।

आरब्धभजनस्य तस्य भक्तौ यथा निश्चयदार्ढ्यं, न तथा तत्प्रतिकूलवस्तुनीत्य् आहजुषमाणश् चेति । दुःखोदर्कान् कलत्रपुत्रादिसङ्गोत्थान् कामान् गर्हयन्न् एव जुषमाणः । अहो अमी विषयभोगा एव ममानर्थकारिणो भगवत्पदप्राप्तिप्रतिकूलाः, यद् एते बहुशो नामग्राहम् अपि सशपथम् अपि त्यक्ता अपि समये भोक्तव्या एव भवन्तीति निन्दामि च पिबामि चेति न्यायेन भुٌजानः ॥२७२८॥

 +++

॥ ११.२०.२९ ॥

प्रोक्तेन भक्तियोगेन भजतो मासकृन् मुनेः ।
कामा हृदय्या नश्यन्ति सर्वे मयि हृदि स्थिते ॥

श्रीधरः  कथं भजेत किं वा ततो भवति तद् आहप्रोक्तेनेति द्वाभ्याम् । श्रद्धामृतकथायां मे शश्वन् मदनुकीर्तनम् [भा.पु. ११.१९.२०] इत्य् आदिना तत्र तत्रोक्तेन मा माम् असकृन् नित्यं भजतो हृदय्या हृद्गताः कामा नश्यन्ति ॥२९॥

क्रमसन्दर्भः  ततश् च सैव भक्तिस् तस्य तान् कामान् दहेद् इत्य् आहप्रोक्तेन इति ॥२९॥

विश्वनाथः  ननु किं त्वद्भक्त एवं वैषयबाधित एव तिष्ठेत् तत्र नहि नहीत्य् आह प्रोक्तेनेति द्वाभ्याम् । श्रद्धामृतकथायां मे शश्वन् मदनुकीर्तनम् [भा.पु. ११.१९.२०] इत्य् आदिना मया प्रोक्तेन असकृत् नित्यं पुनः पुनर् मा मां भजतः हृदय्याः हृद्गताः । मयि हृदि स्थिते इति न ह्य् एकस्मिन्न् एव हृदि मम स्थितिस् तेषां च स्थितिः सम्भवेत् । न हि सूर्यान्धकारयोर् ऐकाधिकरण्यं घटतेति भावः ॥२९॥

 +++

॥ ११.२०.३० ॥

भिद्यते हृदयग्रन्थिश् छिद्यन्ते सर्वसंशयाः ।
क्षीयन्ते चास्य कर्माणि मयि दृष्टेऽखिलात्मनि ॥

श्रीधरः  हृदयम् एव ग्रन्थिर् अहङ्कारस् तत्पूर्वकाश् च सर्वे संशया असम्भवनादयः । कर्माण्य् अनारब्धफलानि संसारहेतुभूतानि च ॥३०॥

क्रमसन्दर्भः  सर्वसंशयास् तद्दर्शनासम्भावनापर्यन्ताः । छिद्यन्ते समाप्यन्ते क्षीयन्त इति, तदधिगम उत्तरपूर्वार्धयोर् अश्लेषविनाशौ तद्व्यपदेशात् [वे.सू. ४.१.१३] इति न्यायेन ॥३०॥

विश्वनाथः ततश् च निष्ठारुच्यादिभूमिकारूढस्य भक्तस्य हृदयग्रन्थिर् अहङ्कारो भिद्यते । स्वयम् एवेति न तत्र भक्तस्येच्छाप्रयत्नाव् इति भावः । यद् उक्तञ्जरयत्य् आशु या कोषं निगीर्णम् अनलो यथा इति । संशया असम्भावनादयः । कर्माणि प्रारब्धपर्यन्तानि । तथा च श्रुतिर् गोपालतापनीभक्तिर् अस्य भजनं तद् इहामुत्रोपाधिनैराश्येनामुष्मिन् मनःकल्पनम् एतद् एव नैष्कर्म्यं [गो.ता.उ. १.१४] । नैष्कर्म्यकरम् इति तस्यार्थः ॥३०॥

 +++

॥ ११.२०.३१ ॥

तस्मान् मद्भक्तियुक्तस्य योगिनो वै मदात्मनः ।
न ज्ٌआनं न च वैराग्यं प्रायः श्रेयो भवेद् इह ॥

मध्वः हृदयग्रन्थिः अन्तःकरणाख्यो बन्धः ॥३१॥

श्रीधरः  तद् एवं व्यवस्थयाधिकारित्रयम् उक्तम् । तत्र भक्तेर् अन्यनिरपेक्षत्वाद् अन्यस्य च तत्सापेक्षत्वाद् भक्तियोग एव श्रेष्ठ इत्य् उपसंहरति तस्माद् इति त्रिभिः ।मदात्मनो मयि आत्मा चित्तं यस्य तस्य श्रेयःसाधनम् ॥३१॥

क्रमसन्दर्भः  अस्य भक्त्यधिकारिणः कर्मज्ٌआनयोर् अपि स्पर्शो न सम्मत इति वदन् सुतरां तत्कारणगुणदोषास्पर्शम् आहतस्माद् इति । यस्माद् भिद्यते इत्य् आदेर् ज्ٌआनं तत्साधनाभ्यासः, वैराग्याभासः प्रायः श्रेयो न भवेत्, किम् उत कर्मयोग इत्य् अर्थः । व्यर्थाधिकप्रयासात् तादृशभक्त्यन्तरायाच् च । नٌद्वयम् अत्यन्ततन्निराकरणार्थम् । प्रायो वितर्के ।

अत्र प्रायोग्रहणस्यायं भावः । भजतां ज्ٌआनवैराग्याभ्यासेन प्रयोजनं नास्त्य् एव । तत्र यथास्थितेऽपि सद्यो मुक्तिमार्गे केषाञ्चित् क्रममुक्तिमार्गे प्रवृत्तिर् जायते । तथा ब्रह्मभूतः प्रसन्नात्मा [गीता १८.५४] इत्य् आदि श्रीगीतानुसारेण यदि क्रमभक्तिमार्गे प्रवृत्तिः स्यात् तदा भवत्व् इति । तद् एवं भक्तेः प्रेमलक्षणे सर्वफलराजे स्वफले नास्त्य् एव ज्ٌआनाद्यपेक्षा ॥३१॥ (भक्तिसन्दर्भ ८३)

विश्वनाथः यतो हेत्वन्तरनिरपेक्षया भक्त्यैव हृदयग्रन्थिभेदाद्याः स्वत एव स्युस् तस्माद् भक्त्यर्थं वा । हृदयग्रन्थिभेदाद्यर्थं वा । मद्भक्तेन ज्ٌआनवैराग्ये नैवोपादेये । स्वस्मिंस् तयोः श्रेयस्करत्वादर्शनाद् इत्य् आह तस्माद् इति । मदात्मनः मयि आत्मा मनो यस्य तस्य । देहाद्यतिर्क्तत्वानुसन्धानलक्षणं ज्ٌआनम् । विषयाग्रहणलक्षणं वैराग्यं च । न श्रेयः तयोः शात्त्विकत्वात् तस्यास् तु गुणातीतत्वात् तस्यां सत्यां तयोः स्वस्मिन् आनिनीषैव दोष इति भावः । प्रत्युत अविद्यावृत्तीनां रागद्वेषादीनाम् इव विद्यावृत्तिरूपयोर् अपि ज्ٌआनवैराग्ययोर् भक्ते स्वत एव वर्तमानयोर् अपि भक्त्यैव निर्जर एवाग्रे पञ्चविंशतितमाध्याये वक्ष्यते । किं च, भगवदनुभवरूपं ज्ٌआनं विषयारोचकत्वलक्षणं वैराग्यं च भक्त्युत्थत्वाद् गुणातीतं तस्य स्वत एव स्यात् । यद् उक्तम्भक्तिः परेशानुभवो विरक्तिर् अन्यत्र चैष त्रिक एककालः । प्रपद्यमानस्य [भा.पु. ११.२.४०] इति । प्रायग्रहणेन क्वचिच् छान्तभक्तेः प्रथमदशायां तयोर् ग्रहोऽपि नाश्रेयस्करः । भक्तिर् मुक्त्यैव निर्विघ्नेत्य् आत्तयुक्तविरक्तता [भूत्र्स् ३.१.१५] इति तन्मतम् उक्तं भक्तिरसामृतसिन्धौ ॥३१॥

 +++

॥ ११.२०.३२३ ॥

यत् कर्मभिर् यत् तपसा ज्ٌआनवैराग्यतश् च यत् ।
योगेन दामधर्मेण श्रेयोभिर् इतरैर् अपि ॥
सर्वं मद्भक्तियोगेन मद्भक्तो लभतेऽٌजसा ।
स्वर्गापवर्गं मद्धाम कथञ्चिद् यदि वाञ्छति ॥

श्रीधरः  तत्र हेतुःयत् कर्मभिर् इत्य् आदि । इतरैर् अपि तीर्थयात्राव्रतादिभिः । श्रेयःसाधनैर् यद् भाव्यं सत्त्वशुद्धादि तत् सर्वम् अٌजसा अनायासेनैव स्वर्गम् अपवर्गं मद्धाम वैकुण्ठं लभत एव । वाञ्छा तु नास्तीत्य् उक्तम्, यदि वाञ्छतीति ॥३२३३॥

सनातनः (हरिभक्तिविलासः ११.५७३४)  इतरैस् तीर्थयात्राव्रतादिभिर् अपि श्रेयःसाधनैर् यद् भाव्यं सत्त्वशुद्ध्यादि तत् सर्वम् अनायासेनैव लभते । तथा स्वर्गम् अपवर्गं मद्धाम च वैकुण्ठं लभत एव । यदि वाञ्छतीति वाञ्छा तु नास्तीत्य् उक्तम् । तत्र कथञ्चिद् इति स्वर्गापवर्गयोस् तुच्छताम् अनुभवितुम् । किं वा, स्वर्गे देवताः श्रीविष्णुं द्रष्टुं स्वर्गं भक्तिविघ्नसांसारिकदुःखतरणार्थं चापवर्गं वैकुण्ठलोके साक्षात् मत्सेवार्थं चेत्य् एवम्प्रकारेण वाञ्छन्ति चेद् इत्य् अर्थः । वैकुण्ठवाञ्छा च तत्रत्यविभूतिश्रवणाद् भक्तिरसप्लुतत्वेनानन्यापेक्ष्यत्वाद् वा ॥३२३३॥

क्रमसन्दर्भः  तदर्थं भक्तेर् माहात्म्यम् एव विशेषतो दर्शयतियद् इति. युग्मकेन । अपवर्गो मोक्षसुखं च तदतिक्रमसुखं च भवतीत्य् आहमद्धाम वैकुण्ठं चेति कथञ्चिद् भक्त्युपकरणत्वेनैव यदि वाञ्छति कश्चित् तत्र श्रीचित्रकेत्वादिकवत् स्वर्गवाञ्छा तस्य भक्त्युपकरणत्वं चोक्तंरेमे विद्याधरस्त्रीभिर् गापयन् हरिम् ईश्वरम् [भा.पु. ६.१७.३] इति श्रीशुकादिवद् अपवर्गवाञ्छातत्प्रार्थनया श्रीकृष्णेन दूरीकृतायां मायायां सत्यां मातृगर्भान् निश्चक्रामेति हि ब्रह्मवैवर्तीयकथा तत्र च भक्त्युपकरणत्वं ब्रह्मभूतः प्रसन्नात्मा [गीता १८.५५] इत्य् आदि श्रीगीतावचनवत् तथा प्राप्तभगवत्पदीयवृन्दविशेषवद् वैकुण्ठेच्छा तर्हि प्रेम्णा साक्षाच्छ्रीभगवच्चरणारविन्दसेवेच्छयैव तत्प्रार्थ्यप्राप्तवस्तु यच् च व्रजन्त्य् अनिमिषामृषभानुवृत्येत्य् आदिवत् ॥३२३३॥ (भक्तिसन्दर्भ ८४)

विश्वनाथः ननु यदि कश्चित् त्वत्कथादाव् एव श्रद्धालुर् न तु कर्मज्ٌआनादिषु तदरोचकत्वाद् च तत्फलेषु स्वर्गापवर्गादिषु स्पृहावांश् च स्या तदा किं भवेद् अत आहयद् इति द्वाभ्याम् । इतरैर् अपि श्रेयःसाधनैस् तीर्थयात्राव्रतादिभिर् मद्धाम सालोक्यम् । इतरैस् तीर्थयात्रादिभिर् अपि यद्भाव्यं तत् सर्वं भक्तियोगेन मद्भक्तो लभते । तत्राप्य् अٌजसा अनायासेनैव । किं तत् ? सर्वं तद् आह स्वर्गापवर्गम् इति । स्वर्गः प्रापञ्चिकसुखं सत्त्वशुद्ध्यादिक्रमेण ॥३२३३॥

 +++

॥ ११.२०.३४ ॥

न किञ्चित् साधवो धीरा भक्ता ह्य् एकान्तिनो मम ।
वाञ्छन्त्य् अपि मया दत्तं कैवल्यम् अपुनर्भवम् ॥

मध्वः मद्भक्तियुक्तस्य भक्त्यनुसारिज्ٌआनवैराग्येण विनान्यस्माज् ज्ٌआनाद् वैराग्याच् च न श्रेयो भवेत् ।
रागिणोऽपि विमुच्यन्ते देवा नास्त्य् अत्र संशयः ।
रागापनोदनार्थं च ज्ٌआनं स्ध्यं यतीश्वरैः ॥ इति च ।
स्मर्तव्या विषये दोषा यतिभिर् न तु दैवतैः ।
हरिर् एव सदा पूज्य इत्य् अर्थं देवतैर् अपि ॥ इति च ।

वैराग्यार्थम् अपि विषयदोषादिज्ٌआनं सनकादीनां भाव्यं देवानां तद् अपि भगवद्भजनस्यैव सारतापरिज्ٌआनार्थम् एवेत्य् अर्थः ॥३४॥

श्रीधरः  तत्र हेतुम् आहन किञ्चिद् इति । धीरा धीमन्तो यतो ममैकान्तिनो मय्य् एव प्रीतियुक्ताः । अतो मया दत्तम् अपि न गृह्णन्ति, किं पुनर् वक्तव्यं न वाञ्छन्तीत्य् अर्थः । अपुनर्भवम् आत्यन्तिककैवल्यम् ॥३४॥

सनातनः (हरिभक्तिविलासः १०.२१५) धीरा धीमन्तः । यतो ममैकान्तिनः, मय्य् एव प्रीतियुक्ताः । यद् वा, भक्त्यैकनिष्ठायुक्ताः । अतो मया दत्तम् अपि न गृह्णन्ति, किं पुनर् वक्तव्यं न वाञ्छन्तीत्य् अर्थः । यद् वा, वाञ्छन्त्य् अपि किं पुनर् वक्तव्यं, न गृह्णन्तीति कैवल्यम् आत्यन्तिकम् अपि । अपुनर्भवं मोक्षम् ॥३४॥

क्रमसन्दर्भः  अथ यद्यपि साम्मुख्यत्वेनाविशिष्टं ज्ٌआनादित्रयम् अपि तद्वैमुख्यप्रतियोगि भवेत्, तथापि श्रेयःसृतिं भक्तिम् उदस्य ते विभो [भा.पु. १०.१४.४] इत्य् आदिना भक्तिं विना केवलज्ٌआनस्याकिञ्चित्करत्वात्, तत्रापि च तस्मान् मद्भक्तियुक्तस्य [भा.पु. ११.२०.३१] इत्य् आदौ भक्तेस् तन्निरपेक्षत्वात्, यत् कर्मभिर् यत् तपसा [भा.पु. ११.२०.३२] इत्य् आदाव् आनुसङ्गिकसर्वफलत्वाच् च ज्ٌआनम् अपि न्यक्कृतम् । ततोऽवशिष्टायां सविशेषोपासनरूपायां भक्तौ च श्रीविष्णुरूपम् अबहुमन्यमानाः केचिन् निराकारेश्वरस्य वोपासनां यां मन्यन्ते सापि न्यक्कृतास्ति । यतो हिरण्यकशिपोर् अपि नित्य आत्माव्ययः शुद्धः [भा.पु. ७.२.१८] इत्य् आदितद्वाक्येन यदृच्छयेशः सृजतीदम् अव्ययः [भा.पु. ७.२.३४] इत्यादितदुदाहृतेतिहासवाक्येन तत्कृतब्रह्मस्तवेन च ब्रह्मज्ٌआनं निराकारेश्वरज्ٌआनम् अन्याकारेश्वरज्ٌआनं तस्यास्तीति वर्ण्यते । श्रीविष्णौ देवतासामान्यदृष्टेर् निन्द्यते च स इति । तथान्यत्राहङ्ग्रहोपासना च न्यक्कृता, पौण्ड्रकवासुदेवादौ यदुभिर् इव शुद्धभक्तैर् उपहास्यत्वात् । सालोक्यसार्ष्टिसारूप्य [भा.पु. ३.२९.११] इत्यादिषु तत्फलस्य हेयतया निर्देशात् । तद् उक्तं श्रीहनुमता को मूढो दासतां प्राप्य प्राभवं पदम् इच्छति इति । तद् एतत् सर्वम् अभिप्रेत्य निष्किञ्चनां भक्तिम् एव तादृशभक्तप्रशंसाद्वारेण सर्वोर्ध्वम् उपदिशतिन किञ्चिद् इति । तैर् ईदृशानाम् एकान्तिनाम् एव परममहिमा गारुडे

ब्राह्मणानां सहस्रेभ्यः सत्रयाजी विशिष्यते ।
सत्रयाजिसहस्रेभ्यः सर्ववेदान्तपारगः ॥
सर्ववेदान्तवित्कोट्यां विष्णुभक्तो विशिष्यते ।
वैष्णवानां सहस्रेभ्यः एकान्त्य् एको विशिष्यते ॥ इति ॥३४॥ (भक्तिसन्दर्भ १७६)

विश्वनाथः कथञ्चिद् इत्य् एतद् विवृनोतिनेति ॥३४॥

 +++

॥ ११.२०.३५ ॥

नैरपेक्ष्यं परं प्राहुर् निःश्रेयसम् अनल्पकम् ।
तस्मान् निराशिषो भक्तिर् निरपेक्षस्य मे भवेत् ॥

मध्वः रागिनोऽपि ते भक्तियोगिनो भक्तिफलत्वेन किम् अपि नापेक्षन्ते ।

यदि दद्यद् भक्तियोगफलं मोक्षम् अपीश्वरः ।
भक्तियोगफलत्वेन न तद् गृह्णीयुर् एव ते ॥
कामिनोऽपि स्वयं कामान् भुٌजते न फलात्मना ।
तस्माद् विरागेऽप्य् अधिका देवा एव हि तादृशाः ॥ इति च ।
उत्तमो भक्तियोगस् तु ज्ٌआनयोगस् तु मध्यमः ।
अधमः कर्मयोगश् च ब्रह्मैको मुख्यभक्तिभाक् ॥
ज्ٌआनम् अप्य् अधिकं तेषां नियतं भक्तियोगिनाम् ।
उदेति भगवद्भक्त्या तद्वन् न ज्ٌआनयोगिनः ॥
भक्त्यंशकं यतो ज्ٌआनं ज्ٌआनस्नेहात्मिका च सा ।
तथापि ज्ٌआनयोगित्वं मानुषज्ٌआनतोऽधिकम् ।
भक्तियोगे ततो यत्नः कार्यो विद्वद्भिर् अٌजसा ॥ इति च ॥३५॥

श्रीधरः  तद् उपपादयतिनैरपेक्ष्यम् एव परम् उत्कृष्टम् अनल्पकं महन् निःश्रेयसं फलं तत् साधनं च प्राहुः । मे भक्तिर् निराशिषः प्रार्थनाशून्यस्य निरपेक्षस्य प्रार्थनाकारणभूतापेक्षारहितस्य पुंसो भवेत् । यद् वा, मे निरपेक्षस्य या भक्तिः सा निराशिषो भवेद् इत्य् अर्थः ॥३५॥

क्रमसन्दर्भः  तादृशभक्तेः साधनम् अपि तादृशम् इत्य् आहनैरपेक्ष्यम् इति ॥३५॥

विश्वनाथः नैरपेक्ष्यं साधनान्तरफलान्तरापेक्षाराहित्यं हि परं जात्या श्रेष्ठम् अनल्पकं प्रमाणेनाप्य् अधिकं निःश्रेयसं भवति । निराशिषः फलान्तरकामनाशून्यस्य निरपेक्षस्य ज्ٌआनवैराग्याद्यपेक्षाशून्यस्य ॥३५॥

 +++

॥ ११.२०.३६ ॥

न मय्य् एकान्तभक्तानां गुणदोषोद्भवा गुणाः ।
साधूनां समचित्तानां बुद्धेः परम् उपेयुषाम् ॥

श्रीधरः  अनेन प्रकारेण सिद्धानां न गुणदोषा इति विरोधपरिहारम् उपसंहरतिन मयीति । गुणदोषैर् विहितप्रतिषिद्धैर् उद्भवा येषां ते गुणाः पुण्यपापादयः । साधूनां निरस्तरागादीनाम् अतः समचित्तानाम् अत एव बुद्धेः परम् ईश्वरं प्राप्तानाम् ॥३६॥

सनातनः (हरिभक्तिविलासः १०.२१०) भक्तिनिष्ठानां तु न गुणदोषा इत्य् आहमयीति । मयि ये एकान्तभक्ताः, कर्मज्ٌआनाद्यशेषनैरपेक्ष्येण भक्तिनिष्ठां प्र्पतास् तेषां गुणदोषैर् विहितप्रतिषिद्धैर् उद्भवो येषां ते गुणाः पुण्यपापादयः । साधूनां निरस्तरागादीनाम्, अतः समचित्तानाम्, तत एव बुद्धेः परम् ईश्वरं प्राप्तानाम् ।

यद् वा, गुणाः सत्कर्माचरणादयस् तदुद्भवा ये गुणाः सत्त्वशुद्ध्यादयः, दोषाः सत्कर्मत्यागादयस् तदुद्भवाश् च ये गुणा ज्ٌआननिष्ठादयः । ज्ٌआननिष्ठार्थं श्रीभगवद्त्पादादिभिर् ज्ٌआनकर्मसमुच्चयदोषदर्शनेन कर्मत्यागोपपादनात्, ते न सन्ति । किं काक्वा, अपि तु सन्त्य् एव । एकान्तभक्तत्वेन पूर्वम् एव स्वतः सर्वगुणसिद्धेः । तद् उक्तंयस्यास्ति भक्तिर् भगवत्य् अकिञ्चना [भा.पु. ५.१८.१२] इत्य् आदि ।

तद् एवाभिव्यٌजन् विशिनष्टिसाधूनाम् इत्य् आदि । यद् वा, गुणदोषोद्भवा येऽर्थाः सत्त्वशुद्ध्यादयः ज्ٌआननिष्ठादयश् च, ते तेषां गुणा उपकारका महिमानो वा न भवन्ति । किं दोषा एवेत्य् अर्थः । एकान्तभक्ततायाः साधनत्वेन पूर्वम् एव तद्गुणानां सिद्धेर् अधुना पुनः साधनप्रवृत्त्या भक्तिनिष्ठाहान्यापत्तेः । यद् वा, गुणा बहुलोपचारसमर्पणादयस् तदुद्भवा ये गुणाः साधनविशेषाश् च मया नाप्केष्यन्ते । न चापराधा गृह्यन्त इत्य् अर्थः । अन्यत् सर्वत्र समानम् । अलम् अतिविस्तरेण ॥३६॥

क्रमसन्दर्भः  तद् एवं सकामकर्मोक्तगुणदोषैर् यथा निष्कामकर्मा न लिप्यते, तत्र तत्रोक्तैस् तैश् च न ज्ٌआनाधिकारी, तथा तत् त्रयोक्तैर् न भक्त्यधिकारी, तच् चतुष्टयोक्तैश् च न तादृशभक्तिसिद्ध इति वदन्गुणस् तूभयवर्जितः [भा.पु. ११.१९.४५] इत्य् अस्य पराकाष्ठां दर्शयतिन मयीति ॥३६॥ (भक्तिसन्दर्भ १७६)

विश्वनाथः यन् मयोक्तं गुणदोष दृशिर् दोषो गुणस् तूभयवर्जितः [भा.पु. ११.१९.४५] इति तद् एतादृशेषु भक्तेष्व् इत्य् आह, नेति । गुणदोषयोर् उद्भवो येभ्यः सत्त्वरजस्तमोभ्यस् ते गुणा एकान्तभक्तानां न सन्ति किन्त्व् अप्राकृता एव गुणाः । यतो बुद्धेः प्रकृतेः परं सच्चिदानन्दम् एव वस्तु उपेयूषां न तु गुणमयं किञ्चिद् अपि, मम इन्द्रियादिकं निर्गुणो मदपाश्रय इत्य् अग्रिमोक्तेः । यद् वा गुणदोषोद्भवा विधिप्रतिषेधनिबन्धना गुण न भवन्तीति नैषां शिष्टाचारेण कोऽपि गुणो भवति, नापि निषिद्धाचारेण कोऽपि दोष इत्य् अर्थः । समचित्तानाम् इति भक्तानां समचित्तत्वम् उक्तं चित्रकेतूपाख्याने शम्भुना, यथा

नारायणपराः सर्वे न कुतश्चन बिभ्यति ।
स्वर्गापवर्गनरकेष्व् अपि तुल्यार्थदर्शिनः ॥ [भा.पु. ६.१७.२८] इति ।

बुद्धेः प्रकृतेः परं भगवन्तम् उपेयुषां, भक्त्या सिद्देस्व् एतेषु दोषदृष्टिर् न कर्तव्येति किं वक्तव्यं साधकेषु दुराचारेष्व् अपि न कार्येति भगवता गीतं, यथा

अनन्याश् चिन्तयन्तो मां ये जनाः पर्युपासते ।
तेषां नित्याभियुक्तानां योगक्षेमं वहाम्य् अहम् ॥ [गीता ९.२२] इति ॥३६॥

 +++

॥ ११.२०.३७ ॥

एवम् एतान् मया दिष्टान् अनुतिष्ठन्ति मे पथः ।
क्षेमं विन्दन्ति मत्स्थानं यद् ब्रह्म परमं विदुः ॥

श्रीधरः  काम्यकर्मनिष्ठां निन्दिष्यन्न् एतान् मुक्तिमार्गान् उपसंहरति, एवम् इति । मे पथो मत्प्राप्त्युपायान् येऽनुतिष्ठन्ति ते क्षेमं कालमायादिरहितं मम लोकं विन्दन्ति, यत् परमं ब्रह्म तच् च विदुः ॥३७॥


क्रमसन्दर्भः  न व्याख्यातम्.

विश्वनाथः श्रेयोमार्गानुपसंहरति एवम् इति । येऽनुतिष्ठन्ति ते यथायोगं निष्कामकर्मिणः क्षेमं विन्दन्ति । भक्ता मत्स्थानं वैकुण्ठं विन्दन्ति । ज्ٌआनिनो ब्रह्म विदुर् इति ॥३७॥

इति सारार्थदर्शिन्यां हर्षिण्यां भक्तचेतसाम् ।
एकादशे त्व् अयं विंशः सङ्गतः सङ्गतः सतां ॥

 +++

इति श्रीमद्भागवते महापुराणे ब्रह्मसूत्रभाष्ये
पारमहंस्यं संहितायां वैयासिक्यां दशमस्कन्धे
भगवदुद्धवसंवादे
विंशतितमोऽध्यायः ।
॥११.२०॥
