
श्रीमद्भागवतपुराणम्
##  एकादशस्कन्धः
ओं नमो भगवते वासुदेवाय ।

(११.१)
अथ प्रथमोऽध्यायः
विप्रशापः

॥ ११.१.१ ॥

श्रीशुक उवाच
कृत्वा दैत्यवधं कृष्णः सरामो यदुभिर् वृतः ।
भुवोऽवतारयद् भारं जविष्ठं जनयन् कलिम् ॥

श्रीधरः  शृईगणेशाय नमः । श्रीकृष्णाय नमः । ओं नमः श्रीपरमहंसास्वादितचरणकमलचिन्मकरन्दाय भक्तजनमानसनिवासाय श्रीरामचन्द्राय ।

विजयन्ते परानन्दकृष्णपादरजःस्रजः ।
या धृता मूर्ध्नि जायन्ते महेन्द्रादिमहःस्रजः ॥१॥
उक्तैकत्रिंशताध्यायैर् मुक्तिर् एकादशे ।
ततः जायन्तेयेतिहासाद्यैः समासव्यासरूपतः ॥२॥
नारदो वसुदेवाय समासेन न्यवर्णयत् ।
भगवान् उद्धवायाथ विस्तरेणोपपत्तिभिः ॥३॥
तत्र तु प्रथमेऽध्याये यदुवंशस्य सङ्क्षयः ।
उपक्षिप्तो विरागाय मौसलव्यपदेशतः ॥४॥
प्रवृत्तितः परानन्द कृष्णक्रीडानुवर्णिता ।
तन्निवृत्त्या परानन्दपदारोहोऽनुवर्ण्यते ॥५॥

एवं तावद् दशमस्कन्धे भूभारावतारणाय निजविभूतिविभूषितयदुवंशस्य यदुवंशावतारितसकलसुरांशस्य भगवतः श्रीकृष्णस्य तदुचितप्रवृत्तिविडम्बनेन तच्छ्रवणस्मरणादिपराणां परेषाम् आनन्दकारणं क्रीडा निरूपिता । अथेदानीम् अपरिमितयोगमायावैभवस्य भक्तानाम् आत्मतत्त्वोपदेशपूर्वकं क्रीडार्थं भूतलेऽवतारितानां चाधिकारिणां सुरांशानां मौसलापदेशेन तत्तदधिकारपदप्रापणपूर्वकं च ब्रह्माद्यनुग्रहाय निजपदारोहो निरूप्यते ।

तत्र कुरुक्षेत्रयात्रायाम् अविरक्तस्य वसुदेवस्य, कर्मणा कर्मनिर्हारो यथा स्यान् नस् तद् उच्यताम् [भा.पु. १०.८४.२९] इत्य् एवं कर्मयोगं पृष्टवतो नारदादिभिः कर्मयोगो निरूपितः

कर्मणा कर्मनिर्हार एष साधु निरूपितः ।
यच् छ्रद्धयाप्तवित्तेन शुक्लेनेज्येत पूरुषः ॥ [१०.८४.३७] इत्य् आदिना ।

तेन च विशुद्धसत्त्वस्य श्रीकृष्णरामौ परमेश्वरत्वेन ज्ञातवतः षड्गर्भानयनाध्याये श्रीकृष्णेनात्मतत्त्वम् उपदिष्टम्

वचो वः समवेतार्थं तातैतद् उपमन्महे ।
यन् नः पुत्रान् समुद्दिश्य तत्त्वग्राम उदाहृतः ॥ [भा.पु. १०.८५.२२] इत्य् आदिना ।

तच् च विषयभोगातिशयेन पुनस् तिरोहितम् आसीत् तद् एवेदानीं नारदमुखेन प्रथमं पञ्चाध्याया निरूप्यते ।

तत्र प्रथमेऽध्याये वैराग्योत्पादनाय यदुकुलस्य ब्रह्मशापापदेशेनात्युन्नतविषयसुखानाम् अप्य् अनित्यता प्रतिपाद्यते । ततश् चतुर्भिर् निमिजायन्तेयसंवादेन सपरिकरं परमतत्त्वनिरूपणम् । ततः षष्ठे भगवदुद्धवसंवादप्रस्तावः । ततस् त्रयोविंशत्या उद्धवं प्रति भगवतस् तत्त्वनिरूपणम् । ततो द्वाभ्यां मौसलक्रीडेत्य् एवम् एकत्रिंशताध्यायैर् एकादशस्कन्धस्य प्रवृत्तिः । तस्य च यथामति व्याख्यणम् आरभ्यते । तत्र मौसलप्रसङ्गार्थं पूर्वस्कन्धार्थम् अनुवदति श्लोकद्वयेनकृत्वेति । अवतारयत् । अवतारय दित्यडागमो द्रष्टव्यः । जविष्ठं वेगवत्तरम् अतिशीघ्रम् । हिंसापर्यवसायिनम् इत्य् अर्थः । कलिं कलहम् ॥१॥

क्रमसन्दर्भः  
अथैकादशसन्दर्भे सन्दर्भाणां समाहृतिः ।
क्रियते यन्निदेशेन स मेऽनन्यगतेर् गतिः ॥
जयेतां मथुराभूमौ श्रीलरूपसनातनौ ।
यौ विलेखयतस् तत्त्वं ज्ञापकौ पुस्तिकाम् इमाम् ॥

अथैकादशस्कन्धस्य क्रमसन्दर्भः । तत्र प्रथमत तावद् इदं विवेचनीयम्पूर्वं श्रीमति दशमस्कन्धे श्रीकृष्णलीला वर्णिता । तस्याश् च फलं साधारणानाम् अपि तद्भक्तिलाभपूर्विका तत्प्राप्तिर् एवेत्य् अन्ते निर्दिष्टम्

इत्थं परस्य निजधर्मविवक्षयात्त
लीलातनोस् तदनुरूपविडम्बनानि ।
कर्माणि कर्मकषणानि यदूत्तमस्य
श्रूयाद् अमुष्य पदयोर् अनुवृत्तिम् इच्छन् ॥

मर्त्यस् तयानुसवमेधितया मुकुन्द
श्रीमत्कथाश्रवणवर्णनचिन्तयेति ।
तद्धाम दुस्त्यजकृतान्तजवापवर्गं
ग्रामाद् वनं क्षितिभुजोऽपि ययुर् यदर्थाः ॥ [भा.पु. १०.९०.४९५०]

इति द्वयेन । तच् च तत्पदं भुवि प्रकाशमानानां द्वारकादीनां लौकिकत्वानुकरणेनान्यथा प्रतीतानाम् अपि नित्यसिद्धालौकिकप्रकाशविशेष एव । यथास्यैव स्कन्धस्यान्ते वक्ष्यते

द्वारिकां हरिणा त्यक्तां समुद्रोऽप्लावयत् क्षणात् ।
वर्जयित्वा महाराज श्रीमद्भगवदालयम् ॥
नित्यं सन्निहितस् तत्र भगवान् मधुसूदनः ।
स्मृत्याशेषाशुभहरं सर्वमङ्गलमङ्गलम् ॥ [११.३१.२३२४]

इति द्वयेन । अतोऽत्र स्कन्धे तज्ज्ञापनार्थं सपरिकरस्य श्रीभगवतस् तत्र प्रवेशो वर्ण्यते, मौसलादिकं त्व् अनुकरणमात्रम् एव यथैव दर्शितं श्रीकृष्णसन्दर्भे प्रथमतृतीयक्रमसन्दर्भयोश् च । यच् चात्र श्रीवासुदेवनारदसंवादेन श्रीभगवदुद्धवसंवादेन च तत्त्वं निरूपयिष्यते, तत् खलु तद्द्वारा बहिर्मुखानाम् अन्यावेशत्याजनेन तल्लीलाप्रवेशनार्थम् एव । श्रीवासुदेवोद्धवौ च तन्मतादरार्थं तत्रोपलक्षणाव् एव कृतौ, न तूलेश्यौ

शय्यासनाटनालापकृईडास्नानाशनादिषु ।
न विदुः सन्तम् आत्मानं वृष्णयः कृष्णचेतसः ॥ [भा.पु. १०.९०.४६]

इत्य् आदि सामान्यतः, वसुदेवं हरेः स्थानं वदन्त्य् आनकदुन्दुभिम् [भा.पु. ९.२४.३०] इति,
नोद्धवोऽण्वपि मन्न्यूनो यद्गुणैर् नार्दितः प्रभुः ।
अतो मद्वयुनं लोकं ग्राहयन्न् इह तिष्ठति ॥ [भा.पु. ३.४.३१] इति ।

विशेषतश् च तन्माहात्म्यात् । अतस् तादृशानां तत्तत्पृच्छा तु लीलामात्रम् अन्येषाम् उपकाराय कल्पते, यथैव भगवत इति तद् एव तद् दर्शयितुम् उपक्रमतेकृत्वेति ॥१॥

विश्वनाथः 	श्रीकृष्णचैतन्यचन्द्राय नमः ।

गोवर्धनधराधारं श्रीमद्गोवर्धनप्रभुम् ।
प्रणम्य श्रीगुरुं भूयः श्रीकृष्णं करुणार्णवम् ॥
लोकनाथं जगच्चक्षुः श्रीशुकं तम् उपाश्रये ।
गोपरामाजनप्राणप्रेयसेतिप्रभुष्णवे ॥
तदीयप्रियदास्याय मां मदीयम् अहं ददे ।
एकेन मोषलारम्भो जायस्तेयकथा ततः ॥
चतुर्भिः स्तुतिर् एकेण ब्रह्मेशादिदिवौकसाम् ।
श्रीकृष्णोद्धवसंवादो विंशत्या त्रियुजा ततः ॥
एकेन कुलसंहार एकेनान्तर्धिर् ईशितुः ।
एवम् एकोत्तरत्रिंशदध्यायैस् तत्त्वबोधकैः ॥
मुक्तिर् एकादशस्कन्धे कीर्तिता पूर्वलक्षिता ।
तत्र तु प्रथमेऽध्याये स्वकुलक्षयचिन्तनम् ।
हरिणा ब्रह्मशापोऽभूत् मौषल्य् अप्य् एरकातति ॥

तद् एवं दशमस्कन्धे दशमाश्रयतत्त्वं विचित्रचरितामृतवितरणविस्मापितप्रीणितस्वभक्तसुमनसं स्वयं भगवन्तं श्रीकृष्णं निरूप्य तच्चरणपरिचरणाश्रितां मुक्तिम् एकादशेऽत्र स्कन्धे निरूपयन् किञ्चिद् अवशिष्टं तच्चरित्रं वकुत्ं पूर्वोक्तानुवादेनोपक्रमते कृत्वेत्य् आदिना । अवतारयद् इत्य् अत्राडागमाभाव आर्षः । जविष्ठं वेगवत्तरं कलिं कुरुपाण्डवादिकलहम् ॥१॥

ओ)०(ओ

॥ ११.१.२ ॥

ये कोपिताः सुबहु पाण्डुसुताः सपत्नैर्
दुर्द्यूतहेलनकचग्रहणादिभिस् तान् ।
कृत्वा निमित्तम् इतरेतरतः समेतान्
हत्वा नृपान् निरहरत् क्षितिभारम् ईशः ॥

श्रीधरः  एतद् विवृणोतिये कोपिता इति । सपत्नैर् दुर्योधनादिभिः कोपिताः कोपं कारिताः । सुबहु यथा भवति तथा बहुवारान् इत्य् अर्थः । तद् एवाहदुर्द्यूतहेलनकचग्रहणादिभिर् इति । दुर्द्यूतं कपटद्यूतम्, हेलनम् अवज्ञा, कचग्रहणं दुःशासनेन द्रौपद्याः केशाकर्षणम्, एतान्य् आदिर् येषां गरदानजतुगृहदाहादीनां तैः कृत्वा ये कोपितास् तान् पाण्डुसुतान् निमित्तं कृत्वा इतरेतरत उभयोः पक्षयोः समेतान् मिलितान् नृपान् हत्वा क्षितेर् भारं निरहरज् जहार । यद् वा, ये कोपिता यैश् च कोपितास् तान् इतरेतरतः परस्परं निमित्तं कृत्वेत्य् अन्वयः । ये तावत् प्रकटदैत्याः पूतनादयस् तान् स्वयम् एव हतवान् । ये तु दैत्या बान्धवच्छद्मना स्थितास् तान् परस्परं निमित्तं विधाय हत्वा भूभारम् अपाकृतवान् इत्य् अर्थः ॥१॥

क्रमसन्दर्भः  निरहरत् प्रायः स्वहृतभारान्ते निःशेषेणाहरद् इत्य् अर्थः । तद् एवं टीकायाः प्रथमपक्षस्य सङ्गतिः स्यात्, द्वितीयपक्षे तस्यां प्रायिकत्वं ज्ञेयं, शिशुपालादौ व्यभिचारात् ॥२॥

विश्वनाथः  कलिम् एव विवृणोतिये पाण्डुसुताः सपत्नैर् दुर्योधनादिभिः सुबहु अत्यधिकं यथा स्यात् तथा दुर्द्यूतादिभिः करणैः कोपितास् तान् एवार्जुनादिन् निमित्तं कृत्वा परस्परतः समेतान् उभयोः पक्षयोर् मिलितान् नृपान् हत्वा क्षितेर् भारं निरहरत् जहार ॥२॥

 ओ)०(ओ

॥ ११.१.३ ॥

भूभारराजपृतना यदुभिर् निरस्य
गुप्तैः स्वबाहुभिर् अचिन्तयद् अप्रमेयः ।
मन्येऽवनेर् ननु गतोऽप्य् अगतं हि भारं
यद् यादवं कुलम् अहो अविषह्यम् आस्ते ॥

श्रीधरः  अपि च, भूभारेत्यादि । अन्याश् च भुवो भारभूता राजपृतना राज्ञां पृतनाः सेनाः राज्ञस् तेषां पृतनाश् चेति वा स्वबाहुभिर् गुप्तैः परिरक्षितैर् यदुभिर् विवाहादिच्छलेन निरस्य हत्व । बाहुभिर् इति बहुवचनं, वस्तुतश् चतुर्भुजाभिप्रायेण । नन्व् एवं कृष्णश् चिकीर्षतीति ज्ञात्व कथं तस्मै यादवा न दुह्यन्ति स्म तत्राहअप्रमेयः प्रमातुम् अशक्यः । चिन्ताम् आहमन्य इति । नन्व् इति वितर्के । अवनेर् भूमेर् भारो यद्य् अपि लोकप्रतीत्या गतस् तथाप्य् अहम् अगतम् एव मन्ये । हे निश्चितम् । यद् यस्माद् अविषह्यं सोढुम् अशक्यम् । यादवं कुलम् इत्य् अनेनैव स्ववंशत्वत् स्वयं हननम् अनुचितम् इति सूचितम् ॥३॥

क्रमसन्दर्भः  भूभारेत्य् आदि । अत्र मौषलादिलीला मायिक्य् एवेति पूर्वम् एव दर्शितम् । वस्तुतस् श्रीगोकुलमथुरावद् द्वारकायाम् एव सपरिकरस्य श्रीभगवतो निगूढतया स्थितिः । अत्र च यादवानां च नित्यपरिकरत्वात्, तत्त्यागेन स्वयं भगवत एवान्तर्धाने तैर् अतिक्षोभेणोन्मत्तचेष्टैर् उपमर्दिता पृथिव्य् एव नश्येद् इति प्रथमं तेषाम् अन्तर्धापनम् । अत एवोक्तंयद् यादवं कुलम् अहो इति ।

तद् एवाहस्वबाहुभिर् इति । बहुवचनं तत्र चतुर्भुजत्वप्रकाशनाभिप्रायेण नैतावान् एतस्याभिप्रायः किन्त्व् अन्योऽप्य् अन्योऽपि भवेद् इति भावः । अत्र तेषाम् अधार्मिकतया तु पृथ्वीभारत्वं मन्तव्यम्

ब्रह्मण्यानां वदान्यानां नित्यं वृद्धोपसेविनाम् ।
विप्रशापः कथम् अभूद् वृष्णीनां कृष्णचेतसाम् ॥ [भा.पु. ११.१.८]

इत्य् आदौ शय्याशनाटनालाप [भा.पु. १०.९०.४६] इत्य् आदौ च परमसाधुत्वप्रसिद्धः पृथिव्याः भारश् च व्यक्तिबाहुल्यमात्रेणेष्यते पर्वतसमुद्रादीनाम् अनन्तानां विद्यमानत्वात् ॥३॥

विश्वनाथः  यदुभिः कीदृशैः ? स्वबाहुभिर् गुप्तैः स्वभुजबलपालितैः । अचिन्तयत् पराममर्श । तच्चिन्तनस्य तत्रत्यैर् ज्ञातुम् अशक्यत्वाद् अप्रमेयः । चिन्तनम् आह मय इति । नन्व् इति वितर्के । यद्यपि लोकप्रतीत्या भारोगतस् तद् अप्य् अहं भारम् आगतम् एव मन्ये । कुत इत्य् अत आह यद् इति । यादवकुलस्य परमधार्मिकस्यापि भारत्वप्रकारः प्रथमस्कन्धे व्याख्यातः ॥३॥

 ओ)०(ओ

॥ ११.१.४ ॥

नैवान्यतः परिभवोऽस्य भवेत् कथञ्चिन्
मत्संश्रयस्य विभवोन्नहनस्य नित्यम् ।
अन्तः कलिं यदुकुलस्य विधाय वेणु
स्तम्बस्य वह्निम् इव शान्तिम् उपैमि धाम ॥

श्रीधरः  तर्हीदम् अप्य् अन्यैर् घात्यतां तत्राहनैवेति । अन्यतो देवादिभ्योऽपि यादवकुलस्य परिभवस् तिरस्कारो न भवेत् । कुतः ? मत्संश्रयस्य मां संश्रयत इति मत्संश्रयं कुलं तस्य । किं च नित्यं विभवोन्नहनस्य विभवैर् गजतुरगादिभिर् उच्छृङ्खलस्य । यद् वा, तर्हीदं किम् इति संहर्तव्यं तत्राहविभवोन्नहनस्येति । तस्माद् एवं करिष्यंईत्य् आहअन्तः कलिम् इति । शान्तिम् उपशमम् उपैमि, वर्तमानसामीप्ये वर्तमानवद् व उपैष्यामि । तद् अनन्तरं धाम च वैकुण्ठाख्यम् उपैष्यामीत्य् अर्थः ॥४॥

क्रमसन्दर्भः  नैवेति । अन्यतः परिभवोऽपि न भवेत्, किन्तु स्वेभ्य एव नाशस् तु स्वतोऽपि न भवेद् इत्य् अर्थः । तत्र हेतुःनित्यं मत्संश्रयस्यैव स्वतो विभवोन्नहनस्य निरवधिवैभवस्येति । अतः परिभावोऽत्र भुवि प्रकाशाद् विमुखीकरणं धाम निजनित्यद्वारकाख्यम् । दृष्टान्तश् चनाशानुकरणनाशयोः साम्यप्रतीतिः तथान्तर्नाशानुकरणं च न स्यात् । कालान्तरे बहिश् च प्राकट्यं भावीत्य् एतदंशेनैक्यप्रायत्वाद् घटयामासेति । विवर्तवादिभिर् अपि लोहादिदृष्टान्तः परिणामपरिहारायैकदेशेनैव मन्यन्ते । परिणामवादिभिर् अपि मूलानुच्छेदेनैवेति । वह्निं मिथःसङ्घट्टनेनोत्थापितम् अग्निम् ॥४॥

विश्वनाथः  तर्हीदम् अप्य् अन्यैर् घात्यताम् ? तत्राहनैवेति । परिभवस् तिरस्कारोऽपि न सम्भवेत्, किम् उत हननम् इति भावः । तत्र हेतुःमद् इति । अतः स्वेनापि हननम् उचितम् इति भावः । तर्हि कोऽत्र समाधिः ? तत्राहअन्तर् इति । यदुकुलस्य प्रभासं गमितस्य कलिं कलहं विधाय तेनैव तस्य शान्तिं नाशं विधाय धाम वैकुण्ठं उपैमि नारायणस्वरूपेण स्वांशेन यास्यामि ॥४॥

 ओ)०(ओ

॥ ११.१.५ ॥

एवं व्यवसितो राजन् सत्यसङ्कल्प ईश्वरः ।
शापव्याजेन विप्राणां सञ्जह्रे स्वकुलं विभुः ॥

श्रीधरः  व्यवसितः कृतनिश्चयः । सञ्जह्रे उपसंहृतवान् ॥५॥

क्रमसन्दर्भः  विप्राणां शापव्याजेनेति ब्राह्मणमाहात्म्यदर्शनम् अप्य् अत्र प्रयोजनम् इति भावः । सञ्जह्रे पूर्वोक्तस्वपदे सामस्त्येन नीतवान् प्रवेशितवान् इत्य् अर्थः ॥५॥

विश्वनाथः  वेणुस् तन्वस्य वंशसद्वंश्यमथनोत्थं वह्निं विधाय, तेनैव वंशसङ्घस्य नाशं विधाय, पवनो यथा धाम अन्तर्धानं याति तथा । एवम् एव व्यवसितं मनोनिश्चये यस्य सः । शापव्याजेन विप्राणाम् इति ब्राह्मणमाहात्म्यप्रख्यापनम् अप्य् एकम् अत्र प्रयोजनम् इति भावः ॥५॥

 ओ)०(ओ

॥ ११.१.६७ ॥

स्वमूर्त्या लोकलावण्यनिर्मुक्त्या लोचनं नृणाम् ।
गीर्भिस् ताः स्मरतां चित्तं पदैस् तान् ईक्षतां क्रियाः ॥
आच्छिद्य कीर्तिं सुश्लोकां वितत्य ह्य् अञ्जसा नु कौ ।
तमोऽनया तरिष्यन्तीत्य् अगात् स्वं पदम् ईश्वरः ॥

श्रीधरः  तद् एवम् अवतारप्रयोजनं सर्वं सम्पाद्य स्वं लोकं जगामेत्य् आह श्लोकद्वयेनस्वमूर्त्येति । लोकानां लावण्यस्य निर्मुक्तिस् त्यागो यया । याम् अपेक्ष्य लोकेषु लावण्यं नास्तीत्य् अर्थाह् । यद् व, लोकेभ्यो लावण्यस्य निर्मुक्तिर् दानं यतः । यत् सम्पर्केण लोका लावण्यवन्तो भवन्तीत्य् अर्थः । तया स्वमूर्त्या नृणां लोचनम् आच्छिद्याकृष्य ततोऽन्यस्यावलोकने लोचनस्याप्रवृत्तेः । तथा स्वगीर्भिस् ता गिरः स्मरतां चित्तं चाच्छिद्य । तथा पदैस् तत्र तत्राङ्कितैस् तानि पदानीक्षताम् ईक्षमाणानाम् अन्यतो गमनादिकाः क्रियाश् चाच्छिद्य । तदानीन्तनानां सर्वेपां चक्षुऋअदिप्रवृत्तीः स्वैकनिष्ठाः कृत्वेत्य् अर्थः ।

किं च, इत उपरि जनिष्यमाणानां संसारतरणाय कौ पृथिव्यां शोभनाः, श्लोकाः सुश्लोकाः कवीनां यस्यां तां स्वकीर्तिं वितत्य विस्तार्यणया कीर्त्या अञ्जसा सुखेनैव नु निश्चितं तमस् तरिष्यन्तीत्य् अभिप्रेत्येश्वरः स्वं पदं स्थानम् अगाद् इति ॥६७॥

क्रमसन्दर्भः  तद् ईदृशं यत् पदं तद् एव श्रीदशमस्कन्धोक्तलीला महाभक्तिप्राप्तिपूर्वकं फलम् इत्य् आहस्वमूर्त्येति युग्मकेन । तमस् तदज्ञानमयः संसारः तरिष्यन्ति तीर्त्वा तत्पदं प्राप्स्यन्तीत्य् अर्थः । तद् एवं तटस्थानाम् अप्य् एवम् अवस्था चेत् तर्हि सुतरां यादवानाम् अभवद् इति भूभारेत्य् अत्र दर्शित एव सिद्धान्तः स्थापितः ॥६७॥

विश्वनाथः  तद् एवं स्वाविर्भावप्रयोजनं सर्वं सम्पाद्यान्तरधाद् इत्य् आहलोकेभ्यो लावण्यस्य निर्मुक्तिस् त्यागो दानं यतस् तया मूर्त्या, पश्यतां लोचनम् आच्छिद्येति ततोऽन्यस्यावलोकने लोचनस्याप्रवृत्तेर् लोचनेन्द्रियम् अपहृत्येत्य् अर्थः ।

तथ श्वगीर्भिस् ता गिर आच्छिद्येति वागिन्द्रियापहार उक्तः । वागिन्द्रियरहितानां च कर्णेन्द्रियाभावदर्शनात् गीर्भिः कर्णेन्द्रियं वागिन्द्रियं चापहृतेत्य् अर्थः । तथा स्मरतां चित्तम् आच्छिद्य, तथैव पदैश् चरणचिह्नैस् तानि ईक्षतां ईक्षमाणानाम् अन्यतो गमनादिकाः क्रियाश् चाकृष्य गृहीत्वा अगात् । कृष्णोऽवतीर्य नृणां चक्षुरादि सर्वस्वं हृत्वा तान् अन्धम्मूकवधिरोन्मत्तजडान् एवाकरोद् इत्य् अतः कस् तं द्दयालुं वदेन् महाचौर एव स इति व्याजस्तुतिः । वस्तुतस् तु दैत्येभ्योऽपि संहृत्य मुक्तिं ददौ, तद् अन्येभ्यस् तु स्वसौन्दर्यादिलावण्यसिन्धौ निमज्य प्रेमाणम् एव ददाव् इत्य् एतावान् निरुपाधिर् दयालुर् नास्ति कोऽपीति भावः ।

किं च, शोभनाः श्लोकाः कवीनां यत्र तां वितत्य विस्तार्य, अतः परं कौ पृथिव्यां जनिष्यमाणा जनाः, तमः संसारसमुद्रं अनया नौकयेव सुखेन तरिष्यन्तीति मत्वैवागाद् इति भविष्यज्जनेष्व् अप्य् एतावति दयेति भावः । स्वं पदं स्वीयं व्यवसायम् अगात् पदं व्यवसितित्राणस्थानलक्ष्म्यङ्घ्रिवस्तुष्व् इत्य् अमरः । सपादशतवर्षान्ते सर्वस्मिन्न् एव स्वीयचिकीर्षिते निष्पण्णे सति साम्प्रतं प्रापञ्चिकलोकादृश्यो भविष्यामीत्य् उपस्थितो यः स्वव्यवसायस् तं प्रापेत्य् अर्थः । न तु सर्वांशेनैव स्वीयं पदं प्रसिद्धवैकुण्ठं अगाद् इति व्याख्यात्ं शक्यं, तस्य द्वारकादिधामत्रयं नित्यविहारित्वस्य पूर्वस्कन्धान्ते च श्रुतिस्मृत्यादिप्रमाणतो व्याख्यास्यमानत्वाच् च । तृईत्यादाव् उद्धवोक्तौ च, कृष्णद्युमनि निम्लोचे इत्य् अत्राजोऽपि जातो भगवान् यथाग्निर् इत्य् अत्र च द्युमण्यादिदृष्टान्तेन तस्य द्वारकादि स्वधामत्यागाभावस्य दृढीकृतत्वाच् च ॥६७॥

ओ)०(ओ

॥ ११.१.८ ॥

श्रीराजोवाच
ब्रह्मण्यानां वदान्यानां नित्यं वृद्धोपसेविनाम् ।
विप्रशापः कथम् अभूद् वृष्णीनां कृष्णचेतसाम् ॥

श्रीधरः  अब्रह्मण्येभ्योऽदातृभ्यो वाऽसेवकेभ्यो वा विप्राः कुप्यन्ति, वृष्णयस् तु न तथेत्य् आहब्रह्मण्यानाम् इत्य् आदिना । किं च कोपे जातेऽपि कृष्णचेतसां कथम् अभूत् कथं प्रादुरभूद् इत्य् अर्थः ॥८॥

क्रमसन्दर्भः  अथ यो विप्रशापव्याजः कृतः, स एव न सम्भवति दोषासम्भवाद् इत्य् आहब्रह्मण्यानाम् इति । विप्राणां विदुषां तत् तया श्रीभगवदात्मीयजनपरिभवदोषम् अपि जानतां तेषां शापः कथम् अभूद् इत्य् अर्थः । तदात्मीयत्वम् एवाहवृष्णीनां कृष्णचेतसाम् इति । तच्छापाप्रभुत्वेऽपि हेतुर् अयम् ॥८॥

विश्वनाथः  न व्याख्यातम् ।

 ओ)०(ओ

॥ ११.१.९ ॥

यन्निमित्तः स वै शापो यादृशो द्विजसत्तम ।
कथम् एकात्मनां भेद एतत् सर्वं वदस्व मे ॥

श्रीधरः  अतः स्पष्टस्य निमित्तस्य भवान् निमित्तान्तरं पृच्छतियन् निमित्त इति । एकात्मनाम् एकचित्तानाम् कथं भेदः कलहः ॥९॥

क्रमसन्दर्भः  कथम् इति यथा चेत्य् अर्थः । एकः कृष्ण एवात्मा परमप्रेष्ठः परमप्रवर्तकश् च येषाम् ॥९॥

विश्वनाथः  एकात्मनाम् एकमनसां तेषां भेदः संहारहेतुः कलहः ॥९॥

 ओ)०(ओ

॥ ११.१.१० ॥

श्रीबादरायणिर् उवाच
बिभ्रद् वपुः सकलसुन्दरसन्निवेशं
कर्माचरन् भुवि सुमङ्गलम् आप्तकामः ।
आस्थाय धाम रममाण उदारकीर्तिः
संहर्तुम् ऐच्छत कुलं स्थितकृत्यशेषः ॥

श्रीधरः  ईश्वरेच्छैवात्र निमित्तम् इति परिहरतिबिभ्रद् इति । सकलानां सुन्दरवस्तूनां सन्निवेशो विन्यासविशेषो यस्मिंस् तद् वपुर् बिभ्रत् । तर्हि किम् अतिसौन्दर्याद् विषयपरः ? न, सुमङ्गलं कर्माचरन् । तत् किं, कयापि कामनया ? न, आप्तकामः । तर्हि किम् इति कर्माचरति । धाम द्वारवत्यख्यं गृहम् आस्थान रममाणः गृहे रममाणान् कर्म ग्राहयितुम् इत्य् अर्थः ।

ननु, किम् आप्तकामस्य गृहरत्या कर्मभिर् वा ? तत्राहउदारकीर्तिः उदारा बहुफलप्रदा कीर्तिर् यस्य सः । कीर्तिवितानार्थम् इत्य् अर्थः । एवं परमैश्वर्येण वर्तमान एव कुलं संहर्तुम् ऐच्छत् । तत् कस्य हेतोः ? स्थितः कृत्ये भूभारहरणे शेषो यस्य सः ॥१०॥

क्रमसन्दर्भः  सर्वत्र कारणं भगवदिच्छैवेति वदन्न् इच्छायाः कारणान्तरम् अप्य् आहबिभ्रद् इति । सकलानां सुन्दरवस्तूनां सन्निवेशो यस्मिन् तादृशं वपुर् भुवि बिभ्रत् प्रकटयन् सुमङ्गलं च कर्म भूव्याचरन् आप्तकामः तेन तेन निजभक्तजनानाम् अभीष्टदानात् सिद्धमनोरथो जातः । तदनन्तरं च धाम प्रपञ्चातीतप्रकाशतत्तन्निजधामैवास्थायाधिष्ठाय रमणहेतोः कुलं संहर्तुं तत्रैव सम्यङ् नेतुम् ऐच्छत् ।

नन्व् आप्तकामश् चेत् पुनः किम् अन्यक्रीडेच्छा ? तत्राहस्थितः सर्वदा स्थायी कृत्यशेषः स्वप्रेष्ठजनैः सह लीलाविशेषो यस्य सः अवतारगतलीलेच्छैव पूर्णा, न तु सर्वैर् एवेत्य् अर्थः । अत एवोदारा भक्तसुखदस्वभावमयी कीर्तिर् यस्य सः ॥१०॥

विश्वनाथः  स्वीयान् रूपलीलाविलासान् सर्वोत्कृष्टान् दर्शयित्वा जनान् कृतार्थीकृतवता स्वचिकीर्षितनिष्पत्तिसमाप्तौ तैर् वृष्णीभिः सहान्तर्धित्सता भगवतैव ब्रह्मशापः स्वेच्छया विप्रद्वारा कल्पित इत्य् आहबिभ्रद् इति । सकलानां सुन्दरवस्तूनां सन्निवेशो विन्यासविशेषो यस्मिन् तद्वपुर् इति रूपम् उक्तम् । कर्मेति लीला चोक्ता । धाम द्वारकादिकम् आस्थाय तत्र स्थिता रममाणः, तत्र तत्रत्याभिः प्रियाभिर् विहरन्न् इत्य् अद्भुतो विलासश् चोक्तः । आप्तकामः सिद्धस्वचिकीर्षितः उदारकीर्तिर् जनिष्यमाणलोकेभ्योऽप्य् उदारा प्रेमभक्तिदायिनी कीर्तिः स्वीयरूपलीलाविलासप्रथामयी यस्य सः । ब्रह्मशापद्वारैव कुलं संहर्तुम् ऐच्छत् । स्थितः कृतशेषः किञ्चिन् मात्रम् अवैशिष्टकृत्यं यस्य सः । तच् च यदुषु प्रवेशितानां देवानां दिवि प्रस्थापनम् । स्वांशानां वैकुण्ठश्वेतद्वीपवद् अर्याश्रमादिषु प्रस्थापनम् । नित्यपार्षदसहितस्य स्वस्य प्रापञ्चिकलोकचक्षुर्भ्योऽन्तर्धानं चेति त्रितयम् ॥१०॥

॥ ११.१.११ ॥

कर्माणि पुण्यनिवहानि सुमङ्गलानि
गायज्जगत्कलिमलापहराणि कृत्वा ।
कालात्मना निवसता यदुदेवगेहे
पिण्डारकं समगमन् मुनयो निसृष्टाः ॥

श्रीधरः  ईश्वरेच्छयोत्थितं ब्रह्मशापनिमित्तं वक्तुम् आहकर्माणीति । कर्मार्थम् आहूताः कर्माणि कृत्व विसृष्टा मुनयः पिण्डारकं समगमन्न् इत्य् अन्वयः । निसृष्टाः प्रस्थापिताः पूर्वोक्ताम् उदारकीर्तितां विवृण्वन् कर्माणि विशिनष्टिपुण्यनिवहानीत्य् आदि त्रिभिः पदैः । कानिचिद् अश्वमेधादिकर्माणि पुण्यम् एव जनयन्ति । पुत्रोपलालनादीनि तु तत्काले सुखम् एव कुर्वन्ति । प्रायश्चित्तादीनि तु पापम् एव हरन्ति । एतानि तु सर्वतोमुखानीत्य् आहपुण्यनिवहानि । कीर्तनादिन पुण्यानि निवहन्ति प्रापयन्तीति । तथा सुमङ्गलान्य् अतिसुखात्मकानि । गायतो जगतः कलिमलापहराणि कृत्वा ।

मुनिप्रस्थापने हेतुःकालात्मना संहारकरूपेण यदुदेवगेहे वसुदेवगृहे निवसता स्वकुलं सञ्जिहीर् पतेत्य् अर्थः । पीण्डारकं ततो नातिदूरं तीर्थविशेषम् ॥११॥

क्रमसन्दर्भः  कालोऽन्तर्यामी आत्मा रूपं यस्येति सर्वस्य तदिच्छाधीनत्वं दर्शितम् ॥११॥

विश्वनाथः  ततश् च प्रभुः प्रथमं ब्रह्मशापप्रकारं ससर्जेत्य् आहकर्माण्य् अश्वमेधादिकानि कृत्वा तदर्थम् आहूता मुनयो दक्षिणादिभिः प्रीणयित्वा पिण्डारकं तत्समीपवर्तितीर्थविशेषं निसृष्टाः प्रस्थापिताः । कालात्मना एषां यादवानाम् उपसंहारोऽयम् एव प्रकार इति कालस्वरूपेण स्वकुलं सञ्जिहीर्षुणा ॥११॥

 ओ)०(ओ

॥ ११.१.१२१३ ॥

विश्वामित्रोऽसितः कण्वो दुर्वासा भृगुर् अङ्गिराः ।
कश्यपो वामदेवोऽत्रिर् वसिष्ठो नारदादयः ॥
क्रीडन्तस् तान् उपव्रज्य कुमारा यदुनन्दनाः ।
उपसङ्गृह्य पप्रच्छुर् अविनीता विनीतवत् ॥

श्रीधरः  उपसङ्गृह्य पादग्रहणं कृत्वा ॥१३॥

क्रमसन्दर्भः  विश्वामित्रेति युग्मकम् ॥ अविनीता इति तदिच्छयैव तदानीं तथाभूता इत्य् अर्थः ॥१३॥

विश्वनाथः  उपसङ्गृह्य पादग्रहं कृत्वा ॥१३॥

 ओ)०(ओ

॥ ११.१.१४१५ ॥

ते वेषयित्वा स्त्रीवेषैः साम्बं जाम्बवतीसुतः ।
एषा पृच्छति वो विप्रा अन्तर्वत्न्य् असितेक्षणा ॥
प्रष्टुं विलज्जती साक्षात् प्रब्रूतामोघदर्शनाः ।
प्रसोष्यन्ती पुत्रकामा किं स्वित् सञ्जनयिष्यति ॥

श्रीधरः  प्रश्नप्रकारम् आहते वेषयित्वेति द्वयेन । हे अमोघदर्शना विप्राः ! एषा अन्तर्वत्नी गर्भिणी ॥१४॥

वो युष्मान् साक्षात् प्रष्टुं विलज्जती लज्जमानास्मन्मुखेन पृच्छति । प्रसोष्यन्ती आसन्नप्रसवा । किं स्वित् सञ्जनयिष्यति ? कन्यां वा पुत्रं वा, तत् प्रब्रूत ॥१५॥

क्रमसन्दर्भः  न व्याख्यातम् ।

विश्वनाथः  किं स्वित् कस्यां पुत्रं वा ॥१५॥

 ओ)०(ओ

॥ ११.१.१६ ॥

एवं प्रलब्धा मुनयस् तान् ऊचुः कुपिता नृप ।
जनयिष्यति वो मन्दा मुषलं कुलनाशनम् ॥

श्रीधरः  प्रलब्धा वञ्चिताः ॥१६॥

क्रमसन्दर्भः  कुपिता इति कुपिता इव । अत्र च तदिच्छयैव हेतुः मुसलं जनयिष्यति तद् उत्पादयिष्यति ॥१६॥

विश्वनाथः  प्रलब्धा ज्ञानपरीक्षया उपस्थापिताः ॥१६॥

 ओ)०(ओ

॥ ११.१.१७ ॥

तच् छ्रुत्वा तेऽतिसन्त्रस्ता विमुच्य सहसोदरम् ।
साम्बस्य ददृशुस् तस्मिन् मुषलं खल्व् अयस्मयम् ॥

श्रीधरः  तस्मिन्न् उदरे । अयस्मयं लोहमयम् ॥१७॥

क्रमसन्दर्भः  विमुच्य उच्छूनवस्त्रसङ्घात् पृथक् कृत्य साम्भस्य सभारतया ससंशयवचनतयेति भावः ॥१७॥

विश्वनाथः  न व्याख्यातम् ।

 ओ)०(ओ

॥ ११.१.१८ ॥

किं कृतं मन्दभाग्यैर् नः किं वदिष्यन्ति नो जनाः ।
इति विह्वलिता गेहान् आदाय मुषलं ययुः ॥

श्रीधरः  मन्दभाग्यैर् नोऽस्माभिः किम् एतत् कृतम् । नोऽस्मान् किं वदिष्यतीति विह्वलिताः सन्तो मुसलम् आदाय गेहान् ययुः ।

क्रमसन्दर्भः, विश्वनाथः  न व्याख्यातम् ।

 ओ)०(ओ

॥ ११.१.१९ ॥

तच् चोपनीय सदसि परिम्लानमुखश्रियः ।
राज्ञ आवेदयां चक्रुः सर्वयादवसन्निधौ ॥

श्रीधरः  राज्ञे उग्रसेनाय, न तु श्रीकृष्णाय ॥१९॥

क्रमसन्दर्भः  न व्याख्यातम् ।

विश्वनाथः  राज्ञे उग्रसेनायैव, न तु कृष्णाय लज्जाभयाभ्याम् इति भावः ॥१९॥

 ओ)०(ओ

॥ ११.१.२० ॥

श्रुत्वामोघं विप्रशापं दृष्ट्वा च मुषलं नृप ।
विस्मिता भयसन्त्रस्ता बभूवुर् द्वारकौकसः ॥

न कतमेन व्याख्यातम् ।

 ओ)०(ओ

॥ ११.१.२१ ॥

तच् चूर्णयित्वा मुषलं यदुराजः स आहुकः ।
समुद्रसलिले प्रास्यल् लोहं चास्यावशेषितम् ॥

श्रीधरः  आहुक उग्रसेनः । सोऽपि श्रीकृष्णम् अपृष्ट्वैव प्रास्यत् प्रक्षिप्तवान् । अस्य मुसलस्य चूर्णीक्रियमाणस्यावशेषितं लोहं च प्रास्यत् ॥२१॥

क्रमसन्दर्भः  न व्याख्यातम् ।

विश्वनाथः  साम्बादीनां लज्जाभये मा भूताम् इति सोऽप्य् आहुकः कृष्णम् अपृष्ट्वैव तन्मुषलस्य चूर्णयित्वा अवशेषितं लोहं च किञ्चिन्मात्रम् एतत् तु अकिञ्चित्करम् इति मत्वा सलिले प्रास्यत् ॥२१॥

 ओ)०(ओ

॥ ११.१.२२ ॥

कश्चिन् मत्स्योऽग्रसील् लोहं चूर्णानि तरलैस् ततः ।
उह्यमानानि वेलायां लग्नान्य् आसन् किलैरकाः ॥

श्रीधरः, विश्वनाथः  तरलैस् तरङ्गैः ॥२२॥

क्रमसन्दर्भः  न व्याख्यातम् ।

ओ)०(ओ

॥ ११.१.२३ ॥

मत्स्यो गृहीतो मत्स्यघ्नैर् जालेनान्यैः सहार्णवे ।
तस्योदरगतं लोहं स शल्ये लुब्धकोऽकरोत् ॥

श्रीधरः  अन्यैर् मत्स्यैः सह शल्ये शराग्रे ॥२३॥

क्रमसन्दर्भः  न व्याख्यातम् ।

विश्वनाथः  अन्यैर् मत्स्यैः सह शल्ये शराग्रे स प्रसिद्धो लुब्धकः ॥२३॥

 ओ)०(ओ

॥ ११.१.२४ ॥

भगवाञ् ज्ञातसर्वार्थ ईश्वरोऽपि तद् अन्यथा ।
कर्तुं नैच्छद् विप्रशापं कालरूप्य् अन्वमोदत ॥

श्रीधरः  ज्ञाताः सर्वेऽर्था येन स ईश्वरोऽपि समर्थोऽपि सन्न् अन्यथा कर्तुं नैच्छत्, किन्त्व् अन्वमोदत । यतः कालरूपी ॥२४॥

क्रमसन्दर्भः, विश्वनाथः  न व्याख्यातम् ।

इति सारार्थदर्शिन्यां हर्षिण्यां भक्तचेतसाम् ।
एकादशस्य प्रथमः सङ्गतः सङ्गतः सताम् ॥*॥

 ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां एकादशस्कन्धे
विप्रशापो नाम प्रथमोऽध्यायः ।
॥११.१॥
(११.२)
द्वितीयोऽध्यायः
श्रीनारदवसुदेवसंवादः

॥ ११.२.१ ॥

श्रीशुक उवाच
गोविन्दभुजगुप्तायां द्वारवत्यां कुरूद्वह ।
अवात्सीन् नारदोऽभीक्ष्णं कृष्णोपासनलालसः ॥

श्रीधरः  
द्वितीये निमिजायन्तसंवादेन नारदः ।
धर्मान् भागवतान् भक्त्या वसुदेवाय पृच्छते ॥ओ॥

अभीक्ष्णं प्रस्थापितोऽपि पुनः पुनर् अवात्सीद् इत्य् अर्थः । ननु नारदस्य दक्षशापान् नैकत्रवासः सम्भवतीत्य् आशङ्क्याहगोविन्दभुजगुप्तायाम् इति । न तस्यां शापादेः प्रभाव इत्य् अर्थः । कृष्णोपासने लालसा औत्कण्ठ्यं यस्य सः ॥१॥

क्रमसन्दर्भः  अथ तदानन्तर्यप्राप्तं श्रीवसुदेवनारदसंवादं वक्तुं श्रीभगवदिच्छा तादृशानर्थसहकारित्वेऽपि श्रीनारदस्य द्वारकायाम् एव वास आसीद् इति सहेतुकम् आहगोविन्देति । अभीक्ष्णं लोकवृत्तजिज्ञासादिलीलया श्रीभगवता मुहुस् तत्र तत्र प्रस्थापितोऽपि पुनः पुनर् अवात्सीद् इत्य् अर्थः । कृष्णस्य उप समीपे आसने स्थितौ लालसा यस्य तादृशः । तद्भुजगुप्तायाम् इति स्थानसौख्यम् अपि दर्शितम् ॥१॥

विश्वनाथः
द्वितीये वसुदेवेन पृष्टोऽभून् नारदो निमेः ।
प्रश्ने कविहवी धर्मान् वैष्णवान् प्रोचतुः क्रमात् ॥ओ॥

अभीक्ष्णम् अवात्सीद् इति । कृष्णप्रभावाद् एव न तत्र दक्षशापः प्रभवतीति भावः ॥१॥

 ओ)०(ओ

॥ ११.२.२३ ॥

को नु राजन्न् इन्द्रियवान् मुकुन्दचरणाम्बुजम् ।
न भजेत् सर्वतोमृत्युर् उपास्यम् अमरोत्तमैः ॥
तम् एकदा तु देवर्षिं वसुदेवो गृहागतम् ।
अर्चितं सुखम् आसीनम् अभिवाद्येदम् अब्रवीत् ॥

श्रीधरः  यद् भजने मुक्तानाम् अपीदृशम् औत्सुक्यं तं को नंअ न भजेद् इत्य् आहको न्व् इति । इन्द्रियवन् इति । इन्द्रियवत्त्वमात्रम् एव यत्राधिकारिविशेषणम् इत्य् अर्थः । सर्वतः सर्वेष्व् अपि लोकेषु मृत्युर् यस्य सः ॥२॥

क्रमसन्दर्भः  अत्र तस्य वासे कैमुत्यङ्को न्व् इति । अन्योऽपि क इन्द्रियवान् इत्य् अनिन्द्रियवत्सु तरुगुल्मादिष्व् अपि तद्भजनसौख्यं वर्णितम् । ततः सेन्द्रियवान् को न भजेद् इति स्वभावत एव तद्योग्यं सर्वेषाम् इत्य् अर्थः । विचारतः सर्वतो मृत्युर् इति । न चेदं साधारणजनानाम् एव तद्भजनीयम् इत्य् आयातम् । अपि तु मुक्तानाम् अपीत्य् आहउपास्यम् इति । तद् एवं विषयिमुमुक्षुमुक्तानाम् अपि तद्भजनीयम् इति स्थिते महाभक्तराजः श्रीनारदो वा कथं न भजेद् इति भावः ॥२॥

विश्वनाथः  यद्भजने मुक्तानाम् अपीदृशम् औसुक्यं तं बद्धः खलु को नु न भजेद् इत्य् आहको न्व् इति । इन्द्रियवान् इति श्रोत्रादीन्द्रियवत्त्वे एव तद्भजनेऽधिकार इति भावः । न केवलम् ईशितव्या जीवा एव तं भजन्ति, किन्त्व् अमरोत्तमै रुद्राद्यैर् अपि ॥२॥

 ओ)०(ओ

॥ ११.२.४ ॥

श्रीवसुदेव उवाच
भगवन् भवतो यात्रा स्वस्तये सर्वदेहिनाम् ।
कृपणानां यथा पित्रोर् उत्तमश्लोकवर्त्मनाम् ॥

श्रीधरः  यथा पित्रोर् यात्रा आगमनम् अपत्यानां स्वस्तये मङ्गलाय । यथा चोत्तमश्लोकस्य वर्त्मभूतानां महतां यात्रा कृपणानां स्वस्तये, तथा भगवद्रूपस्य भवतो यात्रा सर्वदेहिनां स्वस्तय इति ॥४॥

क्रमसन्दर्भः  सर्वदेहिनां साधारणानां कृपणानां सर्वनिकृष्टानाम् उत्तमश्लोकवर्त्मनां सर्वोत्कृष्टानाम् अपि स्वस्तये भवतो यात्रा भवति यथा पित्रोर् आगमनं त्रिविधानाम् अपि पुत्राणां स्वस्तये भवति ॥४॥

विश्वनाथः  सर्वदेहिनां साधारणानां कृपणानां सर्वनिकानां, उत्तमःश्लोकवर्त्मनां सर्वोत्कृष्टानां भक्तानां अपि स्वस्तये भवतो यात्रा आगमनं भवति, यथा पित्रोर् यात्रा त्रिविधानां अपि पुत्राणां इति सर्वभूतवात्सल्यं नारदस्य दर्शितम् ॥४॥

 ओ)०(ओ

॥ ११.२.५ ॥

भूतानां देवचरितं दुःखाय च सुखाय च ।
सुखायैव हि साधूनां त्वादृशाम् अच्युतात्मनाम् ॥

श्रीधरः  देवैर् अपि महताम् उपमानम् अनुचितम् इत्य् आहभूतानाम् इति । देवानां चरितम् अतिवृष्ट्यादिना भूतानां दुःखायापि भवति । त्वादृशां त्वया सदृशानाम् । अच्युते आत्मा येषां तेषाम् ॥५॥

सनातनप्रभुः (हरिभक्तिविलास १०.२०८)  देवैर् अपि महताम् उपमानम् अनुचितम् इत्य् आहभूतानाम् इति । देवानां चरितम् अतिवृष्ट्यादिना भूतानां दुःखायापि भवति । त्वया सदृशानाम् अपि । अतः अच्युते आत्मा मनोमात्रं, न तु सर्वेन्द्रियवृत्तिर् येषां तेषाम् अपि ॥५॥

क्रमसन्दर्भः  तथैवाहभूतानाम् इति ॥५॥

विश्वनाथः  देवैर् अपि साधूनाम् उपमानम् अनुचितम् इत्य् आहभूतानाम् इति । देवचरितम् अतिवृष्ट्यादिना दुःखायापि भवति ॥५॥

 ओ)०(ओ

॥ ११.२.६ ॥

भजन्ति ये यथा देवान् देवा अपि तथैव तान् ।
छायेव कर्मसचिवाः साधवो दीनवत्सलाः ॥

मध्वः  आत्मनो भजने बुद्धिम् उत्पाद्य फलदाः सुराः ।
उत्तमानां जनानां तु निकृष्टानां विपर्ययः ॥
शुभाशुभफलानां तु कर्मणां विबुधाः सदा ।
प्रवर्तका यथायोग्यम् ऋषयः करुणाः सदा ॥
सुखम् इच्छन्ति भूतानां प्रायो दुःखासहा नृणाम् ।
तथापि तेभ्यः प्रवरा देवा एव हरेः प्रियाः ॥ इत्य् उद्दामसंहितायाम् ॥६॥

श्रीधरः  किं च, सुखं कुर्वन्तोऽपि देवा भजनानुसारेण कुर्वन्ति, न तथा साधव इत्य् आहभजन्तीति । छायेव यथा पुरुषो यावत् करोति तावद् एव तस्य छायापि । तथा कर्मसचिवाः कर्मसहायाः ॥६॥

सनातनप्रभुः (हरिभक्तिविलास १०.२०९)  किं च, सुखं कुर्वन्तोऽपि देवा भजनानुसारेणैव कुर्वन्ति, न तथा साधव इत्य् आहभजन्तीति । छायेव यथा पुरुषो यावत् करोति, तावद् एव तस्य छायापि । तथा कर्मसचिवाः कर्मसहायाः । दीनाः सत्कर्मादिराहित्येन सदार्तास् तेषु वत्सलाः ॥६॥

क्रमसन्दर्भः  कर्म चात्र भगवद्भजनम् एव साधवस् तु न कर्मानुगताः प्रत्युत स्वातन्त्र्येण तद् धीनेष्व् एव दयालव इत्य् आहसाधव इति ॥६॥

विश्वनाथः  किं च, देवाः स्वार्थपरतयैव सुखयन्ति साधवस् तु न तथेत्य् आहभजन्तीति । छायेव यथा पुरुषो यावत् करोति छायापि तस्य तथा । कर्मसचिवाः कर्मसहायाः ॥६॥

 ओ)०(ओ

॥ ११.२.७ ॥

ब्रह्मंस् तथापि पृच्छामो धर्मान् भागवतांस् तव ।
यान् श्रुत्वा श्रद्धया मर्त्यो मुच्यते सर्वतो भयात् ॥

श्रीधरः  तद् एवं यद्य् अपि भवत आगमनमात्रेणैव वयं कृतार्थास् तथापि पृच्छामः । तवेति, तव यैर् धर्मैः प्रसन्नो भगवांस् तान् इत्य् अर्थः ॥७॥

क्रमसन्दर्भः  ननु, कृतार्थस्य तव तत्पृच्छायां नास्ति प्रयोजनम् इत्य् आशङ्क्याहयानिति । मत्प्रसङ्गेन श्रुत्वा मर्त्योऽपि ॥७॥

विश्वनाथः  तथापीति यद्य् अपि तव दर्शनमात्रेणैव वयं कृतार्था अभूमैव तथापीत्य् अर्थः । यान् श्रुत्वेति त्वद्दर्शनसम्भावना रहितोऽपि मर्त्यो यान् श्रुत्वापि किम् उताचर्य ॥७॥

 ओ)०(ओ

॥ ११.२.८ ॥

अहं किल पुरानन्तं प्रजार्थो भुवि मुक्तिदम् ।
अपूजयं न मोक्षाय मोहितो देवमायया ॥

श्रीधरः  ननु त्वत्तोऽपि किम् अन्यो भगवत्प्रसादपात्रम् अस्ति ? तत्राहअहं किलेति । भुवि प्रजार्थोऽपूजयं पुत्रलाभप्रयोजनः सन् पूजितवान् । किलेति सूतीगृहे भगवदुक्तम् अनुस्मरति ॥८॥

क्रमसन्दर्भः  अथ ब्रह्मशापश्रवणेन श्रीकृष्णान्तरायभ्रमः व्यग्रः स्वप्रयोजनम् अपि निवेदयतिअहम् इति द्वाभ्याम् । देवस्य भगवतो मायया कृपया मोहितस् तन्माधुरीवशीभूतो मोक्षायापि नापूजयं किम् उतान्यस्मै, किन्तु प्रजार्थं तद्रूपपुत्रप्राप्तय एव ॥८॥

विश्वनाथः  ननु त्वं तु कृतार्थ एवासि ? तत्राहअहं किलेति प्रजार्थ एव, न तु मुक्त्यर्थः ॥८॥

 ओ)०(ओ

॥ ११.२.९ ॥

यथा विचित्रव्यसनाद् भवद्भिर् विश्वतोभयात् ।
मुच्येम ह्य् अञ्जसैवाद्धा तथा नः शाधि सुव्रत ॥

श्रीधरः  अतो यथा मुच्येमहि, तथा नोऽस्मान् शाधि शिक्षय । विचित्राणि व्यसनानि यस्मिन् संसारे, तस्मात् संसारात् । तथा विश्वतः सर्वतो भयं यस्मिंस् तस्मात् । भवद्भिर् हेतुभूतैः । अञ्जसानायासेन । अद्धा साक्षात् ॥९॥

क्रमसन्दर्भः  विश्वतोभयात् सर्वतोऽपि भयहेतोर् अपि ब्रह्मशापात् ॥९॥

विश्वनाथः  विश्वतोभयात् संसारात् ॥९॥

 ओ)०(ओ

॥ ११.२.१० ॥

श्रीशुक उवाच
राजन्न् एवं कृतप्रश्नो वसुदेवेन धीमता ।
प्रीतस् तम् आह देवर्षिर् हरेः संस्मारितो गुणैः ॥

श्रीधरः  हरेर् गुणैर् वर्णनीयत्वेन प्रस्तुतैर् हरिः संस्मारित इत्य् अर्थः ॥१०॥

क्रमसन्दर्भः  हरेर् गुणैस् तस्मिन्न् अवतीर्णत्वात् तद्दर्शने प्रकाशितैः ॥१०॥

विश्वनाथः  हरेर् इति अधीगर्थदयेशां कर्मणीति षष्ठी । गुणैः सहितं हरिं संस्मारित इत्य् अर्थः ॥१०॥

 ओ)०(ओ

॥ ११.२.११ ॥

श्रीनारद उवाच
सम्यग् एतद् व्यवसितं भवता सात्वतर्षभ ।
यत् पृच्छसे भागवतान् धर्मांस् त्वं विश्वभावनान् ॥

श्रीधरः  प्रीतिम् आविष्करोतिसम्यग् इति त्रिभिः । पृच्छसे पृच्छसि । विश्वभावनान् सर्वशोधकान् ॥११॥

क्रमसन्दर्भः  तत्र तदीयस्वप्रयोजनस्योत्तरं सर्वान्ते दास्यति भगवद्धर्मस्योत्तरम् आहसम्यग् इति ॥११॥

विश्वनाथः  न व्याख्यातम् ।

 ओ)०(ओ

॥ ११.२.१२ ॥

श्रुतोऽनुपठितो ध्यात आदृतो वानुमोदितः ।
सद्यः पुनाति सद्धर्मो देवविश्वद्रुहोऽपि हि ॥

श्रीधरः  आदृत आस्तिक्येन गृहीतः । अनुमोदितः परैः क्रियमाणः संस्तुतः । सद्धर्मो भागवतो धर्मः । देव हे वसुदेव ! इत्य् अर्थः । यद् वा, देवेभ्यो विश्वस्मै च द्रुह्यन्ति ये तान् अपि ॥१२॥

सनातनप्रभुः (हरिभक्तिविलास १०.५२३)  आदृत आस्तिक्येन गृहीतः । अनुमोदितः परैः क्रियमाणः संस्तुतः सद्धर्मः । देव हे वसुदेव ! यद् वा, देवेभ्यो विश्वस्मै च द्रुह्यन्ति ये तान् अपि ॥१२॥

क्रमसन्दर्भः, विश्वनाथः  न व्याख्यातम् ।

ओ)०(ओ

॥ ११.२.१३ ॥

त्वया परमकल्याणः पुण्यश्रवणकीर्तनः ।
स्मारितो भगवान् अद्य देवो नारायणो मम ॥

श्रीधरः  किं च, त्वया महान् उपकारः कृत इत्य् आहत्वयेति । पुण्ये श्रवणकीर्तने यस्य सः ॥१३॥

क्रमसन्दर्भः  नारायणस् तादृशधर्मे मदीयगुरुरूपो नारायणर्षिः स्मारित इति कृष्णोपासनावेशेन तस्यापि विस्मरणात् ॥१३॥

विश्वनाथः  न व्याख्यातम् ।

ओ)०(ओ

॥ ११.२.१४ ॥

अत्राप्य् उदाहरन्तीमम् इतिहासं पुरातनम् ।
आर्षभाणां च संवादं विदेहस्य महात्मनः ॥

श्रीधरः  अत्रापि भगवद्धर्मनिर्णयेऽपि । विदेहस्य जनकस्य ॥१४॥

क्रमसन्दर्भः  अत्र श्रीनारायणोपदिष्टधर्मेऽप्य् उदाहरन्ति स्मरन्ति तच्छिष्या इति माहात्म्यविशेषायोक्तम् ॥१४॥

विश्वनाथः  न व्याख्यातम् ।

ओ)०(ओ

॥ ११.२.१५ ॥

प्रियव्रतो नाम सुतो मनोः स्वायम्भुवस्य यः ।
तस्याग्नीध्रस् ततो नाभिर् ऋषभस् तत्सुतः स्मृतः ॥

श्रीधरः  आर्षभाणाम् उत्पत्तिं सान्वयां विविच्य कथयतिप्रियव्रत इति सप्तभिः ॥१५॥

क्रमसन्दर्भः  न व्याख्यातम् ।

विश्वनाथः  आर्षभाणाम् इत्य् उक्तं, तत्र ऋषभ एव कः ? इत्य् अत आहप्रियव्रत इति ॥१५॥

ओ)०(ओ

॥ ११.२.१६ ॥

तम् आहुर् वासुदेवांशं मोक्षधर्मविवक्षया ।
अवतीर्णं सुतशतं तस्यासीद् ब्रह्मपारगम् ॥

श्रीधरः  मोक्षधर्मविवक्षया मोक्षधर्माणां प्रवर्तनेच्छया अवतीर्णं वासुदेवांशम् आहतस्य च वेदपारगं सुतशतम् आसीत् ॥१६॥

क्रमसन्दर्भः, विश्वनाथः  न व्याख्यातम् ।

ओ)०(ओ

॥ ११.२.१७ ॥

तेषां वै भरतो ज्येष्ठो नारायणपरायणः ।
विख्यातं वर्षम् एतद् यन् नाम्ना भारतम् अद्भुतम् ॥

श्रीधरः  तेषाम् ऋषभसुतानां मध्ये नवयोगीश्वराणां चरितं वक्तुम् इतरेषां चरितं ततो विविच्याहतेषाम् इति । एतद् अजनाभं नाम वर्षं यस्य नाम्ना भारतम् इत्य् अद्भुतं विख्यातम् आसीत् । एतेन तस्य धर्मातिरेको निरूपितः ॥१७॥

क्रमसन्दर्भः, विश्वनाथः  न व्याख्यातम् ।

ओ)०(ओ

॥ ११.२.१८ ॥

स भुक्तभोगां त्यक्त्वेमां निर्गतस् तपसा हरिम् ।
उपासीनस् तत्पदवीं लेभे वै जन्मभिस् त्रिभिः ॥

श्रीधरः  इमां पृथ्वीम् । गृहान् निर्गतः । हरिम् उपासीनः सेवमानः सन् ॥१८॥

क्रमसन्दर्भः, विश्वनाथः  न व्याख्यातम् ।

ओ)०(ओ

॥ ११.२.१९ ॥

तेषां नव नवद्वीपपतयोऽस्य समन्ततः ।
कर्मतन्त्रप्रणेतार एकाशीतिर् द्विजातयः ॥

श्रीधरः  नव सुताः नवद्वीपपतयो नवानां ब्रह्मावर्तादिभूखण्डानां पतयः । अस्य भारतस्य वर्षस्य । एकाशीतिः सुताः कर्ममार्गप्रवर्तका ब्राह्मणा अभूवन् ॥१८॥

क्रमसन्दर्भः  न व्याख्यातम् ।

विश्वनाथः  तेषां ऋषभपुत्राणां मध्ये नवद्वीपपतयो नवानां ब्रह्मावर्तादिभूखण्डानां पतयः । अस्य भारतवर्षस्य । एकाशीतिः पुत्राः कर्ममार्गप्रवर्तका ब्राह्मणा अभवन् ॥१८॥

 ओ)०(ओ

॥ ११.२.२०२१ ॥

नवाभवन् महाभागा मुनयो ह्य् अर्थशंसिनः ।
श्रमणा वातवसना आत्मविद्याविशारदाः ॥
कविर् हविर् अन्तरीक्षः प्रबुद्धः पिप्पलायनः ।
आविर्होत्रोऽथ द्रुमिलश् चमसः करभाजनः ॥

श्रीधरः  अर्थशंसिनः परमार्थनिरूपकाः । श्रमणाः श्रमवन्तः, आत्माभ्यासे कृतश्रमा इत्य् अर्थः । वातवसना दिगम्बराः । आत्मविद्यायां विशारदा निष्णाताः ॥२०२१॥

क्रमसन्दर्भः  न व्याख्यातम् । [कविर् हविर् इत्य् एते यथाश्लोकं ५.४.११ श्लोके च द्रष्टव्याः]

विश्वनाथः  अर्थशंसिनः परमार्थनिरूपकाः । श्रमणाः आत्माभ्यासे कृतश्रमा इत्य् अर्थः । वातवसना इति रसना पदेन वसनं लक्ष्यते दिगम्बरा इत्य् अर्थः ॥२०२१॥

 ओ)०(ओ

॥ ११.२.२२ ॥

त एते भगवद्रूपं विश्वं सदसदात्मकम् ।
आत्मनोऽव्यतिरेकेण पश्यन्तो व्यचरन् महीम् ॥

श्रीधरः  तेषां पारमहंस्यचरितम् आहत एत इति द्वभ्यं । भगवद्रूपं विश्वं पश्यन्तः । सदसदात्मकं स्थूलसूक्ष्मरूपम् । तच् च स्वाव्यतिरेकेण पश्यन्तः ॥२२॥

क्रमसन्दर्भः  भगवतो रूपं स्फूर्तिर् यत्र तादृशं पश्यन्तः । सदसदात्मकं स्थूलसूक्ष्मरूपं । तच् चात्मनोऽव्यतिरेकेण आत्मानम् अपि तदनुगतं पश्यन्त इत्य् अर्थः ॥२२॥

विश्वनाथः  आत्मनः परमात्मनः सकाशाद् अव्यतिरेकेण, विश्वस्य तच्छक्तिमयत्वाद् इति भावः ॥२२॥

ओ)०(ओ

॥ ११.२.२३ ॥

अव्याहतेष्टगतयः सुरसिद्धसाध्य
गन्धर्वयक्षनरकिन्नरनागलोकान् ।
मुक्ताश् चरन्ति मुनिचारणभूतनाथ
विद्याधरद्विजगवां भुवनानि कामम् ॥

श्रीधरः  अव्याहता अप्रतिहता इष्टाभिप्रेता गतिर् येषां ते । मुक्ता अनासक्ताः ॥२३॥

क्रमसन्दर्भः  मुन्यादीनां भुवनानि च ॥२३॥

विश्वनाथः  न व्याख्यातम् ।

ओ)०(ओ

॥ ११.२.२४ ॥

त एकदा निमेः सत्रम् उपजग्मुर् यदृच्छया ।
वितायमाना ऋषिभिर् अजनाभे महात्मनः ॥

श्रीधरः  महात्मनो निमेः । वितायमानम् अनुष्ठीयमानम् । अजनाभे भारतव्र्षे ॥२४॥

क्रमसन्दर्भः, विश्वनाथः  न व्याख्यातम् ।

ओ)०(ओ

॥ ११.२.२५ ॥

तान् दृष्ट्वा सूर्यसङ्काशान् महाभागवतान् नृप ।
यजमानोऽग्नयो विप्राः सर्व एवोपतस्थिरे ॥

श्रीधरः  यजमानो निमिः । अग्नय आहवनीयादयः । विप्रा क्रत्विगादयः ।

क्रमसन्दर्भः, विश्वनाथः  न व्याख्यातम् ।

ओ)०(ओ

॥ ११.२.२६ ॥

विदेहस् तान् अभिप्रेत्य नारायणपरायणान् ।
प्रीतः सम्पूजयां चक्रे आसनस्थान् यथार्हतः ॥

श्रीधरः  अभिप्रेत्य ज्ञात्वा ॥२६॥

क्रमसन्दर्भः  न व्याख्यातम् ।

विश्वनाथः  यथार्हतः यथोचितम् इत्य् अर्थः ॥२६॥

ओ)०(ओ

॥ ११.२.२७ ॥

तान् रोचमानान् स्वरुचा ब्रह्मपुत्रोपमान् नव ।
पप्रच्छ परमप्रीतः प्रश्रयावनतो नृपः ॥

श्रीधरः  स्वरुचैव रोचमानान् न त्वाभरणादिप्रकाशैः । ब्रह्मपुत्रोपमान् सनत्कुमारादिसदृशान् ।

क्रमसन्दर्भः, विश्वनाथः  न व्याख्यातम् ।

ओ)०(ओ

॥ ११.२.२८ ॥

श्रीविदेह उवाच
मन्ये भगवतः साक्षात् पार्षदान् वो मधुद्विषः ।
विष्णोर् भूतानि लोकानां पावनाय चरन्ति हि ॥

श्रीधरः  परमप्रीत्या तद्दर्शनम् अभिनन्दति द्वाभ्याम्मन्य इति । ननु भगवतः पार्षदानां कथम् अत्रोपलब्धिः ? तत्राहविष्णोर् इति । विष्णुभक्ता लोकपावनार्थं सर्वत्र पर्यटन्तीत्य् अर्थः ॥२८॥

क्रमसन्दर्भः  विष्णोर् भूतानि पार्षदा एव रूपान्तरेणेति भावः ॥२८॥

विश्वनाथः  तेषां दर्शनम् अभिनन्दति द्वाभ्याम्मन्य इति । ननु विष्णुपार्षदत्वे किमर्थम् अत्रागमनम् ? तत्राहविष्णोर् भूतानि जनाः । पावनाय कृपया पवित्रीकर्तुम् इत्य् अर्थः ॥२८॥

ओ)०(ओ

॥ ११.२.२९ ॥

दुर्लभो मानुषो देहो देहिनां क्षणभङ्गुरः ।
तत्रापि दुर्लभं मन्ये वैकुण्ठप्रियदर्शनम् ॥

श्रीधरः  मया दुर्लभं लब्धमहो भाग्यम् इत्य् आहदुर्लभ इति । बहवो देहा भवन्ति येषां ते देहिनो जीवास् तेषां क्षणभङ्गुरोऽपि मणुषो देहो दुर्लभः, परमपुरुषार्थसाधनत्वात् । वैकुण्ठः प्रियो येषां, वैकुण्ठस्य वा प्रियास् तेषां दर्शनम् ॥२९॥

सनातनप्रभुः (हरिभक्तिविलास १०.२८९)  बहवो देहा भवन्ति येषां ते देहिनो जीवाः । तेषां क्षणभङ्गुरोऽपि मणुषो देहो दुर्लभः, परमपुरुषार्थसाधनत्वात् । वैकुण्ठः प्रियो येषां, वैकुण्ठस्य वा प्रियास् तेषां दर्शनम् अपि, किम् उत सङ्गादिकम् ॥२९॥

क्रमसन्दर्भः  न व्याख्यातम् ।

विश्वनाथः  अतोऽद्य मया स्वभाग्यम् एव प्रत्यक्षीकृतम् इत्य् आहदुर्लभो मोक्षसाधनत्वात् । तत्रापीति वैकुण्ठप्रियाणां मोक्षाद् अप्य् अधिकस्य भक्तियोगस्य प्रदायकत्वात् ॥२९॥

ओ)०(ओ

॥ ११.२.३० ॥

अत आत्यन्तिको क्षेमं पृच्छामो भवतोऽनघाः ।
संसारेऽस्मिन् क्षणार्धोऽपि सत्सङ्गः शेवधिर् नृणाम् ॥

श्रीधरः  हे अनघा निरवद्यः, भवतो युष्मान् आत्यन्तिकं क्षेमं पृच्छामः । यतः क्षणार्धकालभवोऽपि सत्सङ्गः शेवधिर् निधिः । निधिलाभे यथानन्दो भवति तथात्र परमानन्द इत्य् अर्थः ॥३०॥

क्रमसन्दर्भः  आत्यन्तिकं क्षेमम् इति यस्मिन् सति भयमात्रं न स्पृशतीत्य् अर्थः । यतः संसार इति शेवधिः सर्वाभीष्टदः ॥३०॥

विश्वनाथः  अत आत्यन्तिकम् इत्य् अयं भावःअतिथिष्व् आयातेषु कुशलप्रश्न आवश्यकः । स च तावत् स्वात्मारामेषु साक्षात् कुशलस्वरूपेष्व् अनुचितः । स्वस्यापि व्यवहारिककुशलप्रश्नो भवत्सु व्यर्थः । अत आत्यन्तिकं पारमार्थिकम् एव । हे अनघाः ! न विद्यन्ते अघानि यत इति । दर्शनदानमात्रेणैव मदघानि दूरीकृतान्य् एव, किन्त्व् अभीष्टलाभोऽस्मदपेक्षितो वर्तत इत्य् अतः पृच्छामः ।

ननु विलम्ब्य पृच्छतां, तत्रातिशैघ्र्यं किमर्थम् ? इत्य् अत आहक्षणार्धोऽपि क्षणार्धकालपरिमितोऽपि शेवधिर् निधिः । अत आकस्मिकं निधिं प्राप्य स्वाभीप्सितप्रार्थने कः खलु सोत्कण्ठे विलम्बः ? इति भावः । मम तु कुतस् तावान् भाग्यविशेषो येन भवन्तोऽत्र चिरं स्थास्यन्ति ? इति भावः ॥३०॥

ओ)०(ओ

॥ ११.२.३१ ॥

धर्मान् भागवतान् ब्रूत यदि नः श्रुतये क्षमम् ।
यैः प्रसन्नः प्रपन्नाय दास्यत्य् आत्मानम् अप्य् अजः ॥

श्रीधरः  तदर्थं च भागवतान् धर्मान् ब्रूत, यदि नोऽस्माकं श्रुतये श्रवणाय क्षमं योग्यं भवति । कथम्भूतान् ? यैर् धर्मैः प्रपन्नाय भक्ताय अजो हरिर् आत्मानम् अपि दास्यति, तान् ॥३१॥

क्रमसन्दर्भः  तादृशक्षेमपर्यवसानात् धर्मांश् च ब्रूत । ननु, सर्वे एव धर्माः क्रमेण तत्पर्यवसानाः ? तत्राहभागवतान् एव, किम् अन्यैर् व्यवहितैः ? इत्य् अर्थः । आत्यन्तिकं क्षेमम् इत्य् एव विशदयतियैर् इति । दास्यतीति वर्तमानसामिप्यप्रयोगात् शीघ्रम् एवात्मानम् अनवरतस्फूर्त्यादिवशं कुर्याद् इत्य् अर्थः ॥३१॥

विश्वनाथः  तर्हि पृच्छतां किं तवाभीष्टम् ? अत आहधर्मान् इति । श्रुतये तेषां धर्माणां श्रवणाय यदि नोऽस्माकं क्षमं योग्यं कर्णेन्द्रियम् इति शेषः । ते च धर्माः सारभूता एव वक्तव्या इत्य् आहयैर् इति ॥३१॥

ओ)०(ओ

॥ ११.२.३२ ॥

श्रीनारद उवाच
एवं ते निमिना पृष्टा वसुदेव महत्तमाः ।
प्रतिपूज्याब्रुवन् प्रीत्या ससदस्यर्त्विजं नृपम् ॥

श्रीधरः  सह सदस्यै ऋत्विग्भिश् च वर्तमणम् । तेऽपि भगवद्धर्मश्रवणपरा बभूवुर् इत्य् अर्थः ।

भगवद्धर्मतद्भक्तमायातत्तरणानि च ।
ब्रह्मकर्मावतारेहाभक्तप्राप्ययुगक्रमान् ॥
ज्ञातुं क्रमेण कृतवान् नव प्रश्नान् निमिर् नव ।
एकैकस्योत्तरं प्रोचुः कविमुख्या मुनीश्वराः ॥३२॥

क्रमसन्दर्भः  क्रमेण सर्वेऽप्य् अब्रुवन्, तत्र प्रथमं कविर् उवाचेत्य् अर्थः ॥३२॥

विश्वनाथः  न व्याख्यातम् ।

ओ)०(ओ

॥ ११.२.३३ ॥

श्रीकविर् उवाच
मन्येऽकुतश्चिद्भयम् अच्युतस्य
पादाम्बुजोपासनम् अत्र नित्यम् ।
उद्विग्नबुद्धेर् असदात्मभावाद्
विश्वात्मना यत्र निवर्तते भीः ॥

श्रीधरः  प्रथमम् आत्यन्तिकं क्षेमं कथयतिमन्य इति । न कुतश्चिद् भयं यस्मात् तद् अकुतश्चिद्भयम् । अत्र संसारेऽसदात्मभावाद् असति देहादाव् आत्मभावनातो नित्यं सर्वदोद्विग्नबुद्धेर् विश्वात्मना सर्वथा निःशेषं यत्र पादाम्बुजोपासने भीर् निवर्तते तत् ॥३३॥

सनातनप्रभुः (हरिभक्तिविलास ११.२५८)  आत्यन्तिकं क्षेमं कथयतिमन्य इति । न कुतश्चिद् अपि भयं यस्मात् तद् अकुतश्चिद्भयम् । अत्र संसारेऽसदात्मभावाद् असति देहादाव् आत्मभावनातो नित्यं सर्वदोद्विग्नबुद्धेर् जनस्य विश्वात्मना सर्वथा निःशेषं यत्र पादाम्बुजोपासने भीर् निवर्तते ।

यद् वा, यत्र यस्मिन् सति, रसदात्मभावात्, रसदश् चासाव् आत्मा च हरिः श्रीकृष्ण इत्य् अर्थः । तस्मिन् भावः प्रेमा, तस्माद् धेतोर् नित्यम् उद्विग्नबुद्धेर् अपि विश्वात्मना भीर् न वर्तते । अन्यत् समानम् ॥३३॥

क्रमसन्दर्भः  अत आत्यन्तिकं क्षेमं पृच्छामः, इत्य् अस्योत्तरं तन्मतम् एव मन्यमान आहमन्य इत्य् आदिना । न कुतश्चिद् भयं यस्मात् तद् अकुतश्चिद्भयम् आत्यन्तिकं क्षेमम् । नित्यं पादाम्बुजोपासनम् अनवरतस्फूर्त्यादि । विश्वात्मनेति तत्साधनावस्थायाम् अपि क्रमशो भयनिवृत्तिर् दर्शिता ॥३३॥ [भक्तिसन्दर्भ ५९]

विश्वनाथः  भो राजन् ! सर्वे धर्मा एव सभया दृष्टाः, किन्तु भागवतधर्म एव निर्भयः, इत्य् आहमन्य इति । अत्र संसारे न कुतश्चिद् अपि कालकर्मविघ्नादिभ्यो भयं यतस् तत्पादाम्बुजोपासनम् । तत्र मुख्यम् अधिकारिणम् आहअसति असाधौ देहे गृहकुटुम्बादौ च आत्मा इति आत्मीय इति यो भावः भावना दुस्त्यजा, अत एव उद्विग्ना धीर् यस्य तस्य भक्तिप्रतिकूलदेहगेहादिष्व् आसक्तिं त्यक्तुकामस्येत्य् अर्थः । यत्रोपासने सति विश्वात्मना सर्वात्मनैव भीर् निवर्तते ॥३३॥

 ओ)०(ओ

॥ ११.२.३४ ॥

ये वै भगवता प्रोक्ता उपाया ह्य् आत्मलब्धये ।
अञ्जः पुंसाम् अविदुषां विद्धि भागवतान् हि तान् ॥

श्रीधरः  भागवतधर्मलक्षणम् आहये वै इति । मन्वादिमुखेन वर्णाश्रमादिधर्मान् उक्त्वा अतिरहस्यत्वात् स्वमुखेनैव भगवता अविदुषाम् अपि पुंसाम् अञ्जः सुखेनैवात्मलब्धये ये वै उपायाः प्रोक्ताः, तान् भागवतान् धर्मान् विद्धि ॥३४॥

सनातनप्रभुः (हरिभक्तिविलास १०.४९७)  सामान्येन भागवतलक्षणम् आहये वै इति । मन्वादिमुखेन वर्णाश्रमादिधर्मान् उक्त्वा, अतिरहस्यत्वात् स्वमुखेनैव भगवता अविदुषाम् अपि पुंसाम् अञ्जः सुखेनैवात्मलब्धये जीवस्य स्वरूपस्फूर्त्यै, भगवतः प्राप्तये वा, ये वै उपायाः, यत् करोषि यद् अश्नासि यज् जुहोषि [गीता ९.२७] इत्य् आदिना सर्वकर्मार्पणरूपाः प्रोक्ताः, तान् विद्धि । एते च प्रायः साधनान्य् एव । यद् वा, अन्तरङ्गत्वाभावेन मुख्याः । यद् वा, दास्यान्तरगता बाह्याः । यद् वा, मन्मना भव मद्भक्तो मद्याजी मां नमस्कुरु [गीता १५.६५] इत्य् आदिना स्मरणादयः ये अर्जुनं प्रति, तथा, श्रद्धामृतकथायां मे [भा.पु. ११.१९.२०] इत्य् आदिना ये चोद्धवं प्रति स्वयं श्रीभगवता प्रोक्ताः, तान् । ततश् च सर्वे प्रायो मुख्या एवेति ॥३४॥

क्रमसन्दर्भः  भागवतधर्मलक्षणम् आहये वै इति । अविदुषां पुंसां तन्माहात्म्यम् अविद्वद्भिर् अपि कर्तृभिः । आत्मनो ब्रह्म परमात्मा भगवान् इत्य् आविर्भावभेदवतः स्वस्य धर्मभूतस्य अञ्जः अव्यवधानेन, अनायसेनैव वा, लब्धये लाभाय ये उपायाः साधनानि स्वयं भगवता,

कालेन नष्टा प्रलये वाणीयं वेदसञ्ज्ञिता ।
मयादौ ब्रह्मणे प्रोक्ता धर्मो यस्यां मदात्मकः ॥ [भा.पु. ११.१४.३]

इत्य् अनुसारेण प्रोक्ताः, तान् उपायान् भागवतान् धर्मान् विद्धि, भागवतीं भक्तिं जानीहीत्य् अर्थः । हि प्रसिद्धौ । तत्र साक्षाद् भक्तेर् अपि भागवतधर्माख्यत्वं, एतावान् एव लोकेऽस्मिन् [भा.पु. ११.३.२३] इत्य् अत्र परमधर्मत्वख्यापनया दर्शितम् । अत्र आत्मलब्धये प्रोक्ता इति तटस्थलक्सणम् । [भागवतधर्मव्यतिरिक्तेन] अन्येन [धर्मेण] तदलाभाद् अव्यभिचारि । [आत्मनोऽलाभात् तत्तटस्थलक्षणम् अव्यभिचार्य् एव] आत्मलब्धय उपाया इति स्वरूपलक्षणम् । तल्लाभोपायो हि तदनुगतिर् एव ॥३४॥ [भक्तिसन्दर्भ २१६]

विश्वनाथः  भागवतधर्मलक्षणम् आहये वै इति । मन्वादिमुखेन वर्णाश्रमादिधर्मानुक्त्वा अतिरहस्यत्वात् स्वमुखेनैव भगवता अविदुषाम् अपि पुंसाम् अञ्जः शीघ्रम् एव आत्मलब्धये स्वप्राप्त्यै ये उपायाः प्रोक्तास् तान् भागवतान् धर्मान् विद्धि ॥३४॥

 ओ)०(ओ

॥ ११.२.३५ ॥

यान् आस्थाय नरो राजन् न प्रमाद्येत कर्हिचित् ।
धावन् निमील्य वा नेत्रे न स्खलेन् न पतेद् इह ॥

श्रीधरः  अञ्जःपदेनोक्तं सुकरत्वं विवृणोतियान् इति । यान् आस्थायाश्रित्य योगादिष्व् इव न प्रमाद्येत, विघ्नैर् न विहन्येत । किं च, निमील्य नेत्रे धावन्न् अपि । इह एषु भागवतधर्मेषु न स्खलेत् । निमीलनं नामाज्ञानम् । यथाहुः

श्रुतिस्मृती उभे नेत्रे विप्राणां परिकीर्तिते ।
एकेन विकलः काणो द्वाभ्याम् अन्धः प्रकीर्तितः ॥ इति अज्ञात्वापीत्य् अर्थः ।

यथा पदन्यासस्थानम् अतिक्रम्य शीघ्रं परतः पदन्यासेन गतिर् धावनं, तद्वद् अत्रापि किञ्चित् किञ्चिद् अतिक्रम्यातिशीघ्रानुष्ठानं धावनम् । तथानुतिष्ठन्न् अपि न स्खलेत्, न प्रत्यवायी स्यात् । तथा न पतेत्, फलान् न भ्रश्येत् । [ब्राह्मणादीनाम् उक्तान् अपि धर्मान् कांश्चिद् अकुर्वाणो भाग्वतान् धर्मान् श्रवणकीर्तनादीन् कुर्वाणस् तत्फलं प्राप्नुयाद् इत्य् अर्थः ।] ॥३५॥

सनातनप्रभुः (हरिभक्तिविलास १०.५२४)  यान् भगवद्धर्मान् आस्थाय आश्रित्य योगादिष्व् इव न प्रमाद्येत, विघ्नैर् न विहन्येत । किं च, निमील्य नेत्रे धावन्न् अपि इह एषु भागवतधर्मेषु न स्खलेत् । निमीलनं नामाज्ञानं, यथाह

	श्रुतिस्मृती उभे नेत्रे विप्राणां परिकीर्तिते ।
	एकेन विकलः काणो द्वाभ्याम् अन्धः प्रकीर्तितः ॥ इति ।

अज्ञात्वापीत्य् अर्थः । यथा पदन्यासस्थानम् अतिक्रम्य शीघ्रं परतः पदन्यासेन गतिर् धावनम्, तद्वद् अत्रापि किञ्चित् किञ्चिद् अतिक्रम्य अतिशीघ्रम् अनुष्ठानं धावनम् । तथानुतिष्ठन्न् अपि न स्खलेत्, न प्रत्यवायी स्यात् । तथा न पतेत्, फलान् न भ्रश्येत् ॥३५॥

क्रमसन्दर्भः  न व्याख्यातम् । भक्तिसन्दर्भे तु २१८परिच्छेदो, ३१२परिच्छेदश् च द्रष्टव्यः ।

विश्वनाथः  तेषां प्रभावम् आहयान् आस्थाय आश्रित्य । आस्था विश्वासः । यान् धर्मान् आस्तिक्येन विश्वासविषयीकृत्यापि, किं पुनर् आचर्य ? इत्य् अर्थः । न प्रकर्षेण माद्येत, मदो गर्वः, तद्वान् कर्मीव योगीव न भवेद् इत्य् अर्थः । यद् वा, प्रमादोऽनवधानता असावधानो न भवेद् इत्य् अर्थः । अतोऽत्र विघ्नानां न प्रभविष्णुतेति भावः ।

किं च, यान् भगवन्मार्गभूतान् धर्मान् आश्रित्य, नेत्रे निमील्य उन्मील्य वा धावन्, न स्खलेत् न वा पतेत्, यथा केनापि कश्चिद् अतिसमीचीनम् अतिसुगमं मार्गम् आनीतो जनः । उच्यतेमदुपदिष्टेनानेन मार्गेण नेत्रे मुद्रयित्वा सुखेनाभिद्रवन्न् एव याहि । न कश्चिद् अपि ते संशय इति । यथा पादन्यासस्थानम् अतिक्रम्य परतः पादन्यासेन गतिर् धावनं, तस्याल्पत्वे स्खलनं बहुतरत्वे पतनम् अपि सम्भवेत् । अत्र तु भक्तिमार्गे भजनधर्मस्याङ्गिनो विहिताङ्गानां अल्पतरातिक्रमे बहुतरातिक्रमे वा कर्ममार्ग इव न प्रत्यवायी भवेत् । अतः फलान् न भ्रश्येत् । तत्रापि नेत्रे निमील्येति वर्तमानेऽपि नेत्रे मुद्रयित्वेत्य् अनेन ज्ञात्वाप्य् अतिक्रमे न दोषः । किम् उत, ज्ञात्वेति ज्ञापितम् । यान् धर्मान् आस्थायेत्य् उक्तत्वाद् अङ्गिनस् त्व् अतिक्रमो दोष एव । तथा सति मार्गच्युत एव स्यात् । भगवत्प्राप्त्यर्थं पृथङ्मार्गकरणस् त्व् अतिदूषणावहम् एव ।

श्रुतिस्मृतिपुराणादिपञ्चरात्रविधिं विना ।
ऐकान्तिकी हरेर् भक्तिर् उत्पातायैव कल्पते ॥ इत्य् उक्तेः ।

अत्र भागवतधर्मे प्रवर्तमानस्य वर्णाश्रमधर्मेऽधिकार एव नास्तीति तदनुष्ठानाननुष्ठानविचारो नात्र प्रवेशयितव्यः ।

तावत् कर्माणि कुर्वीत न निर्विद्येत यावता ।
मत्कथाश्रवणादौ वा श्रद्धा यावन् न जायते ॥ [भा.पु. ११.२०.९]

इति भगवदुक्तेः । भक्त्यैकयेशं गुरुदेवतात्मा [भा.पु. ११.२.३७] इत्य् अग्रिमवाक्ये भक्त्येत्य् अस्य एकयेति विशेषणोपन्यासात् कर्मादिमिश्रा भक्तिर् नात्र प्रस्तुतेत्य् अवसीयते ॥३५॥

विश्वनाथः (माधुर्यकादम्बिनी ३.३) अत्र निमील्येति कर्तृव्यापारलिङ्गेन विद्यमाने एव नेत्रे मुद्रयित्वा, तत्रापि धावन्, पादन्यासस्थलम् अतिक्रम्यापि व्रजन्, न स्खलेद् इत्य् अक्षरार्थलब्धेर् भगवद्धर्मम् आश्रित्य तदङ्गानि सर्वाणि ज्ञात्वाप्य् अज्ञ इव कानिचिद् उल्लङ्घ्यापि अनुतिष्ठन्, न प्रत्यवायी स्यात्, नापि फलाद् भ्रश्येद् इत्य् एव व्याख्या उपपद्यते । निमीलनं नामाज्ञानं तस्यापि श्रुतिस्मृतिविषयाव् इत्य् एषा तु न सङ्गच्छते, मुख्यार्थबाधायोगात् ।

न च धावन् निमील्येत्य् एतद् एव द्वात्रिंशदपराधाभावम् अपि क्रोडीकरोत्व् इति वाच्यम्, यान् भगवता प्रोक्तान् उपायान् आश्रित्येत्य् उक्तत्वात् । यानैर् वा पादुकैर् वापि गमनं भगवद् अगृहे [आगमे, ह.भ.वि. ८.४४१] इत्य् आदयस् तु तत्र निषिद्धा एव । सेवापराधे तु हरेर् अप्य् अपराधान् यः कुर्याद् द्विपदपांशनः [पाद्मपुराणे, ह.भ.वि. ११.५१९] इत्य् आदिषु श्रूयन्त एव निन्दाः । किं च, ते नामापराधाः प्राचीना अर्वाचीना वा यदि सम्यगनभिज्ञातप्रकाराः स्युः, किन्तु तत्फललिङ्गेनानुमीयमाना एव, तदा तेषां नामभिर् एवाश्रान्तप्रयुक्तैर् भक्तिनिष्ठाम् उत्पद्यमानायां क्रमेणोपशमः । यदि ते ज्ञायन्त एव, तदा त्व् अस्ति क्वचित् कश्चिद् विशेषः ॥३॥

 ओ)०(ओ

॥ ११.२.३६ ॥

कायेन वाचा मनसेन्द्रियैर् वा
बुद्ध्यात्मना वानुसृतस्वभावात् ।
करोति यद् यत् सकलं परस्मै
नारायणायेति समर्पयेत् तत् ॥

श्रीधरः  ननु के ते भागवता धर्माः ? ईश्वरार्पितानि सर्वकर्माण्य् अपीत्य् आहकायेनेति । आत्मना चित्तेनाहङ्कारेण वा । अनुसृतो यः स्वभावस् तस्मात् । अयम् अर्थःन केवलं विधितः कृतम् एवेति नियमः । स्वभावानुसारि लौकिकम् अपीति । तथा च श्रीगीतासु

यत् करोषि यद् अश्नासि यज् जुहोषि ददासि यत् ।
यत् तपस्यसि कौन्तेय तत् कुरुष्व मदर्पणम् ॥ [गीता ९.२७] इति ।

यद् वा, ननु कायादीनाम् एव कर्म नात्मन इत्य् आशङ्क्याहअध्यासेनानुसृताद् ब्राह्मणत्वादिस्वभावाद् यद् यत् करोतीत्य् अर्थः । तत् सकलं परस्मै परमेश्वराय नारायणायेति समर्पयेत् । तथा सति सकलम् अपि कर्म भागवतो धर्मो भवतीति भावः ॥३६॥

सनातनप्रभुः (हरिभक्तिविलासः ११.४४)  आत्मना चित्तेनाहङ्कारेण वा अनुसृतो यः स्वभावस् तस्मात् । अयम् अर्थःन केवलं विधितः कृतम् एवेति नियमः स्वभावानुसारिलौकिकम् अपीति । तथा च श्रीभगवद्गीतासु

यत् करोषि यद् अश्नासि यज् जुहोषि ददासि यत् ।
यत् तपस्यसि कौन्तेय तत् कुरुष्व मदर्पणम् ॥ [गीता ९.२७] इति ।

यद् वा, ननु कायादीनाम् एव कर्म नात्मन इत्य् आशङ्क्याहअध्यासेनानुसृताद् ब्राह्मणत्वादिस्वभावाद् यद् यत् करोतीत्य् अर्थः । यद् वा, अनुसृतः आश्रितो यः स्वभावः वैष्णवत्वं, तस्माद् धेतोः कायादिना य यत् भगवदाराधनकर्मेत्य् अर्थः । तत् सकलं परस्मै परमेश्वराय नारायणाय समर्पयेत् इत्य् अनेन वचनेन कायेनेत्य् आदि नारायणायेत्य् अन्तपद्यम् इदं पठित्वेत्य् अर्थः । यद् वा, नारायणप्रीत्यर्थं भवत्व् इति समर्पयेत् ॥३६॥

क्रमसन्दर्भः  सा भक्तिस् त्रिविधाआरोपसिद्धा, सङ्गसिद्धा, स्वरूपसिद्धा च । (१) तत्रारोपसिद्धा स्वतो भक्तित्वाभावेऽपि भगवदर्पणादिना भक्तिमातृत्वं प्राप्ता कर्मादिरूपा । (२) सङ्गसिद्धा स्वतो भक्तित्वाभावेऽपि तत्परिकरतया संस्थापनेन, तत्र भागवतान् धर्मान् शिक्षेद् गुर्वात्मदैवतः [भा.पु. ११.३.२४] इत्य् आदिप्रकरणेषु, सर्वतो मनसोऽसङ्गम् [भा.पु. ७.५.१८] इत्य् आदिना लब्धतदन्तःपाता ज्ञानकर्मतदङ्गरूपा [ज्ञानाकारा वा, कर्माकारा वा, ज्ञानकर्माङ्गाकारा वा] । (३) स्वरूपसिद्धा चाज्ञानादिनापि तत्[श्रीभगवत्]प्रादुर्भावे भक्तित्वाव्यभिचारिणी साक्षात् तदनुगत्यात्मा [अव्यवधानेन श्रीभगवदनुकूल्यमयतदनुवर्तनस्वरूपा]तदीयश्रवणकीर्तनादिरूपा । श्रवणं कीर्तनं विष्णोः [भा.पु. ७.५.२३] इत्य् आदौ विष्णोः श्रवणं विष्णोः कीर्तनम् इति विशिष्टस्यैव विवक्षितत्वत् । तेषाम् अपि नारोपसिद्धत्वं, प्रत्युत मूढप्रोन्म्मत्तादिषु तदनुकर्तृष्व् अपि कथञ्चित् भक्तिसम्बन्धेन [भक्त्याकारभक्त्याभासत्वात्] फलप्रापकत्वात् स्वरूपसिद्धत्वं, यथा श्रीप्रह्लादस्य पूर्वजन्मनि श्रीनृसिंहचतुर्दश्युपवासः । यथा कुक्कुरमुखगतस्य श्येनस्य भगवन्मन्दिरपरिक्रमः । एवम् अन्यदृष्ट्यादिना मूढादिभिः कृतस्य वन्दनस्यापि ज्ञेयम् ।

तद् एवं त्रिविधापि सा पुनर् अकैतवा सकैतवा चेति द्विविधा ज्ञेया । तत्रारोपसङ्गसिद्धयोर् यस्या भक्तः सम्बन्धेन भक्तिपदप्राप्त्यां सामर्थ्यं तन्मात्रापेक्षत्वं चेद् अकैतवत्वं स्वीयान्यदीयफलापेक्षपरिकरत्वं चेद् अकैतवत्वं प्रयोजनान्तरापेक्षया कर्मज्ञानपरिकरत्वं चेत् सकैतवत्वम् । स्वरूपसिद्धायाश् च यस्य भगवतः सम्बन्धेन तादृशं माहात्म्यं तन्मात्रापेक्षपरिकरत्वं चेद् अकैतवत्वं प्रयोजनान्तरापेक्षया कर्मज्ञानपरिकरत्वं चेत् सकैतवत्वम् । इयम् एवाकैतवाकिञ्चनाख्यत्वेन पूर्वम् उक्ता । धर्मः प्रोज्झितकैतवोऽत्र परमः [भा.पु. १.१.२] इत्य् अत्र चास्यास् तदुभयविधत्वे प्रमाणं ज्ञेयम् । तथोक्तम्प्रीयतेऽमलया भक्त्या हरिर् अन्यद्विडम्बनम् [भा.पु. ७.७.५२] इति ।

अथारोपसिद्धाएतदर्थम् एव नैष्कर्म्यम् अप्य् अच्युतभाववर्जितम् [भा.पु. १.५.१२] इत्य् आदौ सकामनिष्कामयोर् द्वयोर् अपि कर्मणोर् निन्दा । भगवद्वैमुख्याविशेषात् । तत्र यादृच्छिकचेष्टाया अपि भगवदर्पितत्वे भगवद्धर्मत्वं भवति, किम् उत वैदिककर्मण इति वक्तुं तस्या अपि तद्रूपत्वम् आहकायेनेति । पूर्वं हि धर्मान् भागवतान् ब्रूत [भा.पु. ११.२.३१] इति प्रश्नानन्तरं, ये वै भगवता प्रोक्ता [भा.पु. ११.२.३४] इत्य् आदिना मुख्यत्वेन साक्षात्तल्लब्धये उपायभूताः श्रवणकीर्तनादयो भागवता धर्मा लक्षिताः । ते चात्रैव शृण्वन् सुभद्राणि रथाङ्गपाणेर् [भा.पु. ११.२.३९] इत्य् आदिना कतिचिद् दर्शयिष्यन्ते । उत्तराध्याये चतत्र भागवतान् धर्मान् शिक्षेद् गुर्वात्मदैवतः [भा.पु. ११.३.२२] इत्य् उपक्रमवाक्याद् अनन्तरं इति भागवतान् धर्मान् शिक्षयन् भक्त्या तदुत्थया [भा.पु. ११.३.३३] इत्य् उपसंहारवाक्यस्य प्राग् भागवतधर्मत्वेनान्यसङ्गत्यागादिकम् अपि वक्ष्यतेसर्वतो मनसोऽसङ्गम् [भा.पु. ११.३.२३] इत्य् आदिना ।

तस्माल् लौकिककर्माद्यर्पणम् इदं यथा कथञ्चित् तद्धर्मसिद्ध्यर्थम् एवोच्यते । अर्थश् चायं टीकायाम्आत्मना चित्तेनाहङ्कारेण वा अनुसृतो यः स्वभावस् तस्मात् । अयम् अर्थःन केवलं विधितः कृतम् एवेति नियमः स्वभावानुसारि लौकिकम् अपीति । श्रीगीतासु च
यत् करोषि यद् अश्नासि यज् जुहोषि ददासि यत् ।
यत् तपस्यसि कौन्तेय तत् कुरुष्व मदर्पणम् ॥ [गीता ९.२७] इति । इत्य् एषा ।

इतः पूर्वं प्राणबुद्धिदेहधर्माधिकारतः इत्य् आदिमन्त्रश् च तथा । अत्र स्वाभाविककर्मणोऽर्पणे दुष्कर्मणो द्विविधा गतिः । ज्ञानेच्छूनाम् अविशेषेण । भक्तीच्छूनां तु अनेन दुर्वासनदुःखदर्शनेन च स करुणामयः करुणां करोत्व् इति वा ।

या प्रीतिर् अविवेकानां विषयेष्व् अनपायिनी ।
त्वाम् अनुस्मरतः सा मे हृदयान् नापसर्पतु ॥ [वि.पु. १.२०.१९]

इति विष्णुपुराणोक्तप्रकारेण ।

युवतीनां यथा यूनि यूनां च युवतौ यथा ।
मनोऽभिरमते तद्वन् मनोऽभिरमतां त्वयि ॥ [प.पु. ६.१२८.२५८]

इति पाद्मोक्तप्रकारेण च मम सुकर्मणि दुष्कर्मणि यद्रागसामान्यं तत् सर्वतोभावेन भगवद्विषयम् एव भवत्व् इति समाध्येयम् । कामिनां तु न सर्वथैव सर्वदुष्कर्मार्पणम् । वेदोक्तम् एव कुर्वाणो निःसङ्गोऽर्पितम् ईश्वरे [भा.पु. ११.३.४] इत्य् अत्र पुनर् वैदिकम् एवेश्वरेऽर्पितं कुर्वाण इत्य् उक्तम् ॥३६॥

विश्वनाथः  शृण्वन् सुभद्राणि [भा.पु. ११.२.३९] इत्य् उपरिष्टाद् वर्णयितव्येषु भागवतधर्मेषु प्रवर्तमानेन सुधिया जनेन कायिकादिव्यापारा अपि भगवद्धर्माः, तैर् एव प्रवेशनीया इत्य् आहकायेनेति । अयम् अर्थःयथा विषयिणः प्रातर् आरभ्य मुत्रपुरीषोत्सर्गमुखक्षालनदन्तधावनस्नानदर्शनश्रवणकथनादिव्यापाराः विषयसुखभोगार्थम् एव, कर्मिभिस् तु देवपित्रादिपूजार्थम् एव क्रियन्ते । तथैव भगवद्भक्तेन ते ते भगवत्सेवार्थम् एव क्रियन्ते । तथैव भगवद्भक्तेन ते ते भगवत्सेवार्थम् एव कर्तव्या इति ते तेऽपि तेषां भक्त्यङ्गानि भवेयुर् इति । अनुसृतस्वभावात्, देहाध्यासेन अनादिनैव योऽनुसृतः अनुवृत्तः स्वभावः, तस्मात् । कायादिभिर् यद् यत् करोति, तत् सर्वं नारायणार्थम् एव, नारायणं सेवितुम् एवेति वा, समर्पयेत् विनियोजयेत् । तादर्थ्ये क्रियार्थोपपदेत्य् अनेनैव चतुर्थी ॥३६॥

 ओ)०(ओ

॥ ११.२.३७ ॥

भयं द्वितीयाभिनिवेशतः स्याद्
ईशाद् अपेतस्य विपर्ययोऽस्मृतिः ।
तन्माययातो बुध आभजेत् तं
भक्त्यैकयेशं गुरुदेवतात्मा ॥

श्रीधरः  ननु किम् एवं परमेश्वरभजनेन ? अज्ञानकल्पितभयस्य ज्ञानैकनिवर्तकत्वात्, इत्य् आशङ्क्याहभयम् इति । यतो भयं तन्मायया भवेत्, ततो बुद्धिमान् तम् एव आभजेद् उपासीत ।

ननु भयं द्वितीयाभिनिवेशतः स्यात् । स च देहाद्यहङ्कारतः । स च स्वरूपास्फुरणात् । किम् अत्र तस्य माया करोति ? अत आहईशाद् अपेतस्येति । ईशविमुखस्य तन्मायया अस्मृतिः स्वरूपास्फूर्तिर् भवति । ततो विपर्ययो देहोऽस्मीति । ततो द्वितीयाभिनिवेशाद् भयं भवति । एवं हि प्रसिद्धं लौकिकीष्व् अपि मायासु । उक्तं च भगवता

दैवी ह्य् एषा गुणमयी मम माया दुरत्यया ।
माम् एव ये प्रपद्यन्ते मायाम् एतां तरन्ति ते ॥ [गीता ७.१४] इति ।

एकया अव्यभिचारिण्या भजेत् । किं च, गुरुदेवतात्मा गुरुर् एव देवता ईश्वर आत्मा प्रेष्ठश् च यस्य, तथादृष्टिः सन्न् इत्य् अर्थः ॥३७॥

क्रमसन्दर्भः  मन्येऽकुतश्चित् इत्य् एव स्थापयन् क्रमेण तत्रैव निष्ठापयतिभयम् इति । यतो भयं तन्मायया भवेद् अतो बुधो बुद्धिमान् तम् एवाभजेत् । प्रथमतः कायेन इत्य् आद्य् उक्तप्रकारेणेषद् अपि भजेत्, ततो गुरुदेवतात्मा सन् भक्त्या साक्षाद् भागवतधर्मरूपया । तत एकया [अनन्ययाव्याभिचारिण्या] नित्यं पादाम्बुजोपासनरूअयेति विशेषतोऽर्थः ॥३७॥ [अत्र विस्तारः भक्तिसन्दर्भे १परिच्छेदे द्रष्टव्यः]

विश्वनाथः  किं चात्र भक्तैः संसारबन्धाय भेतव्यं ? स हि भक्तौ प्रवर्तमानस्य स्वत एवापयातीत्य् आहभयम् इति । द्वितीये देहेन्द्रियादाव् उपाधिभूतेऽभिनिवेशतोऽभिमानात्, ईशाद् अपेतस्य ईशविमुखस्य जीवस्य भयं संसारः स्यात् । न त्व् ईशोन्मुखस्य

तावद् रागादयः स्तेनाः तावत् कारागृहं गृहम् ।
तावन् मोहोऽङ्घ्रिनिगडो यावत् कृष्ण न ते जनाः ॥ [भा.पु.१०.१४.३६] इति ब्रह्मोक्तेः ।

तच् च भयं द्विविधंविपर्ययोऽस्मृतिश् च, विपर्ययरूपम् अस्मृतिरूपं चेत्य् अर्थः । तत्र विपर्ययः आत्मभिन्ने देहादौ आत्मबुद्धिः । अस्मृतिर् आत्मनि स्मृतिभ्रंशः । कोऽहं ? किं करोमि ? पूर्वं कीदृश आसं ? अग्रे वा कीदृशो भविष्यामि ? इति पूर्वापरानुसन्धानराहित्यम् । एतद् एव तस्य भगवतो मायया भयम् । यद् उक्तम्, स्मृतिभ्रंशाद् बुद्धिनाशो बुद्धिनाशात् प्रणश्यति [गीता २.६१] इति । अत एव हेतोर् बुधः श्रीगुरुचरणप्रसादाल् लब्धविवेकः, तम् एव आ सम्यक् कामनान्तरराहित्येन एकया केवलयैव, न तु ज्ञानकर्मादिमिश्रया, भक्त्या भजेत् । गुरुर् एव देवता ईश्वर, आत्मा प्रेष्ठश् च यस्य तथादृष्टिः सन्न् इत्य् अर्थः ॥३७॥

 ओ)०(ओ

॥ ११.२.३८ ॥

अविद्यमानोऽप्य् अवभाति हि द्वयो
ध्यातुर् धिया स्वप्नमनोरथौ यथा ।
तत् कर्मसङ्कल्पविकल्पकं मनो
बुधो निरुन्ध्याद् अभयं ततः स्यात् ॥

मध्वः आत्मनो देहगेहादि द्वयशब्देन भण्यते ।
अविद्यमानं जीवस्य प्रतिभाति तदीयवत् ॥
जाग्रद् वस्तु यथा स्वप्नः प्रतिभाति मनोरथः ।
विद्यमानवद् एवैतद् देहाद् ईशवशे स्थितम् ॥
विभाति स्ववशत्वेन सैषा संसृतिर् उच्यते ।
तस्मात् तद्विषयं त्यक्त्वा मनो विष्णौ निवेशयेत् ॥ इति हरिवंशेषु ॥३८॥

श्रीधरः  ननु विषयविक्षिप्तचित्तस्य कुतोऽव्यभिचारिणी भक्तिः सम्भवति ? कुतस्तराम् अभयम् ? तत्र न तावद् विषयो नाम वास्तवोऽस्ति, किन्तु मनोविलासमात्रम् । अतो मनोनियमनेन भजनाद् अभयं स्याद्, इत्य् आहअविद्यमानोऽपीति । द्वयः द्वैतप्रपञ्चः । ध्यातुः पुंसो धिया मनसा स्वप्नश् च मनोरथश् च यथेत्य् अर्थः । तत् तस्मात् कर्माणि सङ्कल्पयति विकल्पयति च यन् मनस् तन् निरुन्ध्यान् नियच्छेत् । ततश् चैकया भक्त्या भजनाद् अभयं स्याद् इत्य् अर्थः ॥३८॥

क्रमसन्दर्भः  अथ साक्षात्तद्धर्मरूपाम् एव ग्राहयन् मनोनिरोधोक्त्या कायेन इत्य् आद्य् उक्तम् इति त्रयम् इति । तत्र यद्यपि कायेन वाचा मनसेन्द्रियैर् वा [भा.पु. ११.२.३६] इत्यादिप्राक्तनवाक्ये लौकिकस्यापि कर्मणो भगवदर्पणाद् भागवतधर्मत्वं सिध्यतीति यथोक्तं तस्य नैरन्तर्यम् अपि सम्भवति, तथापि श्रवणकीर्तनादिलक्षणमात्रत्वं व्याहन्येत । तस्मात् तत्राव्यभिचारित्वं, तन्मात्रत्वं च यथा भवेत्, तथोपायं तदनन्तरम् आह द्वाभ्याम् । तत्र प्रथमम् अव्यभिचारित्वोपायम् आह प्रथमेनअविद्येति । द्वयः प्रधानादिद्वैतप्रपञ्चः । यद्यप्य् अविद्यमान आत्मनि शुद्धे न विद्यत एवेत्य् अर्थः, तथापि ध्यातुर् अविद्यामयध्यानयुक्तस्य सतस् तस्य धियावभाति, तस्मिन् शुद्धेऽपि कल्पत एवेत्य् अर्थः । यथा स्वप्नो मनोरथश् च, तथेत्य् अर्थः । तत् तस्मात् कर्माणि सङ्कल्पयति विकल्पयति च यन् मनः, तन् नियच्छेत् । ततश् चाव्यभिचारिण्या भक्त्या भजनाद् अभयं स्याद् इति भावः ॥६०॥ [भक्तिसन्दर्भ ६०]

विश्वनाथः  ननु स्रक्चन्दनवनितादिभोगप्रपञ्चो यस्य नैव विद्यते, विद्यमानम् अपि तं परित्यज्य यो वा वने वसति, तस्य भयं न भवेद् इति चेत्, मैवं वादीर् इत्य् आहअविद्यमान इति । द्वयो भोग्यप्रपञ्चो ह्य् अविद्यमानोऽपि ध्यातुः पुंसोऽवभाति मानसप्रत्यक्षो भवति । धिया मनसा स्वप्नश् च मनोरथश् च यथेत्य् अर्थः । सर्वो द्वन्द्वो विभाषयैकवद् भवतीत्य् एकत्वम् । तत् तस्मात् कर्माणि सङ्कल्पयति विकल्पयति च यन् मनस् तन् निरुन्ध्यात् । स च मनोनिरोधो गुरुचरणभक्त्या विना प्रकारान्तरेण न भवेत् । यद् उक्तं श्रुतिभिःविजितहृषीकवायुभिर् अदान्तमनस् तुरगम् [भा.पु. १०.८७.३३] इत्य् अत्र समवहाय गुरोश् चरणम् इति । सप्तमे च, एतत् सर्वं गुरौ भक्त्या पुरुषो ह्य् अञ्जसा जयेत् [भा.पु. ७.१५.२३] इति । अत एव गुरुदेवतात्मेत्य् अत्राप्य् उक्तम् ॥३८॥

 ओ)०(ओ

॥ ११.२.३९ ॥

शृण्वन् सुभद्राणि रथाङ्गपाणेर्
जन्मानि कर्माणि च यानि लोके ।
गीतानि नामानि तदर्थकानि
गायन् विलज्जो विचरेद् असङ्गः ॥

श्रीधरः  एतद् अत्यत्नाशक्यम् इत्य् आशङ्क्य सुगमं मार्गम् आहशृण्वन्न् इति । तदर्थकानि तान्य् एव जन्मानि कर्माणि चार्थो येषां तानि । एतान्य् अपि साकल्येन ज्ञातुम् अशक्यानीत्य् आशङ्क्याह यानि लोके गीतानि प्रसिद्धानि, तानि शृण्वन् गायंश् च विचरेत् । असङ्गो निःस्पृहः ॥३९॥

सनातनगोस्वामी (हरिभक्तिविलासः ११.६४०)  तदर्थकानि तानि जन्मानि कर्माणि चार्थो येषां नाम्नाम् । अनेन च नामगानेनैव जन्मकर्मगानसिद्धेर् नामगानस्य प्राधान्यम् अभिप्रेतम् । यद् वा, तदर्थकानि रथाङ्गपाण्यर्थम् एव, तत्प्राप्तये इत्य् अर्थः । एतान्य् अपि साकल्येन ज्ञातुम् अशक्यानीत्य् आशङ्क्याहयानि लोके गीतानि प्रसिद्धानि । यद् वा, लौकिकगाथाः । यद्यपि तासां जन्माद्यन्तर्गतत्वेन पृथगुक्तिर् न घटते, तथापि शास्त्रोक्तव्यतिरिक्तलोकप्रसिद्धकर्माद्यपेक्षया रागतालादिरसाद्यपेक्षया वा ज्ञेयाः । तानि शृण्वन् गायंश् च विचरेत् । असङ्गो निःस्पृहस् त्यक्तपरिग्रहो वा इति साधनम् उद्दिष्टम् ॥३९॥

क्रमसन्दर्भः  ननु तथापि मनोनिरोधरूपेण योगाभ्यासेन भक्तिकैवल्यव्यभिचारः स्याद् इत्य् आशङ्क्य भक्त्यैव क्रियमाणया तदासक्तत्वेन स्वत एव मनोनिरोधोऽपि स्याद् इति । तन्मात्रत्वोपायम् आह द्वितीयेनशृण्वन्न् इति । तदर्थकाणि तानि जन्मानि कर्माणि चार्थो येषां तानि नामानि । एतान्य् अपि साकल्येन ज्ञातुम् अशक्यानीत्य् आशङ्क्याह यानि लोके गीतानि प्रसिद्धानि, तानि शृण्वन् गायंश् च विचरेत् । असङ्गो निःस्पृहः ॥३९॥ [भक्तिसन्दर्भ ६१]

विश्वनाथः  एकया भक्त्या तम् आभजेद् इत्य् उक्तम् । सैव भक्तिः का भवेद् इत्य् अत आह शृण्वन्न् इति । यानि शास्त्रद्वारा सत् परस्परा द्वारा च जन्मानि कर्माणि वर्तते यानि च लोके लोकमात्रे गीतानि, अपभ्रंशभाषयापि निबद्धानि तथा नामान्य् अपि तदर्थकानि नानादेशभाषाभेदेनापि स एव अर्थो वाच्यो येषां तानि । काह्ना इति कानड इतिकान् इत्य् एवम् आदीन्य् अपि गायन् असङ्गः वस्त्वन्तरासक्तिशून्यः ॥३९॥

 ओ)०(ओ

॥ ११.२.४० ॥

एवंव्रतः स्वप्रियनामकीर्त्या
जातानुरागो द्रुतचित्त उच्चैः ।
हसत्य् अथो रोदिति रौति गायत्य्
उन्मादवन् नृत्यति लोकबाह्यः ॥

मध्वः केचिद् उन्मादवद् भक्ता बाह्यलिङ्गप्रदर्शकाः ।
केचिद् आन्तरभक्ताः स्युः केचिच् चैवोभयात्मकाः ।
मुखप्रसादाद् दार्ढ्याच् च भक्तिर् ज्ञेया न चान्यतः ॥ इति वाराहे ॥४०॥

श्रीधरः  एवं च भजतः सम्प्राप्तप्रेमलक्षणभक्तियोगस्य संसारधर्मातीतां गतिम् आहएवम् इति । एवं व्रतं वृत्तं यस्य सः । स्वप्रियस्य हरेर् नामकीर्त्या जातोऽनुरागः प्रेम यस्य सः । अत एव द्रुतचित्तः श्लथद्धृदयः । कदाचिद् भक्तपराजितं भगवन्तम् आकलय्योच्चैर् हसति । एतावन्तं कालम् उपेक्षितोऽस्मीति रोदिति । अत्यौत्सुक्याद् रौति क्रोशति । हे हरे ! माम् अनुगृहाणेति अतिहर्षेण गायति । जितं जितम् इति नृत्यति । किं दाम्भिकवत् परान् प्रति प्रकाशयितुं, न, उन्मादवद् ग्रहगृहीतवत् । लोकबाह्यो विवशः ॥४०॥

सनातनप्रभुः (हरिभक्तिविलासः ११.६४१)  एवं भजतः सम्प्राप्तप्रेमलक्षणभक्तियोगस्य संसारधर्मातीतां गतिम् आहएवम् इति । एवं व्रतं वृत्तं नियमो यस्य सः । स्वप्रियस्य हरेर् नामकीर्त्या । यद् वा, स्वप्रियं यत् कृष्णनाम, तस्य कीर्तनेन जातोऽनुरागः प्रेमा यस्य सः । नामकीर्तनस्य पुनरुक्तिः प्रेमसम्पत्तौ प्रियनामकीर्तनस्यात्यन्तान्तरङ्गत्वविवक्षया । किं वा, प्रेमसम्पत्तेर् लक्षणविशेषविज्ञापनाय तेन तस्य फले पर्यवसानार्थम् । ततश् च कीर्त्या विशिष्ट इत्य् अर्थः । अत एव द्रुतचित्तः श्लथहृदयः । कदाचिद् भगवन्तं भक्तपराजितं, बाल्यादिविनोदम् अनुसन्धाय वा उच्चैर् हसति । एतावन्तं कालम् उपेक्षितोऽस्मीति, यद् वा, प्रेमभावस्वभावितविरहिभावेन रोदिति । अत्यौत्सुक्याद् तेनैव वा रौति आक्रोशति । अतिहर्षेण आर्तिविशेषेण वा गायति । सुस्वरेण करुणस्वरेण वा गुणादिकं कीर्तयति । जितं जितम् इति नृत्यति । यद् वा, साक्षद्भूतम् इव दृष्ट्वा नृत्यति । किं दाम्भिकवत् परान् प्रति प्रकाशयितुम् ? न, उन्मादवत् ग्रहगृहीतवत् । लोकबाह्यो विवशः । यद् वा, उन्मादवद् इत्य् अनेन हासादेर् अनियतत्वं, लोकबाह्य इत्य् अनेन चालौकिकत्वं दर्शितम् ॥४०॥

क्रमसन्दर्भः  ततोऽञ्जसा तृतीया फलरूपा भक्तिः स्याद् इत्य् आहएवंव्रत इत्य् आदि । तत एवं शृण्वन् इत्य् आदिप्रकारं व्रतं यस्य तथाभूतोऽपि सन् । स्वप्रियाणि तन्नामस्वसङ्ख्येषु मध्ये स्वाभीष्टानिस्ववासनापोषकाणि यानि नामानि तेषां कीर्त्या कीर्तनेन मुख्येन कारणेन जातानुराग आविर्भूतमहाप्रेमेत्य् अर्थस् तत एव चित्तद्रवाद् द्रुतचित्तः सन् तत्रोचितभाववैचित्रीभिर् हसतीत्य् आदि । हासादीनां कारणानि भक्तिभेदानन्त्याद् अनन्तान्य् एव ज्ञेयानि । अत्र नामकीर्त्या इति तृतीयाश्रुत्या तत्राप्य् अतिशयसाधकतमत्वं लब्धम् ॥४०॥

विश्वनाथः  एवं भजतः सम्प्राप्तफलभूतप्रेमभक्तियोगस्य संसारधर्मातीतां चेष्टाम् आह एवम् इति । एवम् एव व्रतं नियमो यस्य सः । भक्तिष्व् अपि मध्ये नामकीर्तनस्य सर्वोत्कर्षम् आह स्वप्रियस्य कृष्णस्य नामकीर्त्या, स्वप्रियं वा यद् भगवन्नाम तस्य कीर्त्या कीर्तनेन जातोऽनुरागः प्रेम यस्य सः । दर्शनोत्कण्ठाग्निद्रुतीकृतचित्तजाम्बुनदः । अये हैयङ्गवीनं चोरयितुं यशोदासुतश् चौरः गृहं प्रविष्टस् तद् अयं ध्रियताम् आव्रियताम् इति बहिर् जरतीगिरम् आकर्ण्य पलायितुं प्रवृत्तः कृष्णं स्फूर्तिप्राप्तम् आलक्ष्य हसति । स्फूर्तिभङ्गे सत्य् अहो प्राप्तो महानिधिर् मे हस्तच्यूत इति विषीदन् रोदिति । हे प्रभो ! क्वासि देहि मे प्रत्युत्तरम् इति फुत्कृत्य रौति । भो भक्त ! त्वत्फुत्कारं श्रुत्वैवायातोऽस्मीति पुनः स्फूर्तिप्राप्तं तम् आलक्ष्य गायति । अद्याहं कृतार्थोऽस्मीत्य् आनन्देन उन्माद उन्मत्तवन् नृत्यति । लोकबाह्यः लोकानां हास्यप्रशंसासम्मानावमानादिष्व् अवधानशून्यः ॥४०॥

 ओ)०(ओ

॥ ११.२.४१ ॥

खं वायुम् अग्निं सलिलं महीं च
ज्योतींषि सत्त्वानि दिशो द्रुमादीन् ।
सरित्समुद्रांश् च हरेः शरीरं
यत् किं च भूतं प्रणमेद् अनन्यः ॥

मध्वः  सर्वं हरेर् वशत्वेन शरीरं तस्य भण्यते ।
अनन्याधिपतित्वाच् च तदनन्यम् उदीर्यते ।
स चाप्य् अभेदो जगतां विष्णोः पूर्णगुणस्य तु ॥ इति हरिवंशेषु ॥४१॥

श्रीधरः  किं च, खम् इति । सत्त्वानि भूतानि । आकाशादि यत् किञ्चिद् भूतमात्रं हरेः शरीरम् इति मत्वा प्रणमेत् । सम्भावनायां लिङ् ॥४१॥

क्रमसन्दर्भः  ततः श्रीभगवतः सर्वत्र स्फूर्तेः खं वायुम् इति सत्त्वानि भूतान्य् आकाशादिकं यत् पश्यति, तत् त्व् अनुरागातिशयेन जगद्धनमयं लुब्धाः कामुकाः कामिनीमयं इतिवत्, हरेः शरीरं श्यामसुन्दरपीतवसनादिरूपम् एव पश्यन् प्रणमेत् । तत्र तत्र भक्त्या नम्रात्मा भवतीत्य् अर्थः । तत्र हेतुःअनन्यः स्फूर्त्यन्तररहित इत्य् अर्थः । या निशा सर्वभूतानां इत्य् आदेः ॥४१॥

विश्वनाथः  ततश् च

नारायणमयं धीराः पश्यन्ति परमार्थिनः ।
जगद्धनमयं लुब्धाः कामुकाः कामिनीमयम् ॥

इति पौराणिकवाक्यस्योदाहरणीभवतीत्य् आह । खम् इति प्रणमेद् इति सम्भावनायां लिङ् । खवाय्वादिषु यत्र यत्र दृष्टिः पतेत् तत्र हरेः शरीरं श्यामसुन्दराकारम् एव स्फुरितं पश्यतीत्य् अर्थः । यद् वा, भक्तस्य फलप्राप्तिदशां निर्वर्ण्य पुनः साधनदशायां किञ्चिद् विदधाति । खम् इति हरेः शरीरम् अधिष्ठानं ज्ञात्वा प्रणमेते प्रणम्रो भवेत् । न विद्यतेऽन्यः कृष्णं विना सेव्यो यस्य सः ॥४१॥

 ओ)०(ओ

॥ ११.२.४२ ॥

भक्तिः परेशानुभवो विरक्तिर्
अन्यत्र चैष त्रिक एककालः।
प्रपद्यमानस्य यथाश्नतः स्युस्
तुष्टिः पुष्टिः क्षुदपायोऽनुघासम् ॥

श्रीधरः  नन्व् इयम् आरूढयोगानाम् अपि बहुभिर् जन्मभिर् दुर्लभा गतिः कथं नाम कीर्तनमात्रेणैकस्मिन्न् एव जन्मनि भवेद् इत्य् आशङ्क्य सदृष्टान्तम् आहभक्तिर् इति प्रपद्यमानस्य हरिं भजतः पुंसो भक्तिः प्रेमलक्षणा । परेशानुभवः प्रेमास्पदभगवद्रूपस्फूर्तिः तया निवृत्तस्य ततोऽन्यत्र गृहादिषु विरक्तिर् इत्य् एष त्रिक एककालो भजनसमकाल एव स्यात् । यथाश्नतो भुञ्जानस्य तुष्टिः सुखं पुष्टिर् उदरभरणं क्षुण्निवृत्तिश् च प्रतिघासं स्युः । उपलक्षणम् एतत् । प्रतिसिक्थम् अपि यथा स्युस् तद्वत् । एवम् एकैकस्मिन् भजने किञ्चित् प्रेमादित्रिके जायमानेऽनुवृत्त्या भजतः परमप्रेमादि जायते । बहुग्रासभोजिन इव परमतुष्ट्यादि ॥४२॥

क्रमसन्दर्भः  ननु पूर्वं पादाम्बुजोपासनम् इत्य् आदिना तत्स्फूर्तिमयं फलम् उद्दिष्टम् । एवं व्रतः [भा.पु. ११.२.४०] इत्य् आदिना तत्प्रेम । लोकबाह्यः इत्य् अनेन वैराग्यं चेति क्रमो गम्यते । स च न सम्भवतिमिथः सापेक्षत्वात् । यौगपद्ये च परस्पराश्रयो दोषः स्यात् । तद् एतद् आशङ्क्य यौगपद्यम् एव दृष्टान्तेन साधयतिभक्तिर् इति । अत्र भक्तादीनां तुष्ट्यादयः क्रमेणैव दृष्टान्ता ज्ञेयाः । भक्तितुष्ट्योः सुखैकरूप्तवात् । पुष्ट्यनुभवयोर् आत्मभरणैकरूपत्वात् । विरक्ति क्षुदपाययोः शान्त्येकरूपत्वात् साम्यम् । यद्यपि भुक्तवतोऽन्नेऽपि वैतृष्ण्यं जायते, भगवदनुभविनस् तु विषयान्तर एवेति वैधर्म्यम्, तथापि वस्त्वन्तरवैतृष्ण्यांश एव दृष्टान्तो गम्य इति ॥४२॥

विश्वनाथः  भक्तिमार्गेऽस्मिन्न् अतिसुखदे साधनदशायाम् अपि फलप्राप्तिं सदृष्टान्तम् आहभक्तिर् इति । भक्तिः श्रवणकीर्तनादिः परेशस्येष्टदेवस्य कृष्णस्य यदा भवेत्, तदैवानुभवो माधुर्यास्वादोऽपि तदनुरूपो भवेत् । तदैवान्यत्र मायिकविषयसुखे विरक्तिर् अपि तदनुरूपा भवेद् एवेत्य् एष त्रिक एककालः समकालोत्पन्न एव प्रपद्यमानस्य कृष्णं भजतो जनस्य भवति । यथाश्नतो भुञ्जानस्य जनस्य तुष्टिः सुखं पुष्टिर् उदरभरणं क्षुन्निवृत्तिश् चानुघासं प्रतिग्रासं स्युः । उपलक्षणम् एतत्, प्रतिसिक्थम् अपि यथा स्युस् तद्वत् । यथा भुञ्जानस्य किञ्चिन्मात्र्यां तुष्टौ सत्यां किञ्चिन्मात्री पुष्टिः किञ्चिन्मात्र एव क्षुदपायस्, तथैव भजतो जनस्य किञ्चिन्मात्रे श्रवणकीर्तनादिभजने वृत्ते किञ्चिन्मात्र एव परेशानुभवः, किञ्चिन्मात्र्य् एव विरक्तिश् च भवेत् । यथैव च बहुभोजिनः सम्पूर्णा एव तुष्टिपुष्टिक्षुदपायास्, तथैव बहुभजतः सम्पूर्णा एव भक्तिपरमेश्वरानुभवविरक्तय इति । किन्तु बहुभोजिनासामर्थ्यं भवति, बहुभजतस् तु भजनसामर्थ्यातिशयो भवतीति विशेषो द्रष्टव्यः ॥४२॥

 ओ)०(ओ

॥ ११.२.४३ ॥

इत्य् अच्युताङ्घ्रिं भजतोऽनुवृत्त्या
भक्तिर् विरक्तिर् भगवत्प्रबोधः ।
भवन्ति वै भागवतस्य राजंस्
ततः परां शान्तिम् उपैति साक्षात् ॥

श्रीधरः  ततश् च भगवत्प्रसादेन कृतार्थो भवतीत्य् आहइत्य् अच्युताङ्घ्रिम् इति ॥४३॥

क्रमसन्दर्भः  परां शान्तिं कृतार्थत्वम् आत्यन्तिकं क्षेमंसाक्षादन्तर्बहिश् च प्रकटितपरमपुरुषार्थत्वाद् अव्यवधानेनैवेत्य् अर्थः ॥४३॥

विश्वनाथः  उक्तम् अर्थम् एव पुष्टीकुर्वन्न् आह इतीति । परां शान्तिम् आत्यन्तिकं क्षेमम् ॥४३॥

 ओ)०(ओ

॥ ११.२.४४ ॥

श्रीराजोवाच
अथ भागवतं ब्रूत यद्धर्मो यादृशो नृणाम् ।
यथार्चरति यद् ब्रूते यैर् लिङ्गैर् भगवत्प्रियः ॥

श्रीधरः  भागवतस्य भवन्तीत्य् उक्ते तस्य लक्षणं पृच्छतिअथेति । यद्धर्मो यस्मिन् धर्मे परिनिष्ठितः । यादृशो यत्स्वभावः । यथा चरति वर्तते ब्रूते वा । यैश् च लिङ्गैर् भगवतः प्रियो भवति ॥४४॥

क्रमसन्दर्भः  अत्र भक्तसिद्धास् त्रिविधाःप्राप्तभगवत्पार्षददेहाः, निर्धूतकषायाः, मूर्च्छितकषायाश् च । यथा श्रीनारदादयः, श्रीशुकादयः, प्राग्जन्मगतनारदादयः । प्रयुज्यमाने मयि तां शुद्धां भागवतीं तनुम् [भा.पु. १.६.२९] इत्य् आदौ, स्वसुखनिभृतचेतास् तद्व्युदस्तान्यभावः [भा.पु. १२.१२.६९] इत्य् आदौ, हन्तास्मिन् जन्मनि भवान् मा मां द्रष्टुम् इहार्हति [भा.पु. १.६.२२] इत्य् आदौ च प्रसिद्धेः ।

श्रीनारदस्य पूर्वजन्मनि स्थितकषायस्य प्रेम वर्णितं स्वयम् एवप्रेमातिभरनिर्भिन्नपुलकाङ्गोऽतिनिर्वृतः [भा.पु. १.६.१८] इत्य् आदौ । श्रीभरत एवात्रोदाहरणीयः । तस्य च भूतपिपालयिषारूपः प्रारब्धालम्बनः सात्त्विककषायो निगूढ आसीत्, प्रेमा च वर्णित इति । तद् एवं समानप्रेम्णि त्रिविधे पूर्वपूर्वाधिक्यं ज्ञेयम् । क्वचित् स्थितेऽपि प्राकृतदेहादित्वे यदि प्रेम्णः परिमाणतः स्वरूपतो वाधिक्यं दृश्यते, तदा प्रेमाधिक्येनैवाधिक्यं ज्ञेयम् । तच् च भजनीयस्य भगवतोऽंशांशित्वभेदेन भजतश् च दास्यसख्यादिभेदेन स्वरूपाधिक्यं, प्रेमाङ्कुरप्रेमादिभेदेन परिमाणाधिक्यं च प्रीतिसन्दर्भे [९८१०४ परिच्छेदे] विवृत्य दर्शयिष्यामः । साक्षात्कारमात्रस्यापि यद्यपि पुरुषप्रयोजनत्वं तथापि तस्मिन्न् अपि साक्षात्कारे यावान् यावान् श्रीभगवतः प्रियत्वधर्मानुभवस् तावांस् तावान् उत्कर्षः । निरुपाधिप्रीत्यास्पदतास्वभावस्य प्रियत्वधर्मानुभवं विना तु साक्षात्कारोऽप्य् असाक्षात्कार एव माधुर्यं विना दुष्टजिह्वया खण्डस्येव । अत एवोक्तं श्रीऋषभदेवेनप्रीतिर् न यावन् मयि वासुदेवे; न मुच्यते देहयोगेन तावत् । [भा.पु. ५.५.६] इति ।

ततः प्रेमतारतम्येनैव भक्तमहत्त्वतारतम्यं मुख्यम् । अत एव मयीशे कृतसौहृदार्थाः [भा.पु. ५.५.३] इत्य् एव तल्लक्षणत्वेनोक्तम् । यत्र तु प्रेमाधिक्यं साक्षात्कारः कषायादिराहित्यादिकम् अप्य् अस्ति स परमो मुख्यः । तत्रैकैकाङ्गवैकल्ये न्यून इति ज्ञेयम् । तद् एवं ये वा मयीशे [भा.पु. ५.५.३] इत्य् आदिना ये उक्तास् ते तु प्राप्तपार्षददेहा न भवन्ति, तथा विषयवैराग्योऽपि निगूढसंस्कारवन्तोऽपि सम्भवन्ति । ततस् तद्विवेचनाय प्रकरणान्तरम् उत्थाप्यतेअथेति ।

अथानन्तरं भागवतं ब्रूत तज्ज्ञानार्थं स च न्ṝणां मध्ये यद्धर्मो यत्स्वभावस् तं स्वभावं ब्रूत । यथा च स आचरति अनुतिष्ठति तदनुष्ठानं ब्रूत । यद् ब्रूते तद्वचनं च ब्रूतेति मानसकायिकवाचिकलिङ्गपृच्छा ।

ननु पूर्वं शृण्वन् सुभद्राणि रथाङ्गपाणेः [भा.पु. ११.२.३७] इत्य् आदिना ग्रन्थेन तत्तल्लिङ्गं श्रीकविनैवोक्तम् ? सत्यम् । तथापि पुनस् तदनुवादेन तेषु लिङ्गेषु यैर् लिङ्गैर् भगवत्प्रियो यादृश उत्तममध्यमतादिभेदविविक्तो भवति तानि लिङ्गानि विविच्य ब्रूतेत्य् अर्थः ॥४४॥ [भक्तिसन्दर्भ १८७]

विश्वनाथः  भागवतस्य भवन्तीत्य् उक्ते तस्य लक्षणं पृच्छतिअथेति । यद्धर्मो यत्स्वभाव इति मानसलिङ्गप्रश्नः । यादृश इति तस्यैव तारतम्यप्रश्नः । यथा आचरतीति कायिकलिङ्गप्रश्नः । यद् ब्रूते इति वाचिकलिङ्गप्रश्नः । किम् एतैः प्रश्नैर् इति चेद् अत आहयैर् मानसादिलिङ्गैर् भगवत्प्रियोऽनुमीयते ॥४४॥

ओ)०(ओ

॥ ११.२.४५ ॥

श्रीहविर् उवाच
सर्वभूतेषु यः पश्येद् भगवद्भावम् आत्मनः ।
भूतानि भगवत्य् आत्मन्य् एष भागवतोत्तमः ॥

श्रीधरः  यद् धर्म इत्य् अस्योत्तरम् आह त्रयेणसर्वभूतेष्व् इति । आत्मनः स्वस्य सर्वभूतेषु ब्रह्मभावेन समन्वयं पश्येत् । तथा ब्रह्मरूपे आत्मन्य् अधिष्ठाने भूतानि च यः पश्येत् । यद् वाआततत्वात् प्रमातृत्वाद् आत्मा हि परमो हरिः इति तन्त्रोक्तेर् आत्मनो हरेः सर्वभूतेषु मशकादिष्व् अपि नियन्तृत्वेन वर्तमानस्य भगवद्भावं निरतिशयैश्वर्यम् एव यः पश्येन् न तु तस्य तारतम्यम् । तथात्मनि हराव् एव भूतानि च यः पश्येत् । कथम्भूते ? भगवति अप्रच्युतैश्वर्यादिरूपे । न पुनर् जडमलिनभूताश्रयत्वेन जाड्यादिप्रसक्त्या ऐश्वर्यादिच्युतिं पश्येत् । स सर्वत्र परिपूर्णं भगवत्तत्त्वं पश्यन् भागवतोत्तम इत्य् अर्थः ॥४५॥

सनातनप्रभुः (हरिभक्तिविलास १०.२२)  श्रीहवियोगेश्वरस्य उत्तरे

अथ भागवतं ब्रूत यद् धर्मो यादृशो नृणाम् ।
यथा चरति यद् ब्रूते यैर् लिङ्गैर् भगवत्प्रियः ॥ [११.२.४४]

इति श्रीनिमिप्रश्नस्य प्रतिवचने । तत्र यद् धर्मो यस्मिन् धर्मे परिनिष्ठिते इत्य् अस्योत्तरम्सर्वभूतेष्व् इति । आततत्वात् प्रमातृत्वाद् आत्मा हि परमो हरिः इति तन्त्रोक्तेः, आत्मनो हरेः सर्वभूतेषु मशकादिष्व् अपि नियन्तृत्वेन वर्तमानस्य भगवद्भावं निरतिशयैश्वर्यम् एव यः पश्येन् न तु तारतम्यम् । अयं चात्मज्ञानपर इति ज्ञेयं प्रकरणबलात् । एवम् अग्रे ईश्वरे इत्य् आदि पदद्वयेऽपि । अत एव पश्येद् इति सम्भावनायां सप्तमी । आत्मज्ञानपरस्य तादृशभगवज्ज्ञानासम्भवात् तथात्मनि हराव् एव भूतानि च यः पश्येत् । कथम्भूते ? भगवति अप्रच्युतैश्वर्यादिरूपे । न पुनर् जडमलिनभूताश्रयत्वेन जाड्यादिप्रसक्त्या ऐश्वर्यादिच्युतिं पश्येत् । स सर्वत्र परिपूर्णं भगवत्तत्त्वं पश्यन् भागवतोत्तम इत्य् अर्थः ॥४५॥

स्वेष्टदेवस्य भावं यः सर्वभूतेषु पश्यति ।
भावयन्ति च तान्य् अस्मिन्न् इत्य् अर्थः सम्मतः सताम् ॥ [ह.भ.वि. १०.७२]

क्रमसन्दर्भः  यद्धर्म इत्य् अत्रोत्तरं त्रयेण । तत्र तत्तदनुभवद्वारावगम्येन मानसलिङ्गेन महाभागवतं लक्षयति सर्वभूतेष्व् इत्य् आदि । एवंव्रतः स्वप्रियनामकीर्त्या जातानुरागो द्रुतचित्त उच्चैः [भा.पु. ११.२.३८] इति श्रीकविवाक्योक्तरीत्या यश् चित्तद्रवहासरोदनाद्यनुभावकानुरागवशत्वात् खं वायुम् अग्निम् [भा.पु. ११.२.३९] इत्य् आदितदुक्तप्रकारेणैव चेतनाचेतनेषु सर्वभूतेषु आत्मनो भगवद्भावम् आत्माभीष्टो यो भगवदाद्यनुभवस् तम् एवेत्य् अर्थः । पश्येद् अनुभवति । अतस् तानि च भूतानि आत्मनि स्वचित्ते तथा स्फुरति यो भगवान् तस्मिन्न् एव तदाश्रितत्वेनैव अनुभवति, एष भागवतोत्तमो भवति । इत्थम् एव श्रीव्रजदेवीभिर् उक्तम्वनलतास् तरव आत्मनि विष्णुं व्यञ्जयन्त्य इव पुष्पफलाढ्याः [भा.पु. १०.३५.९] इत्य् आदि ।

यद् वा, आत्मनो यो भगवति भावः प्रेमा, तम् एव चेतनाचेतनेषु भूतेषु पश्यति । शेषं पूर्ववत् । अत एव भक्तरूपतदधिष्ठानबुद्धिजातभक्त्या तानि नमस्करोतीति । खं वायुम् इत्य् आदौ पूर्वम् उक्तम् इति भावः । तथैव चोक्तं ताभिर् एव

नद्यस् तदा तद् उपधार्य मुकुन्दगीतम्
आवर्तलक्षितमनोभवभग्नवेगाः ॥ [भा.पु. १०.२१.१५] इत्य् आदि ।

यद् वा, श्रीपट्टमहिषीभिर् अपि कुररि विलपसि त्वम् [भा.पु. १०.९०.७] इत्य् आदि । अत्र न ब्रह्मज्ञानम् अभिधीयते, भागवतैस् तज्ज्ञानस्य तत्फलस्य च हेयत्वेन जीवभगवद्विभागाभावेन च भागवत्वविरोधात् । अहैतुक्य् अव्यवहिता [भा.पु. ३.२९.१०] इत्य् आदौ ह्य् ऐकान्तिकभक्तिलक्षणानुसारेण सुतराम् उत्तमत्वविरोधाच् च । न च निराकारेश्वरज्ञानं प्रणयरशनया धृताङ्घ्रिपद्मः [भा.पु. ११.२.५३] इत्य् उपसंहारगतलक्षणपरमकाष्ठाविरोधाद् एवेति विवेचनीयम् ॥४५॥

विश्वनाथः  आत्मनः स्वस्य उपास्यो यो भगवांस् तस्य भावं विद्यमानतां सर्वभूतेषु यः पश्येत्, यथा स क्व इति हिरण्यकशिपुना पृष्टः प्रह्लादः सर्वत्रैवेत्य् उक्त्वा स्तम्भेऽपि मत्प्रभुर् दृश्यत इति स्वोपास्यं भगवन्तं दृष्टवान् एवेत्य् अर्थः । तथा आत्मन्य् आत्मीये आत्मोपास्ये भगवति च भूतानि पश्येत्, यथा श्रीयशोदा कृष्णस्य जठर एव सर्वभूतान्य् अपश्यत् ।

यद् वा, आत्मनि स्वमनसि स्फुरति यो भगवांस् तस्मिन्न् एव भूतानि तद्विषयकप्रेमवन्ति यः पश्येत्, यथा वनलतास् तरव आत्मनि विष्णुं व्यञ्जयन्त्य इव पुष्पफुलाढ्याः [भा.पु. १०.३५.९] इति नद्यस् तदा तद् उपधार्य मुकुन्दगीतम् [भा.पु. १०.२१.१५] इत्य् आदिकं व्रजसुन्दर्यः । कुररि विलपसि त्वम् [भा.पु. १०.९०.१५] इति क्षितिधर चिन्तयसे स्तनैर् विधर्तुम् [भा.पु. १०.९०.२२] इत्य् आदिकं पट्टमहिष्याश् चोक्तवत्य एव । अत एवात्मनो भगवद्भावं सर्वभूतेषु पश्यति भावयन्ति च । भूतानीत्य् अस्यार्थः सम्मतः सताम् इति श्रीमत्सनातनचरणानां कारिका प्रसिद्धा ।

अत्र पश्येद् इति तथा दर्शनयोग्यतैव विवक्षिता, न तु तथा दर्शनस्य सार्वकालिकता । तथात्वे नारदव्यासशुकादाव् अप्य् अव्याप्तिः स्यान्, नहि ते सर्वदैव सर्वत्र भगवन्तं पश्यन्ति, किन्तु तद्दिदृक्षाधिक्य एवातस् तद्दर्शनौत्कण्ठ्यम् अत्यधिकं यदा वर्धते, तदैव कामुकाः कामिनीमयम् इति न्यायेन सर्वजगद् एव भगवन्मयं पश्येत् । तथैव आत्मवन् मन्यते जगद् इति न्यायेन सर्वभूतान्य् एव प्रेमौत्कण्ठ्यव्याकुलान्य् एव पश्येद् इति ज्ञेयम् । अत्र दृशेर् ज्ञानार्थत्वे व्याख्याते भगवतः सर्वभूताधेयत्वाधारत्वज्ञानवतः शास्त्रज्ञमात्रस्यैव भागवतोत्तमत्वं स्याद् इति तन् न व्याख्यातम् ॥४५॥

सिद्धान्तसरस्वती  यः सर्वभूतेषु चेतनाचेतनात्मकेषु सर्वेषु आत्मनः भोगजडातीतस्य अप्राकृतस्य भगवद्भावं भूतानां भगवत्सेवोपयोगिसिद्धस्वरूपादिकं पश्येत्, आत्मनि भगवति निजसिद्धरूपेण अप्राकृतनित्यसेवापराणि भूतानि पश्येत्, स एष भागवतोत्तमः । अप्राकृतभावप्राबल्येन महाभागवताः सर्वत्र सेव्यसेवकभावावस्थिताः कृष्णकार्ष्णान् पश्यन्ति बहिर्दृष्टेर् अभावात् ॥४५॥ [अनुभाष्य तो चै.च. २.८.२७५]

ओ)०(ओ

॥ ११.२.४६ ॥

ईश्वरे तदधीनेषु बालिशेषु द्विषत्सु च ।
प्रेममैत्रीकृपोपेक्षा यः करोति स मध्यमः ॥

श्रीधरः  प्रेम च मैत्री च कृपा च उपेक्षा च ता ईश्वरादिषु चतुर्षु यः करोति स मध्यमो भागवतः । एवम्भूतस्य भेदस्य दर्शनात् ॥४६॥

सनातनप्रभुः (हरिभक्तिविलास १०.२५)  ईश्वरे भगवति प्रेम, तदधीनेषु तद्भक्तेषु मैत्री सख्यम्, बालिशेषु अज्ञेषु कृपाम्, द्विषत्सु चोपेक्षां यः करोति, स मध्यमभागवत इत्य् अर्थः, तादृशभेददर्शनात् ।

यद् वा, सर्वभूतेषु [भा.पु. ११.२.४५] इत्य् अस्यायम् अर्थो द्रष्टव्यःआत्मनो यो भगवान् इष्टदेवः श्रीकृष्णः, तस्य भावं प्रेम सर्वभूतेषु यः पश्येत्, तया यानि भूताणि सर्वाणि तेषां च भावं भगवति यः पश्येत् । तेषां तद्भावे हेतुःआत्मनि आत्मवत् स्वतो जगतः प्रेमास्पदे । यद् वा, चेतयितरि तत्प्रेरणप्रसादेनैव तद्भाव इत्य् अर्थः । किं वा, आत्मकोऽपि चेतयितृत्वेन तस्य परमात्मतयात्मनोऽपि सकाशात् परमप्रेमास्पदत्वं युक्तम् एवेति । एवं च स्वयं परमप्रेमरसप्लुततया स्वानुमानेनान्येष्व् अपि तथादृष्ट्यासौ भागवतोत्तम एव इत्य् अर्थः इति । तदपेक्षया चास्य मध्यमत्वम् उचितम् एव । तादृशप्रेमराहित्येन सर्वत्र तादृशदृष्ट्यभावात् । इत्थं व्याख्याय च पद्यम् इदं प्रेमपरतादौ द्रष्टव्यम् ॥४६॥

क्रमसन्दर्भः  अथ मानसलिङ्गविशेषणेनैव मध्यमभागवतं लक्षयति
ईश्वरे इति । परमेश्वरे प्रेम करोति । तस्मिन् भक्तियुक्तो भवतीत्य् अर्थः । तथा तदधीनेषु भक्तेषु च मैत्रीं बन्धुभावम् । बालिशेषु तद्भक्तिम् अजानत्सु उदासीनेषु कृपाम् । यथोक्तं श्रीप्रह्लादेन

शोचे ततो विमुखचेतस इन्द्रियार्था
मायासुखाय भरम् उद्वहतो विमूढान् । [भा.पु. ७.९.४२] इति ।

आत्मनो द्विषत्सु उपेक्षाम् । तदीयद्वेषे चित्ताक्षोभेनोदासीन्यम् इत्य् अर्थः । तेष्व् अपि बालिशत्वेन कृपांशसद्भावात् । यथैव श्रीप्रह्लादो हिरण्यकशिपौ । भगवतो भागवतस्य वा द्विषत्सु तु सत्य् अपि चित्तक्षोभे तत्रानभिनिवेश इत्य् अर्थः । अस्य बालिशेषु कृपायाः स्फुरणं द्विषत्सूपेक्षाया एव । न तु प्राग्वत् सर्वत्र प्रेम्णा वा स्फुरणम् । ततो मध्यमत्वम् ।

अथोत्तमस्यापि तदधीनदर्शनेन तत्स्फुरणानन्दोदयो विशेषत एव । ततश् च तस्मिन्न् अधिकैव मत्री यद् भवति तन् न निषिध्यते किन्तु सर्वत्र तद्भावावश्यकता विधीयते । परमोत्तमेऽपि तथा दृष्टम्

क्षणार्धेनापि तुलये न स्वर्गं नापुनर्भवम् ।
भगवत्सङ्गिसङ्गस्य मर्त्यानां किम् उताशिषः ॥ [भा.पु. ४.२४.५७]

अथ भागवता यूयं प्रियाः स्थ भगवान् यथा [भा.पु. ४.२५.३०] इति च रुद्रगीतात् ।

हरेर् गुणाक्षिप्तमतिर्
भगवान् बादरायणिः ।
अध्यगान् महद् आख्यानं
नित्यं विष्णुजनप्रियः ॥ [भा.पु. १.७.११] इति सूतवाक्याच् च ।

एवं भोजानां कुलपांसनाः [भा.पु. १०.१.२४] इत्य् आदौ तत्र बादरायणिप्रभृतीनां द्वेषोऽपि दृश्यते । किन्तु मध्यमानां तत्रानाभिनिवेश एव स्फुरति । तेषां तु तत्रापि तद्विधशास्तृत्वेन निजाभीष्टदेवपरिस्फूर्तिर् न व्याहन्येत इति विशेषः । तद्दृष्ट्यैव च श्रीमदुद्धवादीनाम् अपि श्रीदुर्योधनादौ नमस्कारः ।

सत्त्वं विशुद्धं वसुदेवशब्दितं
यद् ईयते तत्र पुमान् अपावृतः । [भा.पु. ४.३.२१] इत्य् आदि श्रीशिववाक्यवत् ।

उक्तं च लक्ष्मणाहरणेसोऽभिवन्द्याम्बिकापुत्रम् [भा.पु. १०.६८.१७] इत्य् आदौ दुर्योधनश् चेति । यत्र पक्षे च स्वकीयभावस्यैव सर्वत्र परिस्फूर्तेः श्रीभगवदादिद्विषत्स्व् अपि सा पर्यवस्यति, तत्र च नायुक्तता, यतस् ते निजप्राणकोटिनिर्मञ्छनीयतच्चरणपङ्कजपरागलेशास् तेषां दुर्व्यवहारदृष्ट्या क्षुभ्यन्ति । स्वीयभावानुसारेण त्व् एवं मन्यन्तेअहो ईदृशश् चेतनो वा कः स्याद् यः पुनर् अस्मिन् सर्वानन्दकदम्बके निरुपाधिपरमप्रेमास्पदे सकललोकप्रसादकसद्गुणमणिभूषिते सर्वहितपर्यवसायिचर्यामृते श्रीपुरुषोत्तमे तत्प्रियजने वा प्रीतिं न कुर्वीत । तद्द्वेषकारणं तु सुतराम् एवास्मद्बुद्धिपद्धतिम् अतीतम् । तस्माद् ब्रह्मादिस्थावरपर्यन्ता अदुष्टा दुष्टाश् च तस्मिन् बाढं रज्यन्त एवेति । तद् उक्तं श्रीशुकेन

गोविन्दभुजगुप्तायां द्वारवत्यां कुरूद्वह ।
अवात्सीन् नारदोऽभीक्ष्णङ्कृष्णोपासनलालसः ॥
को नु राजन्न् इन्द्रियवान् मुकुन्दचरणाम्बुजम् ।
न भजेत् सर्वतोमृत्युर् उपास्यन् अमरोत्तमैः ॥ [भा.पु. ११.२.१२] इति ॥४६॥

विश्वनाथः  ईश्वरे स्वोपास्ये भगवति प्रेम करोति, तस्मिन्न् आसक्तो भवतीत्य् अर्थः । तदधीनेषु च अधीनो येषां तेषु भक्तेषु मैत्रीं बन्धुभावम् । बालिशेषु भक्तिम् अजानत्सु कृपाम् इति भरतव्यासशुकादीनाम् अपि कृपायाः सार्वत्रिकत्वादर्शनात् येषु बालिशेषु कृपा स्वयम् उदेति तेष्व् इति व्याख्येयम् । गिरयो मुमुचुस् तोयं क्वचिन् न मुमुचुः शिवम् [भा.पु. १०.२०.३६] इति गिरिदृष्टान्तात् । भगवन्तं द्विषत्सु उपेक्षां तत्र कृपाया वैफल्यदर्शनाद् इति भावः आत्मानं द्विषत्सु तु बालिशत्वमननात् दूरतः स्थित्यैव तच्छुभानुध्यानमात्रम् इति सदाचारः । अत्र सर्वभूतेषु भगवद्दर्शनयोग्यता यस्य कदाचिद् अपि न दृष्टा तस्यैवैतल्लक्षणचतुष्टयवत्त्वे मध्यमत्वम् । यस्य तु सा दृष्टा तस्य तूत्तमत्वम् एवेति विवेचनीयम् । अत एव भागवतोत्तमेषु नारदादिष्व् अपि प्रेममैत्रीकृपोपेक्षा दृश्यन्त एव ॥४६॥

सिद्धान्तसरस्वती  य ईश्वरे भगवति कृष्णे प्रेमाणं करोति, तदधीनेषु उत्तममध्यमकनिष्ठाधिकारिषु भगवद्भक्तेषु मैत्रीं शुश्रूषाप्रणतिसमादरादियथोचितसख्यतां करोति, बालिशेषु भक्त्यनभिज्ञेषु कृपां करोति, द्विषत्सु भगवद्भागवतविरोधिजनेषु उपेक्षां करोति वीतरागं प्रदर्शयति, तेषां सङ्गं सर्वथा वर्जयतीत्य् अर्थः । स भागवतः मध्यमः मध्यमसञ्ज्ञकः । एवम्भूतस्य भेदस्य दर्शनात् ॥४६॥ (आनन्द्नुभाष्य तो मध्य २२.७०)

ओ)०(ओ

॥ ११.२.४७ ॥

अर्चायाम् एव हरये पूजां यः श्रद्धयेहते ।
न तद्भक्तेषु चान्येषु स भक्तः प्राकृतः स्मृतः ॥

मध्वः  पूर्णत्वाद् आत्मशब्दोक्तः कश्चित् सर्वनरोत्तमः ।
सोऽपि नारायणो नान्यः स च सर्वेषु संस्थितः ॥
तद्वशा इतरे सर्वे श्रीब्रह्मेशपुरःसराः ।
स एव तु स्वभक्तेषु स्थित्वानुग्रहकारकः ॥
अज्ञेष्व् अज्ञा न यन्ता च द्विषत्सु द्वेषकारकः ।
तत्प्रेरितास् तदन्येषु प्रियद्वेषादिकारिणः ॥
अतस् तत्प्रेरणाद् एव प्रेमाद्या मम जज्ञिरे ।
इति पश्यति यो बुद्ध्या स तु भागवतोत्तमः ॥
सर्वाधिकं पृथग्विष्णुं क्षीरसागरवासिनम् ।
ज्ञात्वा तत्र प्रेमयुक्तस् तद्भक्तेषु च मैत्र्युक् ॥
कृपावांश् च तदज्ञेषु तद्द्वेषिणाम् उपेक्षकः ।
तद्वशत्वं न जानाति सर्वस्य जगतोऽपि तु ॥
तम् आहुर् मध्यमं भक्तम् अर्चायाम् एव संस्थितम् ।
विष्णुं ज्ञात्वा तद् अन्यत्र नैव जानाति यः पुमान् ॥
तारतम्यं च तद्भक्तेर् न जानाति कथञ्चन ।
अवजानंश् च तद्भक्तान् आत्मनो भक्तिदर्पतः ॥
उपेक्षकोऽपि वा तेषु न स्मरेद् अथवापि तान् ।
मानुषेषु यथा कश्चित् किञ्चिद् उच्चः प्रदृश्यते ॥
एवम् एवोच्चतां विष्णोर् अल्पां पश्यति चान्यतः ।
ते तु भक्ताधमाः प्रोक्ताः स्वर्गादिफलभागिनः ॥
तैर् विघ्निता अधो यान्ति तद्भक्तानाम् उपेक्षकाः ।
कुर्युर् विष्ण्वाव् अपि द्वेषं देवादेवाव् अमानिनः ॥
पूजितां विष्णुभक्तिं च नावज्ञेयास् ततः सुराः ।
उपेक्षकेषु देवानां भक्तिनाशां स्वयं हरिः ॥
करोति तेन विभ्रष्टाः संसरन्ति पुनः पुनः ।
अधो या यान्ति तद्द्वेषात् पूज्याद् एवान्ततः सदा ॥
यस् तां द्वेष्टि स तं द्वेष्टि यस् ताद् अनु स चानु तम् ।
एकात्म्यम् आगतं विद्धि देवैस् तद्भक्तिपूरितैः ॥
उपेक्षकस् तु देवानां यदैव निरयोपगः ।
तदा तु किम् उ वक्तव्यं उपेक्षायां जनार्दने ॥
विष्णोर् उपेक्षकं सर्वे विद्विषन्त्य् अधिकं सुराः ।
पतत्य् अवश्यं तमसि हरिणा तैश् च पातितः ॥
भुङ्क्ते स्वर्गफलं नित्यं निरयं नैव गच्छति ।
विष्णोस् तु मध्यमो भक्तो जायते मानुषेषु च ॥
अस्मरन् देवता यस् तु भजते पुरुषोत्तमम् ।
योग्यः संस्मरते देवा न योग्यो द्वेष्टि केशवम् ॥
यस् तूत्तमो भागवतः स मुक्तिं परमां व्रजेत् ।
विष्णुना सर्वदेवैश् च मोदते स नित्यदा ॥ इति च ॥ ४५४७॥

श्रीधरः  अर्चायां प्रतिमायां पूजाम् ईहते करोति न तद्भक्तेष्व् अन्येषु च सुतरां न करोति । प्राकृतः प्रकृतप्रारम्भः । अधुनैव प्रारब्धभक्तिः शनैर् उत्तमो भविष्यतीत्य् अर्थः ॥४७॥

सनातनप्रभुः (हरिभक्तिविलास १०.२६)  अर्चायां प्रतिमायां पूजाम् ईहते करोति, न तद्भक्तेष्व् अन्येषु च सुतरां न करोति । प्राकृतः प्रकृतिप्रारम्भः । अधुनैव प्रारब्धभक्तिः शनैर् उत्तमो भविष्यतीत्य् अर्थः । अर्चायाम् इत्य् अनेन च तस्य तत्रार्चाबुद्ध्यपगमसूचनात् । पूज्ये विष्णौ शिलाधीः इत्य् आदि वचनप्रामाण्येन दोषविशेषापत्तेस् तथा वैष्णवासम्माननाच् च कनिष्ठत्वं दर्शितम् ।

यद् वा, अर्चायाम् इति निमित्तसप्तमी । पूजार्थम् एव हरेः पूजां श्रद्धया करोति, तथा अन्येषु च देवतान्तरेषु भक्तः । न च तद्भक्तेषु वैष्णवेषु भक्तः, स प्राकृतः कनिष्ठो भागवत इत्य् अर्थः । सोऽपि भगवत्पूजाप्रवृत्त्या कालेनोत्तमो भवतीति ज्ञेयम् । अस्य च देवोत्तमादिज्ञानेनैव । किं वा, हरेः पूजनेनैव लोकेषु निजपूजा स्याद् इत्य् अनेन तत्पूजायां प्रवृत्तेर् ज्ञानित्वं गमयति ॥४७॥

क्रमसन्दर्भः  अथ भगवद्धर्माचरणरूपेण कायिकेन किञ्चिन् मानसेन च लिङ्गेन कनिष्ठं लक्षयतिअर्चायाम् इति । अर्चायां प्रतिमायाम् एव तद्भक्तेषु अन्येषु च सुतरां न भगवत्प्रेमाभावद् भक्तमाहात्म्यज्ञानाभावात् सर्वादरलक्षणभक्तगुणानुदयाच् च । स प्राकृतः प्रकृतिप्रारब्धोऽधुनैव प्रारब्धभक्तिर् इत्य् अर्थः । इयं च श्रद्धा न शास्त्रार्थावधारणजाता ।

यस्यात्मबुद्धिः कुणपे त्रिधातुके
स्वधीः कलत्रादिषु भौम इज्यधीः ।
यत्तीर्थबुद्धिः सलिले न कर्हिचिज् [भा.पु. १०.८४.१३] इत्य् आदि शास्त्रज्ञानात् ।

तस्माल् लोकपरम्पराप्राप्तैवेति पूर्ववत् । अतश् चाजातप्रेमाशास्त्रीयश्रद्धायुक्तः साधकस् तु मुख्यो कनिष्ठो ज्ञेयः ॥४७॥

विश्वनाथः  अर्चायां प्रतिमायां । हरये हरिं प्रीणयितुं, न तद्भक्तेष्व् अपि अन्येषु च सुतरां न करोति । प्राकृतः प्रकृतिः प्रारम्भः । अधुनैव प्रारब्धभक्तिः शनैर् उत्तमो भविष्यतीत्य् अर्थः इति श्रीस्वामिचरणाः । तद् एव त्रिभिर् यद् धर्मो यादृश इति प्रश्नस्योत्तरम् उक्तम् ॥४७॥

सिद्धान्तसरस्वती  यो हरये भगवते गुरवे आत्मानं निवेद्य अर्चायां श्रीविग्रहे श्रद्धया दीक्षितः सन् मिश्रत्वेन भक्त्याभासेन पाञ्चरात्रिकविधानेन पूजाम् ईहते करोति, तद्भक्तेषु हरिजनेषु पूजां न ईहते भक्ततारतम्यज्ञानाभावात् अन्येषु च हरिविमुखसङ्गं च वर्जयतीत्य् अर्थः, स भक्तः प्राकृतः कनिष्ट्ःअः वैष्णवप्रायः, न तु शुद्ध इत्य् अर्थः स्मृतः कथितः ॥४७॥ (आनन्द्नुभाष्य तो मध्य २२.७१)

ओ)०(ओ

॥ ११.२.४८ ॥

गृहीत्वापीन्द्रियैर् अर्थान् यो न द्वेष्टि न हृष्यति ।
विष्णोर् मायाम् इदं पश्यन् स वै भागवतोत्तमः ॥

मध्वः  विष्णोर् मायां विष्ण्विच्छाधीनाम् ।

विष्णोर् इच्छानुसार्य् एतज् ज्ञात्वा योग्यं न चाधिकम् ।
हृष्यति द्वेष्टि वा यस् तु स वै भागवतोत्तमः ॥ इति च ।

सतां वृद्धिकरो धर्मस् त्व् असतां ह्रासकारकः ।
अयं तु निश्चितो धर्मो ह्य् अधर्मोऽन्यो विनिश्चितः ॥
हर्षः सत्सु तथासत्सु धर्मोऽधर्मविपर्ययः ।
तेषां वृद्धौ तथा हानौ सर्वं ज्ञेयम् अशेषतः ॥
एतदर्थं च धर्माणां मर्यादा वैदिकादिका ।
मूलधर्मविरुद्धा तु सा न ग्राह्या कथञ्चन ॥ इति च ॥४८॥

श्रीधरः  पुनर् अष्टभिः श्लोकैर् अभ्यर्हितत्वदुत्तमभागवतस्यैव लक्षणान्य् आहगृहीत्वापीति । श्रीवासुदेवविष्टचेता न गृह्णाति तावद् इन्द्रियैर् अर्थान्गृहीत्वापीत्य् अपिशब्दार्थः । इदं विश्वम् ।

सनातनप्रभुः (हरिभक्तिविलास १०.२७)  श्रीकृष्णाविष्टचित्तो न गृह्णात्य् एव, इन्द्रियैर् अर्थान् विषयान् गृहीत्वापीत्य् अपिशब्दार्थः । न द्वेष्टि तेषां दोषवत्त्वेऽपि सति न निन्दादिकं करोतीत्य् अर्थः । न काङ्क्षति गुणवत्त्वेऽपि सति न कामयते, यथोत्पन्नम् एव तान् सेवते इत्य् अर्थः । भोगानासक्तत्वात् । तत्रैव हेतुःइदम् अर्थादिकं सर्वम् अपि विष्णोर् मायां मायेति पश्यन्न् इति ॥२७॥

क्रमसन्दर्भः  अथ टीकापुनर् अष्टभिः श्लोकैर् अभ्यर्हितत्वदुत्तमभागवतस्यैव लक्षणान्य् आहगृहीत्वापीति इत्य् एषा । तथा हि गृहीत्वेति । पूर्वोक्तप्रकारेण मायां बहिरङ्गशक्तिविलासत्वाद् धेयम् इत्य् अर्थः । अत्रापि कायिकमानसयोः साङ्कर्यम् ॥४८॥

विश्वनाथः  लक्षितस्योत्तमभागवतस्य जातिभेदाद् अन्यान्य् अपि लक्षणानि सम्भवन्तीत्य् आह पुनर् अष्टभिःगृहीत्वेति ॥४८॥

ओ)०(ओ

॥ ११.२.४९ ॥

देहेन्द्रियप्राणमनोधियां यो
जन्माप्ययक्षुद्भयतर्षकृच्छ्रैः।
संसारधर्मैर् अविमुह्यमानः
स्मृत्या हरेर् भागवतप्रधानः ॥

मध्वः  देहेन्द्रियप्राणधियां त्रिधैव त्व् अभिमानिनः ।
तत्रोत्तमा देवतास् ताः सर्वदोषविवर्जिताः ॥
गुणैः सर्वैः सुसम्पन्ना विरिञ्चाद् उत्तरोत्तरम् ।
मध्यमा गुणदोषेता असुरा अधमा मताः ॥
ते सर्वे दोषसंयुक्ता आचित्ताद् उत्तरोत्तरम् ।
तेभ्योऽन्यो मानुषो जीवस् ताभ्यां देवासुराव् अपि ॥
जीवाभिमानिनश् चैव त्रिविधाः सम्प्रकीर्तिताः ।
जीवमान्य् उत्तमो ब्रह्मा मध्यमः स्वयम् एव तु ।
अधमः कलिर् उद्दिष्टस् तत्र मध्यमनीचयोः ।
मृतिजन्मक्षुधादुःखप्रभृत्य् अखिलम् एव तु ।
नोत्तमस्य तु जीवस्य देहादेश् च कथञ्चन ।
जन्मादिकृतदुःखं तु देहमान्य् असुरस्य ह ।
सुप्ताद्य् अप्य् अजजं दुःखम् असुरेन्द्रियमानिनः ।
क्षुन्निमित्तं तु मद्दुःखं प्राणमान्य् असुरस्य तत् ।
भयतर्षादिजं दुःखं मनोमान्य् असुरस्य च ।
केवलं त्व् आन्तरं दुःखं बुद्धिमान्य् असुरस्य तत् ।
नीचोऽस्मीति तु यद् दुःखम् अहम्मान्य् असुरस्य तत् ।
अतीतादिस्मृतेर् दुःखं चित्तमान्य् असुरस्य च ।
जीवमान्य् असुरस्य स्यात् सर्वं तत् समुदायतः ।
एवम् एव सुखं देवेषु भयं मध्यमेषु च ।
असुराणाम् अधर्मस्य वृद्ध्या सुखम् अपीष्यते ।
देवानां नैव केनापि दुःखं प्रीतिस् तु धर्मतः ।
अधर्मोऽपि प्रीतये स्याद् असुराणां अधोगतेः ।
देवानां पुण्यपापाभ्यां सुखम् एवोत्तरोत्तरम् ।
तेषां दुःखादिकं किञ्चिद् असुरावेशतो भवेत् ।
प्राणस्य नासुरावेशे आनखाश्मसमो हि सः ।
सम्पूर्णानुग्रहाद् विष्णोः प्राणः पूर्णगुणो मतः ।
असुराणां सुखाद्याश् च देवावेशाद् उदीरिताः ।
स्वतस् तु निर्गुणाः सर्वे सर्वदोषात्मको मताः ।
विविच्यैवं जगत् सर्वं स्वात्मानं च पृथक् स्थितम् ।
सर्वतश् च पृथक् सन्तं विष्णुं सर्वोत्तमोत्तमम् ।
जानन्ति ये भागवतास् ते उक्ता उत्तमा इति ॥ इति ब्रह्मतर्के ।

देहेन्द्रिययोर् जन्माप्ययौ ॥४९॥

श्रीधरः  किं च देहादीनां संसारधर्मैर् जन्माप्य् अयादिभिर् यो हरेः स्मृत्याऽविमुह्यमानः स भागवतप्रधानः । तत्र देहस्य जन्माप्ययौ । प्राणस्य क्षुत्पिपासे । मनसो भयम् । बुद्धेस् तर्पस् तृष्णा । इन्द्रियाणां कृच्छ्रं श्रमस् तैः ॥४९॥

सनातनगोस्वामी (हरिभक्तिविलासः १०.५२)  अन्यविजयेन अन्यवैराग्येण च । आदिशब्दात् श्रद्धादिना च यत् स्मरणं, तत् तत्रान्यविजयेन स्मरणम्देहेन्द्रियेति । हरेः स्मृत्या हेतुना देहादीनां संसारधर्मैर् जन्माप्ययादिभिः कृत्वा योऽविमुह्यमानः, न बाधितो भवति । तथा सर्वेन्द्रियवृत्त्यादिजयेनान्यविस्मरणात् स भागवतप्रधानः । तत्र देहस्य जन्माप्ययौ, प्राणस्य क्षुत्, मनसो भयं, बुद्धेस् तर्षस् तृष्णा, इन्द्रियाणं कृच्छ्रं श्रमः ।

यद् वा, देहादीनां जन्मादिभिर् अन्यैश् च संसारधर्मैः, सुखदुःखादिभिर् अविमुह्यमानः सन्, यः स्मृत्वा विशिष्टो भवति । एवं बहुविघ्नजयेन स्मरणपरो भागवतश्रेष्ठ इत्य् अर्थः ॥५२॥

क्रमसन्दर्भः  अथ केवलमानसलिङ्गेनाह यावत्प्रकरणम्यो हरेः स्मृत्या देहादीनां संसारधर्मैर् जन्माप्ययादिभिर् विमुह्यमानो न भवति, स भागवतप्रधानः । उक्तं च श्रीगीतासु

येषां त्व् अन्तगतं पापं जनानां पुण्यकर्मणाम् ।
ते द्वन्द्वमोहनिर्मुक्ता भजन्ते मां दृढव्रताः ॥ इति ॥४९॥

विश्वनाथः  देहादीनां जन्मादिभिः संसारधर्मैर् अविमुह्यमानः । तत्र देहस्य जन्माप्ययौ । प्राणस्य क्षुत्पिपासे । मनसो भयम् । बुद्धेस् तर्पस् तृष्णा । इन्द्रियाणां कृच्छ्रं श्रमस् तैः ॥४९॥

ओ)०(ओ

॥ ११.२.५० ॥

न कामकर्मबीजानां यस्य चेतसि सम्भवः ।
वासुदेवैकनिलयः स वै भागवतोत्तमः ॥

श्रीधरः  कामश् च कर्माणि च वीजानि च वसनास् तेषाम् । वसुदेव एवैकनिलय आश्रयो यस्य सः । एतेन गृहीत्वापि [भा.पु. ११.२.४८] इत्यादिश्लोकत्रयेण द्वेषहर्षमोहकामादिरहितश् चरतीति यथा चरतीत्य् एतस्योत्तरम् उक्तम् ॥५०॥

सनातनप्रभुः (हरिभक्तिविलास १०.६१)  एवं पृथक् पृथक् भगवद्भक्तानां लक्षणं लिखित्वा, इदानीं तैः सर्वैर् अपि समुचितैर् भगवदेकनिष्ठतारूपं सख्यात्मनि वेदनविशेषात्मकं लक्षणविशेषं लिखतिन कामेति द्वादशभिः । तत्र एकान्तितायाः सामान्यलक्षणंवासुदेवः वसुदेवनन्दनः श्रीकृष्ण एवैको निलय आश्रयो यस्येति । तल्लिङ्गम् एव दर्शयतिकामाश् चाभिलाषा विषयभोगा वा, कर्माणि तत्कारणानि तत्सिद्ध्यर्थचेष्टा वा, बीजानि च वासनाः, तन्मूल्यानि तेषां यस्य चेतस्य् अपि सम्भव उत्पत्तिर् न स्याद् इति । सर्वथा भगवदेकनिष्ठया तदन्यबाह्यान्तरचेष्टादिरहितो य इत्य् अर्थः ॥५०॥

क्रमसन्दर्भः  तथा न कामेति । बीजानि वासनाः । वासुदेवैकनिलयो वासुदेवमात्राश्रयः । अत्र टीका चएतेन गृहीत्वापि [भा.पु. ११.२.४८] आदि श्लोकत्रयेण द्वेषहर्षमोहकामादिरहितश् चरतीति यथा चरतीत्य् एतस्योत्तरम् उक्तम् । इत्य् एषा ॥५०॥

विश्वनाथः  न कामेति । चेतस्यादौ बीजानि वासना उत्पद्यन्ते । ततः स्त्र्यादिविषयकः कामस् ततः कर्म इन्द्रियद्वारा तत्तद्व्यापारः । एतत्त्रितयस्य यच् चेतसि न सम्भवः । तद् एवं गृहीत्वापि [भा.पु. ११.२.४८] आदि श्लोकत्रयेण द्वेषहर्षमोहकामादिरहितश् भवतीति यथा चरतीत्य् अस्योत्तरम् उक्तम् । अतः परम् अध्यायसमाप्तिपर्यस्तं यद् धर्म इत्य् अस्योत्तरम् एव प्रपञ्चयिष्यति ॥५०॥

ओ)०(ओ

॥ ११.२.५१ ॥

न यस्य जन्मकर्मभ्यां न वर्णाश्रमजातिभिः ।
सज्जतेऽस्मिन्न् अहम्भावो देहे वै स हरेः प्रियः ॥

श्रीधरः  यैर् लिङ्गैर् भगवत्प्रिय इत्य् अस्योत्तरम् आहन यस्येति । जन्म सत्कुलम् । कर्म तपआदि । जातयोऽनुलोमप्रतिलोमज मूर्धाव् असिक्तादयः । अस्मिन् देहे । अहङ्काररहितैः सत्कुलकर्मादिलिङ्गैर् हरेः प्रियो भवतीत्य् अर्थः ॥५१॥

सनातनप्रभुः (हरिभक्तिविलास १०.२८)  जन्म सत्कुलं, कर्म तपआदि । वर्णो विप्रत्वादि । आश्रमः ब्रह्मचर्यादिः । जातिर् मूर्धाभिषिक्ताम्बष्ठताद्यनुलोमजत्वं, तिअर् अप्य् अस्मिन् ईदृशगुणवत्य् अपि देहे यस्याहम्भावः महाकुलीनोऽहम् इत्य् आद्य् अभिमानो न सज्जते, स हरेः प्रियो भगवद्भक्तोत्तमो ज्ञेय इत्य् अर्थः ॥५१॥

क्रमसन्दर्भः  तथा न यस्येति । अत्र टीका चयैर् लिङ्गैर् भगवत्प्रिय इत्य् अस्योत्तरम् आहन यस्येति । जन्म सत्कुलम् । कर्म तपआदि । जातयोऽनुलोमप्रतिलोमज मूर्धाव् असिक्तादयः इत्य् एषा । एताभिर् यस्य अस्मिन् देहे अहम्भावो न सज्जते, किन्तु भगवत्सेवौपयिके साध्ये देह एव सज्जत इत्य् अर्थः । स हरेः प्रियो भागवतोत्तम इति पूर्वेणैवान्वयः । प्रकरणार्थत्वात् हरेः प्रिय इति हि भागवतमात्रवाचिभागवतत्वाद् एव ॥५१॥

विश्वनाथः  जन्म सत्कुलोद्भवत्वम् । कर्म जपध्यानादि । जातयोऽम्बष्टाद्याः । एताभिर् यस्य देहेऽहम्भावोऽहङ्कारो न भवति ॥५१॥

ओ)०(ओ

॥ ११.२.५२ ॥

न यस्य स्वः पर इति वित्तेष्व् आत्मनि वा भिदा ।
सर्वभूतसमः शान्तः स वै भागवतोत्तमः ॥

मध्वः  चित्ते विद्यमाने । स्वात्मनि केवलात्मभावे मोक्षे च । यस्य जीवपरयोर् अभेदो नास्ति ।
न क्वापि जीवं विष्णुत्वे संसृतौ मोक्ष एव च ।
यः पश्यति सुरादींश् च यथोत्कर्षं प्रपश्यति ॥
स सर्वभूतसमदृग् विष्णुं सर्वोत्तमं स्मरन् ॥ इति हरिवंशेषु ।

नैवं त्वयानुमन्तव्यं दृष्टो जीवो मयेति ह ।
सर्वभूतगुणैर् युक्तं देवं त्वं ज्ञातुम् अर्हसि ॥ इति मोक्षधर्मेषु ।

नैवं त्वयानुमन्तव्यं जीवात्माऽहम् इति क्वचित् ।
सर्वैर् गुणैः सुसम्पन्नं दैवं मां ज्ञातुम् अर्हसि ॥ इति च वाराहे ॥५२॥

श्रीधरः  वित्तेषु स्वीयं परकीयम् इति आत्मनि स्वः पर इति ॥५२॥

सनातनगोस्वामी  वित्तेषु स्वीयं परकीयम् इति आत्मनि स्वः परो वेति भेदो यस्य नास्ति, यतः सर्वभूतेषु समः । भगवद्दृष्ट्या भगवत्तत्त्वदृष्ट्या वा, व्यवहारादिना तुल्यः । अत एव शान्तः भगवन्निष्ठबुद्धिः । शमो मन्निष्ठया बुद्धिः [भा.पु. ११.१९.३६] इति भगवदुक्तेः । वै प्रसिद्धौ । अस्य च सदा भगवन्निष्ठत्वेन् सर्वत्र सद्व्यवहारादिना पूर्वोक्ताद् अपि श्रैष्ठ्यम् ऊह्यम् । अत एव तस्माद् उत्तरो लेख्यः, एवम् अग्रेऽपि ॥५२॥ (हरिभक्तिविलासः १०.२३)

क्रमसन्दर्भः  तथा न यस्येति । वित्तेषु ममतास्पदमात्रेषु अत्र वित्तवद् आत्मनि च स्वपक्षपातमात्रं निषिध्यते न व्यक्तिभेदः ॥५२॥

विश्वनाथः  स्वः स्वपक्षः । परो विपक्षः । वित्तेष्व् अपि स्वस्यैवेदं वित्तं, न परस्येति आत्मनि स्वशरीरे एव प्रीतिर् न परशरीर इति ॥५२॥

ओ)०(ओ

॥ ११.२.५३ ॥

त्रिभुवनविभवहेतवेऽप्य् अकुण्ठ
स्मृतिर् अजितात्मसुरादिभिर् विमृग्यात् ।
न चलति भगवत्पदारविन्दाल्
लवनिमिषार्धम् अपि यः स वैष्णवाग्र्यः ॥

श्रीधरः  किं च, त्रिभुवनविभवहेतवेऽपि त्रैलोक्यराज्यार्थम् अपि लवार्धम् अपि निमिषार्धम् अपि भगवत्पदारविन्दभजनाद् यो न चलति स वैष्णवाग्र्यः ।

ननु लवार्धमात्रभजनोपरमे चैतावान् लाभो भवेत् । तत् कुतो न चलेत् ? तत्राहअकुण्ठस्मृतिः भगवत्पदतोऽन्यत् सारं नास्तीत्य् एवंरूपाकुण्ठानपगता स्मृतिर् यस्य सः ।

भगवत्पदारविन्दाद् अन्यत् सारं नास्तीति कुतः ? अत आहअजिते हराव् एवात्मा येषां तथाभूतैः सुरादिभिर् अपि दुर्लभात् । किन्तु केवलं विमृग्यात् । तदपेक्षया सर्वस्य तुच्छत्वं स्मरन् यो न चलतीत्य् अर्थः ॥५३॥

सनातनप्रभुः (हरिभक्तिविलास १०.५३)  अन्य वैराग्यादिना स्मरणम्त्रिभुवन इति । त्रैलोक्यराज्यार्थम् अपि । यद् वा, त्रीणि भुवनानि यस्माद् विधातुस् तस्य विभवः पारमेष्ठ्यं पदं, तदर्थम् अपि । यद् वा, त्रिभुवनस्यापि, किम् उतात्मनो यो विभवः भावाभावो मोक्षः । तदर्थम् अपि लवार्धम् अपि निमिषार्धम् अपि भगवत्पदारविन्दभजनाद् यो न चलति, स वैष्णवाग्र्यः ।

ननु लवार्धनिमिषार्धभजनोपरमे चैतावान् लाभो भवेत् । तत् कुतो न चलेत् ? तत्राहअकुण्ठस्मृतिः । भगवत्पदारविन्दतोऽन्यत् सारं नास्तीत्य् एवंरूपा अकुण्ठा अनपगता स्मृतिर् यस्य सः ।

भगवत्पदारविन्दाद् अन्यत् सारं नास्तीति कुतः ? अत आहअजिते हराव् एवात्मा येषां तथाभूतैः सुरादिभिर् अपि दुर्लभात् । किन्तु केवलं विमृग्यात् । तदपेक्षया सर्वस्य तुच्छत्वं स्मरन् यो न चलतीत्य् अर्थः ।

यद् वा, भगवत्पदारविन्दाद् हृदि गृहीतात् न चलति न स्मरणाद् विरमतीत्य् अर्थः । त्रिभुवनविभवार्थः लवनिमिषार्धम् अपि ततोऽचलने हेतुःअकुण्ठा अनवच्छिन्ना स्मृतिर् यस्य । सदैव भगवत्स्मृत्या अन्यस्य मनसि प्रवेशाभावाद् इति स्मरणस्यैव परमपुरुषार्थताम् आहअजितम् अपरिच्छेदादिना अवशीकृतं ब्रह्म तदात्मानस् तत्स्वरूपा मुक्ता इत्य् अर्थः । तादृशा ये सुरा ब्रह्मादयः । आदिशब्दात् मुन्यादयश् च, तैर् अपि विमृग्याद् विशेषतः प्रार्थ्याद् इति । अन्यत् समानम् ॥५३॥

क्रमसन्दर्भः  किं च, त्रिभुवनेति । त्रिभुवनविभवायापि, किम् उत तद्धेतवे इत्य् अर्थः । सर्वोऽपि द्वन्द्वो विभाषयैकवद् भवति इति न्यायाद् एकवचनम् । किं विचारात् ? न, किं त्व् आवेशाद् एवेत्य् अचलने हेतुम् आहअकुण्ठा सङ्कोचमात्ररहिता स्मृतिर् यस्य सः । तच् च तस्य युक्तम् एवेत्य् आहअजिते हराव् एवात्मा येषां तैर् ब्रह्मेशप्रभृतिभिः सुरादिभिर् अपि विमृग्याद् दुर्लभाद् इत्य् अर्थः ॥५३॥

विश्वनाथः  त्रिभुवनविभवहेतवेऽपि त्रैलोक्यराज्यप्रयोजनायापि । न कुण्ठा प्रलोभयितुम् अशक्या स्मृतिर् यस्य सः । न पारमेष्ठ्यं न महेन्द्रधिष्ण्यम् इत्य् आदौ वाञ्छन्ति यत् पादरजःप्रपन्ना इत्य् आदि वचनात् । अत एव लवार्धम् अपि निमिषार्धम् अपि भगवच्चरणारविन्दाद् अन्यत्र न चलति । कीदृशात् अजिते हराव् एवात्मा येषां तथाभूतैर् अपि सुरादिभिर् दुर्लभत्वात् । किन्तु केवलं विमृग्यात् । यद् वा, अजितात्मानोऽजितेन्द्रिया ये सुरादयस् तैस् तु त्रिभुवनराज्यार्थं विमृग्यात् ॥५३॥

ओ)०(ओ

॥ ११.२.५४ ॥

भगवत उरुविक्रमाङ्घ्रिशाखा
नखमणिचन्द्रिकया निरस्ततापे ।
हृदि कथम् उपसीदतां पुनः स
प्रभवति चन्द्र इवोदितेऽर्कतापः ॥

श्रीधरः  अपि च विषयाभिसन्धिना चलनं कामेनातिसन्तापे सति भवेत्, स तु भगवत्सेवानिर्वृतौ न सम्भवतीत्य् आहभगवत इति । उरुविक्रमौ च ताव् अङ्घ्री च तयोः शाखा अङ्गुलयस् तासु नखानि च तानि मणयश् च तेषाम् चन्द्रिका शीतला दीप्तिस् तया निरस्तः कामादितापो यस्मिंस् तस्मिन्न् उपसीदतां भजतां हृदि कथं पुनः सन्तापः प्रभवति ? चन्द्रे उदिते सत्य् अर्कस्य ताप इव । न यस्य स्वः पर इत्य् आदिना श्लोकत्रयेण यादृश इत्य् अस्योत्तरम् उक्तं वेदितव्यम् । यद् ब्रूते इत्य् अस्य च हरिनामानीति ज्ञातव्यम् ॥५४॥

सनातनप्रभुः (हरिभक्तिविलास १०.५४)  किं च, विषयाभिसन्धिना चलनम् अपि कामेनातिसन्तापे सति भवेत्, तत् तु भगवत्सेवानिर्वृतौ न सम्भवतीत्य् आहभगवत इति । उरुविक्रमौ च ताव् अङ्घ्री च तयोः शाखा अङ्गुलयः, तासु नखानि तानि मणयः, तेषाम् चन्द्रिका शीतला दीप्तिः, तया निरस्तः कामादितापो यस्मिन् । उपसीदतां भजतां हृदि कथं पुनः सन्तापः प्रभवति ? चन्द्रे उदिते सत्य् अर्कस्य ताप इव ।

यद् वा, अहो इतः पूर्वं चिरं वञ्चित आसम्, "अहो बत किञ्चित् तावद् भगवदन्तर्धानं भविता, हा हन्त कदा साक्षाद् इमं द्रक्ष्यामि ?" इत्य् आदि तापोऽपि तस्य सदा तत्स्मरणानन्दतो न स्यात् कुतोऽन्यकामदुःखम् इत्य् आहभगवत इति । उरवो महान्तो विक्रमाः शकटपरिवर्तनकालीयमर्दनाद्या यस्य तस्यैकस्याप्य् अङ्घ्रैः । शाखाशब्देन कल्पद्रुमत्वं रूप्यते । श्रीचरणकल्पद्रुमस्य शाखा स्वल्पांशवत् कनिष्ठाङ्गुलिः । तन्नखमणिचन्द्रिक्यैवैकया तत् सकृत्स्मरणमात्रानन्दविशेषणैवेत्य् अर्थः । निरस्तः तापःइतः पूर्वं चिरं वञ्चितोऽस्मि इत्य् आदिरूपोऽपि यस्मात् तस्मिन् हृदि स तापः कथम् उपसीदताम् समीपं आयातु ? तत्र तत्र दृष्टानेत्नार्थान्तरम् उपन्यस्यतिचन्द्रे उदिते इव उद्गतप्रायेऽपि सति अर्कतापः प्रभवति । किं ? काक्वा । अपि तु सन्ध्यायाम् अपि न किञ्चित् कर्तुं शक्नोतीत्य् अर्थः । एवं स्मरणानन्दनिष्ठया यः केनापि तापेन नाभिभूतः । स च वैष्णवाग्र्य इति भागवतलक्षणान्तरुक्तत्वात् पूर्ववद् इदम् अपि लक्षणम् एवम् ऊह्यम् ॥५४॥

क्रमसन्दर्भः  अत्र टीकाचूर्णिकाअपि च विषयाभिसन्धिना चलनं कामेनातिसन्तापे सति भवेत्, स तु भगवत्सेवानिर्वृतौ न सम्भवति इत्य् एषा । तद् एव दृष्टान्तेन उपपादयतिभगवत इति । उरुविक्रमौ च ताव् अङ्घ्री च, तयोः शाखा अङ्गुलयस् तासु नकह्रूपा मणयस् तेषां चन्द्रिका तापहारिणी दीप्तिः, तया निरस्तस् तापः कामादिना सन्तापो यस्मिंस् तत्र । अत्र न यस्य स्वः परः इत्य् आदिना श्लोकत्रयेण यादृश इत्य् अस्योत्तरम् उक्तं वेदितव्यम् इति टीका च ॥५४॥

विश्वनाथः  अपि च विषयाभिसन्धिना चलनं कामसन्तापे सति भवेत्, स च कामसन्तापो महाभागवतानां न सम्भवेद् इत्य् आहभगवत इति । उरुविक्रमौ च ताव् अङ्घ्री च, तयोः शाखा अङ्गुलयः, तासु नखानि, तान्य् एव मणयः, तेषाम् चन्द्रिका शीतला दीप्तिः, तया निरस्तः कामादितापो यस्मिंस् तस्मिन्न् उपसीदतां जनानां हृदि कथं पुनः तापः प्रभवति ? चन्द्रे उदिते अर्कस्य ताप इव ॥५४॥

ओ)०(ओ

॥ ११.२.५५ ॥

विसृजति हृदयं न यस्य साक्षाद्
धरिर् अवशाभिहितोऽप्य् अघौघनाशः ।
प्रणयरसनया धृताङ्घ्रिपद्मः
स भवति भागवतप्रधान उक्तः ॥

श्रीधरः  उक्तसमस्तलक्षणसारम् आहविसृजतीति । हरिर् एव स्वयं साक्षाद् यस्य हृदयं न विसृजति न मुञ्चति । कथम्भूतः ? अवशेनाप्य् अभिहितमात्रोऽप्य् अघौघं नाशयति यः सः । तत् किं न विसृजति । यतः प्रणयरशनया धृतं हृदये निबद्धम् अङ्घ्रिपद्मं यस्य स भागवतप्रधान उक्तो भवति ॥५५॥

सनातनः (हरिभक्तिविलासः १०.७४)  सर्वभूतेषु यः पश्येत् इत्य् आदिना बहुधा भागवतस्य लक्षणम् उक्त्वा इदानीम् उक्तसमस्तलक्षणसारम् आहविसृजतीति । हरिर् एव साक्षाद् स्वयं यस्य हृदयं न विसृजति न मुञ्चति । कथम्भूतः ? अवशेनाप्य् अभिहितमात्रेऽप्य् अघौघं पापसमूहं संसारवेगं वा नाशयति यः सः । तत् किम् इति न विसृजति ? यतः प्रणयरशनया प्रेमशृङ्खलया धृतं हृदये बद्धम् अङ्घ्रिपद्मं यस्य सः । स एव भागवतप्रधान उक्तो भवति तत्त्वविद्भिर् इति । प्रधानशब्दः, कोषे अस्त्रियाम् इत्य् उक्तः । यद् वा, वैष्णवाग्र्य इति पूर्वेण सम्बन्धः । प्रकरणबलाद् अध्याहार्यम् एव वा । भागवतो भगवद्भक्तो भागवताख्यशास्त्रं वा प्रधानं यस्य स इति बाह्यलक्षणं तस्येति ॥५५॥

क्रमसन्दर्भः  तथा विसृजतीति । टीका चउक्तसमस्तलक्षणसारम् आहविसृजतीति । हरिर् एव स्वयं साक्षाद् यस्य हृदयं न विसृजति न मुञ्चति । कथम्भूतः ? अवशेनाप्य् अभिहितमात्रोऽप्य् अघौघं नाशयति यः सः । तत् किं न विसृजति ? यतः प्रणयरशनया धृतं हृदये बद्धम् अङ्घ्रिपद्मं यस्य स भागवतप्रधान उक्तो भवति इत्य् एषा ।

अत्र कामादीनाम् असम्भवे हेतुःसाक्षाद् इति पदम् । तद् उत्तरकालत्वात् साक्सात्कारस्य । तथा हरिर् अवशाभिहितोऽपीत्य् आदिना य एतादृशप्रणयवांस् तेनानेन तु सर्वदा परमावेशेनैव कीर्त्यमानः सुतराम् एवाघौघनाशः स्याद् इत्य् अभिहितम् । उक्तं चएतन् निर्विद्यमानानाम् इच्छताम् अकुतोभयम् [भा.पु. २.१.११] इत्य् आदि । तस्माद् उभयथैव तेषाम् अघसंस्कारोऽपि न स्थातुम् इष्ट इति ध्वनितम् । हरिः स्वयं न विसृजति, तेन धृताङ्घ्रिपद्मश् च [असौ भागवतप्रधानश् चापि] इति परस्परपरमासक्तिर् दर्शिता । सर्वत्र तत्प्रेमस्फूर्तिपक्षे तु तादृशगुणे तत्र श्रीभगवति को न रज्येद् इति तदभिप्राय इति भावः । अनेन वाचिकलिङ्गम् अपि निर्दिश्य यद् ब्रूते [भा.पु. ११.२.४२] इत्य् अस्योत्तरम् उक्तम् ।

प्रकरणेऽस्मिन् गृहीत्वापि [भा.पु. ११.२.४३] इत्य् आदीनाम् उत्तमभागवतलक्षणपद्यानाम् अमीषाम् अपृथक् पृथक् च वाक्यत्वं ज्ञेयम् । तथाभूतभगवद्वशीकारवति भागवतोत्तमे तत्तल्लक्षणानाम् अन्तर्भावात् । क्वचित् द्वित्रादिमात्रलक्षणदर्शनाच् च । तत्रापृथग्वाक्यतायाम् एकैकवाक्यगतेनैकैकेनैव लक्षणेन अयम् एव सर्वभूतेषु इत्य् आद्य् उक्तो महाभागवतो लक्ष्यते । तत्तद्धर्महेतुत्वेन तु विसृततीत्य् आदिना सर्वलक्षणसारोपन्यासः । या च तत्रापि स्मृत्या हरेर् इत्य् आदिना हेतुत्वेन स्मृतिर् उक्ता । तस्या एव विवरणम् इदम् अन्तिमवाक्यम् इति समर्थनीयम् । अत एव पृथक् पृथग् भागवतोत्तम इत्य् आद्यनुवादोऽपि सङ्गच्छते । पृथग्वाक्यतायां यत्र साक्षाद्भगवत्सम्बन्धो न श्रूयते । तत्र भागवतपदबलेनैव प्रकरणबलेनैव वा ज्ञेयः । पूर्वोत्तरपद्यस्थस्मृत्येत्य् आदि पदं वा योजनीयम् । तथात्र पक्षे चापेक्षिकम् एवान्यत्र भागवतोत्तमत्वम् ।

तत्रोत्तरश्रैष्ठ्यक्रमोऽयम्कनिष्ठभागवतत्वे सर्वकनिष्ठः अर्चायाम् एव [भा.पु. ११.२.४७] इति । मध्यमभागवतोत्तमत्वे पुनः न यस्य जन्मकर्माभ्याम् [भा.पु. ११.२.५१] इति । न यस्य स्वः परः [भा.पु. ११.२.५२] इति । गृहीत्वापीन्द्रियैः [भा.पु. ११.२.४८] इति । देहेन्द्रियप्राण [भा.पु. ११.२.४९] इति । अस्य संस्कारोऽस्ति । किन्तु तेन विमोहो न स्याद् इति मूर्च्छितसंस्कारोऽयं जातनवीनप्रेमाङ्कुरः स्यात् । तथा, न कामकर्मबीजानाम् [भा.पु. ११.२.५०] इत्य् अस्यैव विवरणं त्रिभुवनविभवहेतवेऽपि [भा.पु. ११.२.५३] इति । इयम् एव नैष्ठिकी भक्तिर् ध्यानाख्या ध्रुवानुस्मृतिर् इत्य् उच्यते । अस्य प्रेमाङ्कुरोऽप्य् अनाच्छाद्यतया जातोऽस्ति । अन्यथा तादृशस्मरणसातत्यभावः स्यात् । अयं हि निर्धूतकषायो निरूद्ःअप्रेमाङ्कुर इति लभ्यते । तत ऊर्ध्वं साक्षात्प्रेमजन्मतः, ईश्वरे तदधीनेषु [भा.पु. ११.२.४६] इति । अस्य मैत्र्यादिकं त्रयम् अपि भक्तिहेतुकम् एवेति, न कषायस्थितिर् अवगन्तव्या । [उत्तममहाभागवतोत्तमत्वे] निर्धूतकषायमहाप्रेमसूचकस्य सर्वभूतेषु [भा.पु. ११.२.४५] इति । अस्य तु विवरणंविसृजति [भा.पु. ११.२.५५] इति ॥५५॥ (भक्तिसन्दर्भ १९८)

विश्वनाथः  उक्तसमस्तलक्षणसारम् आहविसृजतीति । हरिर् एव स्वयं साक्षाद् यस्य हृदयकन्दरं न विसृजति न मुञ्चति । तत्र कल्मषकुञ्जराणां कुतो वार्तेत्य् आहयः खल्व् अवशेनापि कदाचिद् अभिहितमात्रोऽपि अघौघं नाशयति । किं पुनः सरसास्वादं येन प्रतिक्षणम् अभिभावित इति भावः । एतेन यद् ब्रूत इत्य् अस्योत्तरम् अभिव्यञ्जितम् ।

ननु कथं तदीयहृदयमन्द्रिआन् न निर्गच्छति ? तत्रःअप्रणयरशनया धृतं हृदये बद्धम् अङ्घ्रिपद्मं यस्य सः । यथा प्रेमवशीकृत्य यशोदया उदरे उदूखले बद्धस् तथा सर्वजीवात्मायाशृङ्खलया निबध्नन् स भक्तजीवैः प्रेमशृङ्खलया निबध्यते इति भावः ॥५५॥

इति सारार्थदर्शिन्यां हर्षिण्यां भक्तचेतसाम् ।
एकादशे द्वितीयोऽयं सङ्गतः सङ्गतः सताम् ॥*॥

 ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां एकादशस्कन्धे
श्रीनारदवसुदेवसंवादे
द्वितीयोऽध्यायः ।
॥११.२॥





(११.३)
तृतीयोऽध्यायः
जायन्तेयोपाख्याने विदेहप्रश्नाः

 ओ)०(ओ

॥ ११.३.१ ॥

श्रीराजोवाच
परस्य विष्णोर् ईशस्य मायिनां अपि मोहिनीम् ।
मायां वेदितुम् इच्छामो भगवन्तो ब्रुवन्तु नः ॥

श्रीधरः  
मायातत्तरणब्रह्मकर्मप्रश्नचतुष्टये ।
तृतीये तूत्तरं दत्तम् आर्षभैर् मुनिभिः पृथक् ॥

विष्णोर् मायाम् इदं पश्यन्न् इत्य् उक्तमतो मायां पृच्छतिपरस्येति । हे भगवन्तः ॥१॥

क्रमसन्दर्भः  न व्याख्यातम् ।

विश्वनाथः
मायातत्तरणाधीशलिङ्गकर्माणि पृच्छते ।
राज्ञे प्रत्युत्तराण्य् एषां तृतीये ददुर् आर्षभः ॥

विष्णोर् मायाम् इदं पश्यन्न् इत्य् उक्तम् अतो मायां पृच्छति । परस्येति ॥१॥

 ओ)०(ओ

॥ ११.३.२ ॥

नानुतृप्ये जुषन् युष्मद् वचो हरिकथामृतम् ।
संसारतापनिस्तप्तो मर्त्यस् तत्तापभेषजम् ॥

श्रीधरः  ननूक्तलक्षणो भागवतो भूत्वा कृतार्थः स्याः, किं बहुप्रश्नैर् अत आहनानुतृप्य इति । संसारतापैर् नितरां तप्तोऽहं तस्य तापस्य भेषजं हरिकथामृतरूपं युष्मद्वचो जुषमाणो नानुतृप्यामि ॥२॥

क्रमसन्दर्भः  हरिकथामृतम् इति तत्स्वभावत्वान् मायावर्णनेऽपि तत्प्रधानम् एव तव वचो भवेद् इति भावः ॥२॥

विश्वनाथः  नानुतृप्ये इति । युष्मत्सङ्गार्थिनो मे युष्मद्वचोऽमृतपानलोभय्स दुर्वारत्वम् एव प्रश्ने कारणं ज्ञेयम् इति भावः ॥२॥


 ओ)०(ओ

॥ ११.३.३ ॥

श्रीअन्तरीक्ष उवाच
एभिर् भूतानि भूतात्मा महाभूतैर् महाभुज ।
ससर्जोच्चावचान्य् आद्यः स्वमात्रात्मप्रसिद्धये ॥

मध्वः  आत्मप्रसिद्धये भूतानां भगवज्ज्ञानार्थम् ॥३॥

श्रीधरः  मायायाः स्वरूपतो निरूपणासम्भवात् सृष्ट्यादिकार्यद्वारेण निरूपयितुम् आहएभिर् इति । आद्यः पुरुषो यथा शक्त्या भूतानाम् आत्मा कारणभूत एभिः स्वसृष्टैर् महाभूतैर् उच्चावचानि भूतानि ससर्ज । एषा माया भगवत इति चरमश्लोकपादस्य प्रतिश्लोकम् अनुषङ्गः । किमर्थं ससर्ज ? स्वमात्रात्मप्रसिद्धये मोक्षाय चेत्य् अर्थः । तद् उक्तं वेदस्तुतौ

बुद्धीन्द्रियमनःप्राणान् जनानाम् असृजत् प्रभुः ।
मात्रार्थं च भवार्थं च आत्मनेऽकल्पनाय च ॥ [भा.पु. १०.८७.२] इति ॥३॥

क्रमसन्दर्भः  तत्र एषा माया भगवतः [भा.पु. ११.३.१७] इत्य् उत्तर्यिष्यमाणस्य सोपानम् आहएभिर् इत्य् आदि । एभिर् महदादिभिः क्रमेण सृष्टैः । स्वमात्रा इत्य् अस्य टीकायाम्भक्त्यार्थ एव सृष्टौ मुख्यः प्रयत्न इति प्रथमार्थे दर्शितम् । एतद् एव च वास्तवम् । प्रयत्नान्तरस्यानुषङ्गिकत्वात् ॥३॥

विश्वनाथः  गुणकार्याणां सृष्टिस्थितिसंहाराणां निरूपणेनैव गुणा निरूपिताः स्युः । गुणैश् च निरूपितैः स्वत एव गुणत्र्यी माया निरूपिता स्याद् इत्य् अभिप्रायेणाहएभिर् इति । भूतात्मा परमेश्वरः उच्चावचानि भूतानि देवतिर्यगादीनि ससर्ज । किमर्थम् ? स्वमात्रात्मप्रसिद्धये स्वीयानां जीवानां मात्राणां विषयप्राप्तीनां आत्मनः स्वप्राप्तेश् च या प्रकृष्टा सिद्धिस् तदर्थम् । यद् उक्तं वेदस्तुतौ

बुद्धीन्द्रियमनःप्राणान् जनानाम् असृजत् प्रभुः ।
मात्रार्थं च भवार्थं च आत्मनेऽकल्पनाय च ॥ [भा.पु. १०.८७.२] इति ॥३॥

 ओ)०(ओ

॥ ११.३.४ ॥

एवं सृष्टानि भूतानि प्रविष्टः पञ्चधातुभिः ।
एकधा दशधात्मानं विभजन् जुषते गुणान् ॥

श्रीधरः  एवं जीवोपकरणार्थं पञ्चधातुभिर् महाभूतैः सृष्टानि भूतान्य् अन्तर्यामिरूपेण प्रविष्ट एकधा मनसा दशधा बाह्येन्द्रियरूपेणात्मानं विभजन् गुणांस् तत्तद्विषयान् जुषते जोषयतीत्य् अर्थः । यद् वा, तम् आत्मानं प्रति गुणान् विभजन् जुषते प्रीयत इत्य् अर्थः ॥४॥

क्रमसन्दर्भः  अत एव जुषते गुणान् इति ।

गुणदोषदृशिर् दोषो गुणस् तूभयवर्जितः ।
न मय्य् एकान्तभक्तानां गुणदोषोद्भवा गुणाः ॥ [भा.पु. ११.२०.३६]

इत्य् आदि न्यायेन तादृशभक्तानां स्वप्रेमतद्विलासरूपाण्य् एव प्रीत्या सेवत इत्य् अर्थः ॥४॥

विश्वनाथः  सृष्टिम् उक्त्वा स्थितिम् आहएवम् इति त्रिभिः । पञ्चधातुभिर् महाभूतैः सृष्टानि भूतान्य् अन्तर्यामितया प्रविष्टः सन् एकधा मनसा, दशधा बाह्येन्द्रियरूपेण, आत्मानं विभजन्, गुणान् तत्तद्विषयान् जुषते जीवं जोषयते भोजयतीत्य् अर्थः ॥४॥

 ओ)०(ओ

॥ ११.३.५ ॥

गुणैर् गुणान् स भुञ्जान आत्मप्रद्योतितैः प्रभुः ।
मन्यमान इदं सृष्टम् आत्मानम् इह सज्जते ॥

मध्वः  एवं गुणान् भुञ्जानो भगवान् । तं सृष्टं मन्यमानो जीव इह सज्जते ।

शरीरे दोषहानेन गुणभोक्तारम् ईश्वरम् ।
शरीरस्थतया जीवं मन्यमानः पतत्य् अधः ॥
तत्सृष्टा हि सदा जीवा देहादेर् जनिमत्त्वतः ।
नित्यानन्दैकदेहोऽसौ विष्णुस् तत्त्वैकतानयोः ॥ इति च ॥४५॥

श्रीधरः  स च जीव आत्मनान्तर्यामिणा प्रद्योतितैर् गुणैर् इन्द्रियैर् गुणान् विषयान् भुञ्जान इदं सृष्टं शरीरम् आत्मानं मन्यमान इह शरीरादौ सज्जते । अत एव संसरतीति भावः ॥५॥

क्रमसन्दर्भः  स तु जीवः प्रभुः प्रभ्वंशत्वाद् यत्किञ्चिज्ज्ञानादिशक्तियुक्तोऽपीत्य् अर्थः । तत्र कारणं तु भयं द्वितीयाभिनिवेशतः [भा.पु. ११.२.३७] इत्य् आदाव् एव दर्शितम् । यद् वा, स आद्यः पुरुषः आत्मना प्रकाशितैर् गुणैः कारुण्यादिभिर् हेतुभिर् उदितान् गुणान् भक्तप्रेमतद्विलासान् भुञ्जान आस्वादयन् इदं सृष्टं भक्तशरीरम् आत्मानम् आत्मदेहम् एव मन्यमान इह भक्तशरीरे सज्जते, साधवो हृदयं मह्यम् [भा.पु. ९.४.६८] इत्य् आदेः ॥५॥

विश्वनाथः  स च जीव आत्मना अन्तर्यामिना प्रद्योतितैर् गुणैर् इन्द्रियैर् गुणान् विषयान् भुञ्जान इदं सृष्टं शरीरम् आत्मानं मन्यमान इह शरीरादौ सज्जते, प्रभुः प्रकर्षेण देवतिर्यगादिषु भवतीति सः ॥५॥

 ओ)०(ओ

॥ ११.३.६ ॥

कर्माणि कर्मभिः कुर्वन् सनिमित्तानि देहभृत् ।
तत्तत्कर्मफलं गृह्णन् भ्रमतीह सुखेतरम् ॥

श्रीधरः  ननु भुञ्जानः कथं सज्जते ? भुञ्जानो भोगसमाप्तौ मुच्यत इति चेत् तत्राहकर्माणीति । कर्मभिः कर्मेन्द्रियैश् च सनिमित्तानि सवासनानि कर्माणि कुर्वंस् तत्तत्पूर्वकर्मफलं च गृह्णन्न् अयं देहभृद् भ्रमतीह संसारे, न तु मुच्यते । कथम्भूतं कर्मफलम् । सुखेतरं सुखदुःखात्मकम् ॥६॥

क्रमसन्दर्भः  साधारणजीवानां गतिम् आहकर्माणीति ॥६॥

विश्वनाथः  ततश् च संसरतीत्य् आहकर्मभिः कर्मेन्द्रियैः सनिमित्तानि सवासनानि कर्माणि कुर्वन् सुखेतरं सुखदुःखात्मकं कर्मफलं प्राप्नुवन् रमते इति नारकयोनाव् अपि रमणदर्शनात् ॥६॥

 ओ)०(ओ

॥ ११.३.७ ॥

इत्थं कर्मगतीर् गच्छन् बह्वभद्रवहाः पुमान् ।
आभूतसम्प्लवात् सर्गप्रलयाव् अश्नुतेऽवशः ॥

मध्वः  आभूतसम्प्लवाज् जन्म जीवेशत्वं विजानतः ।
ततः पतत्य् अधो यस्माद् उत्थणं नैव तु क्वचित् ॥ इति च ॥७॥

श्रीधरः  कियन्तं कालं भ्रमति तद् आहइत्थम् इति । बहून्य् अभद्राणि वहन्तीति तथा ताः सर्गप्रलयाव् उत्पत्तिमरणे ॥७॥

क्रमसन्दर्भः  न व्याख्यातम् ।

विश्वनाथः  भूतानाम् उद्भूतवस्तूनां सम्प्लवः प्रलयस् तत्पर्यास्तम् ॥७॥

 ओ)०(ओ

॥ ११.३.८ ॥

धातूपप्लव आसन्ने व्यक्तं द्रव्यगुणात्मकम् ।
अनादिनिधनः कालो ह्य् अव्यक्तायापकर्षति ॥

मध्वः  कालाख्यः कलनाद् विष्णुर् व्यक्तम् अव्यक्तगं नयम् इति च ॥८॥

श्रीधरः  एवं मायामयीं सृष्टिम् उक्त्वा प्रलयं दर्शयितुम् आरभते । धातूनां महाभूतानाम् उपप्लवे नाशहेताव् आसन्ने व्यक्तं कार्यं द्रव्यं स्थूलं गुणः सूक्ष्मं तदात्मकम् अव्यक्तायाव्यक्तं प्रति नेतुम् आकर्षति ॥८॥

क्रमसन्दर्भः  न व्याख्यातम् ।

विश्वनाथः  संहारम् आहसार्धैर् अष्टभिः । धातूनां महाभूतानाम् उपप्लवे नाशहेतौ प्रलये आसन्ने सति व्यक्तं कार्यं द्रव्यगुणात्मकं द्रव्यं स्थूलं गुणः सूक्ष्मं तदात्मकं अव्यक्ताय अव्यक्तं कारणं प्रति नेतुम् आकर्षति ॥८॥

 ओ)०(ओ

॥ ११.३.९ ॥

शतवर्षा ह्य् अनावृष्टिर् भविष्यत्य् उल्बणा भुवि ।
तत्कालोपचितोष्णार्को लोकांस् त्रीन् प्रतपिष्यति ॥

श्रीधरः  नाशहेतून् आहशतवर्षेति । तस्मिन् काले उपचितश् चासाव् उष्णश् चासाव् अर्कश् च । यद् वा, तेन कालेनोपचितम् उष्णत्वं यस्य सः ॥९॥

क्रमसन्दर्भः  न व्याख्यातम् ।

विश्वनाथः  उपचितः प्रवृद्धः । उष्णोऽत्युष्णः ॥९॥

 ओ)०(ओ

॥ ११.३.१० ॥

पातालतलम् आरभ्य सङ्कर्षणमुखानलः ।
दहन्न् ऊर्ध्वशिखो विष्वग् वर्धते वायुनेरितः ॥

श्रीधरः  ऊर्ध्वशिख ऊर्ध्वज्वालः । विष्वक्परितः ॥१०॥

क्रमसन्दर्भः, विश्वनाथः  न व्याख्यातम् ।

 ओ)०(ओ

॥ ११.३.११ ॥

संवर्तको मेघगणो वर्षति स्म शतं समाः ।
धाराभिर् हस्तिहस्ताभिर् लीयते सलिले विराट् ॥

श्रीधरः  सांवर्तकः प्रलयकर्ता । धाराभिर् न तु बिन्दुभिः । हस्तिहस्ताभिस् तत्प्रमाणाभिः ॥११॥

क्रमसन्दर्भः  संवर्तस् तदग्निधूमाभ्यां सूर्याकृष्टारसेन च जातः ॥११॥

विश्वनाथः  संवर्तकः प्रलयकर्ता । हस्तिशुण्डप्रमाणाभिः ॥११॥

 ओ)०(ओ

॥ ११.३.१२ ॥

ततो विराजम् उत्सृज्य वैराजः पुरुषो नृप ।
अव्यक्तं विशते सूक्ष्मं निरिन्धन इवानलः ॥

मध्वः  अव्यक्तं विशतीत्य् उक्त्वा तस्य विस्तरो वायुना हृतगन्धेत्य् आदि ।

सङ्क्षेपविस्तराभ्यां तु कथयन्ति मनीषिणः ।
बहुवारस्मृतेस् तस्य फलबाहुल्यकारणात् ॥ इति शब्दनिर्णये ॥१२॥

श्रीधरः  तत उपाधिलयाद् वैराजः पुरुषोऽव्यक्तं कारणं प्रविशति । ननु

ब्रह्मणा सह ते सर्वे सम्प्राप्ते प्रतिसञ्चरे ।
परस्यान्ते कृतात्मानः प्रविशन्ति परं पदम् ॥ इति स्मृतेर्,

यावद् अधिकारम् अवस्थितिर् अधिकारिणाम् इति न्यायाच् च वैराजशब्दाभिधेयस्य च ब्रह्मणः परमभागवतत्वान् मोक्ष एव सङ्गच्छते नान्येषाम् इव कारणमात्रप्रवेशः, सत्यम् । अश्वमेधादिना स्वर्गलोकं गतानाम् अप्य् अभक्तानाम् आवृत्तिश्रवणाद् अभक्तत्वे च ब्रह्मणोऽपि प्रकृतौ लयः पुनर् उत्पत्तिश् चेति मोक्षदौर्लभ्यसूचनायैवम् इत्य् अविरोधः । यद् वा, केनापि प्रमाणेन न व्यज्यत इत्य् अव्यक्तं ब्रह्मैव तत्प्रवेशेन च मोक्ष एवोक्त इति द्रष्टव्यम् ॥१२॥

क्रमसन्दर्भः  तत इति पूर्वं तु व्यष्टिजीवानाम् अपि वैराज एव लयो ज्ञेयः । वैराजोऽत्र समष्टिजीवः ॥१२॥

विश्वनाथः  ततश् चोपाधिलयाद् वैराजः समष्टिजीवो ब्रह्मा, व्यष्टिजीवानां तु वैराज एव पूर्वं लयो ज्ञेयः । अव्यक्तं प्रकृतिम् । अत्र ब्रह्मणोऽपि कर्मिज्ञानिभक्तत्वेन त्रैविध्यात् कस्यचित् पुनर् आवृत्तिः, कस्यचिन् मुक्तिः, कस्यचित् प्रेमवत्पार्षदत्वप्राप्तिश् चेति द्रष्टव्यम् । आब्रह्मभुवना लोकाः पुनर् आवर्तिनोऽर्जुन [गीता ८.१०] इति विपर्ययश् च भवति । ब्रह्मत्वस्थावरत्वयोर् इति ।

ब्रह्मणा सह ते सर्वे सम्प्राप्ते प्रतिसञ्चरे ।
परस्यान्ते कृतात्मानः प्रविशन्ति परं पदम् ॥ इत्य् आदि वचनेभ्यः ॥१२॥

 ओ)०(ओ

॥ ११.३.१३ ॥

वायुना हृतगन्धा भूः सलिलत्वाय कल्पते ।
सलिलं तद्धृतरसं ज्योतिष्ट्वायोपकल्पते ॥

श्रीधरः  एवं विराजो लयम् उक्त्वा तत्कारणणां महदादिपृथिव्यन्तानां प्रातिलोम्येन लयम् आहवायुनेति । वायोर् हि गन्धरसहारित्वं प्रसिद्धम् । सांवर्तकेन वायुना हृतगन्धः, अत एव गन्धस्य व्यवर्तकस्य गतत्वात् सलिलत्वाय कल्पते, सलिले लीयते इत्य् अर्थः । तद् धृतरसं तेन वायुनैव हृतो रसो यस्य तत् ॥१३॥

क्रमसन्दर्भः  वायुना तद्बहिरावरणरूपेण हृतगन्धेति काठिन्यस्य तु स्पर्शविशेषरूपत्वाद् वायुगुणत्वेन । स च तत्रैव प्रविशतीति भावः ॥१३॥

विश्वनाथः  एवं कार्यस्य समष्टिविराजो लयम् उक्त्वा, तत्कारणणां महदादिपृथिव्यन्तानां तत्त्वानां प्रातिलोम्येन लयम् आहवायुनेति । वायोर् हि गन्धरसहारित्वं प्रसिद्धम् । सांवर्तकेन वायुना हृतगन्धः, भूः पृथिवी सलिलत्वाय कल्पते, सलिले लीयते इत्य् अर्थः । तद्धृतरसस् तेन वायुनैव हृतो रसो यस्य तत् सलिलं सर्वम् एव ॥१३॥

 ओ)०(ओ

॥ ११.३.१४ ॥

हृतरूपं तु तमसा वायौ ज्योतिः प्रलीयते ।
हृतस्पर्शोऽवकाशेन वायुर् नभसि लीयते ।
कालात्मना हृतगुणं नभ आत्मनि लीयते ॥

मध्वः  नत आत्मनि लीयत इत्य् उक्त्वेन्द्रियाणीत्य् आद्य् अपि विस्ताराय । आत्मनि बुद्धौ ॥१४॥

श्रीधरः  तमसश् च रूपतिरस्कारित्वं प्रसिद्धम् । सांवर्तकेन तमसा । अवकाशेनाकाशेन स्वकारणेन कालात्मना, शब्दस्य हि कालत एव नाशः प्रसिद्धस् तद् रूपेणात्मना ईश्वरेण । आत्मनि तामसाहङ्कारे ॥१४॥

क्रमसन्दर्भः  तमसेति वाय्वावरणम् आरभ्य प्रकृत्यावरणव्यापकेनेति ज्ञेयम् ॥१४॥

विश्वनाथः  तमसा संवर्तकेन हृतरूपम् इति तमसो रूपतिरस्कारित्वं प्रसिद्धम् एवेति भावः । अवकाशेन आकाशेन स्वकारणेन । कालात्मना कालस्वरूपेणेति शब्दस्य कालत एव नाशः प्रसिद्धः । आत्मनि तामसाहङ्कारे ॥१४॥

 ओ)०(ओ

॥ ११.३.१५ ॥

इन्द्रियाणि मनो बुद्धिः सह वैकारिकैर् नृप ।
प्रविशन्ति ह्य् अहङ्कारं स्वगुणैर् अहम् आत्मनि ॥

श्रीधरः  इन्द्रियाणि बुद्धिश् च राजसाहङ्कारम् । मनो वैकारिकैर् देवैः सह सात्त्विकाहङ्कारम् । एवं त्रिविधैः स्वगुणैः स्वकार्यैः सहितोऽहम् अहङ्कार आत्मनि महति स च प्रकृताव् इति द्रष्टव्यम् ॥१५॥

क्रमसन्दर्भः  न व्याख्यातम् ।

विश्वनाथः  इन्द्रियाणि बुद्धिश् च राजसाहङ्कारम् । मनो वैकारिकैर् देवैः सह सात्त्विकाहङ्कारम् । एवं त्रिविधैः स्वगुणैः स्वकार्यैः सहितोऽहम् अहङ्कार आत्मनि महति, स च महान् प्रकृताव् इति द्रष्टव्यम् ॥१५॥

 ओ)०(ओ

॥ ११.३.१६ ॥

एषा माया भगवतः सर्गस्थित्यन्तकारिणी ।
त्रिवर्णा वर्णितास्माभिः किं भूयः श्रोतुम् इच्छसि ॥

श्रीधरः  त्रिवर्णा त्रिगुणा । मायाश्रवणभीतं राजानं तन् निवृत्त्युपायश्रवणे स्वयं छन्दयति, किं भूय इति ॥१६॥

क्रमसन्दर्भः  एषा ईदृशकार्यरूपेत्य् अर्थः ॥१६॥

विश्वनाथः  त्रिवर्णा त्रिगुणा माया प्रधानरूपा वर्णिता लक्षिता । अविद्यारूपायास् तु तस्या लक्षणं, ऋतेऽर्थं [भा.पु. २.९.३३] इत्य् अनेन द्वितीयस्कन्धे प्रोक्तम् ॥१६॥

 ओ)०(ओ

॥ ११.३.१७ ॥

श्रीराजोवाच
यथैताम् ऐश्वरीं मायां दुस्तराम् अकृतात्मभिः ।
तरन्त्य् अञ्जः स्थूलधियो महर्ष इदम् उच्यताम् ॥

मध्वः  त्रिवर्णावरणाद् उक्ता त्रिगुणानां हरेर् मतिः ।
गुणात्मकत्वात् प्रकृतिस् त्रिवर्णेति प्रकीर्त्यते ॥
तत्र तु प्रकृतिस् तार्या तारिका तु हरेर् मतिः ।
उभयं विष्णुमायोक्तं ज्ञातव्यम् उभयस् तथा ॥ इति च ॥१७॥

श्रीधरः  एवम् अनुकम्पितस् तन्निवृत्त्युपायम् एव पृच्छतियथैताम् इति । यद्यपि तन्माययातो बुध आभजेत् तम् [भा.पु. १०.२.३७] इति भक्तिस् तत्तारकत्वेनोक्तैव तथापि किं भक्तिर् एवान्योऽपि वा तत्रोपायोऽस्तीति ज्ञातुं पुनः प्रश्नः । अकृतात्मभिर् अवशीकृतान्तःकरणैः । स्थूलधियः स्थूले शरीरे अहन्धीर् येषां ते ॥१७॥

क्रमसन्दर्भः  वयं तावत् शृण्वन् सुभद्राणीत्य् आदिना तद् उपायं ज्ञातवन्त एव स्थूलधियः स्थूले कर्मण्य् अश्वमेधादाव् एव धीः प्रतीतिर् येषां ते यथा अञ्जस् तरन्तीत्य् अर्थः ॥१७॥

विश्वनाथः  यद्यपि तन्माययातो बुध आभजेत् तम् [भा.पु. १०.२.३७] इत्य् उक्तेर् भक्त्यैव मायां तरन्तीति राज्ञा निश्चितम् एव, तद् अपि तत्रत्यान् विद्वन्मानिनः कर्मिणो दृष्ट्वा पृच्छतियथेति । अकृतात्मभिर् इति युगपर्यन्ताप्तयोः कृतम् इति, पर्याप्तिः परिपूर्णता इत्य् अमरोक्तेर् अपूर्णत्वं मन्दत्वम् अतो मन्दधीतिर् दुस्तराम् अपि स्थूलधियः कर्मिप्रभृतयोऽञ्जः सुखेनैव यथा तरन्ति इदम् उच्यताम् इति । शुनः पुच्छम् आलम्ब्य दुस्तरम् ऐ समुद्रं सुखेन यथा तरन्ति, तद् उच्यताम् इति कश्चित् कम् अपि यथा पृच्छति तथैव तत्रत्यान् कर्मिणः प्रति सकटाक्षभङ्गीकः प्रश्नोऽयं राज्ञो ज्ञेयः ॥१७॥

 ओ)०(ओ

॥ ११.३.१८ ॥

श्रीप्रबुद्ध उवाच
कर्माण्य् आरभमाणानां दुःखहत्यै सुखाय च ।
पश्येत् पाकविपर्यासं मिथुनीचारिणां नृणाम् ॥

मध्वः  बहूनां सह निर्देश एकयाभिधयैव तु ।
तयैवाभिधया तेषां परामृश्यैव्कम् उच्यते ।
ताम् एताम् आस्तरीं रीतिं विदुः शब्दविदो जनाः ॥ इति च ॥१८॥

श्रीधरः  भक्तिव्यतिरेकेण नास्त्य् अन्य उपाय इत्य् अभिप्रेत्य भक्तिम् एव ससाधनां निरूपयति । तत्र प्रथमां वैराग्यद्वारा गुरूपसत्तिम् आह चतुर्भिःकर्माणीति । दुःखहत्यै दुःखप्रतीकाराय । पाकविपर्यासं फलवैपरीत्यम् । मिथुनीचारिणां मिथुनीभूय प्रवर्तमानानाम् ॥१८॥

क्रमसन्दर्भः  अथ प्रथमतस् तेषां तत्र कर्मण्य् अनादरं जनयतिकर्माणीति त्रिभिः । अत्र दृष्टान्तो द्वाभ्यां, दार्ष्टान्तिकम् एकेनेति ॥१८२०॥

विश्वनाथः  कर्मिणो नैव मायां तरन्तीति साक्षाद् एव विवेकेन पश्येद् इत्य् आहकर्माणीति त्रिभिः । पाकविपर्यासं फलविपर्ययम् ॥१८॥

 ओ)०(ओ

॥ ११.३.१९ ॥

नित्यार्तिदेन वित्तेन दुर्लभेनात्ममृत्युना ।
गृहापत्याप्तपशुभिः का प्रीतिः साधितैश् चलैः ॥

श्रीधरः  कर्म्बभिः साधिता अपि वित्तादयो न सुखहेतव इति च पश्येद् इत्य् आहनित्यार्तिदेनेति । आत्मनः स्वस्य मृत्युरूपेण । चलैर् अनित्यैर् अपायिभिश् च ॥१९॥

क्रमसन्दर्भः  न व्याख्यातम् ।

विश्वनाथः  वित्तेन का प्रीतिर् न कापीत्य् अर्थः, तथैव तेन वित्तेनापि साधितैर् गृहादिभिश् च का प्रीतिर् यतश् चलैः ॥१९॥

 ओ)०(ओ

॥ ११.३.२० ॥

एवं लोकं परं विद्यान् नश्वरं कर्मनिर्मितम् ।
सतुल्यातिशयध्वंसं यथा मण्डलवर्तिनाम् ॥

मध्वः  मण्डलवर्तिनः युद्धरङ्गस्थाः ।
देवाः सजाया मुच्यन्ते मानुषा उभयात्मकाः ।
विजाया एव योगेशास् तेषां या यैव योग्यता ।
तथा तथैव मुच्यन्ते नान्यथा तु कथञ्चन ॥ इति सन्दृश्ये ॥२०॥

श्रीधरः  एवं लोकं परम् इति । कर्मनिर्मितत्वान् नश्वरम् । तथा च श्रुतिःतद् यथेह कर्मचितो लोकः क्षीयते एवम् एवामुत्र पुण्यचितो लोकः क्षीयते इति । किं च, वर्तमानसमयेऽपि दुःखयुक्तं पश्येद् इत्य् आहसतुल्यातिशयध्वंसं सह तुल्येनातिशयेन ध्वंसेन च वर्तमानम् । अतस्तुल्ये स्पर्धातिशयेऽसूयाध्वंसालोचने भयादिकं चापरिहार्यम् इत्य् अर्थः । यथाखण्डमण्डलपतीनां मिथः स्पर्धादि तद्वत् ॥२०॥

क्रमसन्दर्भः  न व्याख्यातम् ।

विश्वनाथः  एवं लोकं परम् इति । तथा च श्रुतिःतद् यथेह कर्मजितो लोकः क्षीयते एवम् एवामुत्र पुण्यजितो लोकः क्षीयते इति । किं च, भोगसमयेऽपि दुःखयुक्तं पश्येद् इत्य् आहसतुल्यातिशयध्वंसं तुल्येनातिशयेन ध्वंसेन च सह वर्तमानम् । तत्र तुल्ये स्पर्धे अतिशयेऽसूया ध्वंसे लोकः यथा मण्डलेश्वराणां मिथः स्पर्धादिदुःखम् ॥२०॥

 ओ)०(ओ

॥ ११.३.२१ ॥

तस्माद् गुरुं प्रपद्येत जिज्ञासुः श्रेय उत्तमम् ।
शाब्दे परे च निष्णातं ब्रह्मण्य् उपशमाश्रयम् ॥

श्रीधरः  उत्तमं श्रेयो ज्ञातुम् इच्छुः शाब्दे ब्रह्मणि वेदाख्ये न्यायतो निष्णातं तत्त्वज्ञम्, अन्यथा संशयनिरासकत्वायोगात् । परे च ब्रह्मण्य् अपरोक्षानुभवेन निष्णातम् अन्यथा बोधसञ्चारायोगात् । परब्रह्मनिष्णातत्वद्योतकम् आहउपशमाश्रयम् इति ॥२१॥

क्रमसन्दर्भः  तत एवम् एव कुर्वीतेत्य् आहतस्माद् इत्य् आदिना । शाब्दे ब्रह्मणि वेदे तात्पर्यविचारेण परे ब्रह्मणि भगवदादिरूपाविर्भावे त्व् अपरोक्षानुभवेन, निष्णातं तथैव तत्र तत्र निष्ठां [नैष्ठिकभक्त्याख्यां ध्रुवानुस्मृतिम्, भगवत्तत्त्वविज्ञानसञ्ज्ञकम् उपशमम् इत्य् अपरपर्यायम् अन्त्यपारहंस्यरूपां श्रीभगवद्रतिम् इति यावत्, १.२.२०, १.५.२७, १.१८.२२, ४.२४.५८ श्लोकोक्तलक्षणाम्] प्राप्तम् । यथोक्तं श्रीपुरञ्जनोपाख्याद्युपसंहारे श्रीनारदेन

स वै प्रियतमश् चात्मा यतो न भयम् अण्व् अपि ।
इति वेद स वै विद्वान् यो विद्वान् स गुरुर् हरिः ॥ [भा.पु. ४.२९.५१] इति ॥२१॥

विश्वनाथः  अतः पूर्वप्रोक्ता भक्तिर् एव संसारतारिणी सैव विव्रियते शृण्व् इत्य् आहतस्माद् इति । शाब्दे ब्रह्मणि वेदे वेदतात्पर्यज्ञापके शास्त्रान्तरे च निष्णातं निपुणम् । अन्यथा शिष्यस्य संशयच्छेदाभावे वैमनस्ये च सति कस्यचित् श्रद्धाशैथिल्यम् अपि सम्भवेत् । परे ब्रह्मणि च निष्णातम् अपरोक्षानुभवसमर्थम् । अन्यथा तत्कृपा सम्यक् फलवती न स्यात् । परब्रह्मनिष्णातत्वद्योतकम् आहउपशमाश्रयं क्रोधलोभाद्यवशीभूतम् ॥२१॥

 ओ)०(ओ

॥ ११.३.२२ ॥

तत्र भागवतान् धर्मान् शिक्षेद् गुर्वात्मदैवतः ।
अमाययानुवृत्त्या यैस् तुष्येद् आत्मात्मदो हरिः ॥

श्रीधरः  न व्याख्यातम् ।

क्रमसन्दर्भः  तत्र भागवतान् इत्य् अष्टकम् । अथ श्रवणगुरुभजनशिक्षागुर्वोः प्रायिकम् एकत्वम् इति तथैवाहतत्रेति । तस्माद् गुरुं प्रपद्येत इति पूर्वोक्तस् तत्र श्रवणगुरौ । गुरुर् एवात्मा जीवनं दैवतं निजेष्टदैवततयाभिमतश् च यस्य तथाभूतः सन् । अमायया निर्दम्भयानुवृत्त्या तदनुगत्या शिक्षेत् । यैर् धर्मैर् आत्मा सर्वमूलरूपत्वाद् असमोर्ध्वानन्दरूपः, आनन्दाद् धीमानि भूतानि जायन्ते [तै.उ. ३.६.१] इति श्रुतेः, तस्यापि दाता, भक्तेभ्य आत्मप्रदः श्रीबलिप्रभृतिभ्य इव भक्तसात्कर्ता ॥२२॥

विश्वनाथः  तुष्येद् इत्य् अस्य द्योतकम् आहआत्मात्मदः आत्मनः स्वस्य आत्मानं श्रीविग्रहं ददाति । द्रष्टुं स्प्रष्टुं साक्षात् परिचरितुं चेति भावः ॥

 ओ)०(ओ

॥ ११.३.२३ ॥

सर्वतो मनसोऽसङ्गम् आदौ सङ्गं च साधुषु ।
दयां मैत्रीं प्रश्रयं च भूतेष्व् अद्धा यथोचितम् ॥

मध्वः  सन्तस् तु त्रिविधाः प्रोक्ता उत्तममध्यमाधमाः ।
उत्तमा देवतास् तत्र ऋष्याद्या मध्यमा मताह् ॥
अधमा मानुषोत्कृष्टास् ते चापि त्रिविधा मताः ।
अत्राधमेषु येषां तु सङ्गो विघ्नाय वै भवेत् ॥
तेषाम् उत्तमसङ्गस्य तेषां सङ्गं परित्यजेत् ।
आदौ तु तेषाम् अपि च सङ्ग उत्तमसङ्गतेः ॥
साधनत्वान् न तु त्याज्यो यदि त्यक्तुं न शक्यते ।
तदा तेऽपि तथा नेया यथा विघ्नो न वै भवेत् ॥
तदुच्चसङ्गतेः क्वापि तदा दोषो न जायते ।
पर्योजनाय तेषां तु सङ्गः सर्वात्मनेष्यते ॥
सर्वथा चैव देवेषु सङ्गो मुनिगणेषु च ।
भाव्यो हि तं विना नैव पुरुषार्थं क्वचिद् भवेत् ॥
विशेषतः स्वोत्तमेषु विना सङ्गं न मुच्यते ।
स्वनीचेषु तु देवेषु विना सङ्गं न पूर्यते ।
तस्मात् सत्सूत्तमेष्व् एषु सङ्गः कार्यो विशेषतः ॥
अनाद्यनन्तकालेषु न च हाप्यः कथञ्चन ।
सतां तदुत्तमेशेशे किम् उ विष्णौ परात्परे ॥ इति गारुडे ।

बह्वपेक्षो हि जिज्ञासुर् अतो देहादिवृत्तये ।
किञ्चित् सत्स्व् अपि सङ्गी स्याद् अशक्ये सति वर्तने ॥
कृतकृत्यस् त्यजेत् सङ्गं सदा गुरुसुरादिषु ।
सङ्गी स्यान् न हि तत्सङ्गं विना तु सुखभाग् भवेत् ॥
तस्माद् अनाद्यनन्तैव सक्तिर् गुरुसुरादिषु ।
अन्यत्र कृत्यापेक्षा स्याद् इति सङ्गविनिर्णयः ॥ इति भविष्यत्पर्वणि ।

श्रीधरः  यथोचितम् इति हीनेषु दयां समेषु मैत्रीम् उत्तमेषु प्रश्रयं च शिक्षेद् इत्य् अर्थः ॥२३॥

सनातनः (हरिभक्तिविलासः १०.४९८)  तत्र भागवतान् धर्मान् शिक्षेत् [भा.पु. ११.३.२२] इत्य् उक्तान् दर्शयतिसर्वत इत्य् अष्टभिः । यथोचितम् इति हीनेषु दयां, समेषु मैत्रीम्, उत्तमेषु प्रश्रयं च शिक्षेद् इति सर्वतः पूर्वश्लोकस्थेनान्वयः ॥२३॥

क्रमसन्दर्भः  काम्यकर्माधिकारविषयम् इदं प्रकरणम् इत्य् आपाततोऽश्रद्धाम् आशङ्क्य श्रद्धाद्वारभूतान् आहसर्वत इत्य् आदिना ॥२३॥

विश्वनाथः  यथोचितम् इति हीनेषु दयां समेषु मैत्रीम् उत्तमेषु विनयं शिक्षेद् इत्य् अर्थः ॥२३॥

 ओ)०(ओ

॥ ११.३.२४ ॥

शौचं तपस् तितिक्षां च मौनं स्वाध्यायम् आर्जवम् ।
ब्रह्मचर्यम् अहिंसां च समत्वं द्वन्द्वसञ्ज्ञयोः ॥

श्रीधरः  शौचं बाह्यं मृज्जलादिभिः । आभ्यन्तरं चादम्भमानादिभिः शिक्षेत् । तपः स्वधर्माचरणम् । तितिक्षां क्षमाम् । मौनं वृथावाचाम् अनुच्चारणम् । स्वाध्यायम् अधिकारानुरूपं वेदपाठादिकम् । आर्जवं स्वच्छताम् । ब्रह्मचर्यं यस्य यादृग् उचितम् ऋतुकाले स्वदारनियमादि । अहिंसां भूतेष्व् अद्रोहम् । द्वन्द्वसञ्ज्ञयोः शीतोष्णसुखदुःखादिरूपयोः । समत्वं हर्षविषादराहित्यम् ॥२४॥

सनातनः (हरिभक्तिविलासः १०.४९९)  शौचं बाह्यं मृज्जलादिभिः । आभ्यन्तरं चादम्भमानादिभिः शिक्षेत् । तपः स्वधर्माचरणम् । तितिक्षां क्षमाम् । मौनं वृथावाचाम् अनुच्चारणम् । स्वाध्यायं यथाधिकारं वेदपाठादि । आर्जवं स्वच्छताम् । ब्रह्मचर्यं यस्य यादृग् उचितम् ऋतुषु स्वदारनियमादि । अहिंसां भूतेष्व् अद्रोहः । द्वन्द्वसञ्ज्ञयोः शीतोष्णसुखदुःखादिरूपयोः । समत्वं हर्षविषादराहित्यम् ॥२४॥

क्रमसन्दर्भः  न व्याख्यातम् ।

विश्वनाथः  शौचं बाह्यं मृज्जलादिभिः । आभ्यन्तरं चादम्भमानादिभिः शिक्षेत् । तपः कामक्रोधादिवेगधारणम् । तितिक्षां क्षमाम् । मौनं वृथावागप्रयोगम् । स्वाध्यायम् भक्तिविधायकश्रीगोपालतापिन्यादिपाठम् । आर्जवं सारल्यम् । ब्रह्मचर्यं स्त्रीसङ्गत्यागम् । अहिंसां अद्रोहम् । द्वन्द्वसञ्ज्ञयोर् मानावमानयोः । समत्वं हर्षविषादराहित्यम् ॥२४॥

 ओ)०(ओ

॥ ११.३.२५ ॥

सर्वत्रात्मेश्वरान्वीक्षां कैवल्यम् अनिकेतताम् ।
विविक्तचीरवसनं सन्तोषं येन केनचित् ॥

श्रीधरः  आत्मेश्वरान्वीक्षाम् । सच्चिद्रूपेणात्मान्वीक्षां नियन्तृरूपेणेश्वरान्वीक्षां च । कैवल्यम् एकान्तशीलत्वम् । अनिकेततां गृहाद्यभिमानराहित्यम् । विविक्तचीरवसनं विजनपतितानां वस्त्रखण्डानां शुद्धानां वा वल्कलानां परिधानम् ॥२५॥

सनातनः (हरिभक्तिविलासः १०.५००)  आत्मेश्वरान्वीक्षां सच्चिद्रूपेणात्मेक्षां नियन्तृरूपेणेश्वरेक्षां च । कैवल्यम् एकान्तशीलत्वम् । अनिकेततां गृहाद्यभिमानराहित्यम् । विविक्तचीरवसनं विजनपतितानां वस्त्रखण्डानां शुद्धानां वा वल्कलानां परिधानम् ॥२५॥

क्रमसन्दर्भः  न व्याख्यातम् ।

विश्वनाथः  आत्मेश्वरस्य स्वेष्टदेवस्य अन्वीक्षाम् ईक्षणाभ्यासम् । कैवल्यम् एकान्तचारित्वम् । अनिकेततां गृहाद्यभिमानराहित्यम् । विविक्तानानां शुद्धानां चीरवल्कलादीनां वसनं परिधानम् ॥२६॥

 ओ)०(ओ

॥ ११.३.२६ ॥

श्रद्धां भागवते शास्त्रेऽनिन्दाम् अन्यत्र चापि हि ।
मनोवाक्कर्मदण्डं च सत्यं शमदमाव् अपि ॥

श्रीधरः  भागवते भगवत्प्रतिपादके । अन्यत्र शास्त्रादौ या अनिन्दा ताम् । मनसः प्राणायामैर् वचो मौनेन कर्मणोऽनीहया दण्डम् । सत्यं यथार्थभाषणम् । शमदमाव् अन्तःकरणबाह्येन्द्रियनिग्रहौ ॥२६॥

सनातनः (हरिभक्तिविलासः १०.५००)  भागवते भगवत्प्रतिपादके श्रीभागवते वा । अन्यत्र शास्त्रादौ अनिन्दां । मनसः प्राणायामैः, वचो मौनेन, कायस्यानीहया दण्डम् । सत्यं यथार्थभाषणम् । शमदमाव् अन्तःकरणबाह्येन्द्रियनिग्रहौ । इमानि च प्रायः साधनान्य् उक्तानि ॥२६॥

क्रमसन्दर्भः  न व्याख्यातम् ।

विश्वनाथः  अन्यत्र शास्त्रादौ या अनिन्दा ताम् । मनोवाक्कायदण्डं मानसवाचिककायिकविकर्मराहित्यम् । सत्यं यथार्थभाषणम् । शमदमौ अन्तःकरणबाह्येन्द्रियनिग्रहौ ॥२७॥

 ओ)०(ओ

॥ ११.३.२७ ॥

श्रवणं कीर्तनं ध्यानं हरेर् अद्भुतकर्मणः ।
जन्मकर्मगुणानां च तदर्थेऽखिलचेष्टितम् ॥

श्रीधरः  हरेर् जन्मकर्मगुणानां श्रवणादि तदर्थे । हर्युद्देशेन सर्वं कर्म विशेषतश् च यजनादि यत् तदर्थे शिक्षेत् ॥२७॥

सनातनः (हरिभक्तिविलासः १०.५०२)  भक्तेर् मुख्याङ्गान्य् आहश्रवणम् इति चतुर्भिः । हरेर् जन्मकर्मगुणानां श्रवणादि, अद्भुतकर्मण इति जन्मादीनि सर्वाण्य् एवाद्भुतानीति सर्वेषाम् अपि जन्मादीनाम् अद्भुतत्वम् इत्य् अर्थः । यद् वा, अद्भुतानि जगदाश्चर्यकराणि कर्मानि पूतनावधादीनि यस्य तस्य हरेः श्रीकृष्णस्य । तदर्थे हर्युद्देशेन श्रीकृष्णप्रेमार्थं वा सर्वं कर्म विशेषतो यजनादि यत् तदर्थे शिक्षेत् ॥२७॥

क्रमसन्दर्भः  ततः शुद्धान्तःकरणतया जातश्रद्धांस् तान् प्रति साक्षाद्भक्तिरूपान् आहश्रवणम् इत्य् आदिना । तत्र श्रवणम् इत्य् आदि युग्मकम् ॥२७॥

विश्वनाथः  हरेर् जन्मकर्मगुणानां चकारात् नाम्नां तदर्थे तत्परिचर्याद्यर्थम् एव अखिलचेष्टितं दन्तधावनादिर् आह्निकः सर्व एव व्यापारः ॥२७॥

 ओ)०(ओ

॥ ११.३.२८ ॥

इष्टं दत्तं तपो जप्तं वृत्तं यच् चात्मनः प्रियम् ।
दारान् सुतान् गृहान् प्राणान् यत् परस्मै निवेदनम् ॥

श्रीधरः  इष्टं दत्तम् इत्यादयो भावे निष्ठाः । वृत्तं सदाचारः । आत्मनः प्रियं गन्धपुष्पादि । दारादीन् अप्य् आलक्ष्य परस्मै परमेश्वराय निवेदनं तत् सेवकतया समर्पणं यत् तच् छिक्षेत् ॥२८॥

सनातनः (हरिभक्तिविलासः १०.५०३)  इष्टं दत्तम् इत्य् आदयो भावे निष्ठाः । वृत्तं सदाचारः । आत्मनः प्रियं गन्धपुष्पादि । दारादीन् अप्य् आलक्ष्य परस्मै परमेश्वराय निवेदनम् । तत् सेवकतया समर्पणं यत् तच् छिक्षेत् ॥२८॥

क्रमसन्दर्भः  ननु, पूर्वं यद् यज्ञादिकर्म कृतं, यच् च दारादिकं द्रव्यं सञ्चितं तत् तत् किं कर्तव्यं ? तत्राहइष्टम् इति ॥२८॥

विश्वनाथः  इष्टं विष्णुसम्प्रदानको यागः, दत्तं विष्णुवैष्णवसम्प्रदानकं दानम् तप एकादश्यादिकं व्रतम् । जप्तं विष्णुमन्त्रजपः । वृत्तं सदाचारः यच् चात्मनः स्वस्य प्रियं वस्तु तस्य परस्मै परमेश्वराय निवेदनं, तच् च निवेदनं दारान् इति दारादीन् यत् व्याप्नुवत्, इनः शत्रस् तस्य रूपं, दारादीनां तत्सेवार्थम् एव नियोजनं यत् तच् छिक्षेद् इत्य् अर्थः ॥२८॥

 ओ)०(ओ

॥ ११.३.२९ ॥

एवं कृष्णात्मनाथेषु मनुष्येषु च सौहृदम् ।
परिचर्यां चोभयत्र महत्सु नृषु साधुषु ॥

मध्वः  कृष्णात्मनाथेषु मनुष्येष्व् अपि सौहृदं किं देवेषु ॥२९॥

श्रीधरः  कृष्ण एवात्मा नाथश् च येषाम् । कृष्ण आत्मनो जीवस्य नाथो येषाम् इति वा तेषु । उभयत्र स्थावरे जङ्गमे च या परिचर्या ताम् । विशेषतो नृषु तत्रापि साधुषु स्वधर्मशीलेषु । ततोऽपि महत्सु श्रीभागवतेषु ॥२९॥

सनातनः (हरिभक्तिविलासः १०.५०४)  कृष्ण एवात्मा नाथश् च येषाम् । श्रीकृष्ण आत्मनः स्वय्स नाथो येषाम् इति वा । यद् वा, कृष्णो जीवनस्वामी येषां तेषु । उभयत्र स्थावरे जङ्गमे च या परिचर्या ताम् । विशेषतो नृषु, तत्रापि साधुषु स्वधर्मशीलेषु । ततोऽपि महत्सु श्रीभागवतेषु । यद् वा, विशेषतः साधुषु दयालुषु महत्सु नृष्व् इति ॥२९॥

क्रमसन्दर्भः  एवं पूर्वरीत्यावस्थायोभयत्र स्थावरजङ्गमेषु परिचर्यां, तत उत्कर्षेण नृषु, ततः परतत्त्वोन्मुखब्राह्मणादिसाधुषु, ततः श्रीभागवतमात्रेषु यथार्हं शिक्षेत् । कृष्ण एवात्मा नाथः परमप्रेमास्पदं येषां तेषु श्रीभागवतविशेषेषु तु सौहृदं शिक्षेत् । तत्तद्विशेषानुसन्धानेन क्रमेण मनस्य् आनयेद् इत्य् अर्थः ॥२९॥

विश्वनाथः  कृष्ण एवात्मनाथः प्राणनाथओ येषाम् तेषु मनुष्येषु सौहृदं स्नेहविशेषः । उभयत्र श्रीभगवति तद्भक्तेषु च । तेषु महत्सु स्वस्याद्रणीयेषु तथा नृषु साधुषु साधुलोकेषु स्वतुल्येषु यथोचितं या परिचर्या तां शिक्षेद् इत्य् अर्थः ॥२९॥

 ओ)०(ओ

॥ ११.३.३० ॥

परस्परानुकथनं पावनं भगवद्यशः ।
मिथो रतिर् मिथस् तुष्टिर् निवृत्तिर् मिथ आत्मनः ॥

मध्वः  कृष्णात्मनाथेषु मनुष्येष्व् अपि सौहृदं किम् उ देवेषु ॥३०॥

श्रीधरः  तैश् च सह सङ्गम्य यत् पावनं भगवद्यशस् तस्य परस्परानुकथनं शिक्षेत् । यद् वा, यशः प्रति तत्र संस्पर्धादिपरित्यागेन मिथो या रतिः रमणम्, या च तुष्टिः सुखं, या च निवृत्तिः समस्तदुःखनिवृत्तिस् तां च शिक्षेत् ॥३०॥

सनातनः (हरिभक्तिविलासः १०.५०५)  तैश् च सह सङ्गम्य यत् पावनं भगवद्यशः, तस्य परस्परानुकथनं शिक्षेत् । यद् वा, यशः प्रति, तत्र संस्पर्धादिपरित्यागेन मिथो या रतिः रमणम्, या च तुष्टिः सुखं, या च निवृत्तिः समस्तदुःखनिवृत्तिस् तां शिक्षेत् ॥३०॥

क्रमसन्दर्भः  न व्याख्यातम् ।

विश्वनाथः  परस्परम् एवानुकथनं यत्र तथाभूतं पावनं यद् भगवतो यशस् तद् आलम्ब्य मिथो रतिः सस्पर्धादिपरित्यागेन तत्रैव परस्पररमणं, मिथस् तुष्टिः परस्परसङ्गोत्थं सुखम् । आत्मनो मिथोनिवृत्तिर् इति भक्तिप्रतिकूलविषयभोगात् स्वस्य स्त्रीसम्भोगादिलक्षणात् त्वया चेन् निवृत्तं तर्हि मयाप्य् अद्यारभ्य निवृत्तम् इत्य् एवं या भोगनिवृत्तिस् तां च शिक्षेत् ॥३०॥

 ओ)०(ओ

॥ ११.३.३१ ॥

स्मरन्तः स्मारयन्तश् च मिथोऽघौघहरं हरिम् ।
भक्त्या सञ्जातया भक्त्या बिभ्रत्य् उत्पुलकां तनुम् ॥

श्रीधरः  एवं वर्तमानानां परमानन्दप्राप्तिम् आहस्मरन्त इति द्वयेन । भक्त्या साधनभक्त्या सञ्जातया प्रेमलक्षणया भक्त्या ॥३१॥

क्रमसन्दर्भः  साक्षाद् भक्तिफलम् आहस्मरन्त इति द्वयेन ॥३१३२॥ [प्रीतिसन्दर्भ ६७]

[प्रीतिसन्दर्भ १५८] अथैतत्संवलनात्मको भगवत्प्रीतिमयो रसोऽपि व्यञ्जित एवस्मरन्त इति द्वाभ्याम् । अत्र हरिर् आलम्बनो विभावः । स्मरणम् उद्दीपनः । स्मारणादिक उद्भास्वराख्यो ‘नुभावः । पुलकः सात्त्विकः । चिन्तादयः सञ्चारिणः । सञ्जातया भक्त्येति स्थायी । भवन्ति तूष्णीं परम् एत्य निर्वृता इति तत्संवलनम् । परं परमरसात्मकं वस्त्व् इत्य् अर्थः ।]

विश्वनाथः  एवं साधनभक्त्या साध्यभक्तिप्राप्तिम् आहस्मरन्त इति । भक्त्या साधनभक्त्या सञ्जातया भक्त्या प्रेमभक्त्या ॥३१॥

 ओ)०(ओ

॥ ११.३.३२ ॥

क्वचिद् रुदन्त्य् अच्युतचिन्तया क्वचिद्
धसन्ति नन्दन्ति वदन्त्य् अलौकिकाः ।
नृत्यन्ति गायन्त्य् अनुशीलयन्त्य् अजं
भवन्ति तूष्णीं परम् एत्य निर्वृताः ॥

श्रीधरः  अजं हरिम् अनुशीलयन्ति तल्लीलाम् अभिनयन्ति । एवं परम् एत्य प्राप्य निर्वृताः सन्तस् तूष्णीं भवन्ति ॥३२॥

क्रमसन्दर्भः  न व्याख्यातम् ।

विश्वनाथः  अद्यापि कृष्णो न प्राप्तः, तर्हि किं करोमि ? क्व गच्छामि ? कं पृच्छामि ? को मां तं प्रापयेत् ? इत्य् एवं चिन्तया रुदन्ति । क्वचिद् धसन्तीति गोपवधूचौर्यार्थं तामस्यां रात्रौ कस्यचिद् गोपस्य प्राङ्गणे कोणस्थतरुतले निह्नुत्य स्थितं, कोऽसि त्वं रे ? कोऽसि ? इति तस्या गुरुजनवाचा पलायितुं प्रवृत्तं कृष्णं स्फूर्तिप्राप्तम् आलक्ष्येत्य् अर्थः । नन्दन्ति तदपरोक्षानुभवेनानन्दं प्राप्नुवन्ति । हा प्रभो ! एतावद्भिर् दिनैस् त्वाम् अहं प्राप्तोऽस्मीति वदन्ति । अलौकिका लोकातीताः । अजं श्रीकृष्णम् अनुशीलयन्ति स्वीयश्रोत्रादीन्द्रियविषयीकुर्वन्ति । एवं परं परमेश्वरम् एत्य प्राप्य निर्वृताः सतस् तूष्णीं भवन्ति ॥३२॥

 ओ)०(ओ

॥ ११.३.३३ ॥

इति भागवतान् धर्मान् शिक्षन् भक्त्या तदुत्थया ।
नारायणपरो मायाम् अञ्जस् तरति दुस्तराम् ॥

श्रीधरः  उपसंहरतिइतीति । भागवतधर्मोत्पन्नया भक्त्या ॥३३॥

क्रमसन्दर्भः  तदानुषङ्गिकफलम् आहइतीति ॥३३॥

विश्वनाथः  इति धर्मान् शिषन्न् इति स्मारयन्तश् च [भा.पु. ११.३.३१] इत्य् एतद् अन्तानाम् अनुष्ठानस्य शिक्षणम् । तदुत्तरेषां पुलकिततनुत्वरोदनादीनां त्व् अभिलाषस्य शिक्षणं, कदाहम् उत्पुलकिततनुर् भवेयम् ? इत्य् एतत्प्रकारकम् । तदुत्थया शिक्षितभक्तिजनितया भक्त्या उक्तलक्षणप्रेमभक्त्या मायां तरतीत्य् आनुषङ्गिकं फलम् उक्तम् ॥३३॥

 ओ)०(ओ

॥ ११.३.३४ ॥

श्रीराजोवाच
नारायणाभिधानस्य ब्रह्मणः परमात्मनः ।
निष्ठाम् अर्हथ नो वक्तुं यूयं हि ब्रह्मवित्तमाः ॥

श्रीधरः  नारायणपरो मायां तरति इत्य् उक्ते पृच्छतिनारायणाभिधानस्येति । निष्ठां स्वरूपम् । अयं भावः, ब्रह्मैव तवन् नारायण इति भगवान् इति परमात्मेति चोच्यते । तद् उक्तम्,
वदन्ति तत् तत्त्वविदस् तत्त्वं यज् ज्ञानम् अद्वयम् ।
ब्रह्मेति परमात्मेति भगवान् इति शब्द्यते ॥ [भा.पु. १.२.११]इति ।
तथा,
नारायणे भगवति तद् इदं विश्वम् आहितम् ।
गृहीतमायोरुगुणः सर्गादाव् अगुणः स्वतः ॥ [भा.पु. २.६.३०] इत्य् आदिषु ।

तत्र किम् एभिः शब्दैर् निर्विशेषं तद् एव वस्तूच्यते, अस्ति वा कोऽपि विशेषांशः ? इति ॥३४॥

क्रमसन्दर्भः  नारायणाभिधानस्येति तैः तत्र नारायण इति भगवान् इति नारायण इति नामा भगवान् इत्य् अर्थः । यद् वा, नारायणाभिधानस्य भगवतः ब्रह्मेति परमात्मेत्य् आदिप्रसिद्धतत्समुदायतृतीयतया पाठात्, नारायणे तुरीयाख्ये भगवच्छब्दशब्दिते [भा.पु. ११.१५.१६]इत्य् अत्र स्पष्टीभावित्वाच् च निष्ठां तत्त्त्वम् ॥३४॥ [भगवत्सं. २]

विश्वनाथः  नारायणपर इति श्रुत्वा नारायणस्य स्वरूपं पृच्छतिनारायणेति । नारायणे तुरीयाख्ये भगवच्छब्दशब्दिते [भा.पु. ११.१५.१६]इत्य् उक्तेर् नारायणाभिधानो यो भगवांस् तस्य निष्ठां स्वरूपम् ।

ननु स तवेष्टदेव एव भवति, गुरूपदिष्टध्यानमार्गेण तत्स्वरूपं त्वं जानास्य् एव ? इति तत्राहब्रह्मण इति । से एव नारायणो ब्रह्म, स एव परमात्मा । अत एव स्वरूपस्यैव तस्य त्रितयत्वेन कथने कः प्रकारस् तम् अहं जिज्ञासे इति भावः ॥३४॥

 ओ)०(ओ

॥ ११.३.३५ ॥

श्रीपिप्पलायन उवाच
स्थित्युद्भवप्रलयहेतुर् अहेतुर् अस्य
यत् स्वप्नजागरसुषुप्तिषु सद् बहिश् च ।
देहेन्द्रियासुहृदयानि चरन्ति येन
सञ्जीवितानि तद् अवेहि परं नरेन्द्र ॥

मध्वः  अहेतुः स्वस्य हेतुर् अन्यो नास्ति । बहिः प्रलये मुक्तौ च ॥३५॥

श्रीधरः  अत्रोत्तरम्स्थित्युद्भवेति । अयम् अर्थःअस्य विश्वस्य स्थित्युद्भवप्रलयानां हेतुः स्वयं चाहेतुर् हेतुरहितः स नारायण इति परम् एव तत्त्वम् अवेहि स्वप्नजागरसुषुप्तिषु सदनुवर्तमानं यत् । वक्ष्यति चतुरीयं त्रिषु सन्ततम् [भा.पु. ११.२५.२०] इति । बहिश् च समाध्यादौ यत् सत् तद् ब्रह्मेति परम् एव तत्त्वम् अवेहि । देहेन्द्रियप्राणमनांसि येन सञ्जीवितानि सन्ति चरन्ति प्रवर्तन्ते तत् परमात्मेति परम् एव तत्त्वम् अवेहि । एवं लक्षणभेदैर् नारायणादिनामभिर् उच्यमानम् अपि परम् एकम् एव तत्त्वं जानीहि ॥३५॥

क्रमसन्दर्भः  प्रश्नक्रमेणैवोत्तरम् आहस्थितीति । यत् स्थित्यादिहेतुर् अहेतुश् च भवति, यच् च जागरादिषु सद् बहिश् च भवति, येन च देहादीनि सञ्जीवितानि सन्ति चरन्ति, तद् एकम् एव परं तत्त्वं स्वप्रश्नक्रमेण नारायणादिरूपं विद्धीति योजनीयम् । तथापि ब्रह्मत्वस्पष्टीकरणाय विपर्ययेन व्याख्यायते । तत्रैकस्यैव विशेषणभेदेन तदविशिष्टत्वेन च प्रतिपादनात् तथैव तत्तदुपासकपुरुषानुभवभेदाच् चाविर्भावनाम्नोर् भेद इत्य् उत्तरवाक्यतात्पर्यम् ।

एतद् उक्तं भवतिस्वयम् अहेतुः स्वरूपशक्त्यैकविलासमयत्वेन तत्रोदासीनम् अपि प्रकृतिजीवप्रवर्तकावस्थपरमात्मापरपर्यायस्वांशलक्षणपुरुषद्वारा यद् अस्य सर्गस्थित्यादिहेतुर् भवति, तद् भगवद्रूपं विद्धि । अनेनास्य पूर्णस्वरूपशक्तित्वेन भगवत्तैवोपस्थापिता ।

परमात्मता चैवम् उपतिष्ठतीत्य् आहयेन हेतुकर्त्रा आत्मांशभूतजीवप्रवेशनद्वारा सञ्जीवितानि सन्ति देहादीनि तदुपलक्षणानि प्रधानादिसर्वाण्य् एव तत्त्वानि येनैव प्रेरिततयैव चरन्ति स्वस्वकार्ये प्रवर्तन्ते तत् परमात्मरूपं विद्धि ।

तस्मै नमो भगवते ब्रह्मणे परमात्मने [भा.पु. १०.२८.६] इत्य् अत्र वरुणकृतश्रीकृष्णस्तुतौ टीका चपरमात्मने सर्वजीवनियन्त्रे इत्य् एषा । जीवस्यात्मत्वं तदपेक्षया तस्य परमत्वम् इत्य् अतः परमात्मशब्देन तत्सहयोगी स एव व्यज्यते इति । तत् तद् अविशिष्टत्वेन ब्रह्मत्वमात्रं चैवम् उपतिष्ठतीत्य् आह, स्वप्नेति । यद् एव तत् तत्त्वं स्वप्नादौ अन्वयेन स्थितं यच् च तद्बहिः शुद्धायां जीवाख्यशक्तौ तथा स्थितं चकारात् ततः परत्रापि व्यतिरेकेण स्थितं स्वयम् अविशिष्टं तद् ब्रह्मरूपं विद्धीति ॥३५॥ [भगवत्सन्दर्भः २]

विश्वनाथः  प्रश्नक्रमेणैव प्रथमं नारायणं लक्षयतिस्थितीति ।

जगृहे पौरुषं रूपं भगवान् महदादिभिः ।
सम्भूतं षोडशकलम् आदौ लोकसिसृक्षया ॥ [भा.पु. १.३.१]

इत्य् आद्य् उक्तेपुरुषरूप एव अस्य विश्वस्य स्थित्युद्भवप्रलयाणां हेतुः । स्वयं अहेतुर् हेतुशून्यः श्यामसुन्दराकारश् चतुर्भुजाष्टभुजसहस्रभुजसच्चिदानन्दमूर्तिः परव्योमनाथभूमवासुदेवमहाविष्णुक्षीरोदनाथनृसिंहरामकृष्णादिनामा नारायणो यो भगवच्छब्दवाच्यः । स्वप्नजागरसुसुप्तिषु सत् अनुवर्तमानं बहिश् च समाधौ सत् व्यापकं वस्तु यद् एव ब्रह्मशब्दवाच्येन तत् परं परमेश्वरम् एकम् एव तत्त्वम् अवेहि ॥३५॥

 ओ)०(ओ

॥ ११.३.३६ ॥

नैतन् मनो विशति वाग् उत चक्षुर् आत्मा
प्राणेन्द्रियाणि च यथानलम् अर्चिषः स्वाः ।
शब्दोऽपि बोधकनिषेधतयात्ममूलम्
अर्थोक्तम् आह यदृते न निषेधसिद्धिः ॥

मध्वः  त्रिगुणात्मकं प्रधानं च रजः सत्त्वं तमस् तथा ।
प्राणो महान् अहङ्कारो जीवास् तदभिमानिनः ॥
ज्ञानात्मकानीन्द्रियाणि तथा कर्मात्मकानि च ।
शब्दाद्यर्थाः सुखं दुःखम् इति प्रोक्तं द्विधा फलम् ॥
एतत् सर्वं हरेर् उपमित्य् आहुर् ज्ञानदुर्बलाः ।
स एव बहुशक्तित्वाद् भाति चैषां तथा तथा ॥
एवं कारणकार्याख्यं समस्तं हरिम् एव तु ।
केचित् पश्यन्ति च व्यस्तं केचिद् आहुर् अपण्डिताः ॥
एवं कारणकार्येभ्यः परमानन्दितरूपितम् ।
अज्ञानाद् बहुधा प्राहुर् एकं सन्तं सुदुर्जनाः ॥
रूप्यत्वात् तद्वशत्वाच् च तद्रूपं चैतद् ईर्यते ।
न तु तस्य स्वरूपत्वान् निर्दोषानन्दरूपिणः ॥
कथं जडाजडैक्यं स्यात् कुतः पूर्णाल्पमोदयोः ।
पूर्णाल्पज्ञानयोश् चैव पूर्णशक्त्यल्पशक्तयोः ॥
निर्दुःखदुःखान्वितयोः स्वतन्त्रपरतन्त्रयोः ।
अतः सर्वगुणैर् युक्तं सर्वदोषविवर्जितम् ॥
अन्याभेदेन विज्ञाय तम एव प्रपद्यते ।
निष्कृष्टं सर्वतो विष्णुः सर्वतश् च विलक्षणम् ।
ज्ञात्वा पूर्णगुणं यान्ति मुक्तिं नास्त्य् अत्र संशयः ॥
इति तन्त्रभागवते ॥३६॥

श्रीधरः  अवेहीत्य् अनेन विषयत्वं प्राप्तं निषेधतिनैतद् इति । एतत् परं तत्त्वं मनो न विशति न विषयीकरोति । वागुत चक्षुश् चात्मा बुद्धिश् च प्राणश् च क्रियाशक्त्या न प्राप्नोत्य् अन्यानि चेन्द्रियाणि । यथानलं स्वाः स्वांशभूता अर्चिषो विस्फुलिङ्गादयो न प्रकाशयन्ति न दहन्ति च, तथा जडासु मन आदिवृत्तिष्व् अभिव्यज्यमानस्यात्मप्रकाशस्य तत् तद् वृत्तिप्रकाशकस्य न तत् प्रकाशविषयत्वम् । प्राणस्य प्राणम् उत चक्षुषश् चक्षुर् उत श्रोत्रस्य श्रोत्रम् अन्नस्यान्नं मनसो ये मनो विदुः [के.उ. १.२] इति । तथा, यतो वचो निवर्तन्ते अप्राप्य मनसा सह [तै.उ. २.४.१] इत्य् आदि श्रुतेः ।

ननु, तं त्व् औपनिषदं पुरुषं पृच्छामि इति श्रुतेः । शब्दगोचरत्वं प्रतीयते तत्राहशब्दोऽपीति । शब्दोऽप्य् आत्ममूलम् आत्मनि प्रमाणं सदर्थोक्तम् अर्थाद् उक्तं यथा भवति तथा आहन साक्षात् । कुतः । बोधकनिषेधतया स्वस्यैव बोधकस्य निषेधरूपत्वत् । यतो वाचो निवर्तन्ते अप्राप्य मनसा सह [तै.उ. २.४.१], यद् वाचानभ्युदितं येन वाग् अभ्युद्यते । तद् एव ब्रह्म त्वं विद्धि, यन् मनो न मनुते, न चक्षुषा पश्यति कश्चनैनं इत्य् आदि श्रुतेः । ननु तर्हि नैवाह श्रुतिः किम् इदम् उच्यते अर्थोक्तम् आहेति तत्राहयद् ऋत इति । अथात आदेशो नेति नेति, अस्थूलम् अनणु, यतो वाचो निवर्तन्ते [तै.उ. २.४.१], यद् वाचानभ्युदितम् इत्य् आदि निषेधस्य यद् अवधिभूतं ब्रह्म ऋते विना सिद्धिर् नास्ति । सर्वस्य निषेधस्य सावधित्वात् ॥३६॥

क्रमसन्दर्भः  परत्वम् एवाहनैतद् इति । वाक् लौकिकी शब्दो वेदोऽपि अर्थैः स्वाभिधादिवृत्तिभिर् उक्ततया यद् आह तद् अपि बोधकानां मनआदीनां निषेधो यत्र तत् तया तेषाम् अविषयतयैवेत्य् अर्थः । अप्राकृतानन्तस्वरूपगुणत्वाद् इति भावः । न तु सर्वथैव निःस्वरूपं निर्गुणं वेत्य् आहआत्मनः स्वस्य मूलं कारणम् इति यद् ऋत इति यदि च सर्वथैव वक्ति तदा निषेधो वा कुत्र कथं वां कुर्याद् इत्य् अर्थः ॥३६॥

विश्वनाथः  भगवत्तत्त्वं मयोपास्यं मदभ्यस्तम् एवास्ति किन्तु दुर्ज्ञेयं ब्रह्मतत्त्वं विस्तार्य कथयेत्य् अपेक्षायां ब्रह्मतत्त्वम् आहनैतद् इति चतुर्भिः । एतत् ब्रह्म मनो न विशति न विषयीकरोति । वाग् उत वाग् अपि । चक्षुश् चात्मा जीवश् च प्राणश् च इन्द्रियाणि च, यथा अनलं स्वाः स्वांशभूता अर्चिषो विस्फुलिङ्गादयो न प्रकाशयन्ति, यतो वचो निवर्तन्ते अप्राप्य मनसा सह [तै.उ. २.४.१] इत्य् आदि श्रुतेः ।

ननु, तं त्व् औपनिषदं पुरुषं पृच्छामि इति श्रुतेः । शब्दगोचरत्वं प्रतीयते तत्राहशब्दोऽपीति । शब्दोऽप्य् आत्मनः स्वस्य मूलम् ब्रह्मबोधकं किम् अपि नास्ति, तद् ब्रह्मेत्य् एवं रीत्यैवार्थाद् उक्तम् अर्थत एवोक्तं, न तु शब्दत इदं तद् इति निर्देशेनाहेत्य् अर्थः । यद् वाचानभ्युदितं येन वाग् अभ्युद्यते । तद् एव ब्रह्म त्वं विद्धि [क.उ. १.४], यन् मनो न मनुते, न चक्षुषा पश्यति कश्चनैनं [क.उ. २.३.९] इत्य् आदि श्रुतेः ।

ननु तर्हि नैवाह श्रुतिः, किम् इदम् उच्यते अर्थोक्तम् आह ? इति तत्राहयद् ऋत इति । अथात आदेशो नेति नेति, अस्थूलम् अनणु, यतो वाचो निवर्तन्ते [तै.उ. २.४.१] इत्य् आदि निषेधस्य अवधिभूतं यद् ब्रह्म ऋते विना सिद्धिर् नास्ति । सर्वस्य निषेधस्य सावधित्वाद् इति ।

ननु,
तत् परं परमं ब्रह्म सर्वं विभजते जगत् ।
ममैव तद् घनं तेजो ज्ञातुम् अर्हसि भारत ॥ [ह.वं. २.११४.१२।

इति हरिवंशोक्तेः, ब्रह्मज्योतिः सनातनम् [भा.पु. १०.२८.१२] इति दशमोक्तेः । यस्य प्रभा प्रभवतो जगदण्डकोटिकोटिष्व् अशेषवसुधादिविभूतिभिन्नं तद् ब्रह्म [ब्र.सं. ५.४०] इति ब्रह्मसंहितोक्तेर् भगवदङ्गज्योतीरूपं चेद् ब्रह्म, तर्हि कथं न मन आदिकं विषयीकरोतीति उच्यतेभगवदङ्गज्योतिर् हि न मायिकं तृतीयं भूतं, किन्तु मायातीतं सच्चिदानन्दरूपम् एव, वाङ्मनआदिकं तु मायिकं, तत् कथं स्वविषयीकर्तुं शक्नोतु । शब्दं ब्रह्म वपुर् दधत् इति, यन् मित्रं परमानन्दं पूर्णं ब्रह्म [भा.पु. ] इति, तव ब्रह्ममयस्येश किम् उतेक्षाभिमर्षिणः इति, सच्चिदानन्दविग्रह इत्य् आद्य् उक्तेर् भगवद्वपुर् अपि ब्रह्मैव यद्यपि, तद् अपि तत्कृपाशक्त्या अतर्क्ययैव प्रापञ्चिकलोकगोचरीकृतम् ।

अत एव नीलोत्पलदलश्यामादिशब्दवर्णितं यत् तद् अप्य् अप्राकृतनीलोत्पलदलश्यामम् अपि प्राकृतनीलोत्पलवर्णत्वेन भक्तैर् ध्यातम् अतादृशम् अपि तद्वपुः केवलम् अतर्क्यया तत्करुणयैव भक्तनयनयोर् आविर्भवति । अतः प्रापञ्चिकलोकैर् मनोवचोगोचरीकर्तुम् अशक्यं केवलं ब्रह्मोपासकैर् एव साधनपरिपाके सत्य् अपि भगवदनुग्रहप्राप्त्यैव ब्रह्माकारेऽन्तःकरणेऽनुभूयत इत्य् अतो वेदेऽपि, यन् मनो न मनुते इत्य् आदि दृश्यते त्व् अग्र्यया बुद्ध्येत्य् आद्य् अप्य्प्य् आहेति विवेचनीयम् ॥३६॥

 ओ)०(ओ

॥ ११.३.३७ ॥

सत्त्वं रजस् तम इति त्रिवृद् एकम् आदौ
सूत्रं महान् अहम् इति प्रवदन्ति जीवम् ।
ज्ञानक्रियार्थफलरूपतयोरुशक्ति
ब्रह्मैव भाति सद् असच् च तयोः परं यत् ॥

श्रीधरः  ननु तर्हि प्रमाणाविषयत्वन् नास्ति ब्रह्मेति प्रसज्जेतात आहसत्त्वम् इति । सत्स्थूलं कार्यम्, असत्सूक्ष्मं कारणं तत् सर्वं ब्रह्मैव भाति । कुतः । यद् यस्मात् तयोः सदसतोः परं कारणं कार्यं कारणाद् भिन्नं न भवति, “वाचारम्भणम्” इति श्रुतेः । ननु कथम् एकं बहुविधस्य कारणं तत्राहउरुशक्ति अनेकशक्तिमत् । उरुर् महती मायालक्षणा शक्तिर् यस्य तद् इति वा । बहुधा भानम् एव दर्शयति, आदौ यद् एकं ब्रह्म तद् एव सत्त्वं रजस् तम इति त्रिवृत् प्रधानं प्रवदन्ति । ततः क्रियशक्त्या सूत्रं ज्ञानशक्त्य महान् इति तद् एव प्रवदन्ति, ततोऽहम् इति जीवं जीवोपाधिम् अहङ्कारं च तद् एव प्रवदन्ति । ततश् च ज्ञानक्रियार्थफलरूपतया ज्ञानशब्देन देवताः, क्रिया इन्द्रियाणि, अर्था विषयाः, फलं तत् प्रकाशः सुखादि वा तद् रूपतया ब्रह्मैव भाति । न हि सर्वस्वरूपेण स्वतो भासमानस्य ब्रह्मणः स्वसिद्धौ प्रमाणापेक्षेति भावः ॥३७॥

क्रमसन्दर्भः  शक्तेस् तु स्वाभाविकरूपत्वम् आहसत्त्वम् इति । ब्रह्मैवोरूशक्तिर् अनेकात्मकशक्तिमद् भाति । एवकारेण ब्रह्मण एव सा शक्तिः, न तु कल्पितेति स्वाभाविकरूपत्वं शक्तेर् बोधयति । तत्र हेतुःयद् ब्रह्म यत् स्थूलं कार्यं पृथिव्यादिरूपं असत् सूक्ष्मं कारणं प्रकृत्यादिरूपं तयोर् बहिरङ्गवैभवयोः परं स्वरूपवैभवं श्रीवैकुण्ठादिरूपं, तटस्थवैभवं शुद्धजीवरूपं च । अन्यथा तत्तद्भावासिद्धिः ।

किंरूपतया तत्तद्रूपम् ? तत्राहज्ञानक्रियार्थफलरूपतया महदादिलक्षणज्ञानशक्तिरूपत्वेन, सूत्रादिलक्षणक्रियाशक्तिरूपत्वेन, तन्मात्रादिलक्षणार्थरूपत्वेन, प्रकृतिलक्षणतत्तत्सर्वैक्यरूपत्वेन सदसद्रूपम्, फलरूपत्वेन तयोः परम् । तत्र फलं पुरुषार्थस्वरूपं सवैभवं भगवदाख्यं चिद्वस्तु तदनुमतत्वात् शुद्धजीवाख्यं चिद्वस्तु च । एतेन ज्ञानक्रियादिरूपेणोरूशक्तित्वं व्यञ्जितम् ।

शक्तेः स्वाभाविकरूपत्वं सप्रमाणं स्पष्टयतिआदौ यद् एकं ब्रह्म तद् एव सत्त्वं रजस् तम इति त्रिवृत्प्रधानम् । ततः क्रियाशक्त्या सूत्रं ज्ञानशक्त्या महान् इति । ततोऽहम् अहङ्कार इति । तद् एव च जीवं शुद्धस्वरूपं जीवात्मानं तदुपलक्षणकं वैकुण्ठादिवैभवं च प्रवदन्ति वेदाः । ते चसदैव सौम्येदम् अग्र आसीद् इत्य् आद्याः [छा.उ. ६.२.१] ।

आदाव् एकं, ततस् तत्तद्रूपम् इति शक्तेः स्वाभाविकत्वम् आयातम् अन्यस्यासद्भावेनौपाधिकत्वायोगात् । स्वरूपवैभवस्याङ्गप्रत्यङ्गवन् नित्यसिद्धत्वेऽपि, सूर्यसत्तया तद्रश्मिपरमाणुवृन्दस्येव, तत्सत्तया लब्धसत्ताकत्वात् तदुपादानकत्वं तदादिकत्वं च स्यात् । तस्य भासा सर्वम् इदं विभाति [क.उ. २.२.१५] इति श्रुतेः ।

शक्तेर् अचिन्त्यत्वं स्वाभाविकत्वं चोक्तं श्रीविष्णुपुराणे

निर्गुणस्याप्रमेयस्य
शुद्धस्याप्य् अमलात्मनः ।
कथं सर्गादिकर्तादिकर्तृत्वं
ब्रह्मणोऽभ्युपगम्यत ॥ [वि.पु. १.३.१]

इति मैत्रेयप्रश्नानन्तरं श्रीपराशर उवाच

शक्तयः सर्वभावानाम्
अचिन्त्यज्ञानगोचराः ।
यतोऽतो ब्रह्मणस् तास् तु
सर्गाद्या भावशक्तयः ।
भवन्ति तपसां श्रेष्ठ
पावकस्य यतोष्णता ॥ [वि.पु. १.३.२]

अत्र श्रीस्वामिटीका च

तद् एवं ब्रह्मणः सृष्ट्यादिकर्तृत्वम् उक्तम् । तत्र शङ्कतेनिर्गुणस्येति । सत्त्वादिगुणरहितस्य, अप्रमेयस्य देशकालाद्यपरिच्छिन्नस्य शुद्धस्य अदेहस्य सहकारिशून्यस्येति वा, अमलात्मनः पुण्यपापसंस्कारशून्यस्य, रागादिशून्यस्येति वा ।

एवम्भूतस्य ब्रह्मणः कथं सर्गादिकर्तृत्वम् इष्यते ? एतद्विलक्षणस्यैव लोके घटादिषु कर्तृत्वादिदर्शनाद् इत्य् अर्थः । परिहरतिशक्तय इति सार्धेन । लोके हि सर्वेषां भावानां मणिमन्त्रादीनां शक्तयोऽचिन्त्यज्ञानगोचराः । अचिन्त्यं तर्कासहं यज्ज्ञानं कार्यान्यथानुपपत्तिप्रमाणकं तस्य गोचराः सन्ति ।

यद् वा, अचिन्त्या भिन्नाभिन्नत्वादिविकल्पैश् चिन्तयितुम् अशक्याः केवलम् अर्थापत्तिज्ञानगोचराः सन्ति । यत एवम् अतो ब्रह्मणोऽपि तास् तथाविधाः शक्तयः सर्गादिहेतुभूताः भावशक्तयः स्वभावसिद्धाः शक्तयः सन्त्य् एव । पावकस्य दाहकत्वादिशक्तिवत् । अतो गुणादिहीनस्याप्य् अचिन्त्यशक्तिमत्त्वाद् ब्रह्मणः सर्गादिकर्तृत्वं घटत इत्य् अर्थः । श्रुतयश् च

न तस्य कार्यं करणं च विद्यते
न तत्समश् चाभ्यधिकश् च दृश्यते ।
परास्य शक्तिर् विविधैव श्रूयते
स्वाभाविकी ज्ञानबलक्रिया च ॥ [श्वे.उ. ६.८]

मायां तु प्रकृतिं विद्यान्
मायिनं तु महेश्वरम् ॥ [श्वे.उ. ४.१०] इत्य् आदयश् च ।

यद् वा, एवं योजनासर्वेषां भावानां पावकस्योष्णताशक्तिवदचिन्त्यज्ञानगोचराः शक्तयः सन्त्य् एव । ब्रह्मणः पुनस् ताः स्वभावभूताः स्वरूपाद् अभिन्नाः शक्तयः । परास्य शक्तिर् विविधैव श्रूयते [श्वे.उ. ६.८] इति श्रुतेः ।

अतो मणिमन्त्रादिभिर् अग्नौष्ण्यवन् न केनचिद् विहन्तुं शक्यन्ते । अत एव तस्य निरङ्कुशम् ऐश्वर्यम् । तथा च श्रुतिःस वा अयम् अस्य सर्वस्य वशी सर्वस्येशानः सर्वस्याधिपतिर् [बृ.आ.उ. ४.४.२२] इत्य् आदिः । यत एवं अतो ब्रह्मणो हेतोः सर्गाद्या भवन्ति नात्र काचिद् अनुपपत्तिः इत्य् एषा ।

अत्र प्रश्नःसोऽयं ब्रह्म खलु निर्विशेषम् एवेति पक्षम् आश्रित्य, परिहारस् तु सविशेषम् एवेति पक्षम् आश्रित्य कृत इति ज्ञेयम् । अत एव प्रश्ने शुद्धस्येत्य् अपि व्याख्यातम् । शुद्धत्वं ह्य् अत्र केवलत्वं मतम्, तच् च युक्तं, परिहारे ब्रह्मणि शक्तिस्थापनात् । पूर्वपक्षमते ब्रह्मणि शक्तिर् अपि नास्तीति गम्यते । ततः प्रश्नवाक्येऽप्य् एवम् अर्थान्तरं ज्ञेयम्निर्गुणस्य प्राकृताप्राकृतगुणरहितस्य, अत एव प्रमाणागोचरस्य, तत एवामलात्मनोऽपि शुद्धस्य, न तु स्फटिकादेर् इव परच्छाययान्यथादृष्टस्य । तद् एवं निर्विशेषताम् अवलम्ब्य प्रश्ने सिद्धे । परिहारे तु प्रथमयोजनायां निर्विशेषपक्षम् अनादृत्य ब्रह्मणि कर्तृत्वप्रतिपत्त्यर्थं शक्तयः साधिताः । द्वितीययोजनायां तत्र च विशेषप्रतिपत्त्यर्थं, यथा जलादिषु कदाचिद् उष्णतादिकम् आगन्तुकं स्यात्, तथा ब्रह्मणि न स्याद् इति निर्धारितम् । न तत् समश् चाभ्यधिकश् च दृश्यते [श्वे.उ. ६.८] इति श्रुतेः ।

तथा मणिमन्त्रादिभिर् इति व्यतिरेक एव दृष्टान्त इत्य् अतो ब्रह्मशक्तयस् तु नान्येन पराभूता इत्य् एतच् च दर्शितम् । किं च, ब्रह्मपदेन सर्वं खल्व् इदं ब्रह्मेति प्रसिद्धिं व्यज्य सत्त्वादिगुणमयमायायास् तदन्यत्वेऽपि, निर्गुणस्येति प्राकृतगुणैर् अस्पृष्टत्वम् अङ्गीकृत्य तेषां बहिरङ्गत्वं स्वीकृतम् ।

तद् एतद् एव मायां च प्रकृतिं विद्याद् इत्य् एषा श्रुतिः स्वीचकार । मायां च तद् अपाश्रयाम् इतिवन् महेश्वरत्वान् मायाया बहिरङ्गाया आश्रय इति तां पराभूय स्थितम् इति च लभ्यते । तस्मात् पूर्ववद् अत्रापि शक्तिमात्रस्य स्वाभाविकत्वं मायादोषास्पृष्टत्वं च साधितम् । अत एव श्रीगीतोपनिषत्सु च

ज्ञेयं यत् तत् प्रवक्ष्यामि यज् ज्ञात्वाऽमृतम् अश्नुते ।
अनादिमत् परं ब्रह्म न सत् तन् नासद् उच्यते ॥
सर्वतः पाणिपादं तद् इत्य् आदि । [गीता १३.१२१३]

अत्रेयं प्रक्रियाएकम् एव तत् परमतत्त्वं स्वाभाविकाचिन्त्यशक्त्या सर्वदैव स्वरूपतद्रूपवैभवजीवप्रधानरूपेण चतुर्धावतिष्ठते । सूर्यान्तर्मण्डलस्थतेज इव मण्डलतद्बहिर्गतरश्मितत्प्रतिच्छविरूपेण । एवम् एव श्रीविष्णुपुराणे

एकदेशस्थितस्याग्नेर् ज्योत्स्ना विस्तारिणी यथा ।
परस्य ब्रह्मणः शक्तिस् तथेदम् अखिलं जगद् ॥ इति ॥ [वि.पु. १.२२.५६]

यस्य भासा सर्वम् इदं विभातीति श्रुतेः । अत्र व्यापकत्वादिना तत्तत्समावेशाद्यनुपपत्तिश् च शक्तेर् अचिन्त्यत्वेनैव पराहता । दुर्घटघटत्वं ह्य् अचिन्त्यत्वम् । शक्तिश् च सा त्रिधाअन्तरङ्गा बहिरङ्गा तटस्था च । तत्रान्तरङ्गया स्वरूपशक्त्याख्यया पूर्णेनैव स्वरूपेण वैकुण्ठादिस्वरूपवैभवरूपेण च तद् अवतिष्ठते । तटस्थया रश्मिस्थानीयचिदेकात्मशुद्धजीवरूपेण, बहिरङ्गया मायाख्यया प्रतिच्छविगतवर्णशावल्यस्थानीयतदीयबहिरङ्गवैभवजडात्मप्रधानरूपेण चेति चतुर्ध्वात्वम् । अत एव तदात्मकत्वेन जीवस्येव तटस्थशक्तित्वं प्रधानस्य च मायान्तर्भूतत्वम् अभिप्रेत्य शक्तित्रयं श्रीविष्णुपुराणे गणितम्

विष्णुशक्तिः परा प्रोक्ता क्षेत्रज्ञाख्या तथापरा ।
अविद्याकर्मसञ्ज्ञान्या तृतीया शक्तिर् इष्यते ।। [वि.पु. ६.७.६१]
तया तिरोहितत्वाच् च शक्तिः क्षेत्रज्ञसञ्ज्ञिता ।
सर्वभूतेषु भूपाल तारतम्येन वर्तते ॥[वि.पु. ६.७.६३] इति ॥

अविद्या कर्म कार्यं यस्याः सा तत्सञ्ज्ञा मायेत्य् अर्थः । यद्यपीयं बहिरङ्गा तथाप्य् अस्यास् तटस्थशक्तिमयम् अपि जीवम् आवरितुं सामर्थ्यम् अस्तीत्य् आह तयेति । तारतम्येन तत्कृतावरणस्य ब्रह्मादिस्थावरान्तेषु देहेषु लघुगुरुभावेन वर्तते इत्य् अर्थः । तद् उक्तम्यथा सम्मोहितो जीव [भा.पु. १.७.५] इति । ययैवाचिन्त्यमायया ज्ञेयम् । प्रधानस्य मायाव्यङ्ग्यत्वं चाग्रे दर्शयिष्यते । अत्रान्तरङ्गत्वतटस्थत्वबहिरङ्गत्वादिनैव तेषाम् एकात्मकानां तत् तत् साम्यम्, न तु सर्वात्मनेति तत् तत् स्थानीयत्वम् एवोक्तम् । न तु तत्तद्रूपत्वं, ततस् तत्तद्दोषा अपि नावकाशं लभन्ते इति । अत्र विशेषः श्रीभगवत्सन्दर्भे दृश्यः ॥३७॥ [भगवत्सन्दर्भ १४]

विश्वनाथः  किं चैतद् ब्रह्मणः स्वरूपानुभव एव लोकैर् दुष्करस्य प्रामाण्ये तु नास्ति कोऽपि संशयो यतो ब्रह्मैवेदं सर्वम् इति यस्य भासा सर्वम् इदं विभाति इति श्रुत्युक्तं वस्तुमात्रम् एव सर्वं ब्रह्मकार्यत्वाद् ब्रह्मैवेति यत् तद् एव विवृणोतिसत्त्वम् इति । यद् एकं प्रसिद्धं ब्रह्म तद् एवादौ मायाशक्तिरूपं सत्त्वं रजस् तम इति त्रिवृत्प्रधानं वदन्ति, ततः क्रियाशक्तिरूपं सूत्रं, ज्ञानशक्तिरूपं महान् इति तद् एव वदन्ति, ततोऽहम् इति जीवं जीवोपाधिम् अहङ्कारं च तद् एव प्रवदन्ति, ततश् च ज्ञानक्रियार्थफलरूपतया ज्ञानशब्देन देवताः, क्रिया इन्द्रियाणि, अर्था विषयाः, फलं सुखादि, तद्रूपतया उरवः शक्तयोऽविभूताध्यात्माधिदैवसञ्ज्ञाः, यतस् तद् ब्रह्मैव वदन्ति ।

तद् एव सत् स्थूलं कार्यं असत् सूक्ष्मं कारणं तत् सर्वं ब्रह्मैव भाति । कुतः ? यद् यस्मात् तयोः सदसतोः परं कारणं, अत एव

तत्परं परमं ब्रह्म सर्वं विभजते जगत् ।
ममैव तद्घनं तेजो ज्ञातुम् अर्हसि भारत ॥ इति हरिवंशवाक्यम् ।

तस्य चायम् अर्थःतत्परं सर्वस्मात् परं यत् परमं ब्रह्म, सर्वं जगद् विभजते, स्वत एव महदादिरूपेण विभक्तं करोति तन् ममैव तेजो ज्ञातुम् अर्हसीत्य् अतो ब्रह्मणो हि प्रतिष्ठाहम् इति भगवदुक्तेः सूर्यस्य घनं तेज इतिवत् तस्य वपुस् तेज एव ब्रह्मेत्य् अभ्युपगन्तव्यम् । अत एव यस्य भासा सर्वम् इदं विभाति इति श्रुतौ यस्य कृष्णस्येति व्याचक्षते ॥३७॥

 ओ)०(ओ

॥ ११.३.३८ ॥

नात्मा जजान न मरिष्यति नैधतेऽसौ
न क्षीयते सवनविद् व्यभिचारिणां हि ।
सर्वत्र शश्वद् अनपाय्य् उपलब्धिमात्रं
प्राणो यथेन्द्रियबलेन विकल्पितं सत् ॥

मध्वः  अहं हि जीवसञ्ज्ञो वै मयि जीवः सनातनः ।
मैवं त्वयानुमन्तव्यं दृष्टो जीवो मयेति ह ॥
अहं श्रेयो विधास्यामि यथाधिकारम् ईश्वरः ॥ इति मोक्षधर्मेषु ।

यथेन्द्रियगतः प्राणस् तेषां शक्त्या विकल्प्यते ।
दृष्टिदं श्रुतिदश् चेति मतिदो ज्ञानदस् तथा ॥
इत्य् आदिभेदतो वाच्य एक एव महाबलः ।
दृष्ट्यादिशक्तिस् तस्यैव ततो नान्यस्य कस्यचित् ॥
एवं सद्रूपकं ब्रह्म तत्तच्छक्त्या विकल्प्यते ।
एकम् एव महाशक्ति प्राणस्यापि बलप्रदम् ॥ इति हरिवंशेषु ॥३८॥

श्रीधरः  ननु सर्वात्मकं चेद् ब्रह्म, तर्हि सर्वस्य कार्यस्य जन्मादिविकारवत्त्वाद् ब्रह्मणोऽपि तत्प्रसङ्गः स्यात् ? अत आहमात्मेति । आत्मा ब्रह्म न जजान, न जातः । जन्माभावाद् एव तदनन्तरास्तितालक्षणोऽपि विकारो नास्ति । नैधते न वर्धते । वृद्ध्यभावाद् एव विपरिणामोऽपि निरस्तः । कुतः ? हि यस्माद् व्यभिचारिणाम् आगमापायिनां बालयुवादिदेहानां सवनवित् तत्तत्कालद्रष्टा । न ह्य् अवस्थावतां द्रष्टा तदवस्थो भवतीत्य् अर्थः ।

ननु निरवस्थः कोऽसाव् आत्मा ? अत आहउपलब्धिमात्रम् इति । नन्व् आयातं तर्हि क्षणिकत्वं ? नेत्य् आहसर्वत्रेति । सर्वत्र देशे शश्वत् सर्वदा अनपाय्य् अनुवर्तमानम् । ननु नीलज्ञानं जातम्, पीतज्ञानं नष्टम् इति प्रईतेर् न ज्ञानस्यानपायित्वम् ? अत आहइन्द्रियबलेनेति । सद् एव ज्ञानम् इन्द्रियबलेन विविधं कल्पितम् । नीलाद्याकारवृत्तय एव जायन्ते नश्यन्ति च, न ज्ञानम् इति भावः । व्यभिचारिष्व् अव्यभिचारे दृष्टान्तःप्राणो यथेति ॥३८॥

क्रमसन्दर्भः  तत्र यदि त्वम्पदार्थस्य जीवात्मनो ज्ञानत्वं नित्यत्वं च प्रथमतो विचारगोचरः स्यात्, तदैव तत्पदार्थस्य तादृशत्वं सुबोधं स्याद् इति । तद् बोधयितुम् अन्यार्थश् च परामर्शः [ब्र.सू. १.३.२०] इति न्यायेन जीवात्मनस् तद्रूपत्वम् आहनात्मेति । टीका चआत्मा शुद्धो जीवः । न जजान न जातः । जन्माभावाद् एव तदनन्तरास्तितालक्षणो विकारोऽपि नास्ति । नैधते न वर्धते । वृद्ध्यभावाद् एव विपरिणामोऽपि निरस्तः । हि यस्मात् । व्यभिचारिणाम् आगमापायिनां बालयुवादिदेहानां देवमनुष्याद्याकारदेहानां वा । सवनवित् तत्तत्कालद्रष्टा । नह्य् अवस्थावतां द्रष्टा तदवस्थो भवतीत्य् अर्थः । निरवस्थः कोऽसाव् आत्मा । अत आह उपलब्धिमात्रं ज्ञानैकरूपम् । कथम्भूतम् ? सर्वत्र देहे, शश्वत् सर्वदा अनुवर्तमानम् इति ।

ननु नीलज्ञानं नष्टं पीतज्ञानं जातम् इति प्रतीतेर् न ज्ञानस्यानपायित्वम् । तत्राह इन्द्रियबलेनेति । सद् एव ज्ञानम् एकम् इन्द्रियबलेन विविधं कल्पितम् । नीलाद्याकारा वृत्तय एव जायन्ते नश्यन्ति च न ज्ञानम् इति भावः । अयम् आगमापायितदवधिभेदेन प्रथमस् तर्कः । द्रष्टृदृश्यभेदेन द्वितीयोऽपि तर्को ज्ञेयः । व्यभिचारिष्व् अवस्थाव्यभिचारे दृष्टान्तः प्राणो यथेति ॥३८॥ [तत्त्वसन्दर्भः ५४]

विश्वनाथः  तस्य ब्रह्मणस् तत्पदार्थस्यापरोक्षानुभवो न सर्वस्य, किन्तु शुद्धत्वम्पदार्थस्य जीवस्यापरोक्षानुभवानन्तरम् एवेत्य् अतः शुद्धजीवम् आहनात्मेति त्रिभिः । आत्म शुद्धजीवः । न जजान न जातः इत्य् आद्यो विकारो निषिद्धः । न मरिष्यतीत्य् अन्तः षष्ठः । जन्माभावाद् एव तदनन्तरास्तितालक्षणोऽपि विकारोऽपि द्वितीयः । नैधते न वर्धत इति तृतीयः । वृद्ध्यभावाद् एव विपरिणामोऽपि चतुर्थः । न क्षीयते इत्य् अपक्षय इति पञ्चमः । हि यस्मात् । व्यभिचारिणाम् आगमापायिनां बालयुवादिदेहानां देवमनुष्यादिदेहानां वा । सवनवित् तत्तत्कालद्रष्टा । नह्य् अवस्थावतां द्रष्टा तदवस्थो भवतीति भावः ।

तर्हि निरवस्थः कोऽसाव् आत्मा ? इत्य् अत आहउपलब्धिमात्रं ज्ञानैकरूपम् । कथम्भूतम् ? सर्वत्र देहे, शश्वत् अनपायि सदानुवर्तमानम् ।

ननु नीलज्ञानं जातं, पीतज्ञानं नष्टम् इति प्रतीतेर् न ज्ञानस्यानपायित्वम् ? तत्राहइन्द्रियबलेनेति । सदैव ज्ञानम् एकम् इन्द्रियबलेन विविधं कल्पितम् । नीलाद्याकारा वृत्तय एव जायन्ते नश्यन्ति च, न ज्ञानम् इति भावः । व्यभिचारिष्व् अवस्थितस्याप्य् अव्यभिचारे दृष्टान्तःप्राणो यथेति ॥३८॥

 ओ)०(ओ

॥ ११.३.३९ ॥

अण्डेषु पेशिषु तरुष्व् अविनिश्चितेषु
प्राणो हि जीवम् उपधावति तत्र तत्र ।
सन्ने यद् इन्द्रियगणेऽहमि च प्रसुप्ते
कूटस्थ आशयम् ऋते तदनुस्मृतिर् नः ॥

मध्वः  पेशो जरायुर् उद्दिष्टः सुवर्णं पेश उच्यते ।
मृदु पिण्डश् च पेशं स्यात् क्वचिद् भद्रम् अपीष्यते ॥ इत्य् अभिधानम् ।

अवनीस्थितेषु स्वेदजेषु । भूस्वेदेन हि प्रायो जायन्ते । तदा कूटस्थे परमात्नय् आस जीवः ।

यं परमात्मानम् ऋते सुप्तानुस्मृतिर् एव न ।
देहाद् देहान्तरगतौ प्रविशेत् प्राणम् एव तु ॥
जीवः प्राणः परमात्मानम् एवं सुप्ताव् अपि स्फुटम् ।
तद् अन्या देवताः सर्वाः प्राणस्यैव वशे स्थिताः ॥
ईषच् च सुप्तवद् यान्ति नैव मानुष्यजीववत् ।
स्वर्गस्थानां न तु स्वापः प्रायो देहेऽपि नाज्ञता ॥
मृतिसुप्तिप्रबोधादेर् नियन्ता हरिर् एकराट् ।
तम् ऋते नैव चावस्था नावस्थावान् न च स्मृतिः ॥
ततस् तु देवदेवेशः प्राणः प्राणेश्वरो हरिः ।
न हरेर् ईशिता त्व् अन्यः स हि सर्वाधिको मतः ॥ इति हरिवंशेषु ॥३९॥

श्रीधरः  दृष्टान्तं विवृण्वन्न् इन्द्रियादिलयेन निर्विकारात्मोपलब्धिं दर्शयतिअण्डेष्व् इति । अण्डेषु अण्डजेषु । पेशिषु जरायुजेषु । तरुषु उद्भिज्जेषु । अविनिश्चितेषु स्वेदजेषु । उपधावति अनुवर्तते । एवं दृष्टान्ते निर्विकारत्वं प्रदर्श्य दार्ष्टान्तिकेऽपि दर्शयति । कथम् । तदैवात्मा सविकार इव प्रतीयते यदा जागरे इन्द्रियगणः । यदा च स्वप्ने तत्संस्कारवान् अहङ्कारः । यदा तु प्रसुप्तं तदा तस्मिन् प्रसुप्त इन्द्रियगणे सन्ने लीने । अहमि अनङ्कारे च सन्ने लीने । कूटस्थो निर्विकार एवात्मा । कुतः । आशयम् ऋते लिङ्गशरीरम् उपाधिं विना । विकारहेतोर् उपाधेर् अभावात् इत्य् अर्थः ।

नन्व् अहङ्कारपर्यन्तस्य सर्वस्य लये शून्यम् एवावशिष्यते । क्व तदा कूटस्थ आत्मा ? अत आह तदनुस्मृतिर् नः । तस्याखण्डात्मनः सुषुप्तिसाक्षिणः स्मृतिः नः अस्माकं जाग्रद्द्रष्ट्ṝणां जायते एतावन्तं कालं सुखम् अहम् अस्वाप्सं न किञ्चिद् अवेदिषम् इति । अतोऽननुभूतस्य तस्यास्मरणाद् अस्त्य् एव सुष्प्तौ ताद्र्गात्मानुभवः । विषयसम्बन्धाभावाच् च न स्पष्ट इति भावः । अतः स्वप्रकाशमात्रवस्तुनः सूर्यादेः प्रकाशवद् उपलब्धिमात्रस्याप्य् आत्मन उपलब्धिः स्वाश्रयेऽस्त्य् एवेत्य् आयातम् । तथा च श्रुतिःयद् वै तन् न पश्यति पश्यन् वै द्रष्टव्यान् न पश्यति, न हि द्रष्टुर् दृष्टोर्विपरिलोपो विद्यते [बृ.आ.उ. ४.३.२३] इति ॥३९॥

क्रमसन्दर्भः  [श्वामिटीकां सम्पूर्णाम् उद्धृत्य]

अण्डेष्व् इति । तदनुस्मृतिर् न इति तस्याखण्डात्मनः सुषुप्तिसाक्षिणः स्मृतिर् नोऽस्माकं जाग्रद्द्रष्ट्ṝणां जायते । अन्यत् तैः । तत्र न स्पष्ट इति भाव इत्य् अन्ते अतः प्रकाशमात्रवस्तुनः सूर्यादेः प्रकाशवद् उपलब्धिमात्रस्याप्य् आत्मनः उपलब्धिः । स्वाश्रयम् अस्त्य् एवेत्य् आयातम् इति ज्ञेयम् । विपरिलोपो विद्यत इत्य् अन्ते अयं साक्षिसाक्ष्यविभागेन तृतीयः । सुखावशेषात् दुःखिप्रेमास्पदत्वविभागेन च चतुर्थोऽपि तर्कोऽवगन्तव्यः । तद् उक्तम्

अन्वयव्यतिरेकाख्यस् तर्कः स्याच् चतुरात्मकः ।
आगमापायितदवधिभेदेन प्रथमो मतः ॥
द्रष्टृदृश्यविभागेन द्वितीयोऽपि मतस् तथा ।
साक्षिसाक्ष्यविभागेन तृतीयः सम्मतः सताम् ॥
दुःखिप्रेमास्पदत्वेन चतुर्थः सुखबोधकः ॥ इति ॥३९॥ [तत्त्वसन्दर्भ ५५]

विश्वनाथः  दृष्टान्तं विवृण्वन्न् इन्द्रियादिलयेन निर्विकारात्मोपलब्धिं दर्शयतिअण्डेष्व् इति । पेशिषु जरायुजेषु । तरुषु उद्भिज्जेषु । अविनिश्चितेषु स्वेदजेषु । उपधावति जीवम् आददान एव जीवम् अनुवर्तते । एवं दृष्टान्ते निर्विकारत्वं प्रदर्श्य, दार्ष्टान्तिकेऽपि दर्शयतिसन्ने इति ।

अयम् अर्थःजागरे इन्द्रियगण एवात्मनः सविकारत्वप्रयोजकः । स्वप्ने तु तत्संस्कारवान् अहङ्कार एवात्मेति । प्रसुप्ते सुषुप्त्यवस्थायां इन्द्रियगणे सन्ने अहमि लीने सति, अनङ्कारे च सन्ने कूटस्थो निर्विकार एवात्मा । कुतः ? आशयम् ऋते लिङ्गशरीरम् उपाधिं विना । विकारहेतोर् उपाधेर् अभावात् इत्य् अर्थः ।

नन्व् अहङ्कारपर्यन्तस्य सर्वस्य लये शून्यम् एवावशिष्यते । क्व तदा कूटस्थ आत्मा ? अत आहतदनुस्मृतिर् नः । तस्य विशेषज्ञानशून्यस्य सुखात्मनः सुषुप्तिसाक्षिणः स्मृतिर् अस्माकं भवति । एतावन्तं कालं सुखम् अहम् अस्वाप्सं, न किञ्चिद् अवेदिषम् इति । अतोऽननुभूतस्यास्मरणाद् अस्त्य् एव सुष्प्ताव् आत्मानुभवः । विषयसम्बन्धाभावात् तु न स्पष्ट इति भावः । तथा च श्रुतिःयद् वै तन् न पश्यति पश्यन् वै द्रष्टव्यान् न पश्यति, न हि द्रष्टुर् दृष्टोर्विपरिलोपो विद्यते [बृ.आ.उ. ४.३.२३] इति ॥३९॥

 ओ)०(ओ

॥ ११.३.४० ॥

यर्ह्य् अब्जनाभचरणैषणयोरुभक्त्या
चेतोमलानि विधमेद् गुणकर्मजानि ।
तस्मिन् विशुद्ध उपलभ्यत आत्मतत्त्वं
साक्षाद् यथामलदृशोः सवितृप्रकाशः ॥

श्रीधरः  ननु यदि सुषुप्तौ कूटस्थात्मानुभवो भवेत्, कथं पुनर् अपि संसारः स्यात् ? अविद्यातत्संस्काराणां विद्यमानत्वद् इति चेत् कदा तर्हि तन्निवर्तकोऽनुभवो भवेद् अत आहयर्हीति । वित्तैषणादि विहाय केवलम् अब्जनाभस्यैव चरणेच्छया या उरुभक्तिस् तया पुमांश् चेतसो मलानि विधमेन् नाशयेत् । चेत एव व कर्तृ स्वगतानि मलानि तया भाक्त्या क्षालयेत् । तदा तस्मिन् विशुद्धे चेतसि सति साक्षाद् अव्यवधानेनात्मतत्त्वम् उपलभ्यते । अमलयोर् दृशोः सत्योर् यथा पूर्वम् एव सिद्धः सवितृप्रकाश इति ॥४०॥

क्रमसन्दर्भः  ननु यदि सुषुप्तौ निर्विकारात्मानुभवो भवेत्, कथं पुनर् अपि संसारः, अविद्यातत्संस्काराणां विद्यमानत्वात् ? इति चेत्, भवतु नाम केवलज्ञानिनां तु ज्ञानेनाहङ्कारपर्यन्तलये महत्तत्त्वप्रधानयोर् लयः । कथं स्यात् सुषुप्तिवत् प्रयत्नान्तरासम्भवात् आश्रयाव्याघातश् च ? तद् एवं सति शुद्धत्वम्पदार्थस्य जीवस्याप्य् उपलब्धिसम्भवात् किम् उत तत्पदार्थस्य श्रीभगवतः ? इति सत्यं, तत एवेदम् उच्यते इत्य् आहयर्हीति । यदा पुरुषार्थचतुष्टयैषणां विहाय अब्जनाभचरणैषणाप्राप्तीच्छा यस्यां तया भक्त्या भक्तिप्रभावेण चेतोमलानि विधमेत् तदा तस्मिन् चित्ते तत्प्रभावेणैवात्मनो जीवस्य तत्त्वम् आश्रयः श्रीभगवान् उपलभ्यते किम् उतात्ममात्रम् इत्य् अर्थः ॥४०॥

विश्वनाथः  ननु यदि सुषुप्तौ निर्विकारात्मानुभवो भवेत्, कथं पुनर् अपि संसारः स्यात्, अविद्यातत्संस्काराणां विद्यमानत्वत् ? इति चेत्, कदा तर्हि तद्रहितशुद्धात्मानुभवो भवेत् ? तत्र भक्तिमिश्रज्ञानपरिपाकेन प्रथमं शुद्धजीवानुभवः स्यात्, ततो

ब्रह्मभूतः प्रसन्नात्मा न शोचति न काङ्क्षति ।
समः सर्वेषु भूतेषु मद्भक्तिं लभते पराम् ॥
भक्त्या माम् अभिजानाति यावान् यश् चास्मि तत्त्वतः ।
ततो मां तत्त्वतो ज्ञात्वा विशते तद् अनन्तरम् ॥ [गीता १८.५५५६]

इति भगवदुक्त्या भक्त्युत्थज्ञानेन तत्पदार्थस्य ब्रह्मणोऽपरोक्षानुभवस् ततो ब्रह्मसायुज्यम् इति क्रमः । यदि तु, यत् कर्मभिर् यत् तपसा ज्ञानवैराग्यतश् च यत् [भा.पु. ११.२०३२३३] इति वाक्यबलात् ब्रह्मानुबुभूषुः केवलाम् एव भक्तिं कुर्यात्, तदा

सत्यं दिशत्य् अर्थितम् अर्थितो नृणाम्
नैवार्थदो यत् पुरर् अर्थितो यतः ।
स्वयं विधत्ते भजताम् अनिच्छताम्
इच्छापिधानं निजपादपल्लवम् ॥ [भा.पु. ५.१९.२७]

इति न्यायेन ब्रह्मानुभवं प्राप्य भगवदनुभवम् अपि प्राप्नोतीत्य् आहयर्हीति । यदा ऊरुः केवला भक्तिस् तया चेतसो मलानि गुणकर्मजानि विधमेत् नाशयेत् । त्रैगुण्यापगमे नैष्कर्म्यं यदा भवेद् इत्य् अर्थः । कीदृश्या ? अब्जनाभस्य चरणात् चरणोपासनाद् एव एषणा कामना ध्रुवादीनाम् इवान्यकामनापि भवेद् यतस् तया । तदा तस्मिन् विशुद्धे चेतसि आत्मनस् तत्पदार्थस्य ब्रह्मणस् त्तत् प्रतिष्ठारूपस्य भगवतोऽपि तत्त्वम् उपलभ्यते । यथा अमलदृशोर् दृशोः पटलापगमे सति निर्मलयोः सत्योः सवितुः सूर्यस्य प्रकाशः । साक्षाद् इति पदेन भक्तिमहिम्ना तत्प्रतिष्ठारूपः । सवितापि सवितृभक्तेन स्वदृग्भ्यां पाणिपादादिविशिष्टो वाहनादिपरिकरसहितोऽप्य् उपलभ्यते ॥४०॥

 ओ)०(ओ

॥ ११.३.४१ ॥

श्रीराजोवाच
कर्मयोगं वदत नः पुरुषो येन संस्कृतः ।
विधूयेहाशु कर्माणि नैष्कर्म्यं विन्दते परम् ॥

श्रीधरः  भक्तेः कर्मयोगाधीनत्वात् तं पृच्छति, कर्मयोगम् इति । नैष्कर्म्यं कर्मनिवृत्तिसाध्यं ज्ञानम् ॥४१॥

क्रमसन्दर्भः  पूर्वं कर्माण्य् आरभमाणानाम् इत्य् आदिना श्रीप्रबुद्धेन काम्यकर्माण्य् एव त्याजितानि, न तु नित्यनैमित्तिकानि फलस्यैव निन्दितत्वात् । ततस् तेषां परमार्थोपयोगित्वं मनसि कृत्वाहकर्मयोगम् इति ॥४१॥

विश्वनाथः  गुणकर्मजानि विदमेद् इति श्रुत्वा भक्त्या ज्ञानेन च नैष्कर्म्यं स्याद् इति मया ज्ञायत एव । कर्मणापि नैष्कर्म्यं यथा स्यात् तद् अहं जिज्ञासे इत्य् आहकर्मयोगम् इति ॥४१॥

 ओ)०(ओ

॥ ११.३.४२ ॥

एवं प्रश्नं ऋषीन् पूर्वम् अपृच्छं पितुर् अन्तिके ।
नाब्रुवन् ब्रह्मणः पुत्रास् तत्र कारणम् उच्यताम् ॥

मध्वः  जानन्तोऽपि हि दुर्ज्ञेयः प्रश्नोऽयं ज्ञानिनाम् अपि ।
इति वेदयितुं ब्रह्मपुत्रा नोचुर् निमेः पुरा ॥ इति तन्त्रभागवते ॥४२॥

श्रीधरः  प्रश्नान्तरम् आहएवम् इति । प्रश्नं प्रष्टव्यम् अर्थम् । पितुर् इक्ष्वाकोः । ब्रह्मणः पुत्राः सनकादयः सर्वज्ञा अपि नाब्रुवन् ॥४२॥

क्रमसन्दर्भः  तत्रैव संशयान्तरम्एवम् इति । तत्र पितुर् अन्तिक इत्य् उक्त्या बालत्वाद् भवतः खल्व् अयोग्यत्वम् एव ॥४२॥

विश्वनाथः  प्रश्नं प्रष्टव्यम् अर्थम् । पितुर् इक्ष्वाकोः । ब्रह्मणः पुत्राः सनकादयः । सर्वज्ञा अपि ॥४२॥

 ओ)०(ओ

॥ ११.३.४३ ॥

श्रीआविर्होत्र उवाच
कर्माकर्म विकर्मेति वेदवादो न लौकिकः ।
वेदस्य चेश्वरात्मत्वात् तत्र मुह्यन्ति सूरयः ॥

मध्वः  ईश्वरात्मत्वात् ईश्वरविषयत्वात् ॥४३॥

श्रीधरः  गहनत्वद्योतनाय प्रथमं द्वितीयप्रश्नस्योत्तरम् आहकर्मेति । कर्म विहितम् । अकर्म तद् विपरीतं निषिद्धम् । विकर्म विगतं कर्म विहिताकरणम् । एतत् त्रयं वेदवादो वेदैकगम्यम् । न लौकिकः । वेदस्येश्वरात्मत्वाद् ईश्वराद् उद्भूतत्वाद् अपौरुषेयत्वाद् इत्य् अर्थः । पुंवाक्ये हि वक्तुर् अभिप्रायतोऽर्थज्ञानं शक्यम् अपौरुषेये तु केवलं वाक्यपौर्वापर्येणैव तात्पर्यावधारणं, तच् च दुष्करम् इति तत्र कर्मादौ विद्वांसोऽपि मुह्यन्ति किम् उतान्ये । अतस् तव तदा बालत्वान् नैवाब्रुवन्न् इति ॥४३॥

क्रमसन्दर्भः  ब्रह्मपुत्राणाम् अहत्तोत्तरत्वे कारणम् आहकर्माकर्मेति । नाचरेद् यस् त्व् [भा.पु. ११.३.४६] इति वक्ष्यमाणाद् विकर्मणो विहिताकरणत्वम् इत्य् एवार्थः, वेदस्येश्वरात्मत्वाद् इति । शब्दरूपेण तद् आविर्भावविशेषरूपत्वाद् इत्य् अर्थः । शब्दब्रह्म परब्रह्म ममोभे शाश्वती तनू [भा.पु. ६.१६.५१] इति, वेदो नारायणः साक्षात् स्वयम्भूर् इति शुश्रुम [भा.पु. ६.१.४०] इत्य् आद्य् उक्तेः । यदि च, अस्य महतो भूतस्य निश्वसितम् एतद् यद् ऋग्वेदः [बृ.आ.उ. २.४.१०] इत्य् आदिना, तस्माद् यज्ञात् सर्वहुतः ऋचः सामानि जज्ञिरे, छन्दांसि जज्ञिरे तस्माद् [ऋ.वे. १०.९०.१०] इत्य् आदिना च तत उद्भूतत्वम्, तथापि तत्रैव तात्पर्यम् अवतारान्तरवत् अपौरुषेयत्वं त्व् अजीवजातत्वम् एव प्रमादादिदोषचतुष्टयनिरसनं हि तावतैव च स्यात् । तद् एवं तस्य परमाचिन्त्यस्यात्मत्वं परमपण्डितशिरोमणेर् वचनत्वं वा भवतु, भवेद् एव तावद् अचिन्त्यदुर्ज्ञेयाभिप्रायत्वम् ॥४३॥

विश्वनाथः  कर्म खलु शास्त्रविहिताचरणम् । अकर्म शास्त्रविहितानाचरणम् । विकर्म तु शास्त्रनिषिद्धाचरणम्, ईश्वरात्मत्वात् । शब्दब्रह्म परब्रह्म ममोभे शाश्वती तनू [भा.पु. ६.१६.५१] इति भगवदुक्तेर् अपौरुषेयवाक्यत्वाद् इत्य् अर्थः । तत्र मुह्यन्तीति पुंवाक्ये हि वक्तुर् अभिप्रायतोऽर्थज्ञानं सूशक्यम् । अपौरुषेये हि केवलं वाक्यपौर्वापर्येणैव तात्पर्यावधारणम् । तच् च दुष्करम् इति तत्र कर्मादौ विद्वांसोऽपि मुह्यन्ति, किम् उतान्ये । अतस् तव बालत्वात् तदा ते नाब्रुवन् ॥४३॥
 ओ)०(ओ

॥ ११.३.४४ ॥

परोक्षवादो वेदोऽयं बालानाम् अनुशासनम् ।
कर्ममोक्षाय कर्माणि विधत्ते ह्य् अगदं यथा ॥

श्रीधरः  दुर्ज्ञेयं वेदतात्पर्यम् आहपरोक्षवाद इति । यत्रान्यथास्थितोऽर्थः सङ्गोपयितुम् अन्यथा कृत्वोच्यते स परोक्षवादः । तथा च श्रुतिःतं वा एतं चतुर्हूत ओं सन्तम् । चतुर्होतेत्य् आचक्षते परोक्षेण । परोक्षप्रिया इव हि देवाः । इति, परोक्षवादत्वम् एवाहकर्ममोक्षायेति । ननु स्वर्गाद्यर्थं कर्माणि विधत्ते, न कर्ममोक्षार्थं तत्राहबालानाम् अनुशासनं यथा भवति तथा । अत्र दृष्टान्तः, अगदम् औषधम् । यथा पिता वालम् अगदं पाययन् खण्डलड्डुकादिभिः प्रलोभयन् पाययति ददाति च तानि । नैतावतागदपानस्य तल् लाभः प्रयोजनम्, अपि त्व् आरोग्यम् । तथा वेदोऽप्य् अवान्तरफलैः प्रलोभयन् कर्ममोक्षायैव कर्माणि विधत्ते ॥४४॥

क्रमसन्दर्भः  अथ तद् एव व्यञ्जयन् क्रमेण नित्यनैमित्तिकान्य् अपि त्याजयित्वा श्रीभगवदर्चनं ग्राहयितुम् आहपरोक्षेति । बालानां नातिप्रज्ञानाम् अशान्तानां चानुशासनरूपोऽयं कर्मकाण्डलक्षणोऽपि वेदः कर्ममोक्षाय अनाद्यदृष्टपरम्पराशान्तय एव कर्माणि सर्वाण्य् एव विधत्ते, यतः परोक्षवादः स्वयम् ईश्वरात्मा वेदो हि यन् नित्यनैमित्तिकाकरणेऽन्यकरणे च लोकं भीषयते, यच् च [नित्यनैमित्तिककर्मणि] आनुषङ्गिकं फलं दिशते, तत् तत् खलु तत्करणेन तदकरणेन च शोधयित्वानादिदुःखमयकर्ममोक्षार्थम् एव प्रवर्तयितुं, न तु भयम् एव तादृशतुच्छफलम् एव वा दातुम् इति गम्यते, परमसुहृत्त्वात् तस्येत्य् अर्थः । तत्र दृष्टान्तःबालानां तादृशस्वभावानाम् अगदं पित्रा तद्दानं यथेति पिता च रोगशान्त्यर्थम् एवौषधं पाययितुं तांस् तथा प्रवर्तयति, न त्व् औषधपानम् एव तस्योद्देश्यम् इत्य् अर्थः ॥४४॥

विश्वनाथः  दुर्ज्ञेयं वेदतात्पर्यम् आहपरोक्षवाद इति । यत्रान्यथास्थितोऽर्थो भगवदभिप्रायाभिज्ञैः ऋषिभिः सङ्गोपयितुम् अन्यथा कृत्वोच्यते, स परोक्षवादः । यद् उक्तं भगवतापरोक्षवादा ऋषयः परोक्षं मम च प्रियम् [भा.पु. ११.२१.३५] इति । परोक्षवादत्वम् एवाहकर्ममोक्षायेति ।

ननु स्वर्गाद्यर्थं कर्माणि विधत्ते, न कर्ममोक्षार्थम् ? तत्राहयथा अगदम् औषधम् । बालानाम् अनुशासनम् आज्ञापनं येन तत् । तथा हि, यद्य् एतद् औषधं पिबसि, तदा ते खण्डलड्डुकं दास्यामीति प्रलोभ्य पिता बालान् निम्बरसं पाययति, लड्डुकं च तेभ्यो ददात्य् अन्यथा पुनस् तत्पानाशक्तेः, किन्त्व् अगदपानस्य न तल्लाभ एव । प्रयोजनम् अपि त्व् आरोग्यम् । एवम् वेदोऽपि फलैः प्रलोभयन् कर्ममोक्षायैव कर्माणि विधत्ते ॥४४॥

 ओ)०(ओ

॥ ११.३.४५ ॥

नाचरेद् यस् तु वेदोक्तं स्वयम् अज्ञोऽजितेन्द्रियः ।
विकर्मणा ह्य् अधर्मेण मृत्योर् मृत्युम् उपैति सः ॥

मध्वः  अज्ञः सन्न् आचरन्न् अपि । विकर्मणा मृत्योर् मृत्युम् उपैति ॥४५॥

श्रीधरः  ननु कर्ममोक्षश् चेत् पुरुषार्थस् तर्हि प्रथमम् एव कर्म त्यज्यताम् अत आहनाचरेद् इति । अजितेन्द्रियत्वाद् अज्ञः स्वयं यदि नाचरेत् तर्हि विकर्मणा कर्मानाचरणलक्षणेनाधर्मेण मृत्योर् अनन्तरं मृत्युम् एव प्राप्नोति । तथा च श्रुतिः, “मृत्वा पुनर् मृत्युम् आपद्यन्ते अर्द्यमानाः स्वकर्मभिः” इति ॥४५॥

क्रमसन्दर्भः  तत्र यथा बालानां बालचिकित्सैव हिताय स्यात्, तदतिक्रमस् त्व् अहिताय तथा तेषां कर्मतदतिक्रमौ ज्ञेयाव् इत्य् आहनाचरेद् इति । बालवद् अजितेन्द्रिय इहामुत्र भोगाविरक्तोऽपि वेदोक्तं यो नाचरेत् तथा अज्ञः न विद्यते ज्ञा भगवत्कथादौ श्रद्धारूपा धीवृत्तिर् यस्य, स च यो नाचरेत् सोऽपि नित्यनैमित्तिककर्माकरणजातेनाधर्मेणैव मृत्योर् अनन्तरं मृतुम् उपैति, न तु पुण्येनेत्य् अर्थः । वक्ष्यते च तावत् कर्माणि कुर्वीत [भा.पु. ११.२०.९] इत्य् आदि ।

यद् वा, अज्ञः, न विद्यते ज्ञा श्रीभगवतः कथाश्रवणादौ श्रद्धालक्षणा धीवृत्तिर् यस्य सोऽत एव तस्मिन् न प्रवर्तते इत्य् अर्थः । तथैवाजितेन्द्रियो ब्रह्मजिज्ञासया पारमेष्ठ्यपर्यन्तभोगे विरक्तो वा न भवतीत्य् अर्थः । तावत् कर्माणि कुर्वीत [भा.पु. ११.२०.९] इत्य् आदौ परस्परनिरपेक्षयोः श्रद्धाविरक्त्योर् द्वयोर् एव तत्तन्मर्यादात्वेनोक्तेः । विकर्मणा विहिताकरणरूपेण मृत्योर् अनन्तरं मृत्युं मरणतुल्यां यातनाम् उपैति, पुनः पुनर् मरणम् उपैति, यातनां चोपैतीत्य् अर्थः । अतस् तेषां विहितकर्मत्यागे कथञ्चिन् न निस्तारः ॥४५॥

विश्वनाथः  ननु कर्ममोक्षश् चेत् पुरुषार्थस् तर्हि प्रथमम् एव कर्म त्यज्यताम् अत आहनाचरेद् इति । यदि वेदोक्तं प्रातःस्नानसन्ध्यावन्दनादिकं कर्म नाचरेत्, तदा न हि कश्चित् क्षणम् अपि जातु तिष्ठत्य् अकर्मकृत् [गीता ३.६] इति भगवदुक्तेर् दैहिकव्यापारं विना स्थातुम् अशक्यत्वात् अजितेन्द्रिय इतीन्द्रियजयाभावात् पशुर् इव प्रातर् आरभ्यानियतभोजनस्त्रीसङ्गादिविविधपापनिरत एव स्यात् । यतोऽज्ञः विवेकशून्यः, ततश् च विकर्मणा निषिद्धाचरणलक्षणेनाधर्मेण मृत्योर् यमात् सकाशात् मृत्युं नरकम् एव प्राप्नोति । तथा च श्रुतिःमृत्वा पुनर् मृत्युम् आपद्यन्ते अर्द्यमानाः स्वकर्मभिः इति ॥४५॥

 ओ)०(ओ

॥ ११.३.४६ ॥

वेदोक्तम् एव कुर्वाणो निःसङ्गोऽर्पितम् ईश्वरे ।
नैष्कर्म्यं लभते सिद्धिं रोचनार्था फलश्रुतिः ॥

मध्वः  स एवेश्वरार्पितं कर्म कुर्वानः सिद्धिं लभते ।
अज्ञात्वा कुर्वतः कर्म स्खलनात् पापकारणम् ॥
तद् एवार्पयतो विष्णौ नैव पापाय तद् भवेत् ।
मनोदोषविहीनस्य न तु दोषवतः क्वचित् ॥
सत्सु केशवपूर्वेषु क्रमशो भक्तिहीनता ॥
असद्भक्तिस् तथा स्नेहो बहुमानम् अथापि वा ।
स्वोत्तमानां प्रियत्यागाद् आत्मप्रियचिकीर्षया ।
अधिकेष्व् एव नीचोचभक्तिव्यत्यास एव वा ।
स्वोत्तमस्यात्मनश् चैव समस्नेहोऽथवा भवेत् ।
कार्येषु बहुमाने वा स्वात्मानः समतापि वा ।
आधिक्ये किम् उ वक्तव्यम् आत्मनः शक्तिहापनम् ।
शक्तस्याशक्तवत् कर्म मनोदोषो इतीरिताः ॥ इति कर्मतन्त्रे ॥४६॥

श्रीधरः  तस्माद् वेदोक्तम् एव कुर्वाणो न तु निषिद्धम् । ननु कर्मणि क्रियमाणे तस्मिन्न् आसक्तिस् तत् फलं च स्यान् न तु नैष्कर्म्यरूपा सिद्धिर् अत आहनिःसङ्गोऽनभिनिवेशवान् । ईश्वरेऽर्पितं न तु फलोद्देशेन । ननु फलस्य श्रुतत्वात् कर्मणि कृते फलं भवेद् एव, न, रोचनार्थेति । कर्मणि रुच्युत् पादनार्थम् अगदपाने खण्डलड्डुकादिवत् । ततश् च कर्माभिरुच्या वेदार्थं सम्यग् विचारयति । तदा च, यो वा एतद् अक्षरम् अविदित्वा गार्ग्य् अस्माल् लोकात् प्रैति स कृपणः इत्य् अनात्मज्ञस्यैव कृपणताम् ।
तम् एतं वेदानुवचनेन ब्राह्मणा विविदिषन्ति ।
ब्रह्मचर्येण तपसा श्रद्धया यज्ञेनानाशकेन ॥

इति यज्ञादीनां ज्ञानशेषतां चावधार्य निष्कामेषु कर्मसु प्रवर्तते । ततश् च, स्वर्गकामो यजेत इत्य् आदिभिः कामितस्यैव स्वर्गादेः फलत्वेनावगमाद् अकामितोऽसौ न भवतीति नैष्कर्म्यसिद्धिर् भवतीति भावः ॥४६॥

क्रमसन्दर्भः  ननु कर्म खलु सजातीयत्वात् कर्म वृद्धये एव भवेत्, प्रत्युत कथं तन्मोक्षाय भवतु ? इत्य् आशङ्क्योभयत्रापि समाधत्तेवेदोक्तम् एवेति । तत्र क्रियमाणकर्मण्य् आसङ्गं निरस्यतिनिःसङ्ग इति । तत्फलावाप्तिं निरस्यतिरोचनार्थेति । तद् एतद् धेतुद्वयं कर्मवृद्धये दर्शितं तन्मोक्षाय हेतुः ईश्वरेऽर्पितम् इति तत्सम्बन्धप्रभावेण संस्कृतत्वाद् इति भावः । आमयो येन भूतानाम् इत्य् आदेः ॥४६॥

विश्वनाथः  अत एव परमकारुणिको वेदो भक्तिविमुखानां नरानां पशूनाम् इवेन्द्रियारामत्वातिशयवारणायैव तान् उद्दिश्य कर्माणि फलदर्शनया रोचयंस् तथा विधत्ते, यथा प्रातर् आरभ्य स्नानादिभिर् विहितानुष्ठानैर् विकर्मण्य् अवसरम् एव ते न प्राप्नुवन्ति । अनिषिद्धभोजनव्यवायादिषु प्रवर्त्यैव पापेभ्यो ब्ःईषयमाणः स्वदत्तां भीषणां ताम् आसक्तिम् आनयत्य् अन्यथा तदाज्ञापालनासामर्थ्याद् एव ते नामानयिष्यन्न् इत्य् एवं वेदतात्पर्यम् अवधार्य स्वस्याजितेन्द्रियत्वं दुर्वारम् आलक्ष्य विवेकी कर्मैव कर्तुम् अर्हतीत्य् आहवेदोक्तम् एव ।

ननु कर्मणि क्रियमाणे तस्मिन्न् तत्फले चासक्तिस् तत्फलं च स्यात्, न तु नैष्कर्म्यरूपा सिद्धिः, अत आहनिःसङ्गः कर्मणि फले चानभिनिवेशवान् ईश्वरेऽर्पितम् एव ।

ननु फलस्य श्रुतत्वात् कर्मणि कृते फलं भवेद् एव, न, रोचनार्थेति । कर्मणि रुच्युत्पादनार्थम् अगदपाने खण्डलड्डुकादिवत् । ततश् च, तम् एतं वेदानुवचनेन ब्राह्मणा विव्दिषन्ति ब्रह्मचर्येण तपसा श्रद्धया यज्ञेनानाशकेन च इति यज्ञादीनां ज्ञानशेषतां चावधार्य निष्कामकर्मणि प्रवर्तते । ततश् च, स्वर्गकामो यजेत इत्य् आदिभिः कामितस्यैव स्वर्गादेः फलत्वेनावगमाद् अकामितोऽसौ न भवतीति परमेश्वरे कर्मार्पणमहिम्ना भक्तिमिश्रज्ञानजनकेन कर्मणापि नैष्कर्म्यसिद्धिर् भवेद् इति भावः ॥४६॥

 ओ)०(ओ

॥ ११.३.४७ ॥

य आशु हृदयग्रन्थिं निर्जिहीर्षुः परात्मनः ।
विधिनोपचरेद् देवं तन्त्रोक्तेन च केशवम् ॥

श्रीधरः  वैदिकं कर्मयोगम् उक्त्वा तान्त्रिकम् आहय आश्व् इति । परात्मनः परस्यैव सत आत्मनो जीवस्य हृदयग्रन्थिम् अहङ्कारबन्धं निर्हर्तुम् इच्छुः सन् तन्त्रोक्तेन च विधिना प्रकारेण भजेत् । तन्त्रम् आगमः । चकाराद् वैदिकेन सह समुच्चयम् आह ॥४७॥

क्रमसन्दर्भः  तद् एवम् अपि बालान् प्रत्य् एवोक्तं विज्ञान् प्रति तु श्रूयताम् इति श्रीभगवदर्चनम् एव ग्राहयतिय आश्व् इति । चकारेण पादाद्युपचरणैर् वैदिकमन्त्रादीनपि गृह्णाति ॥४७॥

विश्वनाथः  तद् एवम् अपि बालान् प्रत्य् एवोक्तं, विज्ञान् प्रति तु श्रूयताम् इति श्रीभगवदर्चनजिग्राहयिषयाहय आश्व् इति । परात्मनः वस्तुतो देहात् परश् चासाव् आत्मा जीवश् चेति तस्य हृदयग्रन्थिम् अहङ्कारं निर्हर्तुम् इच्छुर् भवेत् । तत्र आगमः, तदुक्तेन । चकाराद् वैदिकेन च ॥४७॥

 ओ)०(ओ

॥ ११.३.४८ ॥

लब्धानुग्रह आचार्यात् तेन सन्दर्शितागमः ।
महापुरुषम् अभ्यर्चेन् मूर्त्याभिमतयात्मनः ॥

मध्वः  अव्यग्रत्वेनाचार्यं लब्ध्वा ।
परीक्ष्यैव गुरुः शिष्यं शिष्योऽपि गुरुम् आव्रजेत् ।
अन्यथा नरकायैव प्रायश्चित्तं गुरोस् तथा ॥ इति च ॥४८॥

श्रीधरः  तम् एव विधिम् आहलब्धानुग्रह इत्य् आदिना । तेनाचार्येण सन्दर्शित आगमो ‘र्चनप्रकारो यस्य सः ॥४८॥

क्रमसन्दर्भः  मन्त्रगुरुस् त्व् एक एवेत्य् आहलब्धानुग्रह इति । अनुग्रहो मन्त्रदीक्षारूपः । आगमो मन्त्रविधिशास्त्रम् । अस्यैकत्वम् एकवचनत्वेन बोध्यते ।

बोधः कलुषितस् तेन दौरात्म्यं प्रकटीकृतम् ।
गुरुर् येन परित्यक्तस् तेन त्यक्तः पुरा हरिः ॥

इति ब्रह्मवैवर्तादौ तत्त्यागनिषेधात् । तदपरितोषेणाप्य् अन्यो गुरुः क्रियते ततोऽनेकगुरुकरणे पूर्वत्याग एव सिद्धः । एतच् चापवादवचनद्वारापि श्रीनारदपञ्चरात्रे बोधितम्

अवैष्णवोपदिष्टेन मन्त्रेण निरयं व्रजेत् ।
पुनश् च विधिना सम्यग् ग्राहयेद् वैष्णवाद् गुरोः ॥ इति ॥४८॥
[भक्तिसन्दर्भः २०७]

महापुरुषाभ्यर्चने सामान्यतः सर्वस्या यस्याः कस्याश्चिद् वा मूर्तेः प्राप्तौ विशिष्याहमूर्त्येति एकयाप्य् अभिमतयेति ॥४८॥

विश्वनाथः  तं विधिम् आहलब्धेति । सन्दर्शित आगमोऽर्चनप्रकारो यस्मै सः ॥४८॥

 ओ)०(ओ

॥ ११.३.४९ ॥

शुचिः सम्मुखम् आसीनः प्राणसंयमनादिभिः ।
पिण्डं विशोध्य सन्न्यास कृतरक्षोऽर्चयेद् धरिम् ॥

श्रीधरः  मूर्तेः सम्मुखम् आसीनः । आदिशब्देन भूतशुद्ध्यादिभिः । पिण्डं देहं विशोध्य सन्न्यासैः सद्भिर् न्यासैः कृता रक्षा येन सः ।

क्रमसन्दर्भः  न व्याख्यातम् ।

विश्वनाथः  प्राणसंयमनं प्राणायामः । आदिशब्दात् भूतशुद्ध्यादि । पिण्डं देहम् । सद्भिर् न्यासैः कृता रक्षा येन सः ॥४९॥

 ओ)०(ओ

॥ ११.३.५०५१ ॥

अर्चादौ हृदये चापि यथालब्धोपचारकैः ।
द्रव्यक्षित्यात्मलिङ्गानि निष्पाद्य प्रोक्ष्य चासनम् ॥
पाद्यादीन् उपकल्प्याथ सन्निधाप्य समाहितः ।
हृदादिभिः कृतन्यासो मूलमन्त्रेण चार्चयेत् ॥

मध्वः  द्रव्यलिल्ङ्गं शिलाद्यं स्याद् आत्मल्लिङ्गं मनोमयम् ।
अथवा स्थण्डिले चैव विष्णोर् लिङ्गं प्रकीर्तितम् ॥ इति च ॥५०॥

श्रीधरः  आदाव् एव द्रव्याणि पुष्पादीनि जन्त्वादिशोधनेन, क्षितिं सम्मार्जनादिना, आत्मानम् अव्यग्रतया, लिङ्गं मूर्तिम् अनुलेपक्षालनादिना, निष्पाद्य योग्यानि कृत्वा । पाद्यादिपातृअण्य् उपकल्प्य सन्निधाप्य हृदि सम्पूजितं श्रीमूर्तौ ध्यात्वा हृदादिभिः हृदयशिरःशिखाकवचनेत्रास्त्रमन्त्रैर् मूलमन्त्रेण च देवे कृतन्यासो मूलमन्त्रेणार्चयेत् ॥५०५१॥

क्रमसन्दर्भः  अर्चादाव् इति युग्मकम् । पाद्यादीन्य् एव सन्निधाप्य यथायोग्यस्थाने स्थापयित्वा मानसान्तरं श्रीमूर्तिरूपेण श्रीकृष्णं सन्निधाप्येति वा ॥५०५१॥

विश्वनाथः  यथा यथावद् द्रव्याणि पुष्पादीनि जन्त्वादिशोधनेन, क्षितिं सम्मार्जनादिना, आत्मानम् अव्यग्रतया, लिङ्गं मूर्तिम् अनुलेपक्षालनादिना निष्पाद्य, योग्यानि कृत्वा, पाद्यादिपातृअण्य् उपकल्प्य, हृदादिभिः हृदयशिरःशिखाकवचनेत्रास्त्रमन्त्रैर् मूलमन्त्रेण च कृतन्यासः ॥५०५१॥

 ओ)०(ओ

॥ ११.३.५२५३ ॥

साङ्गोपाङ्गां सपार्षदां तां तां मूर्तिं स्वमन्त्रतः ।
पाद्यार्घ्याचमनीयाद्यैः स्नानवासोविभूषणैः ॥
गन्धमाल्याक्षतस्रग्भिर् धूपदीपोपहारकैः ।
साङ्गं सम्पूज्य विधिवत् स्तवैः स्तुत्वा नमेद् धरिम् ॥

श्रीधरः  अङ्गानि हृदयादीनि । उपाङ्गानि सुदर्शनादीनि । तत्सहितां सपार्षदां सपरिवाराम् । कैर् उपचारैर् अर्चयेत् ? तद् आहपाद्येति । आदिशब्देन मधुपर्कम् आचमनं च । अक्षतास् तिलकालङ्कारे, न तु पूजायाम् । नाक्षतैर् अर्चयेद् विष्णुं न केतक्या महेश्वरम् इति निषेधात् । अपहारो नैवेद्यम् ॥५२५३॥

क्रमसन्दर्भः  साङ्गोपाङ्गाम् इति युग्मकम् ॥५२५३॥

विश्वनाथः  विश्वनाथः  अङ्गानि हृदयादीनि । उपाङ्गानि सुदर्शनादीनि तत्सहिताम् । माल्यानि स्वर्णमुक्तादिहाराः । नाक्षतैर् अर्चयेद् विष्णुं न केतक्या महेश्वरम् इति निषेधात् । अक्षता अनुपहताः स्रजः पुष्पमालाः ॥५२५३॥

 ओ)०(ओ

॥ ११.३.५४ ॥

आत्मानं तन्मयं ध्यायन् मूर्तिं सम्पूजयेद् धरिम् ।
शेषाम् आधाय शिरसास्वधाम्न्य् उद्वास्य सत्कृतम् ॥

मध्वः  तन्मयं तत्प्रधानम् ।

विष्णोर् भृत्योऽहम् इत्य् एव सदा स्याद् भगवन्मयः ।
नैवाहं विष्णुर् अस्मीति विष्णुः सर्वेश्वरो ह्य् अजः ॥ इति च ॥५४॥

श्रीधरः  शेषां निर्माल्यम् । स्वधाम्नि स्वस्थाने । देवं हृदि मूर्तिं करण्डके उद्वास्य स्थापयित्वा पूजाविधिं समापयेद् इति शेषः ॥५४॥

क्रमसन्दर्भः  आत्मानं तन्मयं तदाविष्टम् कामुकाः कामिनीमयम् इतिवत् । स्वधाम्नि श्रीकृष्णमूर्तेः स्थाने उद्वास्य उत्थाप्य शयनादिमुद्रया स्थापयित्वा । यद् वा, स्वधाम्नि प्रदेशविशेषे उद्वास्य इत उत्थाप्य शयनलीलायमानत्वेन ध्यात्वा ॥५४॥

विश्वनाथः  तन्मयम् उपास्य भगवदाकारम् इत्य् अहङ्ग्रहोपासनोक्ता । शेषां निर्माल्यम् । सत्कृतं देवं स्वधाम्नि उद्वास्य स्थापयित्वा पूजाविधिं समापयेद् इति शेषः ॥५४॥

 ओ)०(ओ

॥ ११.३.५५ ॥

एवम् अग्न्यर्कतोयादाव् अतिथौ हृदये च यः ।
यजतीश्वरम् आत्मानम् अचिरान् मुच्यते हि सः ॥

मध्वः  स्वादानात् स्वात्मनो व्याप्त्या विष्णुः स्वात्मेति कथ्यते ।
न तु जीवस्वरूपत्वात् स हि जीवेश्वरः प्रभुः ॥ इति शब्दनिर्णये ॥५५॥

श्रीधरः  तान्त्रिकं कर्मयोगम् उपसंहरतिएवम् इति ॥५५॥

क्रमसन्दर्भः  सम्भवेनान्यान्य् अपि पूजाङ्गान्य् आहएवम् इति ॥५५॥

विश्वनाथः  अचिराद् इति । पूर्वप्रोक्तात् कर्मयोगाद् अयम् अहङ्ग्रहोपासनाभक्तिमयस् तान्त्रिकः कर्मयोगः श्रेष्ठः । किन्तु, ये वै भगवता प्रोक्ताः [भा.पु. ११.२.३४] इत्य् अनन्तरं, तत्र भागवतान् धर्मान् शीक्षेत् [भा.पु. ११.३.२२] इत्य् अनन्तरं च शुद्ध एव भक्तियोगः प्रोक्तो ज्ञेयः ॥५५॥

इति सारार्थदर्शिन्यां हर्षिण्यां भक्तचेतसाम् ।
एकादशे तृतीयोऽयं सङ्गतः सङ्गतः सताम् ॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये
पारमहंस्यां संहितायां वैयासिक्यां
एकादशस्कन्धे जायन्तेयोपाख्याने
विदेहप्रश्नस् तृतीयोऽध्यायः
॥ ११.३ ॥

(११.४)
अथ चतुर्थोऽध्यायः
निमिजायतेयोपाख्याने

॥ ११.४.१ ॥

श्रीराजोवाच
यानि यानीह कर्माणि यैर् यैः स्वच्छन्दजन्मभिः ।
चक्रे करोति कर्ता वा हरिस् तानि ब्रुवन्तु नः ॥

श्रीधरः
चतुर्थे त्व् अवतारेहा प्रश्नस्योत्तरम् उक्तवान् ।
जयन्तीनन्दनो नाम्ना द्रुमिलो नवसप्तमः ॥

मूर्त्याभिमतयात्मानः [भा.पु. ११.३.४८] इत्य् अनेनात्मनः प्रियम् अवतारं पूजयेद् इत्य् उक्तेऽवतारज्ञानम् अपेक्षितं तथा स्तवैः स्तुत्वा नमेद् धरिम् [भा.पु. ११.३.५३] इत्य् उक्ते गुणकर्मज्ञानं चापेक्षितम् अतः पृच्छतियानि यानीति । कर्ता करिष्यति ॥१॥

क्रमसन्दर्भः  पूर्वं शृण्वन् सुभद्राणि रथाङ्गपाणेः [भा.पु. ११.२.३९] इत्य् उक्तम् । तदनुसारेण मूर्त्याभिमतयात्मानः [भा.पु. ११.३.४८] इति, स्तवैः स्तुत्वा [भा.पु. ११.३.५३] इति च ज्ञातुं शक्यते । ततस् तदर्थम् आहयानि यानीति ॥१॥

विश्वनाथः
चतुर्थे द्रविडः प्राख्यद् अवतारान् हरेर् गुणान् ।
लीलाश् च तेषु विस्तार्य नारायणम् अवर्णयत् ॥

मूर्त्याभिमतयात्मानः [भा.पु. ११.३.४८] इति श्रुतेः भगवतः कियत्यो मूर्तय इत्य् अवतारजिज्ञासा । तथा स्तवैः स्तुत्वा नमेद् धरिम् [भा.पु. ११.३.५३] इति श्रुतेः तस्य कियन्ति गुणचरितानि स्तव्यानीति चरितेऽपि जिज्ञासेति । अतः पृच्छतियानि यानीति । कर्ता करिष्यति ॥१॥

 ओ)०(ओ

॥ ११.४.२ ॥

श्रीद्रुमिल उवाच
यो वा अनन्तस्य गुणान् अनन्तान्
अनुक्रमिष्यन् स तु बालबुद्धिः ।
रजांसि भूमेर् गणयेत् कथञ्चित्
कालेन नैवाखिलशक्तिधाम्नः ॥

श्रीधरः  त्वया पृष्टानि कालत्रयसम्बन्धिसकलावतारगुणकर्माणि कथयितुम् अशक्यानि । सङ्क्षेपतस् तु कानिचित् कथयिष्यामीत्य् आहयो वा इत्य् आदिना । अनुक्रमिष्यन् गणयितुम् इच्छति यः स तु बालानाम् इव बुद्धिर् यस्य स मन्दमतिः । कालेन महता कोऽपि महामतिः रजांसि गणयेद् अपि । अखिलशक्तिधाम्नः सर्वशक्त्याश्रयस्य भगवतो गुणांस् तु नैव गणयेत् । तथा च श्रुतिःविष्णोर् नु कं वीर्याणि प्र वोचं यः पार्थिवानि विममे रजांसि [ऋग्वेद १.१५४.२४] इत्य् आदि ॥२॥

क्रमसन्दर्भः  न व्याख्यातम् ।

विश्वनाथः  तस्यावतारगुणकर्मणां सङ्ख्यातीतत्वात् यथाशक्त्यैव कथयिष्यामीत्य् आहय इति । अनुक्रमिष्यन् क्रमेण गणयितुम् इच्छतीत्य् अर्थः ॥२॥

 ओ)०(ओ

॥ ११.४.३ ॥

भूतैर् यदा पञ्चभिर् आत्मसृष्टैः
पुरं विराजं विरचय्य तस्मिन् ।
स्वांशेन विष्टः पुरुषाभिधानम्
अवाप नारायण आदिदेवः ॥

मध्वः  विष्णोस् तु पुरुषाख्यानि त्रीणि रूपाण्य् अतो विदुः ।
प्रथमं महतः स्रष्ट्र् द्वितीयं त्व् अण्डसन्तम् ।
तृतीयं देहिनां देहे तानि ज्ञात्वा विमुच्यते ॥ इति माहात्म्ये ॥३॥

श्रीधरः  तत्रादौ पुरुषावतारम् आहभूतैर् इति । यदा स्वसृष्टैर् भूतैर् विराजं ब्रह्माण्डं पुरं निर्माय तस्मिन् लीलया प्रविष्टो न तु भोक्तृत्वेन । प्रभूतपुण्यस्य जीवस्य तत्र भोक्तृत्वात् ॥३॥

क्रमसन्दर्भः  तत्र आमान्यतः पुरुषावतारम् आहभूतैर् इति । आदिदेवो नारायणः श्रीभगवान् नारायणे तुरीयाख्ये भगवच्छब्दशब्दितः [भा.पु. ११.१५.१६] इत्य् आदेः यदा महत्स्रष्टृत्वेन पुरुषाभिमानम् अवाप, तदा भूतैर् विराजं विरचय्य तस्मिन् स्वांशेन प्रविष्टोऽपि पुरुषाभिधाम् अवापेत्य् अर्थः ॥३॥

विश्वनाथः  तत्रादौ पुरुषावतारम् आहभूतैर् इति द्वाभ्याम् । आदिदेवो नारायःअः श्रीभगवान् यदा महत्स्रष्टृत्वेन पुरुषाभिमानम् अवाप, तदा भूतैर् विराजं विरचय्य तस्मिन् स्वांशेनान्तर्यामितया प्रविष्टोऽभूत् ॥३॥

 ओ)०(ओ

॥ ११.४.४ ॥

यत्काय एष भुवनत्रयसन्निवेशो
यस्येन्द्रियैस् तनुभृताम् उभयेन्द्रियाणि ।
ज्ञानं स्वतः श्वसनतो बलम् ओज ईहा
सत्त्वादिभिः स्थितिलयोद्भव आदिकर्ता ॥
मध्वः  यत्काये ॥४॥

श्रीधरः  अस्य गुणकर्माण्य् आह द्वयेनयत्काय इति । यस्याधिष्ठेयः काय एषः । काय इति सप्तमी वा । तनुभृतां समष्टिव्यष्टिजीवानां ज्ञानकर्मेन्द्रियाणि यस्य स्वतः स्वरूपभूतात् सत्त्वात् तनुभृतां ज्ञानम्, यस्य स्वतः सिद्धं ज्ञानम् इति वा । यस्य श्वसनतः प्राणाद् बलं देहशक्तिः । ओज इन्द्रियशक्तिः । ईहा क्रिया । याश् च सत्त्वादिभिर् विश्वस्य स्थितिलयोद्भवे आदिकर्ता ॥४॥

क्रमसन्दर्भः  तत्र द्वितीयं पुरुषं विवृणोतियत्काय इति । यच्छब्देन ब्रह्माण्डप्रविष्टम् उच्यते, विष्णोस् तु त्रीणि रूपाणि इत्य् आदेः ॥४॥

विश्वनाथः  अस्य गुणकर्माण्य् आह । यस्य महाविष्णोः काये भुवनत्रय्ण् ऊर्ध्वाधोमध्यभुवनमय्न् कोटिकोटिब्रह्माण्ड्न् प्रतिरोमकूपगतत्वेन सन्निवेशो भ् । तनुभृतां समष्टिव्यष्टिजीवानां ज्ञानकर्मेन्द्रियाणि, यस्य स्वतः स्वांशबाद् अन्तर्यामित एव तनुभृतां ज्ञानम्, यस्य श्वसनतः प्राणात् तनुभृतां बलं देहशक्तिः, ओज इन्द्रियशक्तिः, ईहा क्रिया । याश् च सत्त्वादिभिः स्थितिलयोद्भवे कर्मण्य् आदिकर्ता ॥४॥

 ओ)०(ओ

॥ ११.४.५ ॥

आदाव् अभूच् छतधृती रजसास्य सर्गे
विष्णुः स्थितौ क्रतुपतिर् द्विजधर्मसेतुः ।
रुद्रोऽप्ययाय तमसा पुरुषः स आद्य
इत्य् उद्भवस्थितिलयः सततं प्रजासु ॥

मध्वः  ब्रह्मस्थोऽसृजद् विष्णुः स्थित्वा रुद्रे त्व् अभक्षयत् ।
पृथक् स्थित्वा जगत् पाति तद् ब्रह्माद्याह्वयो हरिः ॥ इति ब्रह्माण्डे ।

रजसा तमसा च ब्रह्मरुद्रदेहसृष्टैः रागक्रोधकारणत्वाच् च ॥५॥

श्रीधरः  आदिकर्तेत्य् अनेन तत्पूर्वकं कर्त्रन्तरम् अपि सूचितम् । तद् दर्शयितुं गुणावतारद्वारा चराचरसृष्ट्यादिकर्तृत्वम् आहआदाव् इति । यस्येत्य् अनुषङ्गः । यस्य रजसास्य जगतः सर्गे कार्ये शतधृतिर् ब्रह्माभूत् । स्थितौ च विष्णुर् यस्य सत्त्वेनेति शेषः । क्रतुपतिस् तत्फलदाता । द्विजातीनां तद्धर्माणां च सेतुः पालक इत्य् अर्थः । यस्य तमसास्याप्ययाय रुद्रोऽभूत् । इत्य् एतैर् ब्रह्मादिभिर् निमित्तभूतैः प्रजासूद्भवादयो यतो भवन्ति स आद्यः पुरुष इत्य् अन्वयः ॥५॥

क्रमसन्दर्भः  तस्माद् गुणावतारम् आहआदाव् इति । सर्गे विसर्गे विष्णुः सत्त्वेनेत्य् अनुक्तिस् तस्य शुद्धस्वरूपत्वात् सान्निध्येनैव सत्त्वगुणोपकारकत्वाच् च ॥५॥

विश्वनाथः  गुणावतारम् आहआदाव् इति । रजसा रजोगेन । सर्गे सृष्टौ कर्मणि शतधृतिर् ब्रह्मा अभूत् । तौ पालने कर्मणि विष्णुः । द्विजातीनां तद्धर्माणां सेतुः पालक इत्य् अर्थः । अप्ययाय संहारार्थम् इत्य् एवम्प्रकारेण ॥५॥

 ओ)०(ओ

॥ ११.४.६ ॥

धर्मस्य दक्षदुहितर्य् अजनिष्ट मूर्त्यां
नारायणो नर ऋषिप्रवरः प्रशान्तः ।
नैष्कर्म्यलक्षणम् उवाच चचार कर्म
योऽद्यापि चास्त ऋषिवर्यनिषेविताङ्घ्रिः ॥

मध्वः  स्वविषयज्ञानरः प्रभावरश् च ॥६॥

श्रीधरः  नरनऋआयणावतारम् आहधर्मस्येति । धर्मस्य भार्यायां दक्षदुहितरि मूर्तिसञ्ज्ञायां नारायणो नर इति मूर्तिद्वयेनाजनिष्ट जातः । तच् चरितम् आहनैष्कर्म्यम् आत्मस्वरूपं लक्ष्यते येन तत् कर्म कर्मनिर्हाररूपं वा उवाच नारदादिभ्यः स्वयं चचार च । योऽद्यापि कर्माचरन्न् आस्ते । ऋषिवर्यैर् निषेविताव् अङ्घ्री यस्य सः ॥६॥

क्रमसन्दर्भः  लीलावतारम् उपक्रमतेधर्मस्येति । नैष्कर्मलक्षणं कर्मेति भगवदाराधनलक्षणम् इत्य् अर्थः । तन्त्रं सात्वतम् आचष्ट नैष्कर्म्यकर्मणां यतः [भा.पु. १.३.८] इति प्रथमोक्तेः ॥६॥

विश्वनाथः  नारायणो नर इति ऋषिप्रवरः सन्न् अजनिष्ट । नैष्कर्म्यलं कर्म उवाच चचार च ॥६॥

 ओ)०(ओ

॥ ११.४.७ ॥

इन्द्रो विशङ्क्य मम धाम जिघृक्षतीति
कामं न्ययुङ्क्त सगणं स बदर्युपाख्यम् ।
गत्वाप्सरोगणवसन्तसुमन्दवातैः
स्त्रीप्रेक्षणेषुभिर् अविध्यद् अतन्महिज्ञः ॥

मध्वः  ज्ञानरान् अपि सुरान् विना प्राणं क्वचित् परे ।
आविशन्ति ह्य् अतस् तेषाम् अज्ञानादि न तु स्वतः ॥ इति देवतत्त्वे ।

अथैनम् एवम् आप्नोद् योऽयं मध्यमः प्राणः । एवम् अतो देवताः पाप्माना विद्धाः तं हासुरा ऋत्वा विदध्वसुर् यथाश्मान् माखनमृत्वा विध्वंसतैवं हैव विध्वंसमाना विश्वञ्चो विनेशुः । सा वा एषा दैवतैतासां देवत्न् पाप्मानं मृत्युम् अपहता । अथैनां मृत्युम् अत्यवहत स यदा मृत्युम् अत्य मुच्यत सोऽग्न्र् अभवद् इत्य् आदि श्रुतिभ्यश् च ॥७॥

श्रीधरः  भगवदवतारत्वद्योतकं परमोपशमं दर्शयितुम् इतिहासम् आहइन्द्र इति दशभिः । धाम स्थानं तपसा ग्रहीतुम् इच्छतीति विशङ्क्य तपोनाशाय कामं सपरिवारं प्रेषयाम् आस । स कामो बदरीभिर् उपाख्यायते । यस् तं तस्याश्रमम् अप्सरोगणादिभिः सह गत्वा स्त्रीणां प्रेक्षणान्य् एव इषवो बाणास् तैः । न तस्य महि महिमानं जानातीत्य् अतन्महिज्ञः ॥७॥

क्रमसन्दर्भः  न व्याख्यातम् ।

विश्वनाथः  स कामः बदर्युपाख्यम् अप्सरोगणादिभिः सह बदरिकाश्रमं गत्वा स्त्रीप्रेक्षणान्य् एव इषवो बाणास् तैर् अविध्यत्, न तस्य महिमानं जानातीत्य् अतन्महिज्ञः ॥७॥

 ओ)०(ओ

॥ ११.४.८ ॥

विज्ञाय शक्रकृतम् अक्रमम् आदिदेवः
प्राह प्रहस्य गतविस्मय एजमानान् ।
मा भैर् विभो मदन मारुत देववध्वो
गृह्णीत नो बलिम् अशून्यम् इमं कुरुध्वम् ॥

श्रीधरः  अक्रमम् अपराधम् । अहो ! अहं धीर इति विस्मयो गर्वस् तद्रहितः । एजमानान् शापभिया कम्पमानान् । भो विभो समर्थ ! देववध्वः मा भैष्ट । बलिम् आतिथ्यं तान् प्रार्थयते । इमम् अस्माकम् आश्रमम् । आतिथ्याभावे शून्यप्रायः स्याद् इत्य् अर्थः ॥८॥

क्रमसन्दर्भः  न व्याख्यातम् ।

विश्वनाथः  अक्रमम् अपराधम् । गतविस्मयः । अहो ! अहं धीर इति विशिष्टः स्मयो गर्वस् तद्रहित इत्य् अर्थः । एजमानान् शापभिया कम्पमानान् । भो विभो समर्थ ! हे देववध्वश् च ! मा भैष्ट । बलिं पूजोपहारं शाकपत्रादिकम् अस्मदातिथ्यं गृह्णीत । वयं सम्पन्ना एव भवेमेति चेत् इमम् आश्रमं शून्यतुल्यः स्याद् इति भावः ॥८॥

 ओ)०(ओ

॥ ११.४.९ ॥

इत्थं ब्रुवत्य् अभयदे नरदेव देवाः
सव्रीडनम्रशिरसः सघृणं तम् ऊचुः ।
नैतद् विभो त्वयि परिऽविकृते विचित्रं
स्वारामधीरनिकरानतपादपद्मे ॥

श्रीधरः  हे नरदेव ! अभयदे श्रीनारायणे इत्थं ब्रुवति सति, देवाः कामादयः सव्रीडानि नम्राणि शिरांसि येषां ते । लज्जाभरेणैवावनतशिरस्का इत्य् अर्थः । सघृणं यथा भवति, तथा कृपां जनयन्त इत्य् अर्थः । कृपायुक्तं तम् इति वा मायातः परे अतोऽविकृते स्वारामाश् च ते धीराश् च ते । तेषां निकरैर् आनतं पादपद्मं यस्य तस्मिन् । त्वय्य् एतद् अक्षोभानुकम्पादि न विचित्रम् ॥९॥

क्रमसन्दर्भः  न व्याख्यातम् ।

विश्वनाथः  हे नरदेव ! अभयदे श्रीनारायणे इत्थं ब्रुवति सति । देवाः कामादयः । परे परमे निर्विकारे । स्वारामाः आरामाः ॥९॥

 ओ)०(ओ

॥ ११.४.१० ॥

त्वां सेवतां सुरकृता बहवोऽन्तरायाः
स्वौको विलङ्घ्य परमं व्रजतां पदं ते ।
नान्यस्य बर्हिषि बलीन् ददतः स्वभागान्
धत्ते पदं त्वम् अविता यदि विघ्नमूर्ध्नि ॥

मध्वः  स्वभागं बलिं ददतो विघ्नमूर्ध्नि यदि भवान् पदं धत्ते, तर्हि नान्यस्य बलिः ॥१०॥

श्रीधरः  अस्माकं चापराधाचरणं स्वभावत्वान् न चित्रम् इत्य् आहुःत्वाम् इति । त्वां सेवतां सेवमानानां सुरैर् इन्द्रादिभिः कृता अन्तराया विघ्ना भवन्ति । कस्मात् ? इत्य् अत आहुःस्वौक इति । स्वस्थानं स्वर्गम् अतिक्रम्य परमं तव स्थानं व्रजताम् । नान्यस्य त्वाम् असेवमानस्य । कुतः ? बर्हिषि यज्ञे स्वाभागान् पुरोडाशादीन् बलीन् करान् कृषिक इव राज्ञे इन्द्रादिभ्यो ददतः प्रयच्छतः । तर्हि किं मद्भक्तो विघ्नैर् भ्रश्यति ? नेत्य् आहुःधत्ते इति । यदीति निश्चये । यतस् त्वं सर्वसुराधीश्वरोऽविता रक्षकोऽतोऽसौ विघ्नानां मूर्ध्नि पदम् अङ्घ्रिं धत्ते । कुतः पुनस् त्वयि विघ्नशङ्का ? इति भावः ॥१०॥

क्रमसन्दर्भः  न व्याख्यातम् ।

विश्वनाथः  त्वद्भक्ता अपि त्वत्प्रसादाद् अस्मान् न गणयन्ति, कुतः पुनस् त्वं गणयिष्यसि ? इत्य् आहुःत्वां सेवमानानां जन्न् सुरैर् इन्द्रादिभिः कृता अन्तराया अस्मदादयो विघ्ना बहवो भवन्ति । इन्द्राद्यैर् विघ्नाः कथं क्रियन्ते ? अत्राहुःस्वौक इति । स्वस्थानं स्वर्गम् अतिक्रम्य परमं तव स्थानं व्रजताम् । विघ्नकरणं खलु मात्सर्व्यहेतुकम् एवेति भावः । नान्यस्य कर्मिप्रभृतेः । कुतः ? बर्हिषि यज्ञे बलीन् पुरोडाशादीन् तत्तद्भागान् इन्द्रादिभ्यः करान् राज्ञे कर्मकस्येव ददतः । तर्हि मद्भक्तो विघ्नैर् भ्रश्यति? नेत्य् आहुःधत्ते इति । यदीति निश्चये । यतस् त्वं सर्वसुराधीश्वरोऽविता रक्षकः । अतोऽसौ विघ्नानां मूर्ध्नि पदम् अङ्घ्रिं धत्ते । कुतः पुनस् त्वयि विघ्नशङ्का ? इति भावः ॥१०॥

 ओ)०(ओ

॥ ११.४.११ ॥

क्षुत्तृट्त्रिकालगुणमारुतजैह्वशैष्णान्
अस्मान् अपारजलधीन् अतितीर्य केचित् ।
क्रोधस्य यान्ति विफलस्य वशं पदे गोर्
मज्जन्ति दुश्चरतपश् च वृथोत्सृजन्ति ॥

श्रीधरः  त्वदभक्तानां तु केवलं तपश्चरतां द्वयी गतिः । अस्माकं वा वशं यान्ति क्रोधस्य वा । तत्रास्मद्वशाः कामोपभोगम् अपि तावद् अनुभवन्ति । क्रोधस्य वशाः पुनर् अतिमन्दा इत्य् आहुःक्षुत्तृड् इति । क्षुच् च तृट् च त्रिकालगुणाच् च शीतोष्णवर्षाणि च मारुतश् च प्राणो बाह्यो वा, जैह्व्या जिह्वाभोगाश् च, शैश्न्या गुह्योपभोगाश् च, एतान् अस्मान् अपारजलधिरूपान् अतितीर्य विलङ्घ्य गोष्पदे मज्जन्ति । कुतः ? यतः क्रोधस्य विफलस्य वशं यान्ति गच्छन्ति । किं च, जले मज्जन्तो यथा विवशाः सन्तो मस्तकारोपितं भारम् उत्सृजन्ति, तथा वृथैव न मोक्षाय न च भोगाय शापादिना दुश्चरं तप उत्सृजन्ति ॥११॥

क्रमसन्दर्भः  क्रोधस्य गोष्पदत्वं स्वविषयघातमात्रेण विच्छिन्नत्वात्, न तु जैह्वादिवद् अविछिन्नत्वम् इति ॥११॥

विश्वनाथः  त्वद्भक्तिविमुखानां तपश्चरतां द्वयी गतिः । अस्माकं वा वशीभवन्ति क्रोधस्य वा । तत्रास्मद्वशाः कामोपभोगम् अपि तावद् अनुभवन्ति, क्रोधस्य वशाः पुनर् अतिमन्दा इत्य् आहुःक्षुत्तृड् इति । क्षुच् च तृट् च त्रिकालगुणाच् च शीतोष्णवर्षाणि च । मारुतस् त्वगिन्द्रियभोग्यो मलयानिलश् च, जैह्वो जिह्वाभोग्यश् च, शैश्नः शिश्नभोग्यश् च, एतान् अस्मान् अपारजलधिरूपान् अतितीर्य विलङ्घ्य गोष्पदे मज्जन्ति । किं च, जले मज्जन्तो यथा विवशीभूय मस्तकारोपितं धनभारम् उत्सृजन्ति, तथा वृथा न मोक्षाय, न भोगाय, शापादिना दुश्चरं तपश् च विसृजन्ति ॥११॥

 ओ)०(ओ

॥ ११.४.१२ ॥

इति प्रगृणतां तेषां स्त्रियोऽत्यद्भुतदर्शनाः ।
दर्शयाम् आस शुश्रूषां स्वर्चिताः कुर्वतीर् विभुः ॥

श्रीधरः  स्त्रियो योगनिर्मिताः स्त्रीः शुश्रूषां कुर्वतीः स्वर्चिताः सुष्ठ्वलङ्कृतास् तेषां स्वलावण्यादिदर्पोपशमाय दर्शयाम् आस ॥१२॥

क्रमसन्दर्भः  न व्याख्यातम् ।

विश्वनाथः  प्रगृणतां स्तुवतस् तान् अनादृत्य स्त्रियो योगनिर्मिताः स्त्रीः शुश्रूषां स्वसेवां कुर्वतीर् इव प्राकृतीर् इत्य् अर्थः । तेषां स्वलावण्यादिदर्पोपशमाय दर्शयामास ॥१२॥

 ओ)०(ओ

॥ ११.४.१३ ॥

ते देवानुचरा दृष्ट्वा स्त्रियः श्रीर् इव रूपिणीः ।
गन्धेन मुमुहुस् तासां रूपौदार्यहतश्रियः ॥

श्रीधरः  रूपिणी मूर्तिमती श्रीर् इव ताः स्त्रियः स्त्रीर् दृष्ट्वा । तासां तु रूपस्यौदार्येण महत्त्वेन हता श्रीः कान्तिर् येषां ते ॥१३॥

क्रमसन्दर्भः, विश्वनाथः  न व्याख्यातम् ।

 ओ)०(ओ

॥ ११.४.१४ ॥

तान् आह देवदेवेशः प्रणतान् प्रहसन्न् इव ।
आसाम् एकतमां वृङ्ध्वं सवर्णां स्वर्गभूषणाम् ॥

श्रीधरः  वृङ्ध्वं वृणीध्वम् । क्व वयं वराकाः ? क्व चेमाः ? इति चेत् तत्राहसवर्णां समानरूपाम् । नैकाप्य् अस्मद् अनुरूपेति चेत्, मा भवतु । तथापि स्वर्गस्य भूषणरूपाम् ॥१४॥

क्रमसन्दर्भः  न व्याख्यातम् ।

विश्वनाथः  तेषां पराभवदर्शनेन प्रहसन् इवेत्य् अतिगाम्भीर्येण प्रहासरोधो व्यञ्जितः । वृङ्ध्वं वृणीध्वम् । क्व वयं वराकाः ? क्व चेमाः ? इति चेत्, तत्राहसवर्णां समानवर्णाम् स्वतुल्याम् एतासां विबिरां प्राकृतीम् अपि काञ्चिद् इत्य् अर्थः । तयापि स्वर्गस्य भूषणरूपाम् ॥१४॥

 ओ)०(ओ

॥ ११.४.१५ ॥

ओम् इत्य् आदेशम् आदाय नत्वा तं सुरवन्दिनः ।
उर्वशीम् अप्सरःश्रेष्ठां पुरस्कृत्य दिवं ययुः ॥

श्रीधरः  सुरवन्दिनो देवभृत्याः ॥१५॥

क्रमसन्दर्भः  न व्याख्यातम् ।

विश्वनाथः  आदेशम् आदाय आज्ञां गृहीत्वा, सुरवन्दिनो देवभृत्याः ॥१५॥

 ओ)०(ओ

॥ ११.४.१६ ॥

इन्द्रायानम्य सदसि शृण्वतां त्रिदिवौकसाम् ।
ऊचुर् नारायणबलं शक्रस् तत्रास विस्मितः ॥

श्रीधरः  इन्द्राय इन्द्रं प्रति नारायणबलम् ऊचुः । शक्रस् तत्रास त्रासं प्राप्तो विस्मितश् च । तत्र विस्मित आसेति वा ॥१६॥

क्रमसन्दर्भः  न व्याख्यातम् ।

विश्वनाथः  तत्रास अहो मया अपराद्धम् इति त्रासं प्राप्तः ॥१६॥

 ओ)०(ओ

॥ ११.४.१७ ॥

हंसस्वरूप्य् अवदद् अच्युत आत्मयोगं
दत्तः कुमार ऋषभो भगवान् पिता नः ।
विष्णुः शिवाय जगतां कलयावतीर्णस्
तेनाहृता मधुभिदा श्रुतयो हयास्ये ॥

मध्वः  कुमारनामा तु हरिर् ब्रह्मचारिवपुः स्वयम् ।
सनत्कुमाराय परं प्रोवाच जगदीश्वरः ॥ इति स्कान्दे ।

विष्णोः सनत्कुमाराख्याच् छुश्रुवुर् ज्ञानम् उअम् ।
सनत्कुमारप्रमुखा योगेशाः परमेश्वराः ॥ इति प्रकाशसंहितायाम् ॥१७॥

श्रीधरः  अन्यान् अप्य् अवतारांस् तच् चरितानि चाहहंसस्वरूपीति । दत्तो दत्तात्रेयः । कुमारः सनकादिः । नः पिता ऋषभश् च । विष्णुर् एव कलयावतीर्णः सन्न् आत्मयोगम् अवदत् । तेन विष्णुना हयास्ये हयग्रीवावतारे मधुभिदा सता ततः श्रुतय आहृताः ॥१७॥

क्रमसन्दर्भः  न व्याख्यातम् ।

विश्वनाथः  हंसस्वरूपी हंसाकारः । दत्तो दत्तात्रेयः । कुमारः । नः पिता ऋषभश् च । विष्णुर् एव कलयावतीर्णः सन्न् आत्मयोगम् अवदत् । तेन हयास्ये हयग्रीवावतारे मधुभिदा सता ततः श्रुतय आहृताः ॥१७॥

 ओ)०(ओ

॥ ११.४.१८ ॥

गुप्तोऽप्यये मनुर् इलौषधयश् च मात्स्ये
क्रौडे हतो दितिज उद्धरताम्भसः क्ष्माम् ।
कौर्मे धृतोऽद्रिर् अमृतोन्मथने स्वपृष्ठे
ग्राहात् प्रपन्नम् इभराजम् अमुञ्चद् आर्तम् ॥

श्रीधरः  इला पृथ्वी । ओषधयश् च गुप्ताः । क्रौडे च वाराहावतारे । ग्राहाद् गजेन्द्रम् अमुञ्चन् मोचयामास । एवम् आदौ यत्रावतारनाम नास्ति, तत्र विष्णुः शिवाय जगतां कलयवतीर्ण इत्य् अनुवर्तनीयम् ॥१८॥

क्रमसन्दर्भः  न व्याख्यातम् ।

विश्वनाथः  अप्यये प्रलये । मनुः सत्यव्रतः । इला पृथ्वी । ओषधयश् च गुप्ताः । क्रौडे च वाराहावतारे । इभराजं गजेन्द्रम् अमुञ्चन् मोचयामास ॥१८॥

 ओ)०(ओ

॥ ११.४.१९ ॥

संस्तुन्वतो निपतितान् श्रमणान् ऋषींश् च
शक्रं च वृत्रवधतस् तमसि प्रविष्टम् ।
देवस्त्रियोऽसुरगृहे पिहिता अनाथा
जघ्नेऽसुरेन्द्रम् अभयाय सतां नृसिंहे ॥

मध्वः  सुपर्णा ऋषयो व्यासं नाथमाना ययुः सदा ।
ध्वान्तं निवारयास्माकं मुमुग्धीति च वादिनः ॥ इति व्यासतन्त्रे ।

स्मरणात् तु नृसिंहस्य शक्रो मुक्तो बृहद्वधात् ।
हिरण्यकहृताश् चापि तथैवाप्सरसां गणाः ॥ इति प्रभञ्जने ॥१९॥

श्रीधरः  संस्तुन्वतः स्तुतिं कुर्वाणान् ऋषीन् वालखिल्यान् कश्यापार्थं समिधाहरणे गोष्पदे निमग्नान् इन्द्रेणोपहसितान् उद्धृत्यापदोऽमोचयत् । तमसि ब्रह्महत्यायां प्रविष्टं मोचयाम् आस । असुरगृहे पिहिता निरुद्धा या देवस्त्रियस् ताश् चामुञ्चद् अनेकावतारैः ॥१९॥

क्रमसन्दर्भः  न व्याख्यातम् ।

विश्वनाथः  संस्तुन्वतः संस्तुवतः ऋषीन् वालखिल्यान् कश्यापार्थं समिधाहरणे गोष्पदे निमग्नान् इन्द्रेणोपहसितान् उत्थाप्यामोचयत् । शक्रं च तमसि ब्रह्महत्यायां प्रविष्टम् अमोचयत् । पिहिता निरुद्धा देवस्त्रियश् चामोचयत् अनेकावतारैर् इति शेषः ॥१९॥

 ओ)०(ओ

॥ ११.४.२० ॥

देवासुरे युधि च दैत्यपतीन् सुरार्थे
हत्वान्तरेषु भुवनान्य् अदधात् कलाभिः ।
भूत्वाथ वामन इमां अहरद् बलेः क्ष्मां
याच्ञाच्छलेन समदाद् अदितेः सुतेभ्यः ॥

मध्वः  उपेन्द्ररी भगवान् प्रति मन्वन्तरं प्रभुः ।
असुरान् हन्ति नियतं श्राद्धदेवे च वामनः ॥ इति वामने ॥२०॥

श्रीधरः  अन्तरेषु सर्वमन्वन्तरेषु कलाभिर् मूर्तिभिर् भुवनान्य् अदधाद् अपालयत् । इमां क्ष्मां समदाद् ददौ ॥२०॥

क्रमसन्दर्भः  न व्याख्यातम् ।

विश्वनाथः  अन्तरेषु सर्वमन्वन्तरेषु अदधाद् अपालयत् । कलाभिर् मन्वन्त्रवतारैः ॥२०॥

 ओ)०(ओ

॥ ११.४.२१ ॥

निःक्षत्रियाम् अकृत गां च त्रिःसप्तकृत्वो
रामस् तु हैहयकुलाप्ययभार्गवाग्निः ।
सोऽब्धिं बबन्ध दशवक्त्रम् अहन् सलङ्कं
सीतापतिर् जयति लोकमलघ्नकीर्तिः ॥

श्रीधरः  हैहयानां कुलस्याप्य् अयाय भार्गवरूपेऽग्निः । स रामो दाशरथिः सन् सलङ्कं लङ्कायां स्थितम् । स च जयति । वर्तमानकालीनोऽवतार इत्य् अर्थः ॥२१॥

क्रमसन्दर्भः  सलङ्कम् इति । लङ्कास्थिततद्गणसहितम् इत्य् अर्थः । जयतीति जयति जननिवासः [भा.पु. १०.९०.४८] इतिवत् ॥२१॥

विश्वनाथः  सलङ्कं लङ्कास्थसर्ववीरसहितम् इत्य् अर्थः । जयतीति । कथाया अस्यास् तत्कालभवत्वात् तस्मिन्न् आदरविशेषो व्यक्तः ॥२१॥


 ओ)०(ओ

॥ ११.४.२२ ॥

भूमेर् भरावतरणाय यदुष्व् अजन्मा
जातः करिष्यति सुरैर् अपि दुष्कराणि ।
वादैर् विमोहयति यज्ञकृतोऽतदर्हान्
शूद्रान् कलौ क्षितिभुजो न्यहनिष्यद् अन्ते ॥

श्रीधरः  भाविनं रामकृष्णावतारम् आहभूमेर् इति । बुद्धावतारम् आहवदैर् इति । अतद् अर्हान् यज्ञान् अर्हान् दैत्यान् विमोहयिष्यति । कल्क्यवतारम् आहशूद्रान् इति । न्यहनिष्यन् निहनिष्यति ॥२२॥

क्रमसन्दर्भः  शूद्रानित्य् उभयत्रान्वयः । पूर्वत्र उग्राख्यान् परत्र म्लेच्छानित्य् अर्थः ॥२२॥

विश्वनाथः  विमोहयति विमोहयिष्यति बुद्धः । न्यहनिष्यत् निहनिष्यति कल्किः ॥२२॥

 ओ)०(ओ

॥ ११.४.२३ ॥

एवंविधानि जन्मानि कर्माणि च जगत्पतेः ।
भूरीणि भूरियशसो वर्णितानि महाभुज ॥

न कतमेन व्याखातम् ।

विश्वनाथः
इति सारार्थदर्शिन्यां हर्षिण्यां भक्तचेतसाम् ।
एकादशे चतुर्थोऽयं सङ्गतः सङ्गतः सताम् ॥*॥

 ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां एकादशस्कन्धे
निमिजायतेयोपाख्याने
चतुर्थोऽध्यायः ।
॥११.४॥


(११.५)
अथ पञ्चमोऽध्यायः
जायन्तेयोपाख्यानं

॥ ११.५.१ ॥

श्रीराजोवाच
भगवन्तं हरिं प्रायो न भजन्त्य् आत्मवित्तमाः ।
तेषाम् अशान्तकामानां का निष्ठाविजितात्मनाम् ॥

श्रीधरः
पञ्चमे भक्तिहीनानां कानिष्ठा को युगे युगे ।
पूजाविधिर् इति प्रश्न द्वयस्योत्तरम् उच्यते ॥

त्वां सेवतां सुरकृता बहवोऽन्तरायाः [भा.पु. ११.४.१] इत्य् अनेन श्रीहरिभक्ता विघ्नमूर्ध्नि पदं दत्त्वा परां गतिं यान्ति, अभक्तानां तु विघ्ना भवन्तीत्य् उक्ते, तर्हि तेषां का गतिर् भवति ? इति पृच्छतिभगवन्तम् इति । हे आत्मवित्तमाः ! अविजितात्मनां, अत एवाशान्तकामानां का निष्ठा ? किं प्राप्यम् ? इत्य् अर्थः ॥१॥

क्रमसन्दर्भः  न व्याख्यातम् ।

विश्वनाथः  
पञ्चमे चमसो विष्णुविमुखानां सुदुर्गतिम् ।
युगधर्मावतारांस् तु प्रोवाच करभाजनः ॥ओ॥

एवं कृपयावतारैः ख्यापितयशस्य् अपि भगवति विमुखीभूय किं लिप्सन्ते ? इत्य् उद्भूतविस्मयं पृच्छति । हे आत्मवित्तमाः ! का निष्ठा ? किं प्राप्यम् ? इत्य् अर्थः ॥१ ॥

 ओ)०(ओ

॥ ११.५.२ ॥

श्रीचमस उवाच
मुखबाहूरुपादेभ्यः पुरुषस्याश्रमैः सह ।
चत्वारो जज्ञिरे वर्णा गुणैर् विप्रादयः पृथक् ॥

श्रीधरः  स्वजनकस्य गुरोर् भगवतोऽनादराद् गुरुद्रोहेण दुर्गतिं यान्तीति वक्तुं भगवतः सकाशाद् वर्णाश्रमाणाम् उत्पत्तिम् आहमुखेति । गुणैः सत्त्वेन विप्रः, सत्त्वरजोभ्यां क्षत्रियः, रजस्तमोभ्यां वैश्यः, तमसा शूद्र इति ॥२॥

क्रमसन्दर्भः  मुखबाह्व् इति विराट् । तदन्तर्यामिणोर् अभेदोक्तिः मुखबाहूरुपादेभ्य इत्य् उपलक्षणम् एषु, यथोक्तम्,

ग्ऋह्आश्रमो जघनतो ब्रह्मचर्यं ह्ऋदो मम ।
वक्ष्अःस्थल्आद् वने व्आसो न्य्आसश् श्इर्ष्अण्इ च स्थितः ॥ [भ्आ.पु. ११.१७.१४] इति ॥२॥

विश्वनाथः भजनीयस्य भगवतोऽभजनाद् दुर्गतिर् एवेति वक्तुं प्रथमं भजनीयत्वे युक्तिम् आहमुखेति । गुणैः सत्त्वेन विप्राः, सत्त्वरजोभ्य्आं क्ष्अत्रिय्आ, रजस्तमोभ्य्आं वैश्य्आः, तमस्आ शूद्र्आः । अत्र मुख्आदिभ्य आश्रमैः सह चत्व्आरो वर्णा जज्ञ्इरे इत्य् अन्वये आश्रम्आणाम् अपि मुख्आदिभ्य एवोत्पत्तिः प्रसज्जते, स्आ च न तथ्आ । यद् वक्ष्यते

ग्ऋह्आश्रमो जघनतो ब्रह्मचर्यं ह्ऋदो मम ।
वक्ष्अःस्थल्आद् वने व्आसो न्य्आसश् श्इर्ष्अण्इ च स्थितः ॥ [भ्आ.पु. ११.१७.१४] इति ।

तस्मान् मुखबाहूरुपादेभ्य इत्य् अतः प्राग्जघनहृद्वक्षोमस्तकाद् इत्य् अध्याहार्यम् । ततश् च जघनादिभ्यो मुखादिभ्यश् च आश्रमैः सह क्रमेण वर्णा जज्ञिरे इति सङ्गतम् ॥२ ॥

तथ्यः  ऋक्संहित्आय्आम् [८.४.१९] तथ्आ श्उक्लयजुर्वेदे [३४.११], तथ्आ च अथर्ववेद [१९.६.६]
ब्र्आह्मण्ओऽस्य मुखम् आस्ईद् ब्आह्ऊ र्आजन्यः क्ऋतः ।
ऊरु तद् अस्य यद् वैश्यः पद्भ्य्आं शूद्रोऽज्आयत ॥ इति ।

 ओ)०(ओ

॥ ११.५.३ ॥

य एषां पुरुषं साक्षाद् आत्मप्रभवम् ईश्वरम् ।
न भजन्त्य् अवजानन्ति स्थानाद् भ्रष्टाः पतन्त्य् अधः ॥

श्रीधरः  एषां मध्ये येऽज्ञात्वा न भजन्ति, ये च ज्ञात्वाप्य् अवजानन्ति । आत्मनः प्रभवो जन्म यस्मात् तम् । तदभजने कृतघ्नताम् अप्य् आहईश्वरम् इति । स्थानाद् वर्णाश्रमाद् भ्रष्टाः ॥३॥

क्रमसन्दर्भः  न भजन्त्य् अत एवावजानन्तीत्य् अर्थः । यद् वा, केचिद् अश्रुत्वा न भजन्ति, केचिच् छ्रुत्वापि न भजन्ति चेद् अवजानन्त्य् एवेत्य् अर्थः । स्थानाद् वर्णाश्रमरूपात् स्वाश्रमाद् भ्रष्टाः सन्तः क्रमाद् अधोऽधो गच्छन्तीत्य् अर्थः ॥३॥

विश्वनाथः एषां मध्ये ये न भजन्ति, आत्मनः प्रभवो यस्म्आत् तम् आदिपितरम् इत्य् अर्थः । न भजन्त्य् अत एव्आवज्आनन्ति । अवश्यभजन्ईयस्य गुरोर् अभजनम् एव्आवज्ञ्एति भ्आवः । स्थ्आन्आद् आश्रमलक्ष्अणात् ॥३ ॥

 ओ)०(ओ

॥ ११.५.४ ॥

दूरे हरिकथाः केचिद् दूरे चाच्युतकीर्तनाः ।
स्त्रियः शूद्रादयश् चैव तेऽनुकम्प्या भवादृशाम् ॥

श्रीधरः  तत्र येऽज्ञास् ते भवद्विधानाम् अनुग्राह्या इत्य् आहदूर इति । दूरे हरिकथाश्रवणं येषां ते । अत एव दूरे चाच्युतकीर्तनं येषां ते । दूरे अच्युतकीर्तनाश् चेति वा ॥४॥

क्रमसन्दर्भः  तत्र पूर्वाननुग्राहयतिदूर इति ॥४॥

विश्वनाथः  तत्र येऽज्ञास् ते भवद्विधानाम् अनुग्राह्या एवेत्य् आहदूर इति । दूरे हरिकथा येषां ते, ये साधुसङ्गभाग्यहीना इत्य् अर्थः । दूरे चाच्युतस्य कीर्तनं येषां ते । इति ये च वधिरा इति । ते अनुकम्प्या इति तत्राद्या भक्त्युपदेशेन, द्वितीया मूर्ध्नि चरणधूलिदानेन च कृतार्थीकार्या इत्य् अर्थः ॥४॥

 ओ)०(ओ

॥ ११.५.५ ॥

विप्रो राजन्यवैश्यौ वा हरेः प्राप्ताः पदान्तिकम् ।
श्रौतेन जन्मनाथापि मुह्यन्त्य् आम्नायवादिनः ॥

श्रीधरः ज्ञानलवदुर्विदग्धस् त्व् अचिकित्स्यत्वाद् उपेक्ष्या इत्य् आशयेनाहविप्र इति । श्रौतेनोपनयनाख्येन । उपलक्षणम् एतत् । अध्ययनादिनापि हरेः पदान्तिकं तद्भजनोत्तमाधिकारं प्राप्ता अपि मुह्यन्ति, कर्मफलेषु सज्जन्ते । कुतः ? आम्नायेषु ये वादा अर्थवादास् ते मोहकतया विद्यन्ते येषाम् ते । तद् उक्तं गीतासु

याम् इमां पुष्पितां वाचं प्रवदन्त्य् अविपश्चितः ।
वेदवादरताः पार्थ नान्यद् अस्तीति वादिनः ॥ [गीता २.४२] इत्य् आदिना ॥५॥

क्रमसन्दर्भः  उत्तरान् उपेक्षयतिविप्र इति । आम्नायवादिनो जैमिनीयाः आम्नायः कर्मकाण्डं, ते हि तन्मात्रवदनशीलास् तस्य सुतरां तु ब्रह्मकाण्डस्य याथार्थ्यावेदिनोऽनीश्वरवादिनः ॥५॥

विश्वनाथः  ज्ञानलवदुर्विदग्धस् त्व् अचिकित्स्यत्वाद् उपेक्ष्या एवेत्य् आशयेनाहविप्र इति । श्रौतेनोपनयनाख्येन । उपलक्षणम् एतत् । अध्ययनादिनापि हरेः पदान्तिकं तद्भजनोत्तमाधिकारं प्राप्ता अपि मुह्यन्ति कर्मफलेषु सज्जन्ते । कुतः ? आम्नायेषु ये वादा अर्थवादास् ते मोहकतया विद्यन्ते येषाम् ते । तद् उक्तं गीतासु

याम् इमां पुष्पितां वाचं प्रवदन्त्य् अविपश्चितः ।
वेदवादरताः पार्थ नान्यद् अस्तीति वादिनः ॥ [गीता २.४२] इति ॥५॥

 ओ)०(ओ

॥ ११.५.६ ॥

कर्मण्य् अकोविदाः स्तब्धा मूर्खाः पण्डितमानिनः ।
वदन्ति चाटुकान् मूढा यया माध्व्या गिरोत्सुकाः ॥

श्रीधरः  भक्तिमार्गदार्ढ्याय तेषां मोहं प्रपञ्चयन् निन्दन्तिकर्मणीत्य् आदिना । अकोविदा यथा बन्धकं न भवति, तथा कर्तुम् अज्ञाः । न चाभिज्ञान् पृच्छन्ति । यतः स्तब्धा अनम्राः । स्तब्धत्वे हेतुःयतो मूर्खा अपि पण्डिता वयम् इति मानवन्तः । अतः “अपाम सोमम् अमृता अभूम,” “अक्षय्यं ह वै चातुर्मास्ययाजिनः सुकृतं भवति,” “यत्र नोष्णं न शीतं स्यान् न ग्लानिर् नाप्य् अरातयः,” इत्य् आदिकया यया माध्व्या गिरोत्सुकाः सन्तो मूढाः, तया चाटुकान् “अप्सरोभिः सह विहरिष्याम” इत्य् आदि प्रियान् शब्दान् वदन्ति ॥६॥

क्रमसन्दर्भः  तेषां मोहम् एवाहकर्मण्य् अकोविदा इति ॥६॥

विश्वनाथः  अकोविदाः कर्म यथा बन्धकं न भवति, तथा कर्तुम् अज्ञाः । न चाभिज्ञान् पृच्छन्ति, यतः स्तब्धा अनम्राः, यतो मूर्खा अपि पण्डिता वयम् इति मन्यमानाः । अतः “अपाम सोमम् अमृता अभूम,” “अक्षय्यं ह वै चातुर्मास्ययाजिनः सुकृतं भवति,” “यत्र नोष्णं न शीतं स्यान् न ग्लानिर् नाप्य् अरातयः,” इत्य् आदिकया यया माध्व्या गिरोत्सुकाः सन्तो मूढा मुह्यन्ति स्म, तयैव चाटुकान् “हंहो अप्सरोभिः सह विहरिष्याम” इत्य् आदि प्रियान् शब्दान् मिथो वदन्ति ॥६॥

 ओ)०(ओ

॥ ११.५.७ ॥

रजसा घोरसङ्कल्पाः कामुका अहिमन्यवः ।
दाम्भिका मानिनः पापा विहसन्त्य् अच्युतप्रियान् ॥

श्रीधरः  किं च, तेषां कर्माभिनिवेशात् कामक्रोधदम्भादयो वर्धन्त इत्य् आह त्रयेणरजसेति । घोरोऽभिचारादिः सङ्कल्पो येषां ते । अहिवन् मन्युर् येषां ते ॥७॥

क्रमसन्दर्भः  भ्रंशाधःपातौ च क्रमेण दर्शयतिरजसेति त्रिभिः । तत्र प्रथमेन सर्वेषाम् एव तेषां निन्दा, द्वितीयेन विप्राणां, तृतीयेन राजन्यवैश्यानाम् इति ज्ञेयम् ॥७॥

विश्वनाथः  रजसा प्रवर्धमानेन रजोगुणेन मच्छत्रुर् अयं म्रियताम् इति घोरः सङ्कल्पो येषां ते । प्रतिक्षणं वर्धमानेन क्रोधेन अह्वन् मन्युर् येषां ते । एते काष्ठमालातृतो भिक्षुका उदरम्भरा विष्णुम् आराध्य दुःखम् एव प्राप्स्यतीति अच्युतप्रियान् विहसन्ति ॥७॥

 ओ)०(ओ

॥ ११.५.८ ॥

वदन्ति तेऽन्योन्यम् उपासितस्त्रियो
गृहेषु मैथुन्यपरेषु चाशिषः ।
यजन्त्य् असृष्टान्नविधानदक्षिणं
वृत्त्यै परं घ्नन्ति पशून् अतद्विदः ॥

मध्वः  ये तु विष्णुम् अवज्ञाय श्रियम् एव ह्य् उपासते ।
उपेक्ष्य वा हरिं ते तु भूत्वा याज्याः पतन्त्य् अधः ॥ इति प्रकृतिसंहितायाम् ॥८॥

श्रीधरः  कामुकत्वं प्रपञ्चयतिवदन्तीति । उपासिताः स्त्रियो यैः, न तु वृद्धाः, ते मैथुन्यं मिथुनसुखम् एव परं, न त्व् आतिथ्यादि येषु गृहेषु तेष्व् आशिषो वदन्ति

इदम् अद्य मया लब्धम् इमं प्राप्स्ये मनोरथम् ।
इदम् अस्तीदम् अपि मे भविष्यति पुनर् धनम् ॥ [गीता १६.१३] इत्य् आकाराः ।

दाम्भकतां प्रपञ्चयतियजन्तीति । असृष्टान्नविधानदक्षिणं न सृष्टा न सम्पादिताऽन्नविधानदक्षिणा यथा तथा यजन्ति । तदा च वृत्त्यै जीविकार्थं परं केवलं पशून् घ्नन्ति । अतद्विदो हिंसादोपानभिज्ञाः ॥८॥

क्रमसन्दर्भः  न व्य्आख्य्आतम् ।

विश्वनाथः  उपासिताः स्त्रियो युवतय एव, न तु महान्तो यैस् ते । स्रक्चन्दनवनितादिसम्पादिकाः सम्पत्तयो वा भवन्त्व् इति अन्योन्यम् आशिषो वदन्ति । मैथुन्यसुखम् एव परं येषु तेषु गृहेषु । न सृष्टा न सम्पादिता अन्नादिदानविधाना दक्षिणा यत्र तत् यथा स्यात् तथा यजन्ति । वृत्त्यै जीविकार्थं केवलं पशून् छागादीन् घ्नन्ति । अतद्विदः हिंसादोषानभिज्ञाः ॥८॥

 ओ)०(ओ

॥ ११.५.९ ॥

श्रिया विभूत्याभिजनेन विद्यया
त्यागेन रूपेण बलेन कर्मणा ।
जातस्मयेनान्धधियः सहेश्वरान्
सतोऽवमन्यन्ति हरिप्रियान् खलाः ॥

श्रीधरः  मानितां प्रपञ्चयतिश्रियेति । श्रिया धनादिसम्पदा । विभूत्या ऐश्वर्येण । श्र्यादिना जातो यः स्मयो गर्वस् तेनान्धा धीर् येषां ते ईश्वरसहितान् सतोऽवमन्यन्ते ॥९॥

क्रमसन्दर्भः  न व्याख्यातम् ।

विश्वनाथः  श्रिया धनादिसम्पत्त्या । विभूत्या ऐश्वर्येण । सतः साधून् अवमन्यन्ते ॥९॥

 ओ)०(ओ

॥ ११.५.१० ॥

सर्वेषु शश्वत् तनुभृत्स्व् अवस्थितं
यथा खम् आत्मानम् अभीष्टम् ईश्वरम् ।
वेदोपगीतं च न शृण्वतेऽबुधा
मनोरथानां प्रवदन्ति वार्तया ॥

श्रीधरः  किं च, एवं वर्तमानास् ते वेदतत्त्वार्थं स्फुटम् अपि न जानन्तीत्य् आहसर्वेष्व् इति । केन रूपेणावस्थितं ? तद् आहआत्मानम् ईश्वरम् आत्मतया ईश्वरतया चावस्थितम् । एवम् अप्य् असङ्गताम् आहयथा खम् । पुरुषार्थताम् आहअभीष्टम् । स्फुटत्वम् आहवेदोपगीतं चेति । तत् कुतः ? यतो मनोरथानां व्यवायामिषमद्यसेवाविषयाणां वार्तया प्रवदन्ति । निवृत्तिपरं सन्तं वेदं प्रवृत्तिपरं वर्णयन्ति ॥१०॥

क्रमसन्दर्भः  तेषां मोहजं प्रमादम् आहसर्वेष्व् इति । तत्र शश्वद् इति विद्वदनुभवसिद्धत्वम्, चेश्वरस्य दर्शितम् ॥१०॥

विश्वनाथः  दृढतरं प्रबोध्यमाना अपि ते नैव प्रबोध्यन्ते इत्य् आहसर्वेष्व् इति । यथा खम् आकाशम् इत्य् असङ्गतम्, अभीष्टम् इत्य् आराध्यत्वम्, ईश्वर इत्य् आराधने सति दण्डदातृत्वं, वेदोपगीतं चेति सर्वथा विख्यातत्वं चोक्तं न शृण्वत इति केन प्रकारेण ? इत्य् अत आहमनोरथानां व्यवायामिषादिविषयाणां वार्तयेति भगवत्कथायां सद्भिः प्रवर्तितायां अपि तत्र विषयभोगवार्तां बलात् पातयन्तीत्य् अर्थः । प्रवदन्तीति तदा स्वयम् एव प्रकर्षेण वक्तारो भवन्ति ॥१०॥

 ओ)०(ओ

॥ ११.५.११ ॥

लोके व्यवायामिषमद्यसेवा
नित्या हि जन्तोर् न हि तत्र चोदना ।
व्यवस्थितिस् तेषु विवाहयज्ञ
सुराग्रहैर् आसु निवृत्तिर् इष्टा ॥

मध्वः  व्यवसायामिषमद्यानि हरेः पूजार्थम् एव तु ।
वामदेवो नाम यतो व्यवायो हरिपूजनम् ॥
पितृयज्ञो देवयज्ञो मांसेन हरिपूजनम् ।
व्यवाययज्ञे मद्यं तु सोमात्मकतयेष्यते ॥
क्षत्रियादेर् न विप्राणां विप्रो दोषेण लिप्यते ।
अरागतः प्रवृत्तिः स्याद् रागो दोषस्य कारणम् ॥
घ्राणभक्षोऽथवा यज्ञे देवैः सर्वस्य चेष्यते ।
पैष्टमद्यस्य माध्व्यादि क्षत्रियस्य न दुष्यति ॥
दैवे रत्यैव च प्राप्तिर् विष्णोः पुत्रात् तु मानुषे ।
तस्माद् विहितमात्रेषु रागं मुक्त्वा यथाविधि ।
समाहितो हरिं स्मृत्वा वर्त्मयाजी हरेर् भवेत् ॥ इति क्रियाविधाने ।

यज्ञान् विहाय न चोदना ॥११॥

श्रीधरः  ननु व्यवायादीनाम् अपि ऋतौ भार्याम् उपेयात्, हुतशेषं भक्षयेत् इत्य् आदिना विहितत्वात् किम् एवं निन्द्यते ? अत आहलोक इति । व्यवायः स्त्रीसङ्गः । नित्या रागत एव नित्यं प्राप्ताः । जन्तोः प्राणिमात्रस्य । अतस् तत्र तासु चोदना विधिर् नास्ति ।

ननु ऋताव् उपेयात् इत्य् आदिना विधिर् दर्शितः ? सत्यम्, न त्व् अयम् अपूर्वविधिः, रागतः प्राप्तत्वात्, किन्तु नियमविधिरूपेण रागिणाम् अभ्यनुज्ञामात्रं क्रियते । तद् आहव्यवस्थितिर् इति । तेषु व्यवायादिषु । कैः ? विवाहयज्ञसुराग्रहैः । विवाहविषय एव व्यवायः कार्यः । यज्ञ एवामिषसेवा । सौत्रामण्यां सुराग्रहान् गृःणाति इति श्रुतेः । तत्रैव मद्यसेवेति नियमः क्रियते ।

ननु च नियमपक्षेऽप्य् आवश्यकत्वान् न निन्दा युक्ता, अत आहआसु निवृत्तिर् इति । आसु व्यवायामिषमद्यसेवासु निवृत्तिर् इष्टा । अयं भावःनायं नियमविधिः, अपि नित्यप्राप्तत्वाद् अतो निवृत्तिः परिसङ्ख्यैव । कथं तर्हि व्यवस्थितिर् इत्य् उक्तम् ? उच्यतेन तावत् परिसङ्ख्यविधिना श्रुत्या निवृत्तिर् उच्यते । तथा सति स्वार्थत्यागः, परार्थकल्पना, प्राप्तबाधश् चेति दोषत्रयं स्यात् । अतः क्वचित् प्राप्स्यतोऽप्य् अर्थस्य प्रापणम् अनर्थकम् इत्य् अपूर्वविधिद्वारान्यनिवृत्तिः फलतो भवति । तद् यथाइमाम् अगृभ्णन् रशनामृतस्येत्य् अश्वाभिधानीम् आदत्ते इत्य् अत्र रशनालिङ्गतो गर्दभाश्वाभिधानी रशनाद्वये प्राप्स्यतो मन्त्रस्यापूर्वविधिद्वारा परिसङ्ख्योच्यते । यथोक्तं तन्त्रवार्तिके

अप्राप्तविधिर् एवायम् अतो मन्त्रस्य निश्चितः ।
परिसङ्ख्य फलेनोक्ता न विशेषः पुनः श्रुतेः । इति ।

क्वचित् तु रागतो नित्यप्राप्तस्याप्राप्तांशपूरणलक्षणस्य नियमफलस्याप्य् अभावान् नियमविधिद्वारा फलतः परिसङ्ख्या भवति, यथा “पञ्च पञ्चनखा भक्ष्याः” इति । तथा रागतो नित्यवत्प्राप्तस्य व्यवायादेर् विवाहादिनियमनाभ्यनुज्ञाद्वारा परिसङ्ख्यैवेति । ननु यद्य् अभ्यनुज्ञामात्रम् एतद् भवेत् तर्हि “ऋतुस्नातां तु यो भार्यां सन्निधौ नोपगच्छति । घोरायां भ्रूणहत्यायां पच्यते नात्र संशयः ।” इत्यादिदोषश्रवणं न स्यात् । नैष दोषः । मनसि कामे सत्य् अपि तस्याम् अरुच्या द्वेषादिना व ताम् अनुपगच्छतो दोषश्रवणोपपत्तेर् इति सर्वम् अनवद्यम् ॥११॥

क्रमसन्दर्भः  लोक इति तैः । तत्र नियमविधिरूपेणेति तत्सदृशेनेत्य् अर्थः । तद् आहेति तत्समानार्थम् आहेत्य् अर्थः । द्वन्द्वस्य परिवल्लिङ्गत्वे सति तास्व् इति वक्तव्ये तेष्व् इत्य् एकशेषत्वान् नपुंसकत्वम् । विवाहेत्य् उपलक्षणं, तत्रापि ऋताव् एवेत्य् अर्थः ।नियमपक्षेऽप्य् आवश्यकत्वाद् इति यथाश्वाभिधानीम् आदत्त इत्य् अत्रादानमावश्यकं तथेत्यर्थः । सिद्धान्तम् आहअत आहेति । नियमे आदानस्य विधिप्राप्तत्वान्न सर्वतो निवृत्तौ तात्पर्यं परिसङ्ख्यायां तु भक्षणस्य रागतः प्राप्तत्वात्सर्वत एव निवृत्तौ परमतात्पर्यम् इति युक्तैव निन्देत्यर्थः । आसु व्यवायेत्यादिकमयं भाव इत्यतः पूर्वम् एव युज्यते तत्र तु लेखकभ्रमादिति ज्ञेयं व्यवस्थितिर् इति तच्छब्देन करणभूतेन प्राप्स्यतः पाक्षिकतयेति ज्ञेयं व्यवस्थितिर् इति तच्छब्देन व्याख्यातो नियम इत्य् अर्थः । नियमद्वारैवेयं परिसङ्ख्येति सिद्धान्तयितुम् आहउच्यत इति । परिसङ्ख्याविधिना कर्तृभूतेन प्राप्स्यतः पाक्षिकतयेति ज्ञेयम् । क्वचित् त्व् इति रागतो नित्यप्राप्तस्येत्य् अस्य नियमेत्य् आदिनान्वयः ।

तत्र हेतुःप्राप्तांशेति । यथा पाक्षिकतयांशेनाप्राप्ताश्वाभिधानी सर्वांशेन पूर्यते, तादृशत्वाभावाद् इत्य् अर्थः । अत्रापि नियमविधिस् तत्सदृश एव ज्ञेयःमनसीति । विध्यभावेऽप्य् अभ्यनुज्ञाविषयाणां रागिणाम् अभ्यनुज्ञातिक्रमः स्याद् एवेति भावः ।

अथवा लोक इति । तथा हि

विधिर् अत्यन्तम् अप्राप्तौ नियमः पाक्षिके सति ।
तत्र चान्यत्र सम्प्राप्तौ परिसङ्ख्या विधीयते ॥

अत्र विधिः, यथा अहर् अहः सन्ध्याम् उपासीत इति । इदं खलु सर्वथैव न प्राप्नोति । अयम् एवापूर्वविधिर् इत्य् उच्यते । नियमो, यथा इमाम् अगृभ्णन् रशनामृतस्य इति मन्त्रेण ऋतस्य याज्ञिकपशोः रशनां रज्जुम् अगृभ्णन् अगृह्णन्न् इत्य् अर्थेन गर्दभाश्वाभिधान्योर् एकतरस्यां स्वाच्छन्देन प्राप्तायां ब्राह्मणेन नियम्यते, अश्वाभिधानीम् आदत्त इति । परिसङ्ख्या च, पञ्च पञ्चनखा भक्ष्या इति । अत्र रागप्राप्तेषु प्रायः सर्वेष्व् एव मांसवत्सु भक्ष्येषु पञ्चैव परिसङ्ख्यावन्तः तदनुरोधेन तावन्त एवाभ्यनुज्ञायन्ते । नात्र तु विधियन्त इत्य् अर्थः । तत्र नियमे प्राप्स्यतोऽप्य् अर्थस्य प्रापणम् अनर्थकम् इति ब्राह्मणेनापूर्वविधिनाऽन्यनिवृत्तिस् तात्पर्यतो भवति । अतः परिसङ्ख्या चात्र पर्यवसिता, तन्त्रवार्तिके यथोक्तं,

अप्राप्तविधिर् एवायम् अतो मन्त्रश् च निश्चितः ।
परिसङ्ख्या फलेनोक्ता न विशेषः पुनः श्रुतेः ॥ इति ।

अयम् अश्वाभधावी विधिर् अप्राप्तविधिर् एव लकारव्यत्ययात् । तस्माद् अतो विधेर् मन्त्रार्थश् च निश्चितः अश्वाभिधानीम् एवाददीतेति । अतोऽत्र परिसङ्ख्यात्वम् अपि फलेन तात्पर्येण प्राप्तम् ।

ननु, सामान्यतो मन्त्रप्राप्तस्य रशन द्वयस्याश्वाभिधानीम् इत्य् अनेन विशेष एवोक्तः, अपरोऽपि ज्ञास्यत इति वाच्यम् । तत्राहपुनः श्रुतेः पुनरुक्तत्वाद् अनर्थकत्वाद् इत्य् अर्थः । अथ परिसङ्ख्यायाम् इदं विविच्यते, न तावत् परिसङ्ख्याविधिशब्देनाऽन्यनिवृत्तिं वक्ति, तथा सति पञ्चनखीभक्षणरूपस्य स्वार्थस्य त्यागः, तथान्यनिवृत्तिरूपस्य परार्थस्य कल्पनं, ततश् च प्राप्तस्य पञ्चनखीभक्षणरूपस्य बाधश् च स्यात् । तस्माद् यादृशं नियमविधौ पाक्षिकतयांशेनाप्राप्ताश्वाभिधानीसर्वांशेन पूर्यते । रागतो नित्यप्राप्तेषु नियमफले तादृशत्वाभावान् नियमद्वारा तात्पर्यतः परिसङ्ख्या भवतीति ।

तस्माद् अयम् अर्थःलोके व्यवायादयो जन्तोर् मनुष्यादेर् नित्याः रागत एव नित्यप्राप्ताः । तत्र व्यवायः स्वभावत एव, आमिषमद्ये तु मनुष्यस्य परम्पराप्राप्तत्वाद् इति ज्ञेयम् । अतस् तत्र चोदना अपूर्वविधिर् नास्ति, किन्तु तेषु रागिषु विवाहयज्ञसुराग्रहैर् व्यवस्थितिः क्रियते । नियमद्वारा परिसङ्ख्या क्रियते । तद् यथा विवाहेत्य् उपलक्षणं विवाह एव, तत्रापि ऋताव् एव व्यवायः कार्यः । यज्ञ एवामिषसेवा सुराग्रहे सौत्रामण्याम् इव मद्यसेवेति ।

ननु, परिसङ्ख्यात्वे सति व्यवायादौ विधित्वम् अस्त्य् एव, लिङ्गादिसद्भावात् । ततस् ताः कथं निन्दया त्याज्यन्ते ? तत्राहआसु व्यवायादिषु निवृत्तिर् एवेष्टेति रागप्राप्तत्वाद् अभ्यनुज्ञामात्रं क्रियते । न त्व् अपूर्वनियमयोर् इव शास्त्रप्राप्तत्वाद् अवश्यं कार्यत इति । निवृत्ताव् एव तात्पर्याम् इत्य् अर्थः । ऋतुस्नाताया भार्यायाः परित्यागदोषश्रवणं तु विध्यतिक्रमात् विध्यनुपपत्तेः । न च वैराग्येणाभ्यनुज्ञातातिक्रमात् तत्राभ्यनुज्ञाया अभावात्, किन्तु सत्य् अप्य् अभ्यनुज्ञातायाम् अन्यस्यां रागादौ तादृश्यां स्वभार्यायाम् अरुच्यादिनैवाप्रवृत्तेस् तदतिक्रमात् ततो भ्रूणहत्यापर्यवसानाच् च । एवम् आमिषमद्ययोर् अपि ज्ञातव्यम् इति ॥११॥

विश्वनाथः  ननु व्यवायादीनाम् अपि ऋतौ भार्याम् उपेयात्, हुतशेषं भक्षयेत् इत्य् आदिना विहितत्वात् किम् एवं निन्द्यते ? तत्राहलोक इति । व्यवायः स्त्रीसङ्गः । आमिषमद्ययोर् मांसमदिरयोः सेवा भक्षणानि नित्या रागत एव नित्यं प्राप्ताः । तत्र व्यवायः स्वभावत एव, आमिषमद्यसेवा मानुषस्य कुलपरम्पराप्राप्तत्वाद् इति ज्ञेयम् । अतस् तत्र तासु चोदना विधिर् नास्ति, अप्राप्तप्रापणस्यैव विधित्वात् ।

ननु ऋताव् उपेयात् इत्य् आदिना विधिर् दृष्ट एवेति ? तत्राहव्यवस्थितिर् इति । तेषु व्यवायादिषु विवाहयज्ञसुराग्रहैर् व्यवस्थितिर् व्यवस्थैव दत्ता । यदि स्त्रीमांसमद्यादिकं विना स्थातुं न शक्यत, तदा विवाहविषय एव व्यवायः कार्यः । यज्ञ एवामिषसेवा । सौत्रामण्यां सुराग्रहान् गृःणाति इति श्रुतेः । तत्रैव मद्यसेवा कार्येति, तत्र तत्रैवानुज्ञा दत्ता, न तु वस्तुतो विधिः । अत एवासु व्यवायादिसेवासु निवृत्तिर् एवेष्टा, निवृत्ताव् एव शास्त्रस्य तात्पर्यम् इति ।

तथा हि, भार्याम् एवोपेयान् न स्त्रीमात्रम्, ऋताव् एवोप्यान् नान्यर तत्रापि पञ्चपर्वातिरिक्तसमय एव, रात्राव् एव, पुत्रकामनयैवेति क्रमक्रमतो निवृत्तिर् एवाभिप्रेता ।

अथ,
विधिर् अत्यन्तम् अप्राप्तौ नियमः पाक्षिकेऽसति ।
तत्र चान्यत्र च प्राप्तौ परिसङ्ख्या विधीयते ॥ इति ।

अस्यार्थःप्रवृत्तिकर्मैकनिष्ठानां मते यथा अत्यन्तम् अप्राप्तौ विधिः, यत्र रागतो विध्यन्तरतो वा सर्वथैव प्राप्तिर् नास्ति, स विधिर् उच्यते । यथा, “अहर् अहः सन्ध्याम् उपासीत” इति, “माघस्नानं प्रकुर्वीत” इति, “निशि न स्नायात्, चन्द्रग्रहे स्नायात्” इति । अत्यन्ताप्राप्तिरहिते स्थले तु विधिर् न भवति, किन्तु नियमः परिसङ्ख्या वा । तत्र कुत्र वा नियमः, कुत्र वा परिसङ्ख्या ? इत्य् अत आहपाक्षिके असति नियमः, पाक्षिके अंशे असति निन्दा प्रायश्चित्तार्हे सति नियमः, यथा, “ऋतौ भार्याम् उपेयात्” इति । ऋतुसमये हि भार्यायां गमनं च रागप्राप्तम् । तत्रागमनांशे निन्दितो, यथा

ऋतुस्नातां तु यो भार्यां सन्निधौ नोपगच्छति ।
घोरायां भ्रूणहत्यायां पच्यते नात्र संशयः ॥ इति स्मृतेः ।

अत एव नियम एव, “ऋतौ भार्याम् उपेयाद् एव” इति ऋतौ भार्यागमनायोगो न कर्तव्य इति फलितार्थः । अथ तत्र च तन्मध्य इत्य् अर्थः । अन्यत्र च अन्यत्र तु अन्यस्मिन् भागे असति सति परिसङ्ख्या, यथापञ्च पञ्चनखा भक्ष्या इति । अत्र रागप्राप्ते पञ्चपञ्चनखाभक्षणे च निन्दा न श्रूयते, किन्तु तदितरभक्षणे एव । अतः पञ्चैव पञ्चनखा भक्ष्या, नान्य इति परिसङ्ख्यैव, अभ्यनुज्ञा दानमात्रम् अतो मांसमात्रस्याप्य् अभक्षणे नास्ति दोष इत्य् आयातम् ।

अथ निवृत्तकर्मैकनिष्ठानां मतेऽर्थो यथा, अत्यन्तं सर्वथाप्राप्तौ विधिः, यथा “अहरहः सन्ध्याम् उपासीत” इत्य् आदि । पाक्षिके प्रापणे सति विधित एव एकत्र कोटौ प्राप्तौ सत्याम् अन्यत्राप्राप्तौ च सत्यां नियम इत्य् अर्थः । यथा, इमाम् अगृभ्नन् रसनामृतस्य इति मन्त्रेण ऋतस्य यज्ञीयपशो रसनां रज्जूम् अगृभ्नन्न् इतीमाम् इत्य् एकवचनेन गर्दभाश्वाभिधान्योर् अशनयोर् एकतरस्यां प्राप्तिर् बुध्यत । अत्र किम् अश्वाभिधान्याम् उत गर्दभाभिधान्याम् इति संशये नियम्यते अश्वाभिधानीम् आदत्त इति अश्वाभिधानीम् एवादद्यन्, न गर्दभाभिधानीम् इति नियमे निषेधो वाक्यार्थः । तद् एवं अपूर्वविधिर् इति नियमविधिर् इति द्वाव् अप्य् एतौ विधी एव ।

का खलु परिसङ्ख्या ? इत्य् अपेक्षायां आहतत्र च तन्मध्ये त्व् इत्य् अर्थः । अन्यत्र विधित इतरत्र रागस्थले प्राप्तौ सत्यां या परिसङ्ख्या विधीयते । यथा रागतः सर्वमांसभक्षणप्राप्तौ पञ्च पञ्चनखा भक्ष्या इति । पञ्च पञ्चनखेतरमांसानि सर्वाण्य् एवाभक्ष्याणि भोक्तुः प्रत्यवायजनकानीत्य् अर्थः । मांसभक्षणे पञ्च पञ्चनखमांसान्य् एव परिसङ्ख्यातानि अभ्यनुज्ञातानीति तत्रैव न प्रत्यवायः परिसङ्ख्याया अभ्यनुज्ञादानमात्रार्थत्वात् सर्वमांसभक्षण एव शास्त्रतात्पर्यम् । एवम् एव भार्याम् एवाभिगच्छेन् न परकीयां ऋताव् एव गच्छेन् नान्यत्रेत्य् अभ्यनुज्ञामात्रदानात् स्त्रीमात्रानभिगमन एव शास्त्रतात्पर्यं, ऋतुस्नातायां भार्यायां अगमनदोषश्रवणं तु न विध्यतिक्रमात् विध्यनुपपत्तेर् इति सन्दर्भः । तस्याम् अरुच्या द्वेषादिना वा तदनभिगमन एव दोषश्रवणम् इति स्वामिचरणाः ॥११॥

तथ्यः  एतत्प्रसङ्गे आलोच्यः

न मांसभक्षणे दोषो न मद्ये न च मैथुने ।
प्रवृत्तिर् एषा भूतानां निवृत्तिस् तु महाफला ॥ इति ॥

 ओ)०(ओ


॥ ११.५.१२ ॥

धनं च धर्मैकफलं यतो वै
ज्ञानं च सविज्ञानम् अनु प्रशान्ति ।
गृहेषु युञ्जन्ति कलेवरस्य
मृत्युं न पश्यन्ति दुरन्तवीर्यम् ॥

श्रीधरः  तद् एवं व्यवायादिमनोरथाकुलितत्वाद् अभीष्टम् आत्मानं न शृण्वन्तीत्य् उक्तम्, इदानीं धनस्यापि धर्मद्वारा परमात्मप्रापकस्य दृष्टोपभोगार्थं विनियोगान् नात्मज्ञानगन्धोऽपीत्य् आहधनं चेति । धर्म एवैकं फलं यस्य तत् । कुतः ? यतो यस्माद् धर्मात् सविज्ञानम् अपरोक्षज्ञानसहितं दृढं परोक्षज्ञानं भवति । कथम्भूतम् ? अनु प्रशान्ति अन्व् अनन्तरम् एव प्रकृष्टा शान्तिर् निर्वाणलक्षणा यस्य तत् । एवम्भूतं धनं गृहेषु देहाद्यर्थं युञ्जन्ति ॥१२॥

क्रमसन्दर्भः  न व्याख्यातम् ।

विश्वनाथः  तथा धनस्यापि दृष्टोपभोगार्थं विनियोगाद् अबुधा एव ते इत्य् आहधनं चेति । धर्म एवैकम् उत्कृष्टं यस्य तत् । यतो धर्मात् सविज्ञानम् अपरोक्षज्ञानसहितं परोक्षज्ञानं भवति । अनु अनन्तरम् प्रशान्तिर् मोक्षो यस्मात् तत् । एवम्भूतं धनं गृहेषु देहाद्यर्थं युञ्जन्ति ॥१२॥

 ओ)०(ओ

॥ ११.५.१३ ॥

यद् घ्राणभक्षो विहितः सुरायास्
तथा पशोर् आलभनं न हिंसा।
एवं व्यवायः प्रजया न रत्या
इमं विशुद्धं न विदुः स्वधर्मम् ॥

मध्वः यज्ञेष्व् आलम्भनं प्रोक्तं देवतोद्देशतः पशोः ।
हिंसा नाम तद् अन्यत्र तस्मात् तां नाचरेद् बुधः ॥
यतो यज्ञे मृता ऊर्ध्वं यान्ति देवे च पैतृके ।
अतो लाभाद् आलभनं स्वर्गस्य न तु मारणम् ॥ इति च ॥

श्रीधरः  किं च व्यवस्थयापि व्यवायाद्य् अभ्यनुज्ञानं न यथेष्टम्, अपि त्व् अन्यथैवेत्य् आहयद् इति । यद् यस्मात् सुराया घ्राणभक्षोऽवघ्राणं, स एव विहितः, न पानम् । तथा पशोर् अप्य् आलभनम् एव विहितं, न तु हिंसा । अयम् अर्थःदेवतोद्देशेन यत् पशुहननं तद् आलभनं, वायव्यं श्वेतम् आलभेत इत्य् आदि श्रुतेः, न तु हिंसा, या वेदविहित हिंसा न सा हिंसेति कीर्त्यते इति वचनात् । भक्षणोद्देशेन तु क्रियमाणं हननं लौकिकवर्धिषैव । अत्र ह्य् आलभनम् एव विहितं, न तु हिंसा । अतो न यथेष्टभक्षणाभ्यनुज्ञेत्य् अर्थः । व्यवायोऽपि प्रजया निमित्तभूतया, न तु रत्यै । अतो मनोरथवादिन इमं विशुद्धं स्वधर्मं न विदुर् इति ॥१३॥

क्रमसन्दर्भः  न व्याख्यातम् ।

विश्वनाथः  किं च व्यवस्थयापि व्यवायाद्यभ्यनुज्ञानं न यथेष्टं, अपि त्व् अन्यथैवेत्य् आह, यद् यस्मात् सुरायाः घ्राणं भक्षः अवघ्राणम् एव भक्षो विहितः न तु यथेष्टं पानम् । तथा पशोर् आलभनं किञ्चिद् अङ्गच्छेदनम् एव न तु हिंसा वधः । व्यवायोऽपि प्रजया हेतुना न तु रमणार्थम् ॥१३ ॥

 ओ)०(ओ

॥ ११.५.१४ ॥

ये त्व् अनेवंविदोऽसन्तः स्तब्धाः सदभिमानिनः ।
पशून् द्रुह्यन्ति विश्रब्धाः प्रेत्य खादन्ति ते च तान्

श्रीधरः  एवं भगवत्पराङ्भुखानां बहुदोषतां प्रपञ्च्य तन् निष्ठां प्रपञ्चयतिये त्व् इति पञ्चभिः । अनेवंविदः न एवं धर्मं विदन्ति ये ते । विस्रब्धा निःशङ्काः । अनेन मनोरथो भविष्यतीति विश्वस्ता वा । तदानीन्तनपोषणेन वा तैः पशुभिर् विश्वस् ताः । ते च पशवः प्रेत्य अमुत्र तान् खादन्ति,

मां स भक्षयितामुत्र यस्य मांसम् इहाद्म्य् अहम् ।
एतन् मांसस्य मांसत्वं प्रवदन्ति मनीषिणः ॥ इति वचनात् ॥१४॥

क्रमसन्दर्भः  न व्याख्यातम् ।

विश्वनाथः  एवम् उक्तलक्षणं धर्मं न विदन्तीति ते । या शास्त्रविहिता हिंसा न सा हिंसेति कथ्यते इत्य् आदि वाक्यार्थतात्पर्यम् अबुद्ध्वा ये पशून् प्राणत एव हिंसन्तीत्य् अर्थः । विश्रब्धाः वधकालेऽप्य् एतेऽस्मत्पालका अस्मान् न हनिष्यन्ति, किन्तु शस्त्रदर्शनया उपहसितुम् अस्माभिः सह खेलन्त्य् एवेति पालितैः पशुभिः कृतविश्वासाः, तान् द्रुह्यन्ति घ्नन्त्य् एव । ततस् ते च पशवः प्रेत्य् अमुत्र तांश् च स्वघातकान् खादन्ति ।

मां स भक्षयितामुत्र यस्य मांसम् इहाद्म्य् अहम् ।
एतन् मांसस्य मांसत्वं प्रवदन्ति मनीषिणः ॥ इति वचनात् ।

यथा च योगबलेन यज्ञपशून् प्रत्यक्षं प्रदर्श्य प्राचीनबर्हिषं प्रत्य् उक्तं श्रीनारदेन

भो भोः प्रजापते राजन् पशून् पश्य त्वयाध्वरे ।
सञ्ज्ञापितान् जीवसङ्घान् निर्घृणेन सहस्रशः ॥
एते त्वां सम्प्रतीक्षन्ते स्मरन्तो वैशसं तव ।
सम्परेतम् अयःकूटैश् छिन्दन्त्य् उत्थितमन्यवः ॥ [४.२५.७८] इति ॥१४॥

 ओ)०(ओ

॥ ११.५.१५ ॥

द्विषन्तः परकायेषु स्वात्मानं हरिम् ईश्वरम् ।
मृतके सानुबन्धेऽस्मिन् बद्धस्नेहाः पतन्त्य् अधः ॥

मध्वः  आत्मानं स्वस्मिन्न् आप्तं च ।

आप्तत्वाद् आत्मशब्दोक्तं स्वस्मिन्न् अपि परेषु च ।
जीवाद् अन्यं न पश्यन्ति श्रुत्वैवं विद्विषन्ति च ।
एतांस् त्वम् आसुरान् विद्धि लक्षणैः पुरुषाधमान् ॥ इति हरिवंशेषु ॥१५॥

श्रीधरः  अभिचारादिना द्विषन्तः । मृतके देहे । सानुबन्धे पुत्रादिसहिते ॥१५॥

क्रमसन्दर्भः  न व्याख्यातम् ।

विश्वनाथः  द्विषन्त इति । मांसार्थं पशून् हिंसन्ति लोकान् वा यद् द्विषन्ति तत् स्वात्मानं हरिम् एव द्विषन्ति इत्य् अर्थः । मृतके स्वदेहे ॥१५॥

 ओ)०(ओ

॥ ११.५.१६ ॥

ये कैवल्यम् असम्प्राप्ता ये चातीताश् च मूठताम् ।
त्रैवर्गिका ह्य् अक्षणिका आत्मानं घातयन्ति ते ॥

श्रीधरः  अज्ञास् तत्त्वज्ञैर् अननुकम्पितास् तरन्ति, तत्त्वज्ञास् तु स्वतः । ये तु नात्यन्तम् अज्ञा न च तत्त्वज्ञास् तेऽन्तरालवर्तिनः पतन्तीत्य् आहय इति । कैवल्यं तत्त्वज्ञानम् असम्प्राप्ताः । मूढताम् अत्यन्तजडताम् । अत्र हेतुः, त्रिवर्गप्रधानाः । अक्षणिका उपशान्तिक्षणरहिता देहादिस्थैर्यबुद्धयो वा स्वयम् एवात्मानं घातयन्ति ॥१६॥

क्रमसन्दर्भः  न व्याख्यातम् ।

विश्वनाथः  अज्ञास् तत्त्वज्ञैर् अननुकम्पितास् तरन्ति, तत्त्वज्ञास् तु स्वतः । ये तु नात्यन्तम् अज्ञा न च तत्त्वज्ञास् तेऽन्तरालवर्तिनः पतन्तीत्य् आहय इति । असम्प्राप्ताः कैवल्यप्रापकज्ञानशून्या इत्य् अर्थः । नापि पश्वादिवन् मूढाः । तर्हि किं ज्ञानार्थिन्नो भक्त्यर्थिनो वा ? न, त्रैवर्गिका धर्मार्थकामपराः, भवन्तु तद् अपि कदाप्य् अवसरं प्राप्य हरिकथां श्रोष्यन्ति, न, अक्षणिकास् तत्र क्षणमात्रम् अप्य् अवकाशं न लभन्ते, तर्हि ते आत्मानम् एव घातयन्ति ॥१६॥

 ओ)०(ओ

॥ ११.५.१७ ॥

एत आत्महनोऽशान्ता अज्ञाने ज्ञानमानिनः ।
सीदन्त्य् अकृतकृत्या वै कालध्वस्तमनोरथाः ॥

मध्वः  तद् आहएत इति । आत्महनः आत्मापह्नवकर्तारः । अज्ञाने कर्मणि । तथा च श्रुतिः,
असुर्या नाम ते लोका अन्धेन तमसा वृताः ।
तांस् ते प्रेत्याभिगच्छन्ति ये के चात्महनो जनाः ॥ इति ।

अन्यैर् न व्याख्यातम् ।

 ओ)०(ओ

॥ ११.५.१८ ॥

हित्वात्ममायारचिता गृहापत्यसुहृत्स्त्रियः ।
तमो विशन्त्य् अनिच्छन्तो वासुदेवपराङ्मुखाः ॥

श्रीधरः  या गृहापत्यसुहृच्छ्रियस् ता हित्वा ॥१८॥

क्रमसन्दर्भः  न व्याख्यातम् ।

विश्वनाथः  असुर्या नाम ते लोका अन्धेन तमसा वृताः ।
तांस् ते प्रेत्याभिगच्छन्ति ये के चात्महनो जनाः ॥

इति श्रुतेस् तेषाम् अधोगतिर् एवेत्य् आहहित्वेति । या गृहापत्यसुहृत्स्त्रियस् ता हित्वा ॥१८॥

 ओ)०(ओ

॥ ११.५.१९ ॥

श्रीराजोवाच
कस्मिन् काले स भगवान् किं वर्णः कीदृशो नृभिः ।
नाम्ना वा केन विधिना पूज्यते तद् इहोच्यताम् ॥

श्रीधरः  तद् एवं भगवद्भक्तिर् एव कर्तव्येति स्थिते, तत्र विशेषं पृच्छतिकस्मिन् काल इति । किं वर्णः ? कीदृग् वर्णवान् ? कीदृशः कीदृगाकारः ? केन वा नाम्ना ? केन वा विधिना ? ॥१९॥

क्रमसन्दर्भः  कस्मिन्न् इति । नृभिः साधारणैर् इत्य् अर्थः । असाधारणानाम् अन्यावताराणां ह्य् उपासनायाः सर्वदा श्रुतत्वात् ॥१९॥

विश्वनाथः  एतादृशाणां उद्धारो भगवदवतारं विना न सम्भवेद् इति मनसि कृत्वा पृच्छति, कस्मिन्न् इति । कीदृशः कीदृग् आकारः ? ॥९॥

 ओ)०(ओ

॥ ११.५.२० ॥

श्रीकरभाजन उवाच
कृतं त्रेता द्वापरं च कलिर् इत्य् एषु केशवः ।
नानावर्णाभिधाकारो नानैव विधिनेज्यते ॥

श्रीधरः  एषु कृतादिकालेषु । नानाप्रकारा वर्णाभिधाकारा यस्य सः । नानैव विधिना विधिधेनैव मार्गेण ॥२०॥

क्रमसन्दर्भः, विश्वनाथः  न व्याख्यातम् ।

 ओ)०(ओ

॥ ११.५.२१ ॥

कृते शुक्लश् चतुर्बाहुर् जटिलो वल्कलाम्बरः ।
कृष्णाजिनोपवीताक्षान् बिभ्रद् दण्डकमण्डलू ॥

श्रीधरः  तद् एव वर्णादिचतुष्टयम् आहकृत इत्य् आदिना । कृष्णाजिनादीन् बिभ्रद् इति ब्रह्मचारिवेषो दर्शितः ॥२१॥

क्रमसन्दर्भः  न व्याख्यातम् ।

विश्वनाथः  शुक्ल इति शुक्लवर्णः शुक्लनामा कृष्णाजिनं कृष्णसारचर्म उपवीतं यज्ञसूत्रः

 ओ)०(ओ

॥ ११.५.२२ ॥

मनुष्यास् तु तदा शान्ता निर्वैराः सुहृदः समाः ।
यजन्ति तपसा देवं शमेन च दमेन च ॥

श्रीधरः  तपसा ध्यानेन ॥२२॥

क्रमसन्दर्भः  न व्याख्यातम् ।

विश्वनाथः  तपसा ध्यानेनेति तदा तेन ध्यानम् एव विधीयते ॥२२॥

 ओ)०(ओ

॥ ११.५.२३ ॥

हंसः सुपर्णो वैकुण्ठो धर्मो योगेश्वरोऽमलः ।
ईश्वरः पुरुषोऽव्यक्तः परमात्मेति गीयते ॥

श्रीधरः, क्रमसन्दर्भः  न व्याख्यातम् ।

विश्वनाथः  गीयते इति एतानि नामानि तदा गेयानि ॥२३॥

 ओ)०(ओ

॥ ११.५.२४ ॥

त्रेतायां रक्तवर्णोऽसौ चतुर्बाहुस् त्रिमेखलः ।
हिरण्यकेशस् त्रय्यात्मा स्रुक्स्रुवाद्युपलक्षणः ॥

श्रीधरः  त्रिगुणा दीक्षाङ्गभूता मेखला यस्य स यज्ञमूर्तिः । हिरण्यकेशः पिशङ्गकेशः ॥२४॥

क्रमसन्दर्भः  न व्याख्यातम् ।

विश्वनाथः  रक्तवर्णो रक्तनामा च । त्रिगुणा दीक्षाङ्गभूतमेखला यस्य सः । त्रय्यात्मा यज्ञस्वरूपं त्रय्या विद्ययेति यज्ञस् तदा विधीयते ॥२४॥

 ओ)०(ओ

॥ ११.५.२५ ॥

तं तदा मनुजा देवं सर्वदेवमयं हरिम् ।
यजन्ति विद्यया त्रय्या धर्मिष्ठा ब्रह्मवादिनः ॥

श्रीधरः  त्रय्या विद्यया वेदत्रयोक्तकर्मभिः ॥२५॥

क्रमसन्दर्भः, विश्वनाथः  न व्याख्यातम् ।

 ओ)०(ओ

॥ ११.५.२६ ॥

विष्णुर् यज्ञः पृश्निगर्भः सर्वदेव उरुक्रमः ।
वृषाकपिर् जयन्तश् च उरुगाय इतीर्यते ॥

श्रीधरः  पृश्निगर्भः पृश्निः सुतपसः प्रजापतेः पत्नी तस्याः पुत्रः । वृषाकपिः स्मृतः सन्वर्षति कामान् आकम्पयति क्लेशान् इति तथा । जयत्य् एव सर्वदा जयन्तः ॥२६॥

क्रमसन्दर्भः, विश्वनाथः  न व्याख्यातम् ।

 ओ)०(ओ

॥ ११.५.२७ ॥

द्वापरे भगवाञ् श्यामः पीतवासा निजायुधः ।
श्रीवत्सादिभिर् अङ्कैश् च लक्षणैर् उपलक्षितः ॥

श्रीधरः  श्यामोऽतसीपुष्पसङ्काशः । निजानि चक्रादीन्य् आयुधानि च यस्य सः । श्रीवत्सो नाम वक्षसो दक्षिणभागे रोम्णां प्रदक्षिणावर्तः स आदिर् येषां करचरणादिगतपद्मादीनां तैर् अङ्कैर् आङ्गिकैश् चिह्नैर् लक्षणैर् बाह्यैः कौस्तुभादिभिः ॥२७॥

क्रमसन्दर्भः  द्वापरयुगावतारं कथयन् श्रीकृष्णाविर्भावमयतद्युगविशेषस्य च वैशिष्ट्यातिशयम् अभिप्रेत्य तम् एव तत्तत्सर्वमथम् आहद्वापर इति । सामान्यतस् तु द्वापरे शुकपत्रवर्णत्वं कलौ श्यामत्वं विष्णुधर्मोत्तरे दर्शितं द्वापरे शुकपत्राभः कलौ श्यामः प्रकीर्तितः इतीदृशेन ॥२७॥

विश्वनाथः  श्याम इति श्यामवर्णः श्यामनामा च ॥२७॥

 ओ)०(ओ

॥ ११.५.२८ ॥

तं तदा पुरुषं मर्त्या महाराजोपलक्षणम् ।
यजन्ति वेदतन्त्राभ्यां परं जिज्ञासवो नृप ॥

श्रीधरः  महाराजोपलक्षणं छत्रचामरादियुक्तम् । वेदतन्त्रभ्यां वैदिकेनागमिकेन च मार्गेण । यजन्ति पूजयन्ति । परम् ईश्वरं ज्ञातुम् इच्छवः ।

क्रमसन्दर्भः  महाराजोपलक्षणम् इति श्रीहरिवंशदर्शितराजेन्द्राभिषेकात् तादृशं परं पुरुषं यजन्तीत्य् अन्वयः । यजने हेतुः जिज्ञासवः तम् एवानुभवितुम् इच्छव इति ॥२८॥

विश्वनाथः  महाराजोपलक्षणं छत्रचामरादियुक्तं वेदतन्त्राभ्यां वैदिकेनागमिकेन च मार्गेण पूजयन्ति ॥२८॥

 ओ)०(ओ

॥ ११.५.२९३० ॥

नमस् ते वासुदेवाय नमः सङ्कर्षणाय च ।
प्रद्युम्नायानिरुद्धाय तुभ्यं भगवते नमः ॥
नारायणाय ऋषये पुरुषाय महात्मने ।
विश्वेश्वराय विश्वाय सर्वभूतात्मने नमः ॥

श्रीधरः  नामान्य् आहनमस् त इति ।

क्रमसन्दर्भः  चतुर्व्यूहतालिङ्गेन श्रीकृष्णत्वम् एव विशेषतः स्पष्टयन्न् आहनमस् त इति ॥२९॥

नामावतारमयत्वेनाप्य् आहनारायणायेति । तत्र नारायणाय ऋषय इति दिग्दर्शनं कृत्वा तत्तदनन्तावताराकरपुरुषावतारमयत्वेनाहपुरुषाय महात्मन इति । अत एव विश्वेषां तेषाम् ईश्वराय विश्वाय तत्तद्रूपाय चेत्य् अर्थः । किं बहुना ? सर्वभूतरूपाय सर्वात्मरूपाय चेति ॥३०॥

विश्वनाथः  नामान्य् आहनमस् त इति ॥२९३०॥

 ओ)०(ओ

॥ ११.५.३१ ॥

इति द्वापर उर्वीश स्तुवन्ति जगदीश्वरम् ।
नानातन्त्रविधानेन कलाव् अपि तथा शृणु ॥

श्रीधरः नानातन्त्रविधानेनेति कलौ तन्त्रमार्गस्य प्राधान्यं दर्शयति ॥३१॥

क्रमसन्दर्भः  स्तुतिश् चेयं तदाविर्भावास्पदद्वापरारम्भत एव तज्ज्ञैर् ऋषिभिः क्रियत इति सैवानूदिता ॥३१॥

विश्वनाथः इत्थं नृतिर्यगृषिदेवझषावतारैर्
लोकान् विभावयसि हंसि जगत्प्रतीपान् ।
धर्मं महापुरुष पासि युगानुवृत्तश्
छन्नः कलौ यद् अभवस् त्रियुगोऽथ स त्वम् ॥ [भा.पु. ७.९.३८]

इति प्रह्लादवचनात् कलियुगीयावतारश् छन्नत्वेन सर्वलोकदुर्बोधोऽवगम्यते । अतस् तत्प्रमापकवचनम् अपि सोपक्रमम् अर्थान्तरेणाच्छन्नतयैवाहनानेति । कलौ तन्त्रमार्गस्य प्राधान्यं दर्शितुं इत्य् आच्छादकोऽर्थः । तेनाच्छन्नोऽर्थो यथानाना कलौ अपिकारात् आसन् वर्णास् त्रयो ह्य् अस्य गृह्णतोऽनुयुगस् तनूः इति गर्गोक्तिप्राप्तवैवस्वताष्टाविंशचतुर्युगीयद्वापरोत्तरकलाव् अपि ।

तन्त्रविधानेन तन्त्राख्यन्यायविधिना । श्वेतो धावतीतिवद् एकप्रयत्नोच्चार्येण एकदैवार्थद्वयबोधकेन शब्देनेत्य् अर्थः । अत एव शृण्व् इति, शृण्वन्तम् अपि राजानं प्रति पुनः प्रेरणं रहस्यत्वेन तन्त्रेणोच्यमानम् अर्थं विशिष्यावधापयितुम् ॥३१ ॥

 ओ)०(ओ

॥ ११.५.३२ ॥

कृष्णवर्णं त्विषाकृष्णं साङ्गोपाङ्गास्त्रपार्षदम् ।
यज्ञैः सङ्कीर्तनप्रायैर् यजन्ति हि सुमेधसः ॥

श्रीधरः  रूक्षतां व्यावर्तयतित्विषा कान्त्याकृष्णम् इन्द्रनीलमणिवद् उज्ज्वलम् । यद् वा, त्विषा कृष्णं कृष्णावतारम् । अनेन कलौ कृष्णावतारस्य प्राधान्यं दर्शयति । अङ्गानि हृदयादीनि । उपाङ्गानि कौस्तुभादीनि । अस्त्राणि सुदर्शनादीनि । पार्षदाः सुनन्दादयः तत् सहितम् । यज्ञैर् अर्चनैः । सङ्कीर्तनं नामोच्चारणं स्तुतिश् च तत् प्रधानैः । सुमेधसो विवेकिनः ॥३२॥

क्रमसन्दर्भः  श्रीकृष्णावतारानन्तरकलियुगावतारं पूर्ववद् आहकृष्णेति । त्विषा कान्त्या योऽकृष्णो गौरस् तं सुमेधसो यजन्ति । गौरत्वं चास्य,

आसन् वर्णास् त्रयो ह्य् अस्य गृह्णतोऽनुयुगं तनुः ।
शुक्लो रक्तस् तथा पीत इदानीं कृष्णतां गतः ॥ [भा.पु. १०.८.१३]

इत्य् अत्र वारिशेष्यप्रमाणलब्धम् इदानीम् एव तदवतारपदत्वेनाभिख्याते द्वापरे कृष्णताङ्गत इत्य् उक्तेः, शुक्लरक्तयोः सत्यत्रेतागतत्वेन दर्शितत्वाच् च । अतीतस्यातीतत्वं प्राचीनावतारापेक्षया अत्र श्रीकृष्णस्य परिपूर्णरूपत्वेन वक्ष्यमाणत्वाद् युगावतारत्वं तस्मिन् सर्वेऽप्य् अवतारा अन्तर्भूता इति तत्तत्प्रयोजनं तस्मिन्न् एकस्मिन्न् एव सिध्यतीत्य् अपेक्षया तद् एवं यद् द्वापरे श्रीकृष्णोऽवतरति तदैव कलौ श्रीगौरोऽप्य् अवतरतीति स्वारस्यलब्धः श्रीकृष्णाविर्भावविशेष एवायं गौर इत्य् आयाति, तदव्यभिचारात् ।

तद् एतद् आविर्भावत्वं तस्य स्वयम् एव विशेषणद्वारा व्यनक्तिकृष्णवर्णं कृष्णेत्य् एतौ वर्णौ च यत्र यस्मिन् श्रीकृष्णचैतन्यदेवनाम्नि कृष्णत्वाभिव्यञ्जकं कृष्णेति वर्णयुगलं प्रयुक्तम् अस्तीत्य् अर्थः । तृतीये श्रीमदुद्धववाक्ये समाहृता इत्य् आदि पद्ये श्रियः सवर्णेन [भा.पु. ३.३.३] इत्य् अत्र टीकायां, श्रियो रुक्मिण्याः समानवर्णद्वयं वाचकं यस्य स श्रियः सवर्णो रुक्मी इत्य् अपि दृश्यते ।

यद् वा, कृष्णं वर्णयति तादृशस्वपरमानन्दविलासस्मरणोल्लासवशतया स्वयं गायति, परमकारुणिकतया च सर्वेभ्योऽपि लोकेभ्यस् तम् एवोपदिशति यस् तम् । अथवा, स्वयम् अकृष्णं गौरं त्विषा स्वशोभया विशेषेणैव कृष्णोपदेष्टारं च यद्दर्शनेनैव सर्वेषां कृष्णः स्फुरतीत्य् अर्थः । किं वा, सर्वलोकद्रष्टारं कृष्णं गौरम् अपि भक्तविशेषदृष्टौ त्विषा प्रकाशविशेषेण कृष्णवर्णं तादृशश्यामसुन्दरम् एव सन्तम् इत्य् अर्थः । तस्मात् तस्मिन् श्रीकृष्णरूपस्यैव प्रकाशात् तस्यैवाविर्भावविशेषः स इति भावः ।

तस्य भगवत्त्वम् एव स्पष्टयतिसाङ्गोपाङ्गास्त्रपार्षदम् अङ्गान्य् एव परममनोहरत्वात्, उपाङ्गानि भूषणादीनि महाप्रभावत्वात्, तान्य् एवास्त्राणि सर्वदैवैकान्तवासित्वात्, तान्य् एव पार्षदाः बहुभिर् महानुभावैर् असकृद् एव तथा दृष्टोऽसाव् इति गौडवरेन्द्रसुह्मोत्कलादिदेशीयानां महाप्रसिद्धेः । यद् वा, अत्यन्तप्रेमास्पदत्वात् तत्तुल्या एव पार्षदाः श्रीमदद्वैताचार्यमहानुभावचरणप्रभृतयस् तैः सह वर्तमानम् इति चार्थान्तरेण व्यक्तम् ।

तद् एवम्भूतं कैर् यजन्ति ? यज्ञैः पूजासम्भारैः, न यत्र यज्ञेशमख महोत्सवाः [भा.पु. ५.१९.२४] इत्य् उक्तेः । तत्र च विशेषेण तम् एवाभिधेयं व्यनक्तिसङ्कीर्तनं बहुभिर् मिलित्वा तद्गानसुखं श्रीकृष्णगानं तत्प्रधणैः । तथा सङ्कीर्तनप्राधान्यस्य तदाश्रितेष्व् एव दर्शनात्, स एवात्राभिधेय इति स्पष्टम् । अत एव सहस्रनाम्नि तदवतारसूचकानि नामानि कथितानि, सुवर्णवर्णो हेमाङ्गो वराङ्गश् चन्दनाङ्गदी । सन्न्यासकृच् छमः शान्तः इत्य् आदीनि दर्शितं च । एतत् परमविद्वच्छिरोमणिना श्रीसार्वभौमभट्टाचार्येण

कालान् नष्ट भक्तियोगं निजं यः
प्रादुष्कर्तुं कृष्णचैतन्यनामा ।
आविर्भूतस् तस्य पादारविन्दे
गाढं गाढं लीयतां चित्तभृङ्गः ॥ इति ॥३२॥

विश्वनाथः कृष्णेति । नानाकलियुगपक्षे कृष्णवर्णदेहं । रूक्षत्वं व्यावर्तयतित्विषा कान्त्या अकृष्णं इन्द्रनीलमणिवद् उज्ज्वलम् इत्य् अर्थः । एकतः कलियुगपक्षे कृष्णवर्णं किन्तु त्विषा बहिःस्फुरन्त्या कान्त्या अकृष्णं शुक्लरक्तश्यामानाम् उक्तत्वात् पारिशेष्येण पीतम् अन्तःकृष्णं बहिर् गौरम् इत्य् अर्थः । यद् वा, कृष्णावतारलीलादिवर्णनात् कृष्णवर्णं साङ्गोपाङ्गेत्य् आदिकम् उभयपक्षेऽपि स्पष्टप्रच्छन्नत्वाभ्यां तुल्य एवार्थः । यज्ञैः परिचर्यामार्गैः सङ्कीर्तनप्रधानैर् ये सुमेधसःशुक्लो रक्तस् तथा पीत इदानीं कृष्णतां गतः [भा.पु. १०.८.१३] इति । छन्नः कलौ [भा.पु. ७.९.३८] इति । कलाव् अपि तथा शृणु [भा.पु. ११.५.३१] इत्य् आदीनां तात्पर्यार्थधारणावती येषां बुद्धिः शोभमाना भवेत् त एव नान्ये इत्य् अर्थः ॥३२॥

 ओ)०(ओ

॥ ११.५.३३ ॥

ध्येयं सदा परिभवघ्नम् अभीष्टदोहं
तीर्थास्पदं शिवविरिञ्चिनुतं शरण्यं ।
भृत्यार्तिहं प्रणतपाल भवाब्धिपोतं
वन्दे महापुरुष ते चरणारविन्दम् ॥

श्रीधरः  स्तुतिम् आहध्येयम् इति । हे प्रणतपाल हे महापुरुष, ते चरणारविन्दं वन्दे । कथं भूतम् । ध्येयं ध्यातुं योग्यम् । सदेति सर्वत्र सम्बध्यते । ध्येयत्वे हेतवः, इन्द्रियकुटुम्बादिभिर् यः परिभवस् तिरस्कारस् तं हन्तीति तथा तत् । किं च, अभीष्टदोहं मनोरथपूरकम् । किं च तीर्थास्पदं गङ्गाद्याश्रयत्वेन परमपावनम् । शिवविरिञ्चिभ्यां नुतं स्तुतं महत्तमम् । ननु तौ कृतार्थाव् एव, किम् अर्थं ताभ्यां नुतं तत्राहशरण्यम् आश्रययोग्यं सुखात्मकम् इत्य् अर्थः । तर्हि ब्रह्मादिस्तुत्यं प्राकृतस्य कथं गोचरः स्यात्, न, भृत्यार्तिहं यस्य कस्यापि भृत्यमात्रस्यार्तिहन्तृ । न केवलम् आगन्तुकार्तिमात्रं हन्ति किन्तु भवाब्धिपोतं संसारार्णवतारकं च ।

क्रमसन्दर्भः  न व्य्आख्य्आतम् ।

विश्वनाथः अयम् अवतारः कलियुगवर्तिनो जनान् प्रायः कृष्णरामयोर् भजनमार्गम् उपदिशत्य् अतस् तयोः स्तुतिनती आह द्वाभ्याम् । ध्यातुम् अर्हं सदेति नात्र कालदेशनियम इति भावः । इन्द्रियकुटुम्बादिभिर् यः परिभवस् तिरस्कारस् तं हन्तीत्य् अनुसंहितं फलम् । अभीष्टदोहम् इत्य् अनुसंहितं, तीर्थास्पदम् इति ध्यानमात्रेण गङ्गादिसर्वतीर्थस्नानसिद्धेः । कलौ द्रव्यदेशक्रियादिजनितं दुर्वारम् अपावित्र्यम् अपि नाशङ्कनीयम् इति भावः । तत्र सदाचारम् आहशिवविरिञ्चीति । सुखसेव्यत्वम् आहशरण्यम् इति । भक्तवात्सल्यम् आहभृत्यार्तिहम् इति । न च भृत्यानां परिचर्यादिकम् अप्य् अपेक्षत इत्य् आहहे प्रणतपालेति । भृत्याभिमानवन्तं प्रणैत्मात्रेणैव पालयतीति भावः । भवाब्धिपोतम् इति ।

त्वय्य् अम्बुजाक्षाखिलसत्त्वधाम्नि
समाधिनावेशितचेतसैके ।
त्वत्पादपोतेन महत्कृतेन
कुर्वन्ति गोवत्सपदं भवाब्धिम् ॥ [भा.पु. १०.२.३०]

इति ब्रह्माद्युक्तेर् भवाब्धिः कदा निस्तीर्ण इत्य् अपि त्वद्भृत्यो न जानातीति भावः । श्लेषेण तस्याप्य् अवतारस्याप्य् अनेनैव स्तुतिनती । यथा, हे महापुरुष ! हे परमहंस ! महामुनीन्द्र ! शिवविरिञ्चिनुतम् आचार्यहरिदासाभ्यां स्तुतम् । अन्यत् समानम् ॥३३ ॥

 ओ)०(ओ

॥ ११.५.३४ ॥

त्यक्त्वा सुदुस्त्यजसुरेप्सितराज्यलक्ष्मीं
धर्मिष्ठ आर्यवचसा यद् अगाद् अरण्यम् ।
मायामृगं दयितयेप्सितम् अन्वधावद्
वन्दे महापुरुष ते चरणारविन्दम् ॥

श्रीधरः  इदानीं स्वयम् आप्तकामत्वान् नैरपेक्ष्यं भक्तार्थं च सापेक्षतां दर्शयन् श्रीरामचन्द्रं स्तौति, त्यक्त्वेति । अन्यैः सुदुस्त्यजा या सुरेप्सिता राज्यलक्ष्मीस् तां त्यक्त्वा । यद् इति, य इत्य् अर्थः । योऽरण्यम् अगात् । किं राज्यवैकल्यदर्शनेन, न, धर्मिष्ठः । कुतः । आर्यस्य गुरोर् दशरथस्य वचसा । किं च एवं राज्यं त्यक्त्वापि भक्तवात्सल्येन दयितया सीतयेप्सितं मायामृगं स्वर्णाकारं योऽन्वधावत् । तस्य भगवतश् चरणारविन्दं वन्दे । यद् वा, हे धर्मिष्ठेति सम्बोधनम् । तथाप्य् अविवक्षितत्वाद् आर्यपदेन सन्धिर् न भवति । तथा यद् अगाद् इति चरणारविन्दम् एवोच्यते । यन् मायामृगम् अन्वधावत् तत् ते चरणारविन्दं वन्द इत्य् अन्वयः । अन्यत् समानम् ।

क्रमसन्दर्भः  कलौ श्रीकृष्णस्य परमपूज्यत्वात् तदीयलीलावर्णनेनैव तम् एव स्तौतित्यक्त्वेति । राज्यलक्ष्मीं श्रीमथुरासम्पत्तिम् । धर्मिष्ठयोः पूर्वजन्मन्य् एकाग्रतया कृतभगवदाराधनलक्षणधर्मयोः । अविवक्षितत्वाद् असन्धिः । आर्ययोः श्रीवसुदेवदेवक्योर् वचसा, अयं त्व् असभ्यः [भा.पु. १०.३.२२] इत्य् आदिना वसुदेवस्य, जन्म ते मय्य् असौ [भा.पु. १०.३.२९] इत्य् आदिना देवक्याः । अरण्यं बृहद्वनादिकम् ।

यद् वा, धर्मिष्ठे भक्तिलक्षणधर्मिष्ठे श्रीनन्दगोपराजे यद् अरण्यं व्रजभूमिलक्षणं तत् । एवं सत्य् अपि महापुरुषत्वेनैव सदाचारप्रवर्तकत्वं भक्तजनाधीनत्वं च ज्ञेयम् । परमदुर्लभताम् आहमायया लक्ष्म्यापि मृग्यत इति मृगम् ।

यद् वा, भक्तजनाधीनम् इत्य् अर्थः । मायया लक्ष्म्या मृगं क्रीडामृगवत् पराधीनम् इत्य् अर्थः । गमने निगूढं हेत्वन्तरम् । दयितया श्रीराधयेप्सितं पूर्वस्मिन्न् इहापि जन्मनि विविधाराधनेन प्राप्तुम् इष्टम् । अत एवान्वधावच् चारण्यम् एव गोपालनादिक्रीडया सर्वतो धावन्न् इव परिबभ्रामेत्य् अर्थः ॥३४॥

क्रमसन्दर्भः (२)  तत्र सदाचारपालकत्वं कारुण्यं च तव नाधुनिकम् एवेत्य् आहत्यक्त्वेति ॥३४॥

विश्वनाथः  अन्यैः सुदुस्त्यजा या सुरेप्सिता राज्यलक्ष्मीस् तां त्यक्त्वा यद् इति य इत्य् अर्थः । अरण्यम् अगात् किं राज्यवैकल्यदर्शनेन ? न, धर्मिष्ठः आर्यस्य गुरोर् दशरथस्य वचसानेन पितृभक्तत्वम् उक्तम् । प्रेयसीप्रेमवशत्वं चाहदयितया सीतया ईप्सितं मायामृगं स्वर्णाकारमृगं योऽन्वधावत् तस्य वन्दे । श्लेषपक्षे असुभ्यः प्राणेभ्योऽपि दुस्त्यजा च सुरैर् अपि ईप्सितं राज्यं स्वकान्तेन विराज्यमानत्वं यस्याः सा च या लक्ष्मीस् तां त्यक्त्वा यत् यः अरण्यम् अगात् । तत्र हेतुःआर्यस्य विप्रस्य वचसा तव सर्वम् अपि गार्हस्थ्यसुखं ध्वस्तं भवत्व् इति यज्ञोपवीतत्रोटनपूर्वकं यत् शापवचस् तेन । धर्मिष्ठः धर्मवतां मध्ये अतिशयेन श्रेष्ठो विप्रवाक्यं मा अन्यथा भवत्व् इति कृतं शापं स्वीचकार इत्य् अर्थः । गत्वा किम् अकरोद् इत्य् अत आहमायां कलत्रपुत्रवित्तादिरूपां मृग्यति अन्वेष्यतीति मायामृगः संसाराविष्टो जनस् तम् अन्वधावत् । कीदृशम् ? दया अतिशयेनास्तीति दयी तस्य भावो दयिता तया हेतुना ईप्सितं स्वाभीप्सितम् आलिङ्गनमिषेण स्वस्पर्शं दत्त्वा संसाराब्धौ पतितम् अपि तं प्रेमान्धौ पातयितुम् इति निरुपाधिमहाकारुण्यं द्योतितम् ॥३४॥

 ओ)०(ओ

॥ ११.५.३५ ॥

एवं युगानुरूपाभ्यां भगवान् युगवर्तिभिः ।
मनुजैर् इज्यते राजन् श्रेयसाम् ईश्वरो हरिः ॥

श्रीधरः  युगानुरूपाभ्यां नामरूपाभ्याम् ॥३५॥

क्रमसन्दर्भः  न व्याख्यातम् ।

विश्वनाथः  युगानुरूपाभ्यां रूपनामाभ्याम् । यद् उक्तं भागवतामृते

कथ्यन्ते वर्णनामाभ्यां शुक्लः सत्ययुगे हरिः ।
रक्तः श्यामः क्रमात् कृष्णस् त्रेतायां द्वापरे कलौ ॥ [ल.भा. १.४.२५] इति ।

अत्र सत्यत्रेताद्वापरेषु हंससुपर्णेति विष्णुर् यज्ञेति वासुदेवसङ्कर्षणेत्वादि कीर्तनीया भगवन्नामावली यथोक्ता, तथा कलौ सा वर्तमानापि नोक्ता रहस्योद्घाटनाभावार्थम् इति ज्ञेयम् ॥३५॥

 ओ)०(ओ

॥ ११.५.३६ ॥

कलिं सभाजयन्त्य् आर्या गुणज्ञाः सारभागिनः ।
यत्र सङ्कीर्तनेनैव सर्वस्वार्थोऽभिलभ्यते ॥

श्रीधरः  एतेषु चतुर्युगेषु कलिर् एव श्रेष्ठ इत्य् आहकलिम् इति । गुणज्ञाः कलेर् गुणं जानन्ति ये ते । ननु दोषाणां बहुत्वात् कथं सभाजयन्ति तत्राहसारभागिनो गुणांशग्राहिणः । कोऽसौ गुणस् तम् आहयत्रेति । तद् उक्तम्,

ध्यायन् कृते यजन् यज्ञैस् त्रेतायां द्वपरेऽर्चयन् ।
यद् आप्नोति तद् आप्नोति कलौ सङ्कीर्त्य केशवम् ॥ इति ॥३६॥

क्रमसन्दर्भः  गुणज्ञाः कीर्तननामोच्चारणरूपं तद्गुणं जानन्तः । अत एव तद्दोषाग्रहणात् सारभागिनः सारमात्रग्राहिलाः कलिं सभाजयन्ति, गुणम् एव दर्शयन्ति । यत्र प्रचरितेन सङ्कीर्तनेनैव साधनान्तरनिरपेक्षेण तेनेत्य् अर्थः । सर्वः ध्यानादिभिः कृतादिषु साधनसाहस्रैः साध्यः ॥३६॥

विश्वनाथः  चतुर्षु सत्यादिषु मध्ये कः श्रेष्ठः ? इत्य् अपेक्षायाम् आहकलिम् इति । गुणज्ञाः कीर्तनप्रचाररूपं तद्गुणं जानन्तस् तद्दोषाग्रहणात् सारभागिनस् तस्य सारभाग एव ग्राह्या वर्तते येषां ते ।

ननु, कलेर् अपारदोषवत्त्वात् कथं ते सारभागम् एव गृह्णन्ति ? सत्यं, यथा अपारदोषवत्त्वं, तथा अपारगुणवत्त्वम् अपीत्याहयत्रेति । सर्वः सर्वयुगप्राप्यः । तद् उक्तम्
ध्यायन् कृते यजन् यज्ञैस् त्रेतायां द्वपरेऽर्चयन् ।
यद् आप्नोति तद् आप्नोति कलौ सङ्कीर्त्य केशवम् ॥ इति ॥३६॥

 ओ)०(ओ

॥ ११.५.३७ ॥

न ह्य् अतः परमो लाभो देहिनां भ्राम्यताम् इह ।
यतो विन्देत परमां शान्तिं नश्यति संसृतिः ॥

मध्वः  ध्रुवं तयैव मुच्येत यां मूर्तिं प्रदिशेद् गुरुः ।
शिष्यानां योग्यताभिज्ञो विघ्नहानिस् तु तद्युगे ॥
अवतीर्णहरेर् मूर्त्या तत्पूर्वयुगजेन च ।
नृसिंहमूर्त्या च तथा यां चान्यां प्रदिशेद् गुरुः ॥ इति स्वाभाव्ये ॥३७॥

श्रीधरः  तस्मात् कलाव् अतोऽस्मात् सङ्कीर्तनात् परमो लाभो नास्ति । यतः सङ्कीर्तनात् ॥३७॥

क्रमसन्दर्भः  कीर्तनस्यैव महिमानम् आहन ह्य् अत इति । अतः कीर्तनात् यतो यस्मात् कीर्तनात् परमां शान्तिं शमो मन्निष्ठताबुद्धेर् इत्य् अनुसारेण ध्यानादिभिर् अप्य् असाध्यां सर्वोत्कृष्टां भगवन्निष्ठां प्राप्नोति अनुषङ्गेण संसारश् च नश्यति ॥३७॥

विश्वनाथः  सर्वलाभसारम् आहन ह्य् अतः इति । इह श्रेयःप्राप्त्युपायेषु भ्राम्यतां भ्रमं प्राप्नुवतां परमां शान्तिं भक्तिं, परमाम् इति विशेषणोपन्यासात् ॥३७॥

 ओ)०(ओ

॥ ११.५.३८ ॥

कृतादिषु प्रजा राजन् कलाव् इच्छन्ति सम्भवम् ।
कलौ खलु भविष्यन्ति नारायणपरायणाः ।
क्वचित् क्वचिन् महाराज द्रविडेषु च भूरिशः ॥

श्रीधरः  किं च, कृतादिष्व् इति ॥३८॥

क्रमसन्दर्भः  ततः कलिप्रजानां परमभगवन्निष्ठतां श्रुत्वा तदर्थं कलाव् एव केवलं निजजन्म प्रार्थयन्त इत्य् आहकृतादिष्व् इति सार्धकेन । अत्र हेतुःकलाव् इति । तत्तद्भक्तीच्छायाम् अपि तद्भक्तसङ्गं विना सा न सम्पद्येतेति विभाव्येति भावः । तत्परायणत्वम् अत्र तदीयप्रेमातिशयवत्त्वम् । एतद् एव परमां शान्तिम् इत्य् अनेन कार्यद्वारा व्यञ्जितम् । मुक्तानाम् अपि सिद्धानाम् [भा.पु. ६.१४.५] इत्य् अत्र यद्वत् ।

क्वचित् क्वचित् गौडादौ श्रीकृष्णचैतन्यदेवावतारेण । द्रविडेषु च भूरिशः इति श्रीवैष्णवाद्यपेक्षया । अत्र कलिसङ्गेन कीर्तनस्य गुणोत्कर्ष इति न वाच्यम् । भक्तिमात्रे कालदेशादिनियमस्य निषिद्धत्वात् । विशेषतो नामोपलक्ष्य च विष्णुधर्मे क्षत्रबन्धूपाख्याने

न देशनियमस् तत्र न कालनियमस् तथा ।
नोच्छिष्टादौ निषेधश् च श्रीहरेर् नाम्नि लुब्धक ॥ इति ।

स्कान्दे पाद्मवैशाखमाहात्म्ये विष्णुधर्मे चचक्रायुधस्य नामानि सदा सर्वत्र कीर्तयेत् इति । स्कान्द एव च

न देशकालावस्थात्मशुद्ध्यादिकम् अपेक्षते ।
किन्तु स्वतन्त्रम् एवैदं तन् नाम कामितकामदम् ॥ इति ।

विष्णुधर्मे च

कलौ कृतयुगं तस्य कलिस् तस्य कृते युगे ।
यस्य चेतसि गोविन्दो हृदये यस्य नाच्युतः ॥ इति ।

न च कलाव् अन्यसाधनासमर्थत्वाद् एव तेनाल्पेनापि महत् फलं भवति, न तु तस्य गरीयस्त्वेनेति मन्तव्यम् ।

यस्मिन् न्यस्तमतिर् न याति नरकं स्वर्गोऽपि यच्चिन्तने
विघ्नो यत्र निवेशितात्ममनसां ब्राह्मोऽपि लोकोऽल्पकः ।
मुक्तिं चेतसि यः स्थितोऽमलधियां पुंसां ददात्य् अव्ययः
किं चित्रं यद् अघं प्रयाति विलयं तत्राच्युते कीर्तिते ॥ [वि.पु. ६.८.५७]

इति समाधिपर्यन्ताद् अपि स्मरणात् कौमुत्येन कीर्तनस्यैव गरीयस्त्वं श्रीविष्णुपुराणे दर्शितम् । अत एवोक्तम् एतन्निर्विद्यमानानां [भा.पु. २.१.११] इत्य् आदि । तथा च

अघच्छित्स्मरणं विष्णोर्
बह्वायासेन साध्यते ।
ओष्ठस्पन्दनमात्रेण
कीर्तनं तु ततो वरम् ॥ इति वैष्णवचिन्तामणौ ।

येन जन्मशतैः पूर्वं वासुदेवः समर्चितः ।
तन्मुखे हरिनामानि सदा तिष्ठन्ति भारत ॥ इत्य् अन्यत्र ।

सर्वापराधकृद् अपि इत्य् आदिनामापराधभजनस्तोत्रे च । तस्मात् सर्वत्रैव युगे श्रीमत्कीर्तनस्य समानम् एव सामर्थ्यम् । कलौ च श्रीभगवता कृपया तद् ग्राह्यत इत्य् अपेक्षयैव तत्र तप्रशंसेति स्थितम् ।

अत एव यद्यपि अन्यभक्तिः कलौ कर्तव्या तदा तत्संयोगेनैवेत्य् उक्तम्यज्ञैः सङ्कीर्तनप्रायैर् यजन्ति हि सुमेधसः [भा.पु. ११.५.२९] इति ।

अत्र च स्वतन्त्रम् एव नामकीर्तनम् अत्यन्तप्रशस्तम्

हरेर् नाम हरेर् नाम हरेर् नामैव केवलम् ।
कलौ नास्त्य् एव नास्त्य् एव नास्त्य् एव गतिर् अन्यथा ॥ इत्य् आदौ ।

तस्मात् साधूक्तं कलिं सभाजयन्त्य् आर्याः [भा.पु. ११.५.३] इत्य् आदित्रयम् ॥३८॥ (भक्तिसन्दर्भ, २७३)

विश्वनाथः  साधुसङ्गजनिता केवला भक्तिः कलाव् एव प्रायेण लभ्यत इत्य् आहकृतादिष्व् इति । यत्र बहवो नारायणपरायणास् तद्भक्तिमात्रार्थिनस् तत्रावश्यं तेषां सङ्गमतो भक्तिस् ततः प्रेमभक्तिश् च सम्भवेद् इत्य् आकाङ्क्षयेति भावः । चकाराद् गौडोड्रयोः ॥३८॥

 ओ)०(ओ

॥ ११.५.३९४० ॥

ताम्रपर्णी नदी यत्र कृतमाला पयस्विनी ॥
कावेरी च महापुण्या प्रतीची च महानदी ।
ये पिबन्ति जलं तासां मनुजा मनुजेश्वर ।
प्रायो भक्ता भगवति वासुदेवेऽमलाशयाः ॥

श्रीधरः  अमलाशयाः सन्तः प्रायः प्रायशो भगवति भक्ता भवन्ति ॥४०॥

क्रमसन्दर्भः  प्राय इति तेषु भक्तेष्व् अपराधिनो विनेत्य् अर्थः ॥४०॥

विश्वनाथः  न व्याख्यातम् ।

 ओ)०(ओ

॥ ११.५.४१ ॥

देवर्षिभूताप्तनृणां पित्ṝणां
न किङ्करो नायम् ऋणी च राजन् ।
सर्वात्मना यः शरणं शरण्यं
गतो मुकुन्दं परिहृत्य कर्तम् ॥

मध्वः  सर्वात्मना हरेर् भक्ता देवेशा एव केवलम् ।
देवास् तु सर्वथाभक्ता भक्ता एवेतरे स्मृताः ॥
हरिभक्त्याधिकेष्व् एव किङ्करश् चाप्य् ऋणी तथा ।
हरिभक्तेएन्तरेषां वासुदेवव्यपाश्रयात् ॥
द्विधैव स्वोत्तमर्णानि दातव्यानीतराणि च ।
दातव्येभ्यो विमुच्येत नेतरेभ्यः कथञ्चन ॥
कथं देवाद्यनुपकृतो भक्तो मोक्षेऽपि वर्तयेत् ।
बिम्बत्वात् तदधीनं हि स्वरूपं सर्वशो यतः ॥ इति जीवनिर्णये ॥४१ ॥

श्रीधरः  भक्तस्य विधिनिषेधनिवृत्तेः कृतकृत्यताम् आहदेवर्षीति । आप्ताः पोष्याः कुटुम्बिन इतरे देवादयः पञ्चयज्ञदेवता एतेषां यथाभक्तः ऋणी अत एव तेषां किङ्करस् तद् अर्थं नित्यं पञ्चयज्ञादिकर्ता । तथा च स्मृतिः, हीनजातिं परिक्षीणम् ऋणार्थं कर्म कारयेत् इति । अयं तु न तथा । कोऽसौ ? यः सर्वभवेन श्रीमुकुन्दं शरणं गतः । कर्तं कृत्यं परित्यज्य । यद् व, कर्तं भेदं परिहृत्य । “कृती छेदने” इत्य् अस्मात् वासुदेवः सर्वम् इति बुद्ध्वेत्य् अर्थः ॥४१॥

क्रमसन्दर्भः  तेषां न किङ्करः, किन्तु भगवत एवेत्य् अनधिकारित्वं कर्तुं भेदम् इत्य् अर्थे ततो देवतादीनां स्वातन्त्र्यम् इति यावत् । एवम् एवोक्तं गारुडे,

अयं देवो मुनिर् वन्द्य एष ब्रह्मा बृहस्पतिः ।
इत्य् आख्या जायते तावद् यावन् नार्चयते हरिम् ॥ इति ॥४१॥

विश्वनाथः  भक्तस्य नित्यनैमित्तिकश्राद्धतर्पणादिकर्मयन्त्रणाराहित्यम् आह देवर्षीति । देवादयः पञ्चयज्ञदेवता आत्मा नरपोष्या पितृमातृभार्यादय एतेषां कर्मी यथा ऋणी अतएव तेषां किङ्करश् च तदर्थं नित्यं पञ्चयज्ञकर्ता, तथा च स्मृतिःहीनजातिं परिक्षीणम् ऋणार्थं कर्म कारयेद् इति । अयं तु न तथा, कोऽसौ यः सर्वभावेन श्रीमुकुन्दं शरणं गतः । यद् वा, पृथ्वीपतिना स्वकिङ्करत्वेन गृहीतस्य जनस्य मण्डलेश्वराद्यनुवर्तिर् न सम्भवेत् । कृत्यं वर्णाश्रमविहितं कर्म त्यक्त्वा । यद् वा, कर्तं भेदं त्यक्त्वेति, यथा तरोर् मूलनिषेचनेन [भा.पु. ४.३१.१२] इति न्यायेन विष्णुपूजने सम्प्रवृत्ते देवर्ष्यादयः साधुपूजिता एवेत्य् अत एव मत्कथाश्रवणादौ वा श्रद्धा यावन् न जायते [भा.पु. ११.२०.९] इति वदता भगवता स्वभक्तस्य कर्माधिकारो दूरीकृतः ॥४१ ॥

 ओ)०(ओ

॥ ११.५.४२ ॥

स्वपादमूलं भजतः प्रियस्य
त्यक्तान्यभावस्य हरिः परेशः ।
विकर्म यच् चोत्पतितं कथञ्चिद्
धुनोति सर्वं हृदि सन्निविष्टः ॥

श्रीधरः  विहितकर्मनिवृत्तिम् उक्त्वा निषेधनिमित्तप्रायश्चित्तनिवृत्तिम् आहस्वपादमूलम् इति । त्यक्तोऽन्यस्मिन् देहादौ देवतान्तरे वा भावो येन । अत एव तस्य विकर्मणि प्रवृत्तिर् न सम्भवति । यच् च कथञ्चित् प्रमादादिना उत्पतितं भवेत्, तद् अपि हरिर् धुनोति । ननु, यमस् तन् न मन्येत ? तत्राहपरेशः । ननु, श्रुतिस्मृती ममैवाज्ञे इति भगवद्वचनात् स्वाज्ञाभङ्गं कथं सहेत ? तत्राहप्रियस्य । ननु, नायं पापक्षयार्थं भजते ? तत्राहहृदि सन्निविष्टः । न हि वस्तुशक्तिर् अर्थिताम् अपेक्षते इत्य् अर्थः ॥४२॥

क्रमसन्दर्भः  न च विकर्मप्रायश्चित्तरूपं कर्मान्तरं कर्तव्यं, तस्य तच्छरणस्य विकर्मप्रवृत्त्यभावात् । कथञ्चिद् आपतितेऽपि विकर्मणि तदनुस्मरणेनैव प्रायश्चित्तस्याप्य् आनुषङ्गिकसिद्धेर् इत्य् आहस्वपादमूलम् इति । हृदि सन्निविष्टत्वे हेतुः । त्यक्तान्यभावस्येति । त्यक्तोऽन्यत्र देवतान्तरे भावो भगवतीव भक्तिर् येन विकर्मधूनने हेतुः हरिः स्वभावत एव सर्वदोषहरः परेशः शक्तितश् चेत्य् अर्थः तत्रापि प्रियस्येत्य् आग्रहतश् चेत्य् अर्थः ॥४२॥

विश्वनाथः  विहितकर्मनिवृत्तिम् उक्त्वा, निषेधनिमित्तप्रायश्चित्तनिवृत्तिम् आहस्वपादमूलम् इति । त्यक्तोऽन्यस्मिन् देवतान्तरे भावः सेव्यबुद्धिर् येन, तस्य विकर्मणि प्रवृत्तिर् एव न भवेत् । कथञ्चित् प्रमादादिना उत्पतितं चेत्, तद् अपि हरिर् धुनोति । ननु, विकर्मवति भृत्ये दण्डयन्त एव प्रभवो दृश्यन्त इति हरिर् एव तं दण्डयतु, न प्रियस्य भक्तस्य प्रियत्वाद् एवादण्ड्यत्वम् । परेश इति एतद् एव तस्य पारमैश्वर्यम् इति भावः । ननु, नायं पापक्षयार्थं भजते ? तत्राहहृदि सन्निविष्ट इति । न हि वस्तुशक्तिर् अर्थिताम् अपेक्षते इत्य् अर्थः ॥४२॥

 ओ)०(ओ

॥ ११.५.४३४४ ॥

श्रीनारद उवाच
धर्मान् भागवतान् इत्थं श्रुत्वाथ मिथिलेश्वरः ।
जायन्तेयान् मुनीन् प्रीतः सोपाध्यायो ह्य् अपूजयत् ॥
ततोऽन्तर्दधिरे सिद्धाः सर्वलोकस्य पश्यतः ।
राजा धर्मान् उपातिष्ठन्न् अवाप परमां गतिम् ॥

मध्वः  उदकैश् च नमस्कारैः स्तुतिभिर् मनसा तथा ।
यतिभिश् चापि सम्पूज्या देवा मोक्षम् इयासुभिः ॥
मध्ये विष्णुम् अनुस्मृत्य नान्यथा तु कथञ्चन ॥ इति समयाचारे ॥

प्राधान्येन हरिर् ध्येयस् तत्सम्बन्धात् सुरादयः ।
ध्येयानान्यं क्वचिद् ध्यायेद् धराव् अनुपयोगि यत् ॥
इति हरिसंहितायाम् ॥४३॥

श्रीधरः  जायन्तेयान् जयन्त्याः पुत्रान् ॥४३॥ उपातिष्ठन्न् अनुतिष्ठन् ॥४४॥

क्रमसन्दर्भः  न व्याख्यातम् ।

विश्वनाथः  जायन्तेयान् जयन्त्याः पुत्रान् ॥४३॥

तथ्यः  मनुमते,
एकदेशं तु वेदस्य वेदाङ्गान्य् अपि वा पुनः ।
योऽध्यापयति वृत्त्यर्थम् उपाध्यायः स उच्यते ॥ [मनु २.१४१] इति ।

 ओ)०(ओ

॥ ११.५.४५ ॥

त्वम् अप्य् एतान् महाभाग धर्मान् भागवतान् श्रुतान् ।
आस्थितः श्रद्धया युक्तो निःसङ्गो यास्यसे परम् ॥

श्रीधरः  निःसङ्गो भूत्वा । शास्त्रप्रक्रियेयम् उक्ता, युवां तु सङ्गत एव कृतार्थाव् इत्य् आहयुवयोर् इति । वां युवयोः ॥४५॥

क्रमसन्दर्भः  एवं तत्प्रश्नानुरूपम् अन्यहितान् भगवद्धर्मान् उक्त्वा तदीयस्वप्रयोजनोत्तरम् आहत्वम् अपीति । त्वम् अपि परं यास्यसे । काक्वा त्वं तु नेत्य् अर्थः सर्वतः परस्य श्रीकृष्णस्य नित्यप्राप्तत्वाद् इति भावः ॥४५॥

विश्वनाथः  श्रीवसुदेवस्य नित्यसिद्धभगवत्पितृभावस्यापि भगवत इव नित्यमूर्तेर् अपि भवदिच्छयैव भक्तिरसौत्कण्ठ्यनिमग्नस्य स्वस्मिन् प्राकृतनरत्वाभिमानम् आलक्ष्य तं प्राकृतनरम् इवोपदिदेश । भाग्यश्लाघादिभिर् आनन्दयतित्वम् अपीति षड्भिः । परं परमेश्वरं प्राप्स्यसि ॥४५॥

 ओ)०(ओ

॥ ११.५.४६ ॥

युवयोः खलु दम्पत्योर् यशसा पूरितं जगत् ।
पुत्रताम् अगमद् यद् वां भगवान् ईश्वरो हरिः ॥

श्रीधरः  शास्त्रप्रक्रियेयम् उक्ता । युवां तु सङ्गत एव कृतार्थाव् इत्य् आहयुवयोर् इति । वां युवयोः ॥४६॥

क्रमसन्दर्भः  किन्तु युवयोर् इति जगद् अपि पूरितं कृतार्थताम् आपितम् इत्य् अर्थः । तत्र हेतुःप्रकटलीलयापि यद् वां युवयोः पुत्रताम् अगात् ॥४६॥

विश्वनाथः  न व्याख्यातम् ।

 ओ)०(ओ

॥ ११.५.४७ ॥

दर्शनालिङ्गनालापैः शयनासनभोजनैः ।
आत्मा वां पावितः कृष्णे पुत्रस्नेहं प्रकुर्वतः ॥

श्रीधरः  न च सर्वकर्मार्पणादिभागवतधर्मैर् अन्येषाम् इव युवयोः सत्त्वशुद्धिर् आपादनीया, पुत्रोपलालनेनैव भागवतधर्मसर्वस्वनिष्पत्तेः । इत्य् आहदर्शनेति । कृष्णे पुत्र इति स्नेहं प्रकुर्वतोर् वां तस्य दर्शनादिभिर् आत्मा पावितः शोधितः ॥४७॥

क्रमसन्दर्भः  ननु, तथापि जयविजयवद् ब्राह्मणापराधाद् बिभेमि । तत्राहदर्शनेति । पावितः दोषाभासाद् अपि दूरे रक्षित इत्य् अर्थः । तत्र हेतुःकृष्ण इति । तत्रापि पुत्रस्नेहं प्रकुर्वतोर् इति ताभ्याम् । युवयोर् महद् एवान्तरम् इति भावः ॥४७॥

विश्वनाथः  न व्याख्यातम् ।

 ओ)०(ओ

॥ ११.५.४८ ॥

वैरेण यं नृपतयः शिशुपालपौण्ड्र
शाल्वादयो गतिविलासविलोकनाद्यैः ।
ध्यायन्त आकृतधियः शयनासनादौ
तत्साम्यम् आपुर् अनुरक्तधियां पुनः किम् ॥

मध्वः  पौण्ड्रकादिषु दैत्येषु सुरांशाः सन्ति सर्वशः ।
बहुमानफलं विष्णोस् ते यान्त्य् आदाय सद्गतिम् ॥
विद्वेषस्य फलं यत् तु तद् आदायासुरास् तमः ।
यान्त्य् अतो नैव विद्वेषो विष्णोः कार्यः कथञ्चन ॥ इति अंशविवेकः ॥४८ ॥

श्रीधरः  एतद् एव कैमुत्यन्यायेन स्फुटयतिवैरेणेति । यं शयनासनादौ वैरेणापि ध्यायन्तस् तस्य गतिविलासाद् यैर् आकृतधियस् तत्तदाकारा धीर् येषां ते तत्सारूप्यम् आपुः । किं पुनर् वक्तव्यम् ? अनुरक्तधियां तत्साम्यं भवतीति ॥४८॥

क्रमसन्दर्भः  आस्तां युवयोर् वार्ता । श्रीकृष्णस्य सर्वोत्कृष्टभगवत्स्वभावत्वात् साधारणानुरक्तजनानाम् अपि सुतरां तत्तुल्या गतिः किं पुनर् यदूनाम् इति तान् प्रति शोचन्तं कैमुत्येनाहवैरेणेति ॥४८॥

विश्वनाथः  ननु, परमेश्वरे पुत्रबुद्धिर् एवानर्थकारिणी, आवयोर् अपराधोत्पादनात् । इति चेत्, मैवम् । प्रातिकूल्यभावेन युष्मदादय इत्य् आहवैरेणेति । गतिविलासाद्यैर् या आकृतिः कृष्णस्याकारस् तन्मात्र एव, न तु तन्माधुर्ये धीर् येषां ते । स्वीयशयनासनादिकर्मणि ध्यायन्तः सन्तः साम्यं सारूप्यं सायुज्यं, किं पुनस् तं ततोऽप्य् अधिकं प्राप्यं स्यात् ? अपराधस्य तु सम्भावनैव नास्तीति भावः ॥४८ ॥

 ओ)०(ओ

॥ ११.५.४९ ॥

मापत्यबुद्धिम् अकृथाः कृष्णे सर्वात्मनीश्वरे ।
मायामनुष्यभावेन गूढैश्वर्ये परेऽव्यये ॥

श्रीधरः  ननु पुत्रस्नेहश् चेन् मोक्षहेतुः, तर्हि सर्वे मुच्येरन् । तत्राहमापत्यबुद्धिम् इति । अपत्यम् इति बुद्धिं मा कृथाः । आदागमश् छान्दसः ॥४९॥

क्रमसन्दर्भः  सर्वत्र हेतुःमापत्येति । अपत्यसाधारणबुद्धिं मा कुरु, यतः कृष्णे कृषिर् भूवाचकः इत्य् आदिलक्षणे, अत एव सर्वात्मनि सर्वावतारिणि, अत एवेश्वरे सर्ववशीकर्तरि, अत एव परे, तथापि मायेति कृपाप्रधानमनुष्यलीलाप्रकटनेन गूढं ज्ञातुम् अशक्यम् ऐश्वर्यं यस्य तस्मिन्, अत एवाव्यय इति ।

यद् वा, ननु तर्हि पुत्रस्नेहं प्रकुर्वतोर् इति कथं पुत्रोचितः स्नेहः तस्मिन् श्लाघितम् ? तत्राहमेति । अपत्यबुद्धिं मा अकृथाः, किन्तु कुरुष्वेवेत्य् अर्थः । तत्र हेतुःकृष्ण इत्य् आदिलक्षणेऽपि मायेत्य् आदिरूप इति पूर्ववत् ।।४९॥

विश्वनाथः  तस्मात् त्वया अनुरक्तधियैव भाव्यं, न तूदासितव्यम् इत्य् आहमेति । सर्वात्मनीश्वरे मदपत्यत्वम् आरोपितम् एव, न वस्तुतः इत्य् असम्भावनया कृष्णे या अपत्यवद् एव बुद्धिस् तां मा कृथाः । मदपत्यम् एवायम् इति कृष्णे पुत्रभावं कुर्व् इति भावः ॥४९॥

ननु मनुष्यस्य मम परमेश्वरः कथं पुत्रः स्यात् तत्राहमायेति । त्वदपत्यत्वप्राप्त्यर्थं मायया मनुष्यत्वेन गूढः गुप्तीकृतम् ऐश्वर्यं येन तस्मिन्, अतो मनुष्यस्य तव मनुष्यः कृष्णः पुत्रो भवेद् एवेति भावः । परेऽव्यये इति तद् अपि तस्य श्रेष्ठत्वम् ऐश्वर्यव्ययराहित्यं च भवेद् एवेति भावः । अत्र वसुदेवप्रबोधनार्थम् एव मायाशब्दः प्रयुक्तः । वस्तुतस् तु कृष्णो मनुष्यस्वरूपेणैव, तदापि मायाशब्दः स्वरूपवाची ॥४९॥

 ओ)०(ओ

॥ ११.५.५० ॥

भूभारासुरराजन्य हन्तवे गुप्तये सताम् ।
अवतीर्णस्य निर्वृत्यै यशो लोके वितन्यते ॥

श्रीधरः  ननु कथम् ईश्वरो मानुषः स्यात् ? कथं वा तस्य विश्वसृष्ट्यादिकर्तुः पूतनाशोषणादिकर्माश्चर्यम् इव निरूप्यते ? तत्राहभूभाररूपा असुरा एव राजन्यास् तेषां हन्तवे तान् हन्तुम् । निर्वृत्यै मोक्षाय ॥५०॥

क्रमसन्दर्भः  कृपाप्रधानत्वम् एवाहभूभारेति ॥५०॥

विश्वनाथः  भूभाररूपा असुरा एव ये राजन्यास् तेषां हन्तवे तान् हन्तुः सतां गुप्तये उभयेषाम् एव तेषां निर्वृत्यै सायुज्यप्रेमदानादिभिर् इति वैषम्यनैर्घृण्ये पराहते ॥५०॥

 ओ)०(ओ

॥ ११.५.५१ ॥

श्रीशुक उवाच
एतच् छ्रुत्वा महाभागो वसुदेवऽतिविस्मितः ।
देवकी च महाभागा जहतुर् मोहम् आत्मनः ॥

श्रीधरः  न व्याख्यातम् ।

क्रमसन्दर्भः  ततश् च एतद् इति । मोहं ब्रह्मशापभयमयम् ॥५१॥

विश्वनाथः  मोहं असुरेभ्योऽपि कृष्णस्य मोक्षप्रदत्वाज्ञानं जहतुः ॥५१॥

 ओ)०(ओ

॥ ११.५.५२ ॥

इतिहासम् इमं पुण्यं धारयेद् यः समाहितः ।
स विधूयेह शमलं ब्रह्मभूयाय कल्पते ॥

श्रीधरः  इहास्मिन्न् एव देहे शमलं मोहं विधूय ब्रह्मत्वाय कल्पते ॥५२॥

क्रमसन्दर्भः  ब्रह्मभूयाय सर्वबृहत्तमत्वाय कल्पते परमभक्तत्वापत्तेः ॥५२॥

विश्वनाथः  शमलम् अविद्यां विधूय । मोक्षं प्राप्नोति ॥५२॥

 ओ)०(ओ

इति सारार्थदर्शिन्यां हर्षिण्यां भक्तचेतसाम् ।
एकादशे पञ्चमोऽयं सङ्गतः सङ्गतः सताम् ॥*॥

 ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां दशमस्कन्धे
जायन्तेयोपाख्यानं नाम
पञ्चमोऽध्यायः ।
॥११.५॥



(११.६)
अथ षष्थोऽध्यायः

॥ ११.६.१ ॥

श्रीशुक उवाच
अथ ब्रह्मात्मजैर् देवैः प्रजेशैर् आवृतोऽभ्यगात् ।
भवश् च भूतभव्येशो ययौ भूतगणैर् वृतः ॥

श्रीधरः
षष्ठे ब्रह्मादिभिः स्तुत्वा गन्तुं विज्ञापितं हरिम् ।
उद्धवः प्रार्थयाम् आस स्वधाम नय माम् इति ॥

अतः परम् अतिविस्तरेणात्मविद्यां निरूपयितुं तत् प्रस्तावम् आहअथेति । आत्मजैः सनकादिभिः । अभ्यगात् द्वारकाम् इति चतुर्थेनान्वयः ॥१॥

क्रमसन्दर्भः  अतः परम् अतिविस्तरेण भगवद्विद्यां निरूपयितुं तत् प्रस्तावम् आहअथेति ॥१॥

विश्वनाथः
ब्रह्मादिभिः स्तुतं संहृतान्तर्धित्सुं कुलं प्रभुम् ।
ज्ञात्वा न्यवेदयत् प्रेष्ठः षष्ठे स्वाभीष्टम् उद्धवः ॥

आत्मजैः सनकादिभिः । भूताणां प्राणिनां भव्यस्य कल्याणस्य ईशो दाता । अभ्यगात् द्वारकाम् इति कर्मपदेन चतुर्थश्लोकस्थेनान्वयः ॥१॥

ओ)०(ओ

॥ ११.६.२३ ॥

इन्द्रो मरुद्भिर् भगवान् आदित्या वसवोऽश्विनौ ।
ऋभवोऽङ्गिरसो रुद्रा विश्वे साध्याश् च देवताः ॥
गन्धर्वाप्सरसो नागाः सिद्धचारणगुह्यकाः ।
ऋषयः पितरश् चैव सविद्याधरकिन्नराः ॥

श्रीधरः  न व्याख्यातम् ।

क्रमसन्दर्भः  तद् एव विवृणोति इन्द्र इत्य् आदिना । तत्रेन्द्र इति सार्धयुग्मकम् ॥२३॥

विश्वनाथः  न व्याख्यातम् ।

 ओ)०(ओ

॥ ११.६.४ ॥

द्वारकाम् उपसङ्गम्य सर्वे कृष्णदिदृक्षवः ।
वपुषा येन भगवान् नरलोकमनोरमः ।
यशो वितेने लोकेषु सर्वलोकमलापहम् ॥

श्रीधरः  ननु तेषाम् उपेन्द्रादिरूपं भगवन्तं नित्यं पश्यतां केयम् अतिदिदृक्षा अत आहवपुषेति । येन वपुषा नरलोकमनोरमः सन् सर्वलोकेषु यशो वितेने तद् अतिसुन्दरं वपुर् दिदृक्षवः ॥५॥

क्रमसन्दर्भः  येन कृष्णाख्येनान्तर्भूतोपेन्द्रादिरूपेण ॥४॥

विश्वनाथः  येन वपुषा नरलोकमनोरमस् तं कृष्णं दिदृक्षव इत्य् अभेदोक्त्या वपुषः सकाशाज् जीवस्य यथा भेदस् तथा नेश्वरस्येति ज्ञापितं । यद् उक्तम्देहदेहिविभागश् च नेश्वरे विद्यते क्वचित् इति ॥४॥

 ओ)०(ओ

॥ ११.६.५ ॥

तस्यां विभ्राजमानायां समृद्धायां महर्द्धिभिः ।
व्यचक्षतावितृप्ताक्षः कृष्णम् अद्भुतदर्शनम् ॥

श्रीधरः  व्यचक्षतापश्यन् ॥५॥

क्रमसन्दर्भः  कृष्णम् अद्भुतदर्शनम् इतिस्वस्यापि विस्मापनम् [भा.पु. ३.२.२२] इत्य् उक्तेः ॥५॥ [प्रीतिसन्दर्भ ७९]

विश्वनाथः  तस्यां द्वारकायां व्यचक्षत अपश्यन् ॥५॥

 ओ)०(ओ

॥ ११.६.६ ॥

स्वर्गोद्यानोपगैर् माल्यैश् छादयन्तो यदूत्तमम् ।
गीर्भिश् चित्रपदार्थाभिस् तुष्टुवुर् जगदीश्वरम् ॥

श्रीधरः  स्वर्गोद्यानस्थैर् माल्यैः । चित्राणि शृङ्खलाबन्धप्रायाणि पदान्य् अर्थाश् च यासु ताभिर् गीर्भिः ॥६॥

क्रमसन्दर्भः  न व्याख्यातम् ।

विश्वनाथः  स्वर्गोद्यान एवोपगैर् उपगतैः । चित्राणि शृङ्खलाबन्धप्रायाणि पदान्य् अर्थाश् च यासु ताभिर् गीर्भिः ॥६॥

 ओ)०(ओ

॥ ११.६.७ ॥

श्रीदेवा ऊचुः
नताः स्म ते नाथ पदारविन्दं
बुद्धीन्द्रियप्राणमनोवचोभिः ।
यच् चिन्त्यतेऽन्तर् हृदि भावयुक्तैर्
मुमुक्षुभिः कर्ममयोरुपाशात् ॥

श्रीधरः  बुद्धीन्द्रियादिभिर् दर्शनादिना प्राणेन च बलहेतुना दण्डवत्प्रणिपातेन नता वयं नमस्कृतवन्तः । स्मेति विस्मये । यथाहुः

दोर्भ्यां पदाभ्यां जानुभ्याम् उरसा शिरसा दृशा ।
मनसा वचसा चेति प्रणामोऽष्टाङ्ग ईरितः ॥ इति ।

स्मशब्दोक्तविस्मयाय विशेषणम् । कर्ममयाद् उरुपाशान् मुमुक्षुभिर् भावयुक्तैर् अपि यत् केवलम् अन्तर्हृदि चिन्त्यते न तु दृश्यते तद् वयं नताः । अहो भाग्यम् इत्य् अर्थः ॥७॥

क्रमसन्दर्भः  न व्याख्यातम् ।

विश्वनाथः  बुद्ध्या बुद्ध्याधिष्ठानेन हृदयेनेन्द्रियेणेति दृग्भ्यां पद्भ्यां दोर्भ्यां चेत्य् अर्थः । प्राणेन प्राणवता देहेनेति जान्वाद्यङ्गान्य् अपि लब्धानि । यथाहुः

दोर्भ्यां पदाभ्यां जानुभ्याम् उरसा शिरसा दृशा ।
मनसा वचसा चेति प्रणामोऽष्टाङ्ग ईरितः ॥ इति ।

यच् चरणारविन्दं केवलम् अन्तर्हृदि चिन्त्यते, न तु दृश्यते, तद् वयं दृष्ट्वा नताः स्म इत्य् अहो भाग्यम् इति भावः ॥७॥

 ओ)०(ओ

॥ ११.६.८ ॥

त्वं मायया त्रिगुणयात्मनि दुर्विभाव्यं
व्यक्तं सृजस्य् अवसि लुम्पसि तद्गुणस्थः ।
नैतैर् भवान् अजित कर्मभिर् अज्यते वै
यत् स्वे सुखेऽव्यवहितेऽभिरतोऽनवद्यः ॥

श्रीधरः  ननु ममापि दृष्टादृष्टकर्मकरणात् कुतो मत्पदारविन्दचिन्तनं कर्मपाशान् मुमुक्षुभिः क्रियते ? तत्राहुःत्वम् इति । हे अजित ! आस्ताम् इदानीन्तनम् इदम् अत्यल्पं कर्म, त्वं व्यक्तं महदादिप्रपञ्चं सृजसि पालयसि संहरसि च तद् अप्य् आत्मन्य् एवं न पृथक् । दुर्विभव्यं मनसाप्य् अवितर्क्यम् । तद् गुणस्थस् तस्या मायाया गुणेषु नियन्तृत्वेन स्थितः । अत एव तैः कर्मभिर् भवान् नाज्यते न लिप्यते । कुतः ? यो भवान् अनवद्यो रागादिरहितः । यतः स्वे आत्मरूपे सुखेऽव्यवहितेऽनावृते अभिरतः । अतस् त्वं कर्म कुर्वन्न् अप्य् आत्मारामः परमेश्वर इति मुमुक्षुभिश् चिन्त्यस इति भावः ॥८॥

क्रमसन्दर्भः  त्वम् इति । स्वे स्वरूपभूतह्लादिनीशक्तिप्रकाशिते ॥८॥

विश्वनाथः  अस्मदादिभिर् ईश्वरैर् अपि नमस्यत्वे तव दुर्वितर्क्यपरमपरमेश्वरत्वम् एव हेतुर् इत्य् आहुःत्वम् इति । व्यक्तं विश्वं तद्गुणस्थः तस्या मायया गुणेषु नियन्तृत्वेन स्थितः । सृष्ट्यादिकं कुर्वन्न् अपि एतैः कर्मभिर् भवान् नाज्यते न लिप्यते । तत्र हेतुःयः स्वीये सुखेऽव्यवहितेऽनावृतेऽभिरतः । न तु जीव इव स्वसुखे, अविद्ययावृते यति रमणाभावाद् अदीनः । अत एव स्वकर्मभिर् लिप्तः । एवं च त्वम् अनवद्यः, स तु सावद्यः ॥८॥

 ओ)०(ओ

॥ ११.६.९ ॥

शुद्धिर् नृणां न तु तथेड्य दुराशयानां
विद्याश्रुताध्ययनदानतपःक्रियाभिः ।
सत्त्वात्मनाम् ऋषभ ते यशसि प्रवृद्ध
सच्छ्रद्धया श्रवणसम्भृतया यथा स्यात् ॥

श्रीधरः  नन्व् आत्मारामस्य किं कर्मकरणेन ? अत आहुःशुद्धिर् इति । हे ईड्य ! हे ऋषभ ! दुराशयानां रागिणाम् । विद्या उपासना । विद्यादिभिस् तथा शुद्धिर् न भवति । सत्त्वात्मनां सतां ते यशसि श्रवणेन सम्भृतया परिपुष्टयाऽभिवृद्धया सच्छ्रद्धया यथा स्यात् । परमपावनस्य यशसो वितानाय तव कर्माचरणम् इति भावः ॥९॥

क्रमसन्दर्भः  विद्यादिसद्भावेऽपि दुराशयानाम् इति शुद्धभक्तिश्रद्दाया अभावात् । विद्याद्यसद्भावेऽपि सत्त्वात्मनाम् इति तद्भक्तिसद्भावात् । तद् एवं शृणवताम् अपि तथात्वे, किम् उत पश्यताम् इति । भक्तसुखार्थम् एव त्वल्लीलेति भावः ॥९॥

विश्वनाथः  अतो यथा तच्चरणम् एव नमस्यं, तथैव त्वद्यश एव, श्रवणस्मरणादिविषयीकर्तव्यम् इत्य् आहुःशुद्धिर् इति । हे ईड्य ! नु भो विद्यादिभिस् तथा शुद्धिर् न भवति, यतस् ताभिर् एव दुराशयानां विद्यादिभिर् गर्वेण दुष्ट एव आशयः प्रायः स्याद् इत्य् अर्थः । सत्त्वात्मनां शुद्धसत्त्ववपुषां अवताराणां मध्ये ऋषभ, हे श्रेष्ठ ! ते तव यशसि श्रोतुं स्मर्तुं कीर्तयितुं च प्रवृद्धा सती श्रेष्ठा या श्रद्धा तया शुद्धिः स्यात् । कीदृश्या श्रवणेन शास्त्रादिश्रवणेन सम्भृतया परिपुष्टया ॥९॥

 ओ)०(ओ

॥ ११.६.१० ॥

स्यान् नस् तवाङ्घ्रिर् अशुभाशयधूमकेतुः
क्षेमाय यो मुनिभिर् आर्द्रहृदोह्यमानः ।
यः सात्वतैः समविभूतय आत्मवद्भिर्
व्यूहेऽर्चितः सवनशः स्वरतिक्रमाय ॥

श्रीधरः  तद् एवं त्वद्यशः श्रद्धैव शुद्धिहेतुः, अस्माभिस् तु तवाङ्घ्रिर् दृष्टोऽतस् तवाङ्घ्रिर् नोऽस्माकम् अशुभाशयानां विषयवासनानां धूमकेतुस् तद्दाहकः स्यात् । कथं भूतः । यः क्षेमाय मोक्षाय मुनिभिर् मुमुक्षुभिः प्रेमार्द्रहृदा ऊह्यमानश् चिन्त्यमानः । यश् च सात्वतैर् भक्तैः समविभूतये समानैश्वर्याय वासुदेवादिव्यूहेऽर्चितः । तेषु च कैश्चिद् आत्मवद्भिर् धीरैः स्वरतिक्रमाय स्वर्गम् अतिक्रम्य वैकुण्ठप्राप्तये सवनशस् त्रिकालम् अर्चितः ॥१०॥

क्रमसन्दर्भः  मुनिभिर् आत्मारामैर् अपि क्षेमाय परमसुखाय । सात्वतैर् भक्तैः । आत्मा त्वम् एव नाथत्वेन विद्यते येषां, तादृशैः । समानांस्वर्गापवर्गनरकेष्व् अपि तुल्यार्थदर्शिनां [भा.पु. ६.१७.२८] नारायणपारायणानां विभूतये परमसुखस्वरूपाय, स्वरतिक्रमायेतरसुखभोगातिक्रमाय चार्चितः ॥१०॥

विश्वनाथः  तथैव त्वच्चरण एव ध्येयोऽर्चनीयश् च यः, स चास्माभिर् दृष्ट इत्य् अत इदम् आशास्महे इत्य् आहुःस्याद् इति । अशुभाशयानां विषयवासनानां धूमकेतुर् दाहकः स्यात् । अस्तु, प्रेमार्द्रहृदा ऊह्यमानश् चिन्त्यमानः । यश् च सात्वतैर् भक्तैः समविभूतये सार्ष्टिलक्षणमोक्षाय । यद् वा, समानां स्वर्गापवर्गनरकेष्व् अपि तुल्यार्थदर्शिनां नारायणपराणां या विभूतिः प्रेमसम्पत्तिस् तस्यै आत्मा त्वम् एव नाथत्वेन वर्तसे येषां तैः । स्वरतिक्रमाय स्वर्गादिवासनात्यागाय चार्चितः । यद् उक्तं प्रह्लादेनकामाणां हृद्य् असंरोहं भवतस् तु व्र्णे वरम् [भा.पु. ७.१०.७] इति ॥१०॥


 ओ)०(ओ

॥ ११.६.११ ॥

यश् चिन्त्यते प्रयतपाणिभिर् अध्वराग्नौ
त्रय्या निरुक्तविधिनेश हविर् गृहीत्वा ।
अध्यात्मयोग उत योगिभिर् आत्ममायां
जिज्ञासुभिः परमभागवतैः परीष्टः ॥

श्रीधरः  किं च, प्रयतपाणिभिः संयतहस्तैर् हविर् गृहीत्वाध्वराग्नौ आहवनीयादौ याज्ञिकैर् यश् चिन्त्यते । ननु, यस्यै देवतायै हविर् गृहीतं स्यात् तां ध्यायेद् वषट् करिष्यन् इति वचनात् तत्तद्देवताश् चिन्त्यन्ते अत आहुःत्रय्या निरुक्तेन विधिनेन्द्रादिरूपेणैव यज्ञपुरुषश् चिन्त्यत इत्य् अर्थः । उत किं च । अध्यात्मयोगे आत्माधिकारे योगे योगिभिर् अप्य् आत्मनस् तव माया अणिमादिस् तां जिज्ञासुभिस् तत् तत् कामैर् यश् चिन्त्यते । परमभागवतैस् तु मुक्तैर् यः परीष्टः सर्वतः पूजितः स तवाङ्घ्रिर् नोऽशुभाशयधूमकेतुः स्याद् इति पूर्वेणान्वयः ॥११॥

क्रमसन्दर्भः  यश् चिन्त्यत इति तत्तदधिकारिपरम् । अत एव त्रय्या निरुक्तविधिनेति त्रयीतात्पर्यपर्यवसितविधिनेत्य् अर्थः । एतद् अज्ञानिनः प्रत्य् एव सा सा देवता पृथग् विधीयते इति भावः । तथा च सर्वार्थदत्वेन चरणस्य चरणोपनिषद् उदाहृताचरणं पवित्रम् इत्य् आदिका ॥११॥

विश्वनाथः  न केवलं सात्वतैर् एव त्वम् इष्टः, किन्तु कर्मिज्ञानिभिर् अपीत्य् आहुःय इति । प्रयतपाणिभिः संयतहस्तैर् हविर् गृहीत्वाध्वराग्नौ आहवनीयादौ याज्ञिकैर् यश् चिन्त्यते, त्वद्भुजादिविभूतय एवेन्द्रादयो, न ते त्वदन्ये इति भाव्यत इत्य् अर्थः । उत तथा अध्यात्मयोगे आत्माधिकारे योगे योगिभिर् अप्य् आत्मनस् तव मायातरणार्थं जिज्ञासुभिश् चिन्त्यते । परमभागवतैस् तु परि सर्वतोभावेन निष्कामतयैव इष्टः, स तवाङ्घ्रिर् अस्माकम् अशुभाशयधूमकेतुः स्याद् इति पूर्वेणान्वयः ॥११॥

 ओ)०(ओ

॥ ११.६.१२ ॥

पर्युष्टया तव विभो वनमालयेयं
संस्पार्धिनी भगवती प्रतिपत्नीवच् छ्रीः ।
यः सुप्रणीतम् अमुयार्हणम् आददन् नो
भूयात् सदाङ्घ्रिर् अशुभाशयधूमकेतुः ॥

श्रीधरः  एतेषां च मुनिसात्वतादीनां षण्णां सेवकानां मध्ये परमभागवतेषु लक्ष्म्या अपि तव प्रीतिर् अधिकेति संस्तुवन्तिपर्युष्टयेति । इडभावश् छान्दसः । अहं यत्र वसामि, तत्रैव वक्षसि पर्युषितापीयं वसतीति प्रतिपत्निवत् सपत्नीवच् छ्रीः संस्पर्धमाना भवति । तथापि स्पर्धमानां श्रियम् अनादृत्य यो भवान् पर्युषितयापि अमुया वनमालया भक्तैर् अर्पितेयम् इति प्रीत्या सुप्रणीतं सुष्ठु सम्पादितं यथा भवति, तथार्हणं पूजाम् आददत् स्वीकृतवान् । सुप्रणीतम् इत्य् अर्हणविशेषणं वा । तस्य तवाङ्घ्रिर् नोऽशुभाशयधूमकेतुर् भूयात् ।

यद् वा, योऽङ्घ्रिर् अमुया सुप्रणीतम् अर्हणम् आददत्, स नोऽशुभाशयधूमकेतुर् भूयाद् इत्य् अन्वयः । अथवैवं सम्बन्धः, एतेभ्यो ध्यानार्चनादिनिष्ठेभ्योऽपि त्वद्यशसि प्रवृद्धसच्छ्रद्धावन्त एव कृतार्थः । भगवतो यशःप्रियत्वाद् इत्य् आहुःपर्युष्टया । “वश कान्तौ” इत्य् अस्मात् परितः सर्वाङ्गे उष्टया कान्तया शोभितया वनमालया वक्षस्य् एकदेशे वर्तमाना श्रीः संस्पर्धमाना भवति । तथाप्य् आम्नायमधुव्रतैर् बहुधा वर्णितया कीर्तिमय्या वैजयन्त्या वनमालयैव यो भवान् सुप्रणीतम् अर्हणम् आददद् इत्य् आदि पूर्ववत् ॥१२॥

क्रमसन्दर्भः  तादृशस्यापि चरणस्य स्वेषु परमानुग्रहं दर्शयितुम् आहुःपर्युष्टयेत्य् अर्धेन । तद् एवं पर्युष्टापि लक्ष्मीर् दुःसहापि कथं सा न त्यज्यते ? इति पूर्वपक्षम् उत्थाप्य तम् एव सिद्धान्तेन दर्शयन्तिय इत्य् अर्धेन । यो हि नोऽस्मत्कर्तृकम् अमुया वनमालया करणभूतया अर्हणं सुष्ठु प्रणययुक्तं यथा स्यात् तथा ददत् स्वीकृतवान् इति । अनेन स्वैः कदाचिद् यद् दत्तासीत् ताम् एव तदा श्रीभगवान् धृतवान् इति ज्ञापितम् । यद्यपि तस्या मालाया दिव्यत्वात् पर्युष्टत्वं न सम्भवति, लक्ष्म्याश् च तत्रेर्ष्याप्रेष्ठभूषणत्वान् न सम्भवति, तथापि सप्रणयविनोदोक्तिमात्रम् इदम् ॥१२॥

विश्वनाथः  ऐकान्तिकस्वभक्तनिवेदितं पत्रपुष्पादिकं पर्युषितम् अपि सर्वोत्कृष्टतया लक्ष्म्याः सकाशाद् अप्य् उत्कृष्टः करोषीत्य् एवं तव भक्तवात्सल्यम् इत्य् आहुःपर्युष्टयेति । इडभाव आर्षः । अहं यत्र वसामि, तत्रैव वक्षसि पर्युषितापीयं वसतीति प्रतिपत्निवत् सपत्नीवच् छ्रीः स्पर्धमाना भवति । तथापि तां स्पर्धमानां श्रियम् अनादृत्य यो भवान् पर्युषितयापि अमुया मदैकान्तिकभक्तेनार्पितेयं तद् इयं त्यक्तुम् अनर्हेति बुद्ध्यैवाद्रियमाणया सुप्रणीतं सुष्ठूपपादितम् अर्हणं पूजाम् अददत् स्वीकृतवान् । तस्य तवाङ्घ्रिर् अत्र स्पर्धिनीत्य् उत्प्रेक्षैव द्रष्टृलोककृता, न तु श्रियः कयाचित् क्वापि स्पर्धा दृष्टा ॥१२॥

 ओ)०(ओ

॥ ११.६.१३ ॥

केतुस् त्रिविक्रमयुतस् त्रिपतत्पताको
यस् ते भयाभयकरोऽसुरदेवचम्वोः ।
स्वर्गाय साधुषु खलेष्व् इतराय भूमन्
पादः पुनातु भगवन् भजताम् अघं नः ॥

श्रीधरः  त्वच्चरणस्य भक्तपक्षपातः प्रसिद्ध एवेति स्तुवन्तः प्रार्थयन्तेकेतुर् इति । बलिबन्धने त्रिभिर् विक्रमैर् युतः । तत्र द्वितीयविक्रमे सत्यलोकं गतस् तव पादः केतुर् अत्युच्छ्रितो विजयध्वज इव । तत् सम्पादयन्ति । त्रिपतत्पताकः त्रिधा पतन्ती, त्रिषु लोकेषु वा पतन्ती गङ्गा पताका यस्य । तथासुरदेवचम्वोस् तत् सेनयोर् उभयोर् भयाभयकरः । साधुषु सुरेषु स्वर्गाय खलेष्व् असुरेष्व् इतरायेतरस्मै अधोगमनाय । य एवं केतुरूपस् ते पादः स भजतां नोऽघं पुनातु शोधयतु । “अघात्” इति पाठे, भजतां नः इति कर्मणि षष्ठ्यौ । अघाद् भजतोऽस्मान् पुनात्व् इति । तथा च श्रुतिः

चरणं पवित्रं विततं पुराणं
येन पूतस् तरति दुष्कृतानि ।
तेन पवित्रेण शुद्धेन पूता
अतिपाप्मानम् अरातिं तरेम ॥ [महानारायणोपनिषद् १.५१]

लोकस्य द्वारम् अर्चिमत्पवित्रम्
ज्योतिष्मद् भ्राजमानं महस्वत् ।
अमृतस्य धारा बहुधा दोहमानं
चरणं नो लोके सुधितां दधातु ॥ इति ॥१३॥

क्रमसन्दर्भः  न व्याख्यातम् ।

विश्वनाथः  स च तवाङ्घ्रिः प्रायः सर्वलोकानुभवप्रसिद्ध एवेत्य् आहुःकेतुर् इति । केतुर् अत्युच्छ्रितो विजयध्वज इव तव पादः पुनातु । त्रिविक्रमेऽवतारे युतः महाविभूतियुक्त इत्य् अर्थः । त्रिधा पतन्ती, त्रिषु लोकेषु वा पतन्ती गङ्गैव पताका यस्य सः । असुरदेवचम्वोस् तत् सेनयोर् उभयोर् भयाभयकरः । साधुषु सुरेषु स्वर्गाय, खलेष्व् असुरेष्व् इतराय अधोगमनाय । एवम्भूतस् ते पादः भजतां नोऽघं पुनातु शोधयतु । “अघात्” इति पाठे षष्ठी आर्षी । अघाद् भजतोऽस्मान् पुनात्व् इति । तथा च श्रुतिः

चरणं पवित्रं विततं पुराणं
येन पूतस् तरति दुष्कृतानि । [महानारायणोपनिषद् १.५१] इति ॥१३॥

 ओ)०(ओ

॥ ११.६.१४ ॥

नस्य् ओतगाव इव यस्य वशे भवन्ति
ब्रह्मादयस् तनुभृतो मिथुर् अर्द्यमानाः ।
कालस्य ते प्रकृतिपूरुषयोः परस्य
शं नस् तनोतु चरणः पुरुषोत्तमस्य ॥

श्रीधरः  ननु युद्धे देवासुरादयः परस्परं जयन्ति, जीयन्ते च किम् अहं तत्रेत्य् अत आहुःनसीति । मिथुर् मिथोऽर्द्यमाना युद्धादिभिः पीड्यमाना ब्रह्मादयोऽपि यस्य तव वशे भवन्ति, न तु जये पराजये वा स्वतन्त्राः । के इव ? नसि नासिकायाम् ओता नासिकाम् आविध्य वद्धा गावो बलीवर्दा इव । कुतः ? कालस्य कलयितुः प्रवर्तकस्य । तद् एव कुतः ? प्रकृतिपुरुषयोर् अपि परस्य । तस्य ते पुरुषोत्तमस्य पादो नः शं तनोतु ॥१४॥

क्रमसन्दर्भः  न व्याख्यातम् ।

विश्वनाथः  
युद्धे देवासुरादयः परस्परं जयन्ति, जीयन्ते च किम् अहं तत्रेत्य् अत आहुः, नसीति । मिथुर् मिथोऽर्द्यमाना युद्धादिभिः पीड्यमाना ब्रह्मादयोऽपि यस्य तव वशे भवन्ति, न तु जये पराजये वा स्वतन्त्राः । के इव । नसि नासिकायाम् ओता नासिकाम् आविध्य वद्धा गावो बलीवर्दा इव । कुतः । कालस्य कलयितुः प्रवर्तकस्य । तद् एव कुतः । प्रकृतिपुरुषयोर् अपि परस्य । तस्य ते पुरुषोत्तमस्य पादो नः शं तनोतु ॥१४॥

 ओ)०(ओ

॥ ११.६.१५ ॥

अस्यासि हेतुर् उदयस्थितिसंयमानाम्
अव्यक्तजीवमहताम् अपि कालम् आहुः ।
सोऽयं त्रिनाभिर् अखिलापचये प्रवृत्तः
कालो गभीररय उत्तमपूरुषस् त्वम् ॥

श्रीधरः  प्रकृतिपुरुषाभ्यां परत्वम् उपपादयन्तः कालत्वेन पुरुषोत्तमत्वम् आहुःअस्येति । अस्य जगत उदयादीनां हेतुर् असि । कुतः ? अव्यक्तं प्रकृतिः, जीवः पुरुषः, महान् महत्तत्त्वं, तेषां कालं नियन्तारं त्वाम् आहुः

अक्षरात् परतः परः । महतः परमव्यक्तम् । अव्यक्तात् पुरुषः परं । पुरुषान् न परं किञ्चित् । सा काष्ठा सा परा गतिः ॥ इत्य् आद्याः श्रुतयः ।

किं च, अयं संवत्सरात्मको यः कालस् त्रिणाभिस् त्रीणि चातुर्मास्यानि नाभयो यस्य सोऽपि त्वम् एव । अतस् त्वम् उत्तमपुरुष इति । तथा च गीतासु

यस्मात् क्षरम् अतीतोऽहम् अक्षराद् अपि चोत्तमाह् ।
अतोऽस्मि लोके वेदे च प्रथितः पुरुषोत्तमाह् ॥ [गीता १५.१८] इति ॥१५॥

क्रमसन्दर्भः  न व्याख्यातम् ।

विश्वनाथः  उक्तम् एव पुरुषोत्तमत्वम् उपपादयतिअस्य जगत उदयादीनां हेतुर् असि । तथा अव्यक्तं मायाकारणोपाधिः, जीव उपाहितः, महान् महत्तत्त्वादिः, कार्योपाधिस् तेषाम् अपि कालं कलयितारं नियन्तारं त्वाम् आहुः । तथायं संवत्सरात्मको यः कालः त्रिनाभिः त्रीणि चातुर्मास्यानि नाभयो यस्य सः । तव गभीररयः गभीरवेगश् चेष्टा । अतः कार्यकारणातीतत्वात् जीवाद् उत्तमत्वाच् च त्वम् एवोत्तमः पुरुषः । यद् उक्तं गीतासु

यस्मात् क्षरम् अतीतोऽहम् अक्षराद् अपि चोत्तमाह् ।
अतोऽस्मि लोके वेदे च प्रथितः पुरुषोत्तमाह् ॥ [गीता १५.१८] इति ॥१५॥
 ओ)०(ओ

॥ ११.६.१६ ॥

त्वत्तः पुमान् समधिगम्य ययास्य वीर्यं
धत्ते महान्तम् इव गर्भम् अमोघवीर्यः ।
सोऽयं तयानुगत आत्मन आण्डकोशं
हैमं ससर्ज बहिर् आवरणैर् उपेतम् ॥

श्रीधरः  त्वम् एव प्रकृत्यादिद्वारा जगत्सृष्ट्यादिद्वारा जगत्सृष्ट्यादिहेतुर् इत्य् उक्तम् । तत् केन प्रकारेण ? तद् आहुःत्वत्त इति । त्वत्तः पुरुषो वीर्यं शक्तिं समधिगम्य प्राप्य यया मायया सह महान्तं धत्ते । कम् इव ? अस्य विश्वस्य गर्भम् इव । सोऽयं महांस् तयैव माययानुगतः सन्न् आत्मनः सकाशाद् आण्डकोशं ससर्ज । त्वयऽनुगत इति पाठेऽपि तया मायया त्वयाधिष्ठितः सन्न् इति ॥१६॥

क्रमसन्दर्भः  जीवात् पुरुषाद् उत्तमत्वेन पुर्षोत्तमत्वं व्यज्य प्रकृतिद्रष्टृतोऽप्य् उत्तमत्वेन व्यञ्जयतित्वत्त इति । ययेति यस्यां मायायाम् इत्य् अर्थः । अन्यत् तैः ॥१६॥

विश्वनाथः  जीवात् पुरुषाद् उत्तमत्वम् उक्त्वा प्रकृतिद्रष्टुः पुरुषाद् अप्य् उत्तमत्वम् अभिव्यञ्जयन्तित्वत्तः सकाशात् पुमान् आदिपुरुषः समधिगम्य शक्तिं प्राप्य यया मायया द्वारा वीर्यं वीर्यरूपं महान्तं धत्ते । कम् इव अस्य विश्वस्य गर्भम् इव सोऽयं महान् तयैव मायया अनुगतः सन् आत्मनः सकाशाद् अण्डकोषं ससर्ज ॥१६॥

 ओ)०(ओ

॥ ११.६.१७ ॥

तत् तस्थूषश् च जगतश् च भवान् अधीशो
यन् माययोत्थगुणविक्रिययोपनीतान् ।
अर्थाञ् जुषन्न् अपि हृषीकपते न लिप्तो
येऽन्ये स्वतः परिहृताद् अपि बिभ्यति स्म ॥

श्रीधरः  नन्व् एवम्भूतम् ईश्वरत्वं मम कुतोऽवगतम् ? तद् आहुःतद् इति । तत् तस्मात् तस्थूषः स्थावरस्य जगतो जङ्गमस्य च भवान् अधीशः । यद् यस्माद् माययोत्था उज्जृम्भिता या गुणविक्रिया इन्द्रियवृत्तिस् तयोपनीतान् अर्थान् विषयान् जुषन् जुषमाणोऽपि हे हृषीकपते, न लिप्तस् त्वम् । ये त्व् अन्ये जीवा योगिनो वा स्वतः परिहृताद् अप्य् अविद्यमानात् त्यक्ताद् वा विषयजोषणाद् बिभ्यति । वासनामात्रेण बध्यन्त इत्य् अर्थः ॥१७॥

क्रमसन्दर्भः  तद् एव दर्शयतितद् इति । यस्माद् एवं तवांशः पुरुषः स्रष्टृत्वाद् ईशः । तत्र चेशरूपेण जुषन् जोषयन्न् अपीत्य् अर्थः । न लिप्तः कर्मफलं प्रयोक्तरि इति न्यायेनेति भावः ॥१७॥

विश्वनाथः  एवं च फलभूतं परमेश्वरस् त्वम् एवेत्य् आहुःतद् इति । यस्माद् एवं, तत् तस्मात् तस्थूषः स्थावरस्य जगतो जङ्गमस्य च भवान् अधीशः । स्रष्टा पुरुष ईशस् त्वं तु तम् अप्य् अधिकरोषीत्य् अर्थः । यद् यस्मान् मायया उत्था उत्थिता या गुणविक्रिया इन्द्रियवृत्तिस् तयोपनीतान् अर्थान् विषयान् जुषन् मर्त्यादिशरीरेषु जीवद्वारा परमात्मैव त्वं जुषमाणः सन्न् अपि हृषीकपते, हे इन्द्रियनियन्तः ! न लिप्तः । ये त्व् अन्ये योगिनस् ते स्वतः स्वेन परिहृताद् अपि विषयजोषणाद् बिभ्यति । वासनामात्रेण बध्यन्त इत्य् अर्थः ॥१७॥

 ओ)०(ओ

॥ ११.६.१८ ॥

स्मायावलोकलवदर्शितभावहारि
भ्रूमण्डलप्रहितसौरतमन्त्रशौण्डैः ।
पत्न्यस् तु षोडशसहस्रम् अनङ्गबाणैर्
यस्येन्द्रियं विमथितुं करणैर् न विभ्व्यः ॥

श्रीधरः  अलिप्तत्वम् आहुःस्मायेति । स्मायावलोको मन्दस्मितविलसितोऽवलोकः, तस्य लवः कटाक्षः, तेन दर्शितो यो भावोऽभिप्रायः, तेन मनोहारि यद् भ्रूमण्डलं, तेन प्रहिता ये सौरता मन्त्राः, तैः शौण्डैः प्रगल्भैर् अनङ्गबाणैः कामस्य बाणैः सम्मोहनैः करणैः कामकलादिभिः षोडशसहस्रं पत्न्यो यस्येन्द्रियं मनो विमथितुं क्षोभयितुं न विभ्व्यो न समर्थाः, स भवान् न लिप्त इति पूर्वेणान्वयः ॥१८॥

क्रमसन्दर्भः  नन्व् अहम् अत्र तु कामीव लक्ष्ये ? नेत्य् आहुःस्मायेति । अनङ्गबाणरूपैः करणैर् स्वाधिकप्रेमवती स्पर्धया कृत्रिमैर् भावहावादिभिर् विशेषेण सोत्तमप्रेमवतीतुल्यत्वेन मथितुम्, किन्तु यावांस् तत्र प्रेमांशस् तावद् एवेत्य् अर्थ इति प्रथमस्कन्धपद्यवत् [१.११.३७] प्रेमवश्य एव त्वम्, न तु कामीत्य् अर्थः ॥१८॥

विश्वनाथः  स्वयं भगवद्रूपः साक्षात् त्वं त्व् अप्राकृतविषयेष्व् अपि न लिप्त इत्य् आहुःस्मायावलोको मन्दस्मितविलसितोऽवलोकस् तस्य लवः कटाक्षस् तेन दर्शितो यो भावोऽभिप्रायस् तेन मनोहारि यद् भ्रूमण्डलं तेन प्रहिता ये सौरता मन्त्रास् तैः शौण्डैः प्रगल्भैः अनङ्गस्य बाणैर् बाणतुल्यैः करणैः कामकलाभिः षोडशसहस्रं पत्न्यः विमथितुं क्षोभयितुं न शेकुः, पत्नीनां चिछक्तिवृत्तित्वात् तासां कामकला अप्य् अप्राकृत्यश् चिन्मया एव ताभिर् अप्य् अवशीकारदर्शनाद् अलिप्त एव त्वम् । किं च पारिजाताद्याहरणज्ञापितवशीकारदर्शनात् ताश् च कदाचित् तासां चिद्विशेषप्रेममय्योऽपि भवन्तीत्य् उज्ज्वलनीलमणौ प्रतिपादितम् । ततश् च त्वं प्रेमवश्य एव, न तु प्राकृताप्राकृतकामवश्य इति भावः । यद् वा, विमथितुं व्रजसुन्दर्य इव विशेषेण मथितुं न शेकुः । किन्तु यावांस् तत्र प्रेमांशस् तावद् एवेत्य् अर्थः ॥१८॥

 ओ)०(ओ

॥ ११.६.१९ ॥

विभ्व्यस् तवामृतकथोदवहास् त्रिलोक्याः
पादाव् अनेजसरितः शमलानि हन्तुम् ।
आनुश्रवं श्रुतिभिर् अङ्घ्रिजम् अङ्गसङ्गैस्
तीर्थद्वयं शुचिषदस् त उपस्पृशन्ति ॥

श्रीधरः  तस्मात् तवामृतरूपा या कथा, तद् एव उदकं वहन्तीति तथा कीर्तिनद्यः । तथा पादाव् अनेजसरितो गङ्गाद्याश् च त्रिलोक्याः शमलानि हन्तुं विभ्व्यः । केन प्रकारेण ? आनुश्रवं गुरोर् उच्चारणम् अनुश्रूयत इत्य् अनुश्रवो वेदस् तत्र भवं कीर्तिरूपं तीर्थं श्रुतिभिः श्रवणेन्द्रियैर् अङ्घ्रिजं चाङ्गसङ्गैः । एवं शुचिषदः स्वाश्रमधर्मस्थितास् तव तीर्थद्वयम् उपस्पृशन्ति सेवन्त इति ॥१९॥

क्रमसन्दर्भः  तत्र किं वक्तव्यं तव चरितम् ? कामम् अयम् इति यतस् त्वत्कथापि कामादिशमलम् अपहन्तीत्य् आहुःविभ्व्य इति । अत्रोदवहाशब्दस्य नद्यां रूढिर् ज्ञेया यौगिकत्वेऽमृतत्वं तिरस्कृतं स्यात् । पादाव् अनेजसरित इति तु दृष्टान्तत्वेनोक्तं शमलं निहन्तुं विभ्व्य इत्य् अपि किं वक्तव्यं यतस् तत्तीर्थद्वयं सुखविशेषप्राप्त्यर्थः शुचिषदो निर्मलचित्ता अपि उपस्पृशन्ति सदा सेवन्ते ॥१९॥

विश्वनाथः  यद्यपि त्वम् एवम् अलिप्तः, तथापि तव लीलामृतं, चरणामृतं च संसारबद्धालोकान् मोचयत्य् एवेत्य् आहुःविभ्व्य इति । तवामृतरूपा याः कथाः, ता एव उदवहाः पुण्यनद्यः, पादाव् अनेजसरितो गङ्गाद्याश् च, शमलान्य् अविद्यामलिन्यानि हन्तुं विभ्व्यः समर्थाः । केन प्रकारेण ? आनुश्रवं गुरोर् उच्चारणम् अनुश्रूयन्त इत्य् अनुश्रवाः पुराणाद्यास् तत्र भवं लीलामृतं तीर्थं श्रुतिभिः श्रवणेन्द्रियैर् अङ्घ्रिजं तीर्थं च अङ्गसङ्गैः । एवं शुचिषदः शुद्धचेष्टा जनास् तीर्थद्वयम् उपस्पृशन्ति अधिकं सेवन्ते ॥१९॥

 ओ)०(ओ

॥ ११.६.२० ॥

श्रीबादरायणिर् उवाच
इत्य् अभिष्टूय विबुधैः सेशः शतधृतिर् हरिम् ।
अभ्यभाषत गोविन्दं प्रणम्याम्बरम् आश्रितः ॥

श्रीधरः  विबुधैः सह ॥२०॥

क्रमसन्दर्भः, विश्वनाथः  न व्याख्यातम् ।

 ओ)०(ओ

॥ ११.६.२१२२ ॥

श्रीब्रह्मोवाच
भूमेर् भारावताराय पुरा विज्ञापितः प्रभो ।
त्वम् अस्माभिर् अशेषात्मन् तत् तथैवोपपादितम् ॥
धर्मश् च स्थापितः सत्सु सत्यसन्धेषु वै त्वया ।
कीर्तिश् च दिक्षु विक्षिप्ता सर्वलोकमलापहा ॥

श्रीधरः  विक्षिप्ता विस्तारिता ॥२१२२॥

क्रमसन्दर्भः  भूमेर् इति युग्मकम् । उपपादितं त्वयेत्य् उत्तरेणान्वयः ॥२१२२॥

विश्वनाथः  ननु युष्माभिः क्षीरोदशाय्य् एव विज्ञापितः, न त्व् अहं ? तत्राहअशेषात्मन् ! हे सर्वावतारावतारिस्वरूप ! तस्यापि त्वत्स्वरूपत्वाद् इत्य् अर्थः । विक्षिप्ता विस्तारिता ॥२१२२॥

 ओ)०(ओ

॥ ११.६.२३ ॥

अवतीर्य यदोर् वंशे बिभ्रद् रूपम् अनुत्तमम् ।
कर्माण्य् उद्दामवृत्तानि हिताय जगतोऽकृथाः ॥

श्रीधरः  उद्दामानि वृत्तानि विक्रमा येषु तानि कर्माणि ।

क्रमसन्दर्भः, विश्वनाथः  न व्याख्यातम् ।

 ओ)०(ओ

॥ ११.६.२४ ॥

यानि ते चरितानीश मनुष्याः साधवः कलौ ।
शृण्वन्तः कीर्तयन्तश् च तरिष्यन्त्य् अञ्जसा तमः ॥

न कतमेन व्याख्यातम् ।

 ओ)०(ओ

॥ ११.६.२५ ॥

यदुवंशेऽवतीर्णस्य भवतः पुरुषोत्तम ।
शरच्छतं व्यतीयाय पञ्चविंशाधिकं प्रभो ॥

श्रीधरः, क्रमसन्दर्भः  न व्याख्यातम् ।

विश्वनाथः  शरच्छतं वर्षशतम् ॥२५॥

 ओ)०(ओ

॥ ११.६.२६ ॥

नाधुना तेऽखिलाधार देवकार्यावशेषितम् ।
कुलं च विप्रशापेन नष्टप्रायम् अभूद् इदम् ॥

श्रीधरः  न व्याख्यातम् ।

क्रमसन्दर्भः  नष्टप्रायम् अदर्शनगततुल्यम् ॥२६॥

विश्वनाथः  न देवकार्यावशेषितं देवकार्यस्यावशेषो नास्त्य् अधुनेत्य् अर्थः । नष्टप्रायम् अन्तर्हितप्रायं नशेर् अदर्शनार्थत्वात् ॥२६॥

 ओ)०(ओ

॥ ११.६.२७ ॥

ततः स्वधाम परमं विशस्व यदि मन्यसे ।
सलोकान् लोकपालान् नः पाहि वैकुण्ठकिङ्करान् ॥

श्रीधरः  न व्याख्यातम् ।

क्रमसन्दर्भः  स्वधाम प्रापञ्चिकाप्रकटीभूतं द्वारकाया एव प्रकाशविशेषं श्रीकृष्णरूपेण प्रविश । श्रीविष्णुरूपेण तु सलोकांल् लोकपालान् नः पाहिनानावैकुण्ठनाथरूपैश् च वैकुण्ठकिङ्करान् पाहीति सर्वांशम् आदायावतीर्णत्वात् ॥२७॥

विश्वनाथः  स्वधाम प्रपञ्चागोचरीभूतं द्वारकायाः प्रकाशविशेषं कृष्णस्वरूपेण प्रविश वैकुण्ठश्वेतद्वीपादिकं तु नारायणादिस्वरूपेण सर्वांशम् आदायावतीर्णत्वात् ॥२७॥

 ओ)०(ओ

॥ ११.६.२८ ॥

श्रीभगवान् उवाच
अवधारित एतन् मे यद् आत्थ विबुधेश्वर ।
कृतं वः कार्यम् अखिलं भूमेर् भारोऽवतारितः ॥

न कतमेनापि व्याख्यातम् ।

 ओ)०(ओ

॥ ११.६.२९ ॥

तद् इदं यादवकुलं वीर्यशौर्यश्रियोद्धतम् ।
लोकं जिघृक्षद् रुद्धं मे वेलयेव महार्णवः ॥

श्रीधरः  वीर्यशौर्ययुक्तया श्रिया ॥२९॥

क्रमसन्दर्भः  उद्धतम् अवध्यं लोकं जगद् एव जिघृक्षद् अनन्तत्वाद् व्याप्तुम् इच्छत् ॥२९॥

विश्वनाथः  वीर्यं बलिष्ठत्वं शौर्यं युद्धोत्साहस् तयोः श्रिया सम्पत्त्या उद्धतं हतात् हननाद् उद्गतं अवध्यम् इत्य् अर्थः । लोकं जिघृक्षुं अनन्तत्वाद् व्याप्तुम् इच्छत् मया अचिन्त्यशक्तिना द्वारकायां एव रुद्धम् अन्यथा सर्वभूर्लोकेऽपि मातुम् अपर्याप्तम् इति भावः ॥३०॥

 ओ)०(ओ

॥ ११.६.३० ॥

यद्य् असंहृत्य दृप्तानां यदूनां विपुलं कुलम् ।
गन्तास्मि अनेन लोकोऽयम् उद्वेलेन विनङ्क्ष्यति ॥

श्रीधरः  उद्वेलेन लङ्घितमर्यादेन ॥३०॥

क्रमसन्दर्भः  नन्व् एतेषां ब्रह्मण्यानां वदान्यानां नित्यं वृद्धोपसेविनां व्याप्त्या सर्वत्र भद्रम् एव भवेत् तत्राहयदीति उद्वेलेन मद्वियोगाद् उन्मत्तचेष्टेन ॥३०॥

विश्वनाथः  दृप्ताणां मामकत्वेन धृताहङ्काराणां उद्वेलेन अतिक्रान्तमर्यादसमुद्रोपमेनेत्य् अर्थः । लोको भूर्लोकः यद्यपि मत्परिजनाणां एषां परमधार्मिकाणां यदूनां भारं पृथिवीभारं न मन्यते, तद् अपि तस्याः स्वामिना मयायं भारोऽवतारणीय एव । सुकुमार्या वनिताया अतिबहुतरभूषणभारो यथा तत् कान्तेनावतार्यते, तथा । यद्यपि स्पृहणीयस्य वस्तुनो प्राप्तोऽपि कनकराशिभारो गृधुनापि वणिजा दुर्वह एव । धृतरथचरणोऽभ्ययाच् चलद्गुर् [भा.पु. १.९.३७] इति व्यासवर्णनात् तद्भावेऽपि पृथिव्या दुःसह एव दृष्ट इति ॥३०॥

 ओ)०(ओ

॥ ११.६.३१ ॥

इदानीं नाश आरब्धः कुलस्य द्विजशापजः ।
यास्यामि भवनं ब्रह्मन्न् एतदन्ते तवानघ ॥

श्रीधरः  न व्याख्यातम् ।

क्रमसन्दर्भः  नाशः अदर्शनं निगूढायां द्वारकायां प्रवेशनम् इत्य् अर्थः । एतस्य प्रवेशनस्यान्ते तव भवनं विकुण्ठासुतरूपेण यास्यामि तदुपरिगं तद् वैकुण्ठं यास्यन्न् इत्य् अर्थः ॥३१॥

विश्वनाथः  नाशोऽदर्शनं निगूढायां द्वारकायां प्रवेशम् इत्य् अर्थः । एतस्य प्रवेशनस्यान्ते तव भवनं विकुण्ठासुतरूपेण यास्यामि । तदुपरिगं तद् वैकुण्ठं यास्यन्न् इति सन्दर्भः ॥३१॥

 ओ)०(ओ

॥ ११.६.३२ ॥

श्रीशुक उवाच
इत्य् उक्तो लोकनाथेन स्वयम्भूः प्रणिपत्य तम् ।
सह देवगणैर् देवः स्वधाम समपद्यत ॥

न कतमेन व्याख्यातम् ।

 ओ)०(ओ

॥ ११.६.३३ ॥

अथ तस्यां महोत्पातान् द्वारवत्यां समुत्थितान् ।
विलोक्य भगवान् आह यदुवृद्धान् समागतान् ॥

श्रीधरः  न व्याख्यातम् ।

क्रमसन्दर्भः  अथ तस्यां महोत्पातान् इति तदिच्छयैव । मुनिवासनिवासे किं घटेतारिष्टदर्शनम् [भा.पु. १०.५७.३१] इति तदसम्भवात् ॥३३॥

विश्वनाथः  महोत्पातान् भगवदिच्छयैवाविर्भूतान् । मुनिवासनिवासे किं घटेतारिष्टदर्शनम् [भा.पु. १०.५७.३१] इत्य् उक्तस् तत्र तदसम्भवात् ॥३३॥

 ओ)०(ओ

॥ ११.६.३४ ॥

श्रीभगवान् उवाच
एते वै सुमहोत्पाता व्युत्तिष्ठन्तीह सर्वतः ।
शापाश् च नः कुलस्यासीद् ब्राह्मणेभ्यो दुरत्ययः ॥

न कतमेन व्याख्यातम् ।

 ओ)०(ओ

॥ ११.६.३५ ॥

न वस्तव्यम् इहास्माभिर् जिजीविषुभिर् आर्यकाः ।
प्रभासं सुमहत्पुण्यं यास्यामोऽद्यैव मा चिरम् ॥

श्रीधरः  प्रभासं यास्याम इति वदतोऽयम् अभिप्रायः । एते देवांशाः स्वाधिकारान् एवार्हन्ति, न तु सद्यो मोक्षम् । द्वारवत्यां मृता मुच्येरंस् तस्माद् अभ्युदयफल प्रभासं नेष्यामीति ॥३५॥

क्रमसन्दर्भः  अस्माभिर् इति । तेषां स्वसाम्यम् एव निर्दिष्टम् । तत्र जिजीविषुभिर् इत्य् आत्मवद् एव तेषाम् उत्पातनिरसनम् अभिप्रेतम् । तत्र व्याजमात्रं प्रभासम् इत्य् आदि । मङ्गलरूपायां स्वपुर्याम् अमङ्गलानुकरणम् अपि माभूद् इत्य् अभिप्रायकं च, अनुकरणमात्रत्वं च जिजीविषुभिर् इत्य् अनेनैव व्यञ्जितम् । अन्यथा श्रीभगवदङ्गीकारभङ्गः स्यात् ॥३५॥

विश्वनाथः  प्रभासम् इति । मन्नित्यपरिकरैर् विशिष्टतैव द्वारका सदा विराजतु । तेषु प्रविष्टान् देवान् एव यादवरूपान् अलक्षितं तेभ्यः सकाशात् योगबलेन निष्काश्य प्रभासं नीत्वा तत्रैव तान् मायया मौषलसङ्ग्रामं प्रापय्य स्वर्गं प्रस्थाप्य विकुण्ठासुतादिस्वरूपोऽहम् अपि वैकुण्ठादिधामनि यास्यामि । पूर्णस्वरूपेण तु सपरिकरोऽहं द्वारकायां सदैवास्म्य् एवेति भगवन्मनोगतं ज्ञेयम् ॥३५॥

 ओ)०(ओ

॥ ११.६.३६ ॥

यत्र स्नात्वा दक्षशापाद् गृहीतो यक्ष्मणोडुराट् ।
विमुक्तः किल्बिषात् सद्यो भेजे भूयः कलोदयम् ॥

श्रीधरः  दक्षशापाद् यक्ष्मणा गृहीत उडुराट् चन्द्रो यत्र स्नानमात्रं कृत्वा किल्बिषात् तस्माद् रोगदुःखात् सद्यो विमुक्तः सन् भूयः कलावृद्धिं भेजे ॥३६॥

क्रमसन्दर्भः  तत्र च तीर्थे ब्रह्मशापस्यापि शमनयोग्यतां दर्शयतियत्रेति । अन्यथा श्रीभगवतो युक्तिभङ्गः स्यात् ॥३६॥

विश्वनाथः  यक्ष्मणा रोगेण गृहीतोऽपि यत्र स्नानमात्रं कृत्वा तस्मात् दुःखात् विमुक्तः कलावृद्धिं भेजे ॥३६॥

 ओ)०(ओ

॥ ११.६.३७३८ ॥

वयं च तस्मिन्न् आप्लुत्य तर्पयित्वा पित्ṝन् सुरान् ।
भोजयित्वोशिजो विप्रान् नानागुणवतान्धसा ॥
तेषु दानानि पात्रेषु श्रद्धयोप्त्वा महान्ति वै ।
वृजिनानि तरिष्यामो दानैर् नौभिर् इवार्णवम् ॥

श्रीधरः  उशिजः कमनीयान् । अन्धसा अन्नेन । उप्त्वेति यथा सुक्षेत्रे बीजम् उप्तं बहुफलं भवति, तथा दानं सत्पात्रे इति द्योतयति ॥३७३८॥

क्रमसन्दर्भः  स नौकादृष्टान्तेन साधनेन तद् एव द्रढयतिवयम् इति युग्मकेन । एतद्व्याख्यानिदानविवरणं श्रीकृष्णसन्दर्भसप्तदशोत्तरशततमवाक्यचूर्णिकाम् आरभ्य चतुस्त्रिंशदुत्तरतत्पर्यन्तग्रन्थे दृश्यम् ॥३७३८॥

विश्वनाथः  ऊशिजः कमनीयान् अन्धसा अन्नेन । उप्त्वेति यथा सुक्षेत्रे बीजम् उप्तं बहुफलं भवति, तथा दानं सत्पात्रे इति द्योतयति ॥३७३८॥

 ओ)०(ओ

॥ ११.६.३९ ॥

श्रीशुक उवाच
एवं भगवतादिष्टा यादवाः कुरुनन्दन ।
गन्तुं कृतधियस् तीर्थं स्यन्दनान् समयूयुजन् ॥

न कतमेन व्याख्यातम् ।

 ओ)०(ओ

॥ ११.६.४०४१ ॥

तन् निरीक्ष्योद्धवो राजन् श्रुत्वा भगवतोदितम् ।
दृष्ट्वारिष्टानि घोराणि नित्यं कृष्णम् अनुव्रतः ॥
विविक्त उपसङ्गम्य जगताम् ईश्वरेश्वरम् ।
प्रणम्य शिरसा पादौ प्राञ्जलिस् तम् अभाषत ॥

श्रीधरः  न व्याख्यातम् ।

क्रमसन्दर्भः  तन् निरिक्ष्येति । प्रथमं यादवानां प्रभासयात्रोऽद्यमदर्शनं, पश्चाद् एव श्रीभगवतस् तेभ्यस् तादृगुपदेशश्रवणम् इति । तस्मात् परोक्षीकृत्य तेभ्यस् तेन तदुपदिष्टं परम्परयैव तच्छ्रवणम् इति लभ्यते । तादृशतत्प्रतिज्ञायाम् अपि दृष्ट्वारिष्टानीति । वस्तुत उत्पाताभावेऽपि बहिर्दृष्ट्या तदाभासः स्याद् एवेति निर्णीतम् इति गम्यते ॥४०४१॥

विश्वनाथः  न व्याख्यातम् ।

 ओ)०(ओ

॥ ११.६.४२ ॥

श्रीउद्धव उवाच
देवदेवेश योगेश पुण्यश्रवणकीर्तन ।
संहृत्यैतत् कुलं नूनं लोकं सन्त्यक्ष्यते भवान् ॥
विप्रशापं समर्थोऽपि प्रत्यहन् न यद् ईश्वरः ।

श्रीधरः  लोकं मर्त्यलोकम् । न प्रत्यहन् प्रतिहतवान् ॥४२॥

क्रमसन्दर्भः  देवदेवेति सार्धकम् । अत एव नूनम् इति वितर्कोक्तिः संहृत्य संहारमुद्रया स्वङ्गेन नीत्वेत्य् अर्थः ॥४२॥

विश्वनाथः  देवानाम् अपि देवा ब्रह्मादयस् तेषाम् ईशेति देवकार्यं ब्रह्मप्रार्थितं च त्वया सर्वं सम्पादितम् इति भावः । न केवलम् एतद् अर्थम् एवावतीर्णस् त्वम् अभूः, किन्तु दुर्वितर्कविचित्ररसमयरूपगुणचरित्रप्रकाशनया भक्तजनानन्दनार्थम् अपीत्य् आहहे योगेशेति । यद् उक्तंयन् मर्त्यलीलौपायिकं स्वयोगमायाबलं दर्शयता गृहीतम् [भा.पु. ३.२.१२] इति जनिष्यमाणजनतानिस्तारार्थम् अपीत्य् आहपुण्येति । अत एतत् त्वदीयसर्वविधित्सितस्य निष्पन्नत्वाद् इदानीम् इमं लोकं सन्त्यक्ष्यते । नूनम् इति वितर्के, भवान् अन्तर्धास्यतीति तर्कयामि । किं च, शापनिवर्तकं प्रभासस्नानम् उपदिशसि, किं त्वद्दर्शनाद् अपि प्रभासस्नानम् अधिकं भवेत् ? विप्रशाप एषां मा फलत्व् इति तव मनोगते सत्य् अपि किं शापः प्रभवितुं शक्नुयात् ? तस्मात् तवात्रान्तर्वित्सैव दृश्यते, यत् यतः समर्थोऽपि भवान् विप्रशापं न प्रत्यहन् न प्रतिहतवान् ॥४२॥

 ओ)०(ओ

॥ ११.६.४३ ॥

नाहं तवाङ्घ्रिकमलं क्षणार्धम् अपि केशव ॥
त्यक्तुं समुत्सहे नाथ स्वधाम नय माम् अपि ।

श्रीधरः  न व्याख्यातम् ।

क्रमसन्दर्भः  अतः स्वस्मिंस् तद्गोपनम् अनयनं च दृष्ट्वा प्रार्थयतेनाहम् इति । स्वधामद्वारकाया एव प्रापञ्चिकाप्रकटप्रकाशविशेषम् अपीति । यथा यादवान् अन्यान् नयस्य् एव, तथा माम् अपि नयेत्य् अर्थः । अर्थान्तरे त्व् अपिशब्दवैयर्थ्यं स्यात् ॥४३॥ [कृष्णसन्दर्भ १३०]

विश्वनाथः  नन्व् ईश्वरोऽहं यथेच्छामि तथा करोमि तेन तव किम् इति चेत् तत्राहनाहम् इति ॥४३॥

 ओ)०(ओ

॥ ११.६.४४ ॥

तव विक्रीडितं कृष्ण नृणां परममङ्गलम् ।
कर्णपीयूषम् आसाद्य त्यजन्त्य् अन्यस्पृहां जनाः ॥

श्रीधरः  न व्याख्यातम् ।

क्रमसन्दर्भः  स्वकर्तृकत्यागाशक्यत्वं कैमुत्येन दर्शयतितवेति ॥४४॥ [भक्तिसन्दर्भ १६३]

विश्वनाथः  अन्यस्पृहां पुत्रकलत्रादिमोक्षान्तस्पृहां त्यजन्ति, न तु विक्रीडितं त्यक्तुं शक्नुवन्ति । अहं तु त्वाम् अपि त्यक्तुं कथं शक्नुयाम् इति भावः ॥४४॥

 ओ)०(ओ

॥ ११.६.४५ ॥

शय्यासनाटनस्थान स्नानक्रीडाशनादिषु ।
कथं त्वां प्रियम् आत्मानं वयं भक्तास् त्यजेम हि ॥

श्रीधरः  शय्यादिषु त्वां भक्ता नित्यं सेवितवन्तो वयं कथं त्यजेम ॥४५॥

क्रमसन्दर्भः  तद् एवाहशय्येति ॥४५॥

विश्वनाथः  किं च, शय्यादिषु त्वां भक्ताः पादसंवाहनाद्यैर् नित्यं सेवितवन्तो वयं कथं त्यजेम ॥४५॥

 ओ)०(ओ

॥ ११.६.४६ ॥

त्वयोपभुक्तस्रग्गन्ध वासोऽलङ्कारचर्चिताः ॥
उच्छिष्टभोजिनो दासास् तव मायां जयेम हि ।

श्रीधरः  त्यक्तुम् अशक्नुवन् प्रार्थयते, न मायाभयाद् इत्य् आहत्वयेति । चर्चिता अलङ्कृताः । हि निश्चितं जयेम ॥४६॥

क्रमसन्दर्भः  त्यक्तुम् अशक्नुवन्न् एव प्रार्थये, न मायाभयात्, यतः साधकभक्तानाम् अपि तत्तरणम् आरोपितत्वत्सम्बन्धिसम्बन्धेनापि सुखसाध्यम् इति दर्शयन् सजातीयवासनत्वेन तेष्व् अपि स्वाभेदम् अङ्गीकुर्वन्न् अस्मत्प्रयोगेनैव तेषां तदाहत्वयोपयुक्तेति । परोक्षपूजादाव् अपीति भावः । जयेम जेतुं शक्नुमः ॥४६॥

विश्वनाथः  त्यक्तुम् अशक्नुवन्न् एव प्रार्थये, न तु मायाभयाद् इत्य् आहत्वयेति । मायां जयेमेति सा यद्य् अस्मान् प्रति विक्राम्यन्ती आयाति, तर्ह्य् एतैर् एवास्त्रैः प्रबलीभूय तां जयेम, न तु ज्ञानादिभिर् इत्य् अर्थः ॥४६॥

 ओ)०(ओ

॥ ११.६.४७ ॥

वातवसना य ऋषयः श्रमणा ऊर्ध्वमन्थिनः ।
ब्रह्माख्यं धाम ते यान्ति शान्ताः सन्न्यासिनोऽमलाः ।

श्रीधरः  सन्न्यासिनो हि ब्रह्मचर्यादिक्लेशैः कथञ्चित् तरन्ति, वयं त्व् अनायासेनैव तरिष्याम इत्य् आहवातरशना इति । ऊर्ध्वमन्थिन ऊर्ध्वरेतसः ॥४७॥

क्रमसन्दर्भः  न व्याख्यातम् ।

विश्वनाथः  वातवसनाद्यआस् तैस् तैर् ज्ञानवैराग्यादिभिः साधनैर् ब्रह्माख्यं तव धाम
तत्परं परमं ब्रह्म सर्वं विभजते जगत् ।
ममैव तत् घनं तेजो ज्ञातुम् अर्हसि भारत ॥

इत्य् अर्जुनं प्रति त्वदुक्तेस् तवैव तेजो विशेषं ते यान्ति । सत्यं ते यान्तु, वयं तु न तत् यियासामः, किन्तु त्वन्मुखचन्द्रमधुरस्मितसुधापानमत्ता एव तिष्ठासाम् इति भावः ॥४७॥

 ओ)०(ओ

॥ ११.६.४८४९ ॥

वयं त्व् इह महायोगिन् भ्रमन्तः कर्मवर्त्मसु ।
त्वद्वार्तया तरिष्यामस् तावकैर् दुस्तरं तमः ॥
स्मरन्तः कीर्तयन्तस् ते कृतानि गदितानि च ।
गत्युत्स्मितेक्षणक्ष्वेलि यन् नृलोकविडम्बनम् ॥

श्रीधरः  तावकैर् भक्तैः सह त्वद्वार्तया दुस्तरं तमः संसारम् । क्ष्वेली परिहासः । द्वन्द्वैकत्वम् ॥४८४९॥

क्रमसन्दर्भः  वयम् इति युग्मकम् । तरयिष्यामस् तर्तुं शक्नुमेत्य् अर्थः ॥४८४९॥

विश्वनाथः  किं च, त्वदेकान्तिनो महाभक्ता मायातरणं भक्तेः फलत्वेन नैवानुसन्दधत्ते, वयं तु न तादृशा इति तादृशीं प्रौढिं कथं कुर्मः ? इति दैन्येनैवात्मनि मायातितीर्षाम् आरोप्याहवयं त्व् इति । तुर् भिन्नोपक्रमे । वयं तु दासा अपि सख्यरसालम्बिनस् त्वदाज्ञयापि ज्ञानाभ्यासम् अचिकीऋसव एवेति भावः । तावकैस् त्वद्भक्तजनैः सहेति ते खल्व् अस्मत्तुल्यस्वभावा एवेति तैर् एवास्माकं साहित्यम् उपप्द्यते, न वातवसनाद्यैर् इति भावः । तत्तरणे वः कः प्रकार इत्य् अत आहस्मरन्त इति । त्वदीयचरित्रस्मरणकीर्तनादिसुदर्शनास्त्रतेजसैवास्माकं तत्तमस्तरणं सुगमम् एवेति भावः । क्ष्वेलिः प्रेयस्या सह सौरतपरिहासः ॥४८४९॥

 ओ)०(ओ

॥ ११.६.५० ॥

श्रीशुक उवाच
एवं विज्ञापितो राजन् भगवान् देवकीसुतः ।
एकान्तिनं प्रियं भृत्यम् उद्धवं समभाषत ॥

श्रीधरः  एकान्तिनम् इत्य् आदि स्वाभिप्रायावञ्चने हेतुः ॥५०॥

क्रमसन्दर्भः  न व्याख्यातम् ।

विश्वनाथः  एकान्तिनम् इत्य् आदिकं स्वाभिप्रायावञ्चने हेतुः ॥५०॥

इति सारार्थदर्शिन्यां हर्षिण्यां भक्तचेतसाम् ।
एकादशे च षष्ठोऽयं सङ्गतः सङ्गतः सताम् ॥*॥

 ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां एकादशस्कन्धे
भगवदुद्धवसंवादे
षष्थोऽध्यायः ।
॥११.६॥


(११.७)
अथ सप्तमोऽध्यायः
श्रीभगवदुद्धवसंवादारम्भः

॥ ११.७.१ ॥

श्रीभगवान् उवाच
यद् आत्थ मां महाभाग तच् चिकीर्षितम् एव मे ।
ब्रह्मा भवो लोकपालाः स्वर्वासं मेऽभिकाङ्क्षिणः ॥

श्रीधरः
सप्तमे तूद्धवस्यात्मज्ञानसिद्ध्यै हरिः स्वयम् ।
अवधूतेतिहासोक्तगुरुष्व् अष्टाव् अवर्णयत् ॥

यद् आत्थ संहृत्यैतत् कुलम् इति । स्वर्वासं वैकुण्ठवासं प्रति ॥१॥

क्रमसन्दर्भः  यत् कुलसंहारादिकं स्वधाम्नि तव नयनं चात्थ ॥१॥

विश्वनाथः  स्वर्वासं वैकुण्ठवासं प्रति ॥१॥

ओ)०(ओ

॥ ११.७.२ ॥

मया निष्पादितं ह्य् अत्र देवकार्यम् अशेषतः ।
यदर्थम् अवतीर्णोऽहम् अंशेन ब्रह्मणार्थितः ॥

श्रीधरः  न व्याख्यातम् ।

क्रमसन्दर्भः, विश्वनाथः  अंशेन बलदेवेन सह ॥२॥

ओ)०(ओ

॥ ११.७.३ ॥

कुलं वै शापनिर्दग्धं नङ्क्ष्यत्य् अन्योन्यविग्रहात् ।
समुद्रः सप्तमे ह्य् एनां पुरीं च प्लावयिष्यति ॥

श्रीधरः  त्वं च सर्वत्यागेनात्मनिष्ठो भवेति वक्तुम् आहकुलम् इति त्रयेण ॥३॥

क्रमसन्दर्भः  शापनिर्दग्धम् इत्य् अनुकरणाभिप्रायं वस्तुतस् तु शापेऽपि निर्गतं दग्धं दाहो यस्मात् तथाभूतं सत् नङ्क्ष्यति अदर्शनम् एव प्राप्स्यतीत्य् अर्थः । प्लावयिष्यति चतुर्दिक्ष्व् आवरिष्यति, न तु मध्येऽपि वर्जायत्वा महाराज श्रीमद्भगवदालयम् [भा.पु. ११.३१.२३] इति वक्ष्यमाणात् ॥३॥

विश्वनाथः  न व्याख्यातम् ।

ओ)०(ओ

॥ ११.७.४ ॥

यर्ह्य् एवायं मया त्यक्तो लोकोऽयं नष्टमङ्गलः ।
भविष्यत्य् अचिर्तात् साधो कलिनापि निराकृतः ॥

श्रीधरः  तदैवायं नष्टमङ्गलो भविष्यति । निराकृतो नितराम् आक्रान्तः ॥४॥

क्रमसन्दर्भः  तव स्वधामनयनं तु किञ्चिद् विलम्बेनैव करिष्यामि, यतो मुनिषु मदुपदेशग्रहणाय सम्प्रति त्वां स्थापयिष्यामीत्य् अभिप्रेत्य तथोपदेष्टुम् उपक्रमतेयर्ह्य् एवेति ।

नोद्धवोऽण्व् अपि मन्न्यूनो यद् गुणैर् नार्दितः प्रभुः ।
अतो मद्वयुनं लोकं ग्राहयन्न् इह तिष्ठतु ॥ [भा.पु. ३.४.३१]

इति तृतीयस्य तदुक्तेः ॥४॥

विश्वनाथः  न व्याख्यातम् ।

ओ)०(ओ

॥ ११.७.५ ॥

न वस्तव्यं त्वयैवेह मया त्यक्ते महीतले ।
जनोऽभद्ररुचिर् भद्र भविष्यति कलौ युगे ॥

श्रीधरः  न वस्तव्यम् एव त्वया ॥५॥

क्रमसन्दर्भः  न व्याख्यातम् ।

विश्वनाथः

ओ)०(ओ

॥ ११.७.६ ॥

त्वं तु सर्वं परित्यज्य स्नेहं स्वजनबन्धुषु ।
मय्य् आवेश्य मनः सम्यक् समदृग् विचरस्व गाम् ॥

श्रीधरः  न व्याख्यातम् ।

क्रमसन्दर्भः  अतस् तम् उपलक्ष्य तद् उपदेश्यान् प्रत्य् एवाहत्वं त्व् इति । नोद्धवोऽण्व् अपि मन्न्यूनः [भा.पु. ३.४.३१] इत्य् आदिभिः श्रीमदुद्धवस्य सिद्धत्वेनैव प्रसिद्धत्वात् तं लक्ष्यीकृत्य तद्द्वारान्येभ्य एवोपदेशोऽयम् । एवम् अन्यत्र च ज्ञेयम् । ततश् च जहल्लक्षणया त्वं त्वदीयमार्गानुगतो भक्तो विचरस्वविचरत्व् इत्य् अर्थः । समदृक्त्वं च मां विनान्यत्र हेयोपादेयत्वाभावात् । तुशब्दो बहिर्मुखनिवृत्त्यर्थः ॥६॥

विश्वनाथः  अत्रान्तरे मनसि भगवान् किञ्चित् पराममर्श । रुक्मिण्यादिविवाहबाणाद्यसुरवधप्रसङ्गतस् तत्र तत्र बन्धुमिलनप्रसङ्गतश् चेन्द्रप्रस्थमिथिलादिषु च यातायातैर् मां दिदृक्षूणां भूतलस्थभक्तानां मनोरथो मया प्रायः सम्पादित एव । पृथिव्या अधःस्थितानां बलिरविनन्दनादीनाम् अपि षड्गर्भानयनगुरुपुत्रानयनप्रसङ्गेन ऊर्ध्वस्थानां अदितिकश्यपादीनाम् अपि पारिजाताद्याहरणप्रसङ्गेन महावैकुण्ठस्थानां आदिपुरुषभूमादीनाम् अपि विप्रबालकानयनप्रसङ्गेन वाञ्छितं मद्दर्शनं निष्पादितम् एव, किन्तु बदरिकाश्रमवासिनां नरनारायणादिपरमहंसमहामुनीन्द्राणां एव सन्दर्शनौत्सुक्यं न सफलीभूत्तं बभूव । सम्प्रति तु सपादशतवर्षपर्यन्तमत्प्राकट्यमर्यादा च वृत्तेत्य् अतस् तत्र प्रस्थापयितुम् अयम् उद्धव एव निरूपयितव्यः । अयं हि मत्तुल्यत्वान् मत्प्रतिमूर्तिर् एव । तेभ्य उपायनत्वेन देयं मदीयभगशब्दवाच्ययोर् ज्ञानवैराग्ययोर् एकम् एकं कणं मद्भक्तियोगं च महानर्घ्यं रत्नम् इवादाय यास्यंस् तेषां मनोऽभीष्टं स्पष्टम् एव पूरयिष्यति । यद्यप्य् अस्य मत्प्रेमपरिपूर्णस्य तदुत्थे ज्ञानवैराग्ये वर्तेते, एवं सम्प्रति मयोपदेष्टव्ययोः पृथक्ज्ञानवैराग्ययोर् नास्त् एवास्य जिघृक्षा, तद् अपि मदिच्छायां सत्यां तत्राप्य् अस्य जिघृक्षा खल्व् अधुनैवोत्पत्स्यते । तथैव यद्यप्य् अस्य मद्विच्युतौ सद्य एव प्राणहानिस् तद् अपि मदिच्छाशक्तिर् एव बलवती प्राणानस्य पालयित्वा तावद् दूरम् अप्य् एनं यापयिष्यति, प्रापञ्चिकलोकालक्षितं मदन्तिकेऽपि स्थापयिष्यतीति परामृश्य च श्रीमदुद्धवचेतसि ज्ञानवैराग्ययोर् भक्तियोगस्य च जिघृक्षां सञ्चार्याहत्वं त्व् इति ।

स्वजनबन्धुषु यादवादिषु स्नेहं परित्यज्येति । तेषु तत्स्नेहो द्विविधःमतिपरिचयात् प्रथमत एव स्वदेहसम्बन्धेनैकः, मत्सम्बन्धोत्थो द्वितीयः । तत् पूर्व एव त्वया त्यक्तुं शक्यः, स एव मया त्यागे विधीयते, न तूत्तरः, त्वदशक्यत्वाद् अविगीतत्वाच् चेति भगवदाशय उद्धवेन ज्ञायत एव ॥६॥

ओ)०(ओ


॥ ११.७.७ ॥

यद् इदं मनसा वाचा चक्षुर्भ्यां श्रवणादिभिः ।
नश्वरं गृह्यमाणं च विद्धि मायामनोमयम् ॥

मध्वः  विद्धि मायां मनोमयीम् । मन्मनः प्रधानप्रकृतिनिमित्तम् ।

प्रकृतिः सापरा मह्यं रोदसीलोकधारिणी ।
ऋता सत्यामरा जय्या लोकानाम् आत्मसञ्ज्ञिता ॥ इति मोक्षधर्मेषु ॥७॥

श्रीधरः  ननु गुणदोषाभ्यां विषमे लोके कुतः समदृष्टिः स्याम् ? अत आहयद् इदम् इति । मनआदिभिर् गृह्यमाणं मनोमयत्वान् मायेति विद्धि । तद् अपि न स्थिरं, किन्तु नश्वरं विद्धि ॥७॥

क्रमसन्दर्भः  जागरे मायाप्रधानं स्वप्नो मनःप्रधानं विद्धि । अत एव नश्वरं विद्धीत्य् अर्थः ॥७॥

विश्वनाथः  ननु कीदृशं समदृक्त्वम् ? तत्राहयद् इदम् इति । मनआदिभिर् गृह्यमाणं यद् इदं पृथिव्यादिकं वर्तते, तत् सर्वं जागरे मायामयं मायाकल्पितत्वांशेन तुल्यम् एव । स्वप्ने मनोमयं मनःकल्पितत्वांशेन सर्वं तुल्यम् एव ॥७॥

ओ)०(ओ

॥ ११.७.८ ॥

पुंसोऽयुक्तस्य नानार्थो भ्रमः स गुणदोषभाक् ।
कर्माकर्मविकर्मेति गुणदोषधियो भिदा ॥

मध्वः  स्वर्गाद्याश् च गुणाः सर्वे दोषाः सर्वे तथैव च ।
आत्मनः कर्तृताभ्रान्त्या जायन्ते नात्र संशयः ॥
परमात्मानम् एवैकं कर्तारं वेत्ति यः पुमान् ।
स मुच्यतेऽस्मात् संसारात् परमात्मानम् एति च ॥ इति भारते ॥८॥

श्रीधरः  मनोमयत्वे हेतुःपुंस इति । अयुक्तस्य विक्षिप्तमनसः । नानार्थो भेदविषयो भ्रमः । स भ्रम एव गुणदोषभाक् । ननु वेदेनैव विधिनिषेधाभ्यां भेदस्य सत्यतोक्ता ? न, भ्रमविजृम्भितगुणदोषबुद्धेः पुंसः कर्म विहितम् । अकर्म तल्लोपः, विकर्म निषिद्धम् इति भेदः । अविद्यावद् विषय एव वेद इत्य् अर्थः ॥८॥

क्रमसन्दर्भः  अयुक्तस्य । असमाहितचित्तस्य भ्रम एव तावन् नानार्थः । बहुविधार्थो यत्र तथाविधः स एव च गुणदोषभाक् गुणदोषबुद्धिहेतुर् इत्य् अर्थः । अतः कर्माकर्मेति ॥८॥

विश्वनाथः  उक्तम् एवार्थं प्रपञ्चयतिपुंस इति । नानार्थो नानाविधोऽर्थो यो गुणदोषभाक् । अयम् अर्थो दोषं भजत इति निकृष्टः । पुंसोऽयुक्तस्याज्ञानिन भ्रमः भ्रमप्रतीत इत्य् अर्थः । गुणप्रवाहपतितानां को वार्थ उत्कृष्टः ? को वा निकृष्टः ? तेषां वा क उत्कर्षः ? को निकर्षः ? यद् उक्तं चित्रकेतुना

गुणप्रवाह एतस्मिन् कः शापः को न्व् अनुग्रहः ।
कः स्वर्गो नरकः को वा किं सुखं दुःखम् एव वा ॥ [भा.पु. ६.१७.२०] इति ।

ननु, वेदेनैव विधिनिषेधाभ्यां गुणदोषाव् उक्तौ ? सत्यम्, वेदोऽप्य् अविद्यावद् विषय एवेत्य् आहकर्म विहितम् । अकर्म तल्लोपः । विकर्म निषिद्धम् इति भिदा भेदो गुणदोषधियो गुणदोषयोर् एव धीर् यस्य तस्याज्ञानिन एवोक्तेर् इत्य् अर्थः ॥८॥

ओ)०(ओ

॥ ११.७.९ ॥

तस्माद् युक्तेन्द्रियग्रामो युक्तचित्त इदं जगत् ।
आत्मनीक्षस्व विततम् आत्मानं मय्य् अधीश्वरे ॥

मध्वः  आत्मशब्दोदितो ब्रह्मा परमात्माभिधो ह्य् अहम् ।
सर्वं ब्रह्मणि विक्षेत मयि ब्रह्माणम् एव च ॥ इति कालसंहितायाम् ॥९॥

श्रीधरः  कथम् आत्मनि परिच्छिन्ने विततं जगद् ईक्षणीयं तत्राहआत्मानम् इति । मयि ब्रह्मणि तद् रूपेणेक्षस्व ॥९॥

क्रमसन्दर्भः  न व्याख्यातम् ।

विश्वनाथः  तस्मात् युक्तेन्द्रियग्रामः निरुद्धेन्द्रियवृन्दः निरुद्धचित्तः सन्, इदं सुखदुःखमयं जगत् आत्मनि भोक्तरि जीवे भोग्यत्वेन स्थितं पश्य । तं च भोक्तारम् आत्मानं मय्य् अधीश्वरे परमात्मनि नियन्तरि नियम्यत्वेन स्थितम् ईक्षस्व ॥९॥

ओ)०(ओ

॥ ११.७.१० ॥

ज्ञानविज्ञानसंयुक्त आत्मभूतः शरीरिणाम् ।
आत्मानुभावतुष्टात्मा नान्तरायैर् विहन्यसे ॥

मध्वः  आत्मभूतः आत्मवद् भूतः । आत्मौपम्येन सर्वत्र समं पश्यति सोऽर्जुन [गीता ६.३३] इति वचनात् ॥१०॥

श्रीधरः  नन्व् एवं युक्तचित्तत्वेन कर्माकरणे देवादयो विघ्नान् करिष्यन्ति ? तत्राहज्ञानेति । ज्ञानं वेदतात्पर्यनिश्चयो विज्ञानं तदर्थानुभवस् ताभ्यां सम्यग्युक्तः । तत आत्मानुभवेनैव तुष्टचित्तोऽतः शरीरिणां देवादीनाम् आत्मभूतोऽन्तरायैर् न प्रतिहन्यसे ।

अयं भावःयावद् अनुभवं यथाश्रमं कर्माणि कुर्याद् एव । तद् अनन्तरं सर्वेषाम् आत्मभूतत्वान् न कोऽपि विघ्नान् आचरति । तथा च श्रुतिःतस्य ह न देवाश् च नाभूत्या ईशते । आत्मा ह्य् एवैषां स भवति इति ॥१०॥

क्रमसन्दर्भः  ज्ञानेत्य् अत्रात्मा ब्रह्म ॥१०॥

विश्वनाथः  नन्व् एवं युक्तचित्तत्वेन कर्माकरणे देवादयो विघ्नान् करिष्यन्ति ? तत्राहज्ञानेति । ज्ञानं वेदतात्पर्यनिश्चयः । विज्ञानं तदर्थानुभवस् ताभ्यां सम्यग्युक्तः । तत आत्मानुभवेनैव तुष्टचित्तः । ततश् च शरीरिणां देवादीनाम् अप्य् आत्मभूतः प्रीतिपात्रीभूतः स्याः । तथा च श्रुतिःतस्य ह न देवाश् च नाभूत्या ईशते । आत्मा ह्य् एवैषां स भवति इति । ततश् च नैव ते विघ्नान् कुर्युः इति भावः ॥१०॥

ओ)०(ओ

॥ ११.७.११ ॥

दोषबुद्ध्योभयातीतो निषेधान् न निवर्तते ।
गुणबुद्ध्या च विहितं न करोति यथार्भकः

मध्वः  कर्तृत्वम् आत्मनो यस्माज् ज्ञाननिष्ठो न मन्यते ।
अतः कुर्वन्न् अपि सदा दोषबुद्ध्या न निन्दितम् ॥
गुणबुद्ध्या न विहितं किन्त्व् ईशप्रेरितोऽस्म्य् अहम् ।
स एव च मयि स्थित्वा निन्द्यानिन्द्ये करोत्य् अजः ॥
न मे दोषो न च गुणः कर्तृत्वाभावतः स्फुटम् ।
स्वतन्त्रत्वान् न चेशस्य येऽज्ञास् तेषु भवेद् अपि ।
इति मत्वा निवर्तेत निन्द्यात् कुर्याद् गुणान् अपि ॥ इति बोद्धव्ये ।

अनित्या मे गुणा न स्युर् दोषा नैव कथञ्चन ।
इति मत्वा शुभं कुर्यान् निवर्तेद् अशुभाद् अपि ॥
ज्ञानित्वकर्तृत्वामानाद् ईशकर्तृत्वनिश्चयात् ।
किन्तु पूर्णगुणायैव न तु दोषापनुत्तये ।
न चाल्पगुणसिद्ध्यर्थं बालवत् कृतनिश्चयः ॥ इति वैशारद्ये ॥११॥

श्रीधरः  न चोत्पन्नज्ञानस्यापि यथेष्टाचरणप्रसङ्ग इत्य् आहदोषबुद्ध्येति । गुणदोषबुद्ध्यतीतोऽपि प्राक्तनसंस्कारान् निषेधान् निवर्तत एव किन्तु न दोषबुद्ध्या विहितं च प्रायशः करोति, न गुणबुद्ध्या । यथार्भकः सङ्कल्पविकल्परहितः किञ्चित् करोति कुतश्चिन् निवर्तते तद्वत् ॥११॥

क्रमसन्दर्भः  न व्याख्यातम् ।

विश्वनाथः  किं चोत्पन्नज्ञानिनोऽपि यथेष्टाचरणो भवति इत्य् आहदोषेति । गुणदोषबुद्ध्यतीतोऽपि ज्ञानी प्राक्तनसंस्कारतो निषेधान् निवर्तत एव, किन्तु न दोषबुद्ध्या । विहितं च प्रायशः करोति, न तु गुणबुद्ध्या । यथार्भकः सङ्कल्पविकल्परहितः किञ्चित् करोति, कुतश्चिन् निवर्तते च, तद्वद् इति ॥११॥

ओ)०(ओ

॥ ११.७.१२ ॥

सर्वभूतसुहृच् छान्तो ज्ञानविज्ञाननिश्चयः ।
पश्यन् मदात्मकं विश्वं न विपद्येत वै पुनः ॥

मध्वः  वैलक्षण्याद् धरेर् भिन्नं तत्तन्त्रत्वात् तदात्मकम् ।
इति विश्वं प्रपश्यन्ति ज्ञाननिष्ठा हरेः प्रियाः ॥ इति सार्वज्ञे ॥१२॥

श्रीधरः  एवम्भूतस्य न पुनः संसार इत्य् आहसर्वभूतेति । न विपद्येत न पुनः संसरेत् ॥१२॥

क्रमसन्दर्भः, विश्वनाथः  न व्याख्यातम् ।

ओ)०(ओ

॥ ११.७.१३ ॥

श्रीशुक उवाच
इत्य् आदिष्टो भगवता महाभागवतो नृप ।
उद्धवः प्रणिपत्याह तत्त्वं जिज्ञासुर् अच्युतम् ॥

श्रीधरः  न व्याख्यातम् ।

क्रमसन्दर्भः  श्रीमान् उद्धवोऽपि महाभागवतत्वात् श्रीभगवतस् तथोपदेशगौरवेण तत्त्वं जिज्ञासुर् इव श्रीभगवता स्वत्यागात् स्वयोग्यतातिशयम् अनेन तत्राप्य् अतिनिकृष्ट इव सदैन्यम् आहेत्य् आहइतीत्य् आदिभिः ॥१३॥

विश्वनाथः  न व्याख्यातम् ।

ओ)०(ओ

॥ ११.७.१४ ॥

श्रीउद्धव उवाच
योगेश योगविन्न्यास योगात्मन् योगसम्भव ।
निःश्रेयसाय मे प्रोक्तस् त्यागः सन्न्यासलक्षणः ॥

मध्वः  योगो देवादिषु तेन न्यस्त इति योगविन्यासः ।

ज्ञानं तु योगशब्दोक्तं युज्यतेऽनेन यत् सुखम् ।
क्वचिद् योग उपायः स्यात् क्वचिच् चित्तनिरोधनम् ॥ इति दत्तात्रेययोगे ।

अत्र ज्ञानम् उपायश् च ॥१४॥

श्रीधरः  त्वं तु सर्वं परित्यज्येत्य् आद्य् उपदेशम् आत्मनोऽयोग्यं मन्वानः पृच्छतियोगेशेति । योगफलदायिन् । योगविदां न्यासो नामातिगोप्यो निक्षेपविशेषः । यद् वा, योगो विन्यस्यते क्रियते यस्मिन् । योगात्मन् योगे आत्मा प्रकटो भवति यस्य, योगस्वरूपेति वा । योगस्य सम्भवो यस्मात् । चतुर्भिर् एतैः सम्बोधनैः स्वमहिम्ना केवलं त्वयोपदिष्टं न तु मदधिकारं पर्यालोच्येति द्योतितम् । तद् आहनिःश्रेयसायेति । न चारोग्याद्य् अर्थं सर्वस्वदानादिवद् अयं त्यागः, किन्तु सन्न्यासलक्षणोऽप्रत्यापत्तिरूपः ॥१४॥

क्रमसन्दर्भः  तथैव यस्य वाक्यं दर्शयति । योगेशेति त्रिभिः ॥१४॥

विश्वनाथः  हे योगेश ! योगानां कर्मयोगज्ञानयोगभक्तियोगानां ईश्वर ! अत एव योगविन्यास ! अनधिकारिण्य् अपि मयि योगं ज्ञानं सम्प्रति स्वप्रभावाद् एव विन्यस्यसीत्य् अर्थः । योगात्मन् ! हे योगस्वरूप ! यदि त्वं मया प्राप्तः, तर्हि सर्वे योगाः प्राप्ता एवेति भावः । किं च, योगाद् भक्तियोगाद् एव त्वं सम्भवसि भक्तेष्व् आविर्भवसीति मह्यं भक्तियोगो विशेषतो देय इति भावः ॥१४॥

ओ)०(ओ

॥ ११.७.१५ ॥

त्यागोऽयं दुष्करो भूमन् कामानां विषयात्मभिः ।
सुतरां त्वयि सर्वात्मन्न् अभक्तैर् इति मे मतिः ॥

न कतमेन व्याख्यातम् ।

ओ)०(ओ

॥ ११.७.१६ ॥

सोऽहं ममाहम् इति मूढमतिर् विगाढस्
त्वन्मायया विरचितात्मनि सानुबन्धे ।
तत् त्व् अञ्जसा निगदितं भवता यथाहं
संसाधयामि भगवन्न् अनुशाधि भृत्यम् ॥

श्रीधरः  यं प्रति त्यागाद्य् उपदिष्टं, सोऽहं मूढमतिः । कुतः ? ममेत्य् अहम् इति च सानुबन्धे पुत्रादिसहिते त्वन्मायया विरचिते । आत्मनि देहे विगाढो निमग्नः, अतस् तत् तु भवता निगदितं यथाहम् अञ्जसा संसाधयामि, तथा भृत्यं माम् अनुशाधि, शनैः शिक्षय ॥१६॥

क्रमसन्दर्भः  न व्याख्यातम् ।

विश्वनाथः  स च विषयाविष्टचित्तोऽहम् एव यतस् तन्मायया विरचिते आत्मनि देहे सानुबन्धे पुत्रकलत्रादिसहिते विगाढो निमग्न इति देहस्यान्धकूपत्वम् आरोपितम्, तेन तदावेशत्याजनम् एव तस्माद् उद्धारः । प्रथमं कार्यस् तदनन्तरम् एव ज्ञानाद्युपदेश इति ध्वनिः तत् तस्मात् ॥१६॥

ओ)०(ओ

॥ ११.७.१७ ॥

सत्यस्य ते स्वदृश आत्मन आत्मनोऽन्यं
वक्तारम् ईश विबुधेष्व् अपि नानुचक्षे ।
सर्वे विमोहितधियस् तव माययेमे
ब्रह्मादयस् तनुभृतो बहिरर्थभावाः ॥

मध्वः  अभगवत्स्वरूपत्वात् तनुभृत्त्वं बहिरर्थापेक्षयैव च तेषां मोहः परमसुखसाधनाद् अन्योऽर्थो बहिरर्थः ।

अशरीरः सदा विष्णुः पूर्णानन्दत्वतः सदा ।
इच्छा च क्रीडयैवास्य न फलाय यतो विभुः ॥
अतो बाह्यार्थकामोऽपि निष्काम इति कथ्यते ।
ब्रह्मा निरभिमानित्वाच् छरीर्य् अप्य् अशरीरवान् ॥
नित्यानन्दोपयोगान्यकामस्योज्झितितः सदा ।
बहिरर्थविनिर्मुक्तस् तथापि तनुधारणात् ॥
अमूढो मूढ इतिवद् उच्यते च सरस्वती ।
रुद्राद्यास् तन्वभिमानाद् बहिरर्थयुजस् तथा ॥
सर्वेषां ब्रह्मपदवी योग्यानां पूर्वम् एव तु ।
अभावस् त्व् अपरोक्षस्य मोहो ज्ञानस्य भण्यते ॥
ब्रह्मणस् त्व् अंशरूपेषु भारत्याज्ञानवर्जनम् ।
ब्रह्मगायत्रीभावे तु नांशावतरण्णं क्वचित् ॥
शतजन्मसु पूर्वं तु ज्ञानोदय उदीर्यते ।
आपरोक्ष्येण पारोक्षात् पूर्णज्ञानं सदैव तु ॥
शतजन्मगतायाश् च आपरोक्षोज्झितिर् भवेत् ।
क्वचित् क्वचित् सरस्वत्यां अंशावतरणेष्व् इति ॥ इति शक्तिविवेके ॥

अशरीरो वायुर् अभ्रं विद्युत्स्तनयित्नुर् अशरीराणि वा एतानीति च श्रुतिः ।

श्रुतिभिस् तनितत्वात् तु स्तनयित्नुर् हरिः स्मृतः ।
अभ्रं भूतानि भरणाच् छ्रीर् वायुर् भरतः स्मृतः ॥
विद्युत् तु भारती प्रोक्ता एत एवाशरीरिणः ।
व्यत्यासेनापि नाम स्याद् एतेषां महतां सदा ॥ इत्य् उभयनिरुक्ते ॥१७॥

श्रीधरः  मया सङ्क्षेपत उक्तं विस्तरतस् त्व् अन्यान् पृच्छेति चेद् अत आहसत्यस्येति । स्वदृशः स्वप्रकाशस्य सत्यस्यात्मन आत्मनो मां प्रति वक्तारं ते त्वत्तोऽन्यं नानुचक्षे न पश्यामि । स्वदृशः स्वतःसिद्धज्ञानात् त्वत्तोऽन्यम् इति वा कुत इत्य् अत आहसर्व इति । बहिर् अर्थभावा विषयेष्व् अर्थबुद्धयः ॥१७॥

क्रमसन्दर्भः  न व्याख्यातम् ।

विश्वनाथः  सत्यस्येति षष्ठी आर्षी । सत्यात् सर्वकालदेशसत्ताकात् सद्भ्यो हि तद् वा ते त्वत्तः स्वस्य मम दृक् ज्ञानं यतस् तस्मात् आत्मनो मम आत्मनः परमात्मनस् त्वत्तः सकाशाद् अन्यम् ॥१७॥

ओ)०(ओ

अत्र क्वचिद् इदम् पद्यम् अधिकं दृश्यते

यावत् पदाब्जरसिकैर् नहि सङ्गता ये
तद् युक्तिभिर् विमृशताम् अपि नापयाति ।
सत्सङ्गमो गृहजुषाम् अपि दम्पतीनां
तप्तात्मनां खलु नृणां हतरंहसां स्यात् ॥

ओ)०(ओ

॥ ११.७.१८ ॥

तस्माद् भवन्तम् अनवद्यम् अनन्तपारं
सर्वज्ञम् ईश्वरम् अकुण्ठविकुण्ठधिष्ण्यम् ।
निर्विण्णधीर् अहम् उ हे वृजिनाभितप्तो
नारायणं नरसखं शरणं प्रपद्ये ॥

मध्वः  विष्णोर् वायोर् अनन्तस्य तिर्भिर् अंशैर् नरः स्मृतः ।
सेन्द्रैश् चतुर्भिः पार्थस् तु द्वाभ्यां तु बललक्षणौ ॥ इति अंशविवेके ॥१८॥

श्रीधरः  केचिद् दुःशीला भवन्ति, केचित् सेविताः फलकाले विनश्यन्ति, केचिद् अज्ञाः, केचिद् रक्षणेऽसमर्थाः, केचित् तु स्थानाद् भ्रष्टाः, तद् व्यावृत्त्यर्थम् अनवद्यम् इत्य् आदीनि पञ्च विशेषणानि । न अन्तः कालतः पारं देशतश् च यस्य तम् । कालादिभिर् अकुण्ठो विकुण्ठलोको धिष्ण्यं स्थानं यस्य तम् । उ हे भगवन्, ह स्फुटम् । निर्वेदे हेतुः, वृजिनैर् दुःखैर् अभितप्तः । हकारगौरवाय वृकारो युक्त इव पठनीयः । नन्व् अनवद्यत्वादीनि कुतो मम तद् आहनारायणम् इति । अनुकम्पिताम् आहनरो जीवस् तस्य सखायं भवन्तं शरणं प्रपद्ये ॥१८॥

क्रमसन्दर्भः  नारायणं नरस्य महत्स्रष्ट्रादिपुरुषसमूहस्यापि परमाश्रयम्, तथापि नरसखं नरभावानुग्रहायावतीर्णम् ॥१८॥

विश्वनाथः  तस्माद् भवन्तम् एवाहं प्रपद्ये । तत्र कश्चित् सर्वगुणमण्डितोऽपि दुराचारो भूथ् इति तद् व्यावृत्त्यर्थम् आहअनवद्यम् । कश्चित् सेवितः फलकाले विनश्यतीति तद् व्यावृत्त्यर्थम् आहअनन्तपारं न विद्यतेऽन्तः कालतो, न च पारं देशतश् च यस्य तम् । कश्चिद् अकृतज्ञो भवति, न च त्वम् इत्य् आहसर्वज्ञम् । कश्चिद् असमर्थो रक्षणे न च त्वम् इत्य् आहईश्वरम् । कश्चिद् अभद्रास्पदः, न च त्वम् इत्य् आहकालादिभिर् अकुण्ठो विकुण्ठलोको धिष्ण्यं स्थानं यस्य तम् । उ हे भगवन् ! निर्वेदे हेतुः वृजिनैर् दुःखैर् अभितप्तः । अत्र हकारगौरवाय वृकारो युक्त इव पठनीयः । परमाश्रयं परमकृपालुत्वम् आहनरसखं नरमात्रानुग्रहायावतीर्णम् इत्य् अर्थः ॥१८॥

ओ)०(ओ

॥ ११.७.१९ ॥

श्रीभगवान् उवाच
प्रायेण मनुजा लोके लोकतत्त्वविचक्षणाः ।
समुद्धरन्ति ह्य् आत्मानम् आत्मनैवाशुभाशयात् ॥

मध्वः  लोके तत्त्वे च विचक्षणा ।

पारोक्ष्येणैव तत्त्वं तु लोकं चापि विदन्ति ये ।
तेऽपि सत्स्नेहनिर्मुक्तास् तमो यान्ति विनिश्चयात् ।
आपरोक्ष्यान् न च ज्ञानं तेषाम् उत्पाद्यते क्वचित् ॥ इति षाड्गुण्ये ॥१९॥

श्रीधरः  तद् एवम् असम्भावनविपरीतभावनाभ्याम् उपदिष्टं तत्त्वम् अनवगाहमानं प्रति तन्निवृत्तये गुरूपदेशं विनापि स्वान्वयव्यतिरेकाभ्याम् एव तत्त्वप्रतिपत्तिर् भवतीति दर्शयितुम् आहप्रायेणेति । लोकतत्त्वस्य विचक्षणाः परीक्षकाः अशुभाशयाद् विषयवासनातः ॥१९॥

क्रमसन्दर्भः  यथा चैवम् उद्धवेन प्रार्थितं तथैव श्रीभगवान् उवाचप्रायेणेति ॥१९॥

विश्वनाथः  भो उद्धव ! त्वम् आत्मानं मूढमतिं मन्यसे । अहं तु त्वादृशं सुधियं विबुधेष्व् अपि नावलोके । लोकेऽप्य् अत्र त्वत्तो निकृष्टा अपि गुरूपदेशं विनापि स्वीयबुद्धिबलाद् एव तत्त्वं जानन्तो दृश्यन्ते । किं पुनस् त्वं सर्वसुधीमुकुटमणिर् मादृशगुरूपदिष्टनिखिलतत्त्व इत्य् आहप्रायेणेति । लोकतत्त्वविचक्षणा दृशमानलोकभद्राभद्रहेतुविचारप्रवीणाः । अशुभाशयात् विषयवासनात् ॥१९॥

ओ)०(ओ

॥ ११.७.२० ॥

आत्मनो गुरुर् आत्मैव पुरुषस्य विशेषतः ।
यत् प्रत्यक्षानुमानाभ्यां श्रेयोऽसाव् अनुविन्दते ॥

श्रीधरः  तद् उपपादयति, आत्मनः पश्वादिशरीरेऽप्य् आत्मैव हिताहितज्ञाने गुरुः ॥२०॥

क्रमसन्दर्भः  आत्मनो गुरुर् इति । गुर्वनुसरणे प्रवर्तक इत्य् अर्थः ॥२०॥

विश्वनाथः  य आत्मा किञ्चित् श्रेयः प्रत्यक्षेण विन्दते, किञ्चित् परामृश्यानुमानेनापि ॥२०॥

ओ)०(ओ

॥ ११.७.२१ ॥

पुरुषत्वे च मां धीराः साङ्ख्ययोगविशारदाः ।
आविस्तरां प्रपश्यन्ति सर्वशक्त्युपबृंहितम् ॥

श्रीधरः  तत्र प्रत्यक्षं दर्शयतिपुरुषत्वे चेति । तथा च श्रुतिःपुरुषत्वे चाविस्तराम् आत्मा स हि प्रज्ञानेन सम्पन्नतमो विज्ञातं पश्यति वेद श्वस् तनं वेद लोकालोकौ मर्त्येनामृतम् ईप्सत्य् एवं सम्पन्नोऽथेतरेषां पशूनाम् अशनापिपासे एवाभिविज्ञानम् [ऐतरेयारण्यक २.३.२.५] इति ॥२१॥

क्रमसन्दर्भः  पुरुषत्वे मानुष्यप्राप्तौ सत्याम् आविस्तारां प्रकटतरज्ञानाः सन्तः, तत्र च धीराः शास्त्रविचक्षणाः सन्तो माम् अपि पश्यन्तीत्य् अर्थः ॥२१॥

विश्वनाथः  तत्रापि मनुष्यदेहगता एव जीवाः प्रायो मां ज्ञातुं प्रभवन्तीत्य् आहपुरुषत्वे चेति । अत्रापि धीरा निर्मत्सरास् तत्रापि साङ्ख्यं ज्ञानयोगभक्तियोगस् तयोर् विचक्षणाः । तथा च श्रुतिःपुरुषत्वे चाविस्तराम् आत्मा स हि प्रज्ञानेन सम्पन्नतमो विज्ञातं पश्यति, वेद श्वस् तनं वेद लोकालोकौ मर्त्येनामृतम् ईप्सत्य् एवं सम्पन्नोऽथेतरेषां पशूनाम् अशनापिपासे एवाभिविज्ञानम् [ऐतरेयारण्यक २.३.२.५] इति ॥२१॥

ओ)०(ओ

॥ ११.७.२२ ॥

एकद्वित्रिचतुष्पादो बहुपादस् तथापदः ।
बह्व्यः सन्ति पुरः सृष्टास् तासां मे पौरुषी प्रिया ॥

श्रीधरः, विश्वनाथः  अतः पुरुषत्वं स्तौतिएकेति ॥२२॥

क्रमसन्दर्भः  न व्याख्यातम् ।

ओ)०(ओ

॥ ११.७.२३ ॥

अत्र मां मृगयन्त्य् अद्धा युक्ता हेतुभिर् ईश्वरम् ।
गृह्यमाणैर् गुणैर् लिङ्गैर् अग्राह्यम् अनुमानतः ॥

श्रीधरः  अनुमानम् आहअत्र पौरुष्यां पुरि । युक्ता अप्रमत्ता अग्रह्यं ग्राह्येभ्योऽहङ्कारादिभ्यो व्यतिरिक्तं माम् अद्धा साक्षान् मृगयन्ति । मार्गणे प्रकारद्वयम् आहगृह्यमाणैर् बुद्ध्यादिभिर् गुणैर् हेतुभिः । जडानां प्रकाशः स्वप्रकाशम् एकं विना न घटत इत्य् अनुपपत्तिमुखेन लक्षकैः । तथा तैर् एव लिङ्गैर् व्यप्तिमुखेनानुमानत ईश्वरं प्रवर्तकं मृगयन्ते, बुद्ध्यादिकरणानि कर्तृप्रयोज्यानि करणत्वाद् वास्यादिवद् इति । तद् उक्तम्,

भगवान् सर्वभूतेषु लक्षितः स्वात्मना हरिः ।
दृश्यैर् बुद्ध्यादिभिर् द्रष्टा लक्षणैर् अनुमापकैः ॥ [भा.पु. २.२.३५] इति ।

न चैतावता आनुमानिक आत्मेति मन्तव्यम् । देहादिव्यतिरिक्तत्वं पदार्थशुद्धिमात्रस्यैवानुमानेन विवक्षितत्वात् ॥२३॥

क्रमसन्दर्भः  इश्वरम् इति जीवस्यापि तच् च तत्र स्वातन्त्र्याभावात् न चैतावतानुमानिक ईश्वर इति मन्तव्यम् अनुमानस्यास्य शास्त्रानुगतत्वेन विवक्षितत्वात् ॥२३॥

विश्वनाथः  अत्र पौरुष्यां पुरि स्थिता अद्धा साक्षान् मां कृष्णरूपिणम् अपीश्वरं मार्गयन्ति । युक्ता भक्तियोगवन्तः । हेतुभिः श्रवणकीर्तनाद्यैःभक्त्याहम् एकया ग्राह्यः [गीता ११.१४.२०] इति मदुक्तेः ।

ननु बुद्ध्यादिप्रवर्तकं त्वाम् अनुमानेन मार्गयन्तो दृश्यन्ते ? इत्य् अत आहगृह्यमाणैर् बुद्ध्यादिभिर् गुणैर् लिङ्गैर् व्याप्तिमुखेन यद् अनुमानं तस्माद् अग्राह्यं, बुद्ध्यादिकरणानि कर्तृप्रयोज्यानि करणत्वाद् वा स्याद् इत्य् अनुमानेनास्वतन्त्रः कर्ता जीवोऽनुमीयते, तथा प्रयोजकः स्वतन्त्रोऽन्तर्यामी च कथञ्चिद् अनुमीयते, न तु कृष्णः स्वयं भगवान् अहं, मम तर्कातीतत्वान् मद्रूपगुणलीलैश्वर्याणाम् अप्य् अतर्क्यत्वाद् इति ॥२३॥

ओ)०(ओ

॥ ११.७.२४ ॥

अत्राप्य् उदाहरन्तीमम् इतिहासं पुरातनम् ।
अवधूतस्य संवादं यदोर् अमिततेजसः ॥

श्रीधरः  भूयोऽन्वयव्यतिरेकभ्याम् असम्भावनादिनिवृत्ताव् इतिहासम् आहअत्रापीति ॥२४॥

क्रमसन्दर्भः  न व्याख्यातम् ।

विश्वनाथः  अत्रापि अनुमानगम्यत्वेऽप्य् अन्तर्यामिस्वरूपस्य मम प्राप्ताव् अपि ॥२४॥

ओ)०(ओ

॥ ११.७.२५ ॥

अवधूतं द्विजं कञ्चिच् चरन्तम् अकुतोभयम् ।
कविं निरीक्ष्य तरुणं यदुः पप्रच्छ धर्मवित् ॥

न कतमेनापि व्याख्यातम् ।

ओ)०(ओ

॥ ११.७.२६ ॥

श्रीयदुर् उवाच
कुतो बुद्धिर् इयं ब्रह्मन्न् अकर्तुः सुविशारदा ।
याम् आसाद्य भवान् लोकं विद्वांश् चरति बालवत् ॥

श्रीधरः  सुविशारदा अतिनिपुणा सर्वलोकविलक्षणा ॥२६॥

क्रमसन्दर्भः, विश्वनाथः  न व्याख्यातम् ।

ओ)०(ओ

॥ ११.७.२७ ॥

प्रायो धर्मार्थकामेषु विवित्सायां च मानवाः ।
हेतुनैव समीहन्त आयुषो यशसः श्रियः ॥

श्रीधरः  सर्वलोकवैलक्षण्यम् एवाहप्राय इति । धर्मादिषु विवित्सायाम् आत्मविचारे च मानवाः समीहन्ते प्रवर्तन्ते । तत्राप्य् आयुर् आदेर् हेतुना कामनयैव ॥२७॥

क्रमसन्दर्भः  विवित्सा जिज्ञासामात्रम् ॥२७॥

विश्वनाथः  धर्मार्थकामेषु विवित्सायां विविदिषायां आत्मविचारे च आयुरादेर् हेतुना कामनयैव समीहन्ते प्रवर्तन्ते ॥२७॥

ओ)०(ओ

॥ ११.७.२८ ॥

त्वं तु कल्पः कविर् दक्षः सुभगोऽमृतभाषणः ।
न कर्ता नेहसे किञ्चिज् जडोन्मत्तपिशाचवत् ॥

श्रीधरः  त्वं तु न कस्यचित् कर्मणः कर्ता भवसि, न किञ्चिद् ईहसे इच्छसि । नन्व् अशक्त्याज्ञानेन वानैपुण्येन वा विरूपत्वेन वावाग्मितया वा औदासीन्यं घटत एव, नेत्य् आहकल्प इत्यादिना ॥२८॥

क्रमसन्दर्भः  न व्याख्यातम् ।

विश्वनाथः  त्वं तु न कस्यचित् कर्मणः कर्ता, न च किम् अपीहसे । तत्र कल्प इति न त्व् असामर्थ्येन इत्य् अर्थः । कविर् इति नाज्ञानेन, दक्ष इति न त्व् अनैपुण्येन, सुभग इति न तु कौरूप्येन हेतुना, वनितादिकम् इच्छसीत्य् अर्थः । मितभाषण इति न त्व् अवाग्मितया, केनापि सह संलापम् इच्छसीत्य् अर्थः । किन्त्व् एतादृशोऽपि जडादिवद् वर्तसे ॥२८॥

ओ)०(ओ

॥ ११.७.२९ ॥

जनेषु दह्यमानेषु कामलोभदवाग्निना ।
न तप्यसेऽग्निना मुक्तो गङ्गाम्भःस्थ इव द्विपः ॥

श्रीधरः  महान् आनन्दश् च तव कुतः ? इति पृच्छतिजनेष्व् इति ॥२९॥

क्रमसन्दर्भः  न व्याख्यातम् ।

विश्वनाथः  किं च, तरुणस्यापि तव कामादिसन्तापो न कुतः ? इति पृच्छतिजनेष्व् इति ॥२९॥

ओ)०(ओ

॥ ११.७.३० ॥

त्वं हि नः पृच्छतां ब्रह्मन्न् आत्मन्य् आनन्दकारणम् ।
ब्रूहि स्पर्शविहीनस्य भवतः केवलात्मनः ॥

मध्वः  केवलात्मनः शरीरमात्रपरिग्रहस्य ॥३०॥

श्रीधरः  स्पर्शविहीनस्य विषयभोगरहितस्य । अत्र हेतुः, केवलात्मनः कलत्रादिशून्यस्य ॥३०॥

क्रमसन्दर्भः  न व्याख्यातम् ।

विश्वनाथः  मुखम् एव वार्तां कथयतीति न्यायेन दृश्यमान एतावान् आनन्दश् च तव कुत इति पृच्छति त्वं हीति । स्पर्शो विषयभोगः, केवलात्मनः एकाकिनः ॥३०॥

ओ)०(ओ

॥ ११.७.३१ ॥

श्रीभगवान् उवाच
यदुनैवं महाभागो ब्रह्मण्येन सुमेधसा ।
पृष्टः सभाजितः प्राह प्रश्रयावनतं द्विजः ॥

श्रीधरः, क्रमसन्दर्भः  न व्याख्यातम् ।

विश्वनाथः  ब्रह्मण्येनेति तत्परिचर्ययैव तद्वशीकरिष्णुनेत्य् अर्थः । सुमेधसेति स्वबुद्धिप्रणीततन्मनस्केनेति तत्प्रतिवचने हेतुः ॥३१॥

ओ)०(ओ

॥ ११.७.३२ ॥

श्रीब्राह्मण उवाच
सन्ति मे गुरवो राजन् बहवो बुद्ध्युपाश्रिताः ।
यतो बुद्धिम् उपादाय मुक्तोऽटामीह तान् शृणु ॥

श्रीधरः  बुद्ध्यैवोपाश्रिताः स्वीकृताः, न तूपदेशेन । अटामि पर्यटामि ॥३२॥

क्रमसन्दर्भः  न व्याख्यातम् ।

विश्वनाथः  बुद्ध्यैवोपाश्रिताः, न तूपदेशेन । सांसारिकसन्तापान् मुक्ताः ॥३२॥

ओ)०(ओ

॥ ११.७.३३ ॥

पृथिवी वायुर् आकाशम् आपोऽग्निश् चन्द्रमा रविः ।
कपोतोऽजगरः सिन्धुः पतङ्गो मधुकृद् गजः ॥

श्रीधरः  गुरून् आहपृथिवीति ॥३३॥

क्रमसन्दर्भः, विश्वनाथः  न व्याख्यातम् ।

ओ)०(ओ

॥ ११.७.३४ ॥

मधुहा हरिणो मीनः पिङ्गला कुररोऽर्भकः ।
कुमारी शरकृत् सर्प ऊर्णनाभिः सुपेशकृत् ॥

श्रीधरः  शोभनं रूपं कीटस्य करोतीति सुपेशकृत् ॥३४॥

क्रमसन्दर्भः, विश्वनाथः  न व्याख्यातम् ।

ओ)०(ओ

॥ ११.७.३५ ॥

एते मे गुरवो राजन् चतुर्विंशतिर् आश्रिताः ।
शिक्षा वृत्तिभिर् एतेषाम् अन्वशिक्षम् इहात्मनः ॥

श्रीधरः  मे मयाश्रिताः । तद् आहएतेषां वृत्तिभिर् आत्मनः शिक्षाः शिक्षणीयान् अर्थान् हेयोपादेयादीन् अन्वशिक्षम् अनुशिक्षितवान् अस्मि ॥३५॥

क्रमसन्दर्भः  न व्याख्यातम् ।

विश्वनाथः  एतेषां वृत्तिभिर् एवात्मनः शिक्षाः शिक्षणीयान् अर्थान् अन्वशिक्षम् ॥३५॥

ओ)०(ओ

॥ ११.७.३६ ॥

यतो यद् अनुशिक्षामि यथा वा नाहुषात्मज ।
तत् तथा पुरुषव्याघ्र निबोध कथयामि ते ॥

श्रीधरः  नाहुषो ययातिः ॥३६॥

क्रमसन्दर्भः, विश्वनाथः  न व्याख्यातम् ।

ओ)०(ओ

॥ ११.७.३७ ॥

भूतैर् आक्रम्यमाणोऽपि धीरो दैववशानुगैः ।
तद् विद्वान् न चलेन् मार्गाद् अन्वशिक्षं क्षितेर् व्रतम् ॥

श्रीधरः  क्षितेः क्षमां शिक्षितवान् इत्य् आहभूतैर् इति । आक्रम्यमाणः पीड्यमानः । तद् विद्वान् भूतानां दैववशवर्तित्वं विद्वान् । व्रतं नियमम् ।

क्रमसन्दर्भः  न व्याख्यातम् ।

विश्वनाथः  क्षितेः क्षमां शिक्षितवान् इत्य् आहभूतैर् इति । दैववशाः पित्रादयस् तेषां अनुगैः तद्विदान् भूतानां दैववशवर्तित्वं जानन् ॥३७॥

ओ)०(ओ

॥ ११.७.३८ ॥

शश्वत् परार्थसर्वेहः परार्थैकान्तसम्भवः ।
साधुः शिक्षेत भूभृत्तो नगशिष्यः परात्मताम् ॥

मध्वः  परार्थैकान्तसम्भवः । आत्मनो वृद्धिश् च परार्थेति ।

सज्जनार्थेऽनुमन्येत ऐहिकीं वृद्धिम् आत्मनः ।
पारत्रिकीम् ऐहिकीं च प्रीतये गुरुदेवयोः ।
देवतानां च सर्वेषां स्वोत्तमानां च सर्वशः ॥ इति च ॥३८॥

श्रीधरः  पर्वतरूपा वृक्षरूपा वृक्षरूपा च या पृथिवी तस्याः शिक्षितम् आहशश्वद् इति । सर्वदा परार्थाः परोपकारार्थाः सर्वा ईहा यस्य सः । परार्थ एव एकान्ततः सम्भवो यस्य सः । भूभृत्तः पर्वतात् । तस्य हि वृक्षतृणनिर्झरप्रसवक्रियाः परार्था एव यथा तद्वत् । तथा नगशिष्यो वृक्षशिष्यः सन् परात्मतां पराधीनात्मताम् । वृक्षो यथा परैर् अवखण्ड्योत्पाट्य वा नयनम् अप्य् अनुमन्यते तद्वत् ॥३८॥

क्रमसन्दर्भः  न व्याख्यातम् ।

विश्वनाथः  पर्वतरूपा वृक्षरूपा च या पृथिवी, तस्याः शिक्षितं क्रमेणाहशश्वद् इति । सर्वदा परार्थाः सर्वा ईहा भूधारणनिर्झरोत्क्रमणस्वोत्पन्नरत्नादिप्रदानरूपाश् चेष्टा यस्य सः । भूभृत्तः शिक्षेत शिक्षया च एवम्भूतो भवेद् इत्य् अन्वयः । नगस्य वृक्षस्य शिष्यः सन् परात्मतां शिक्षेत । परेष्व् अर्पित आत्मा येन तसय भावस् तत्ता । तं वृक्षं खलु स्थानात् स्थानान्तरं नीत्वा यद् आरोपयति सेचनादिकं च करोति, तत्र सोऽनुमन्यते एव, न तु विप्रतिपद्यते इति । तथा योगी भवेद् इति पर्वताद् अत्र विशेषो द्रष्टव्यः ॥३८॥

ओ)०(ओ

॥ ११.७.३९ ॥

प्राणवृत्त्यैव सन्तुष्येन् मुनिर् नैवेन्द्रियप्रियैः ।
ज्ञानं यथा न नश्येत नावकीर्येत वाङ्मनः ॥

श्रीधरः  वायुर् अपि द्विविधः, प्राणो बाह्यश् च । तत्र प्राणस्य गुरुत्वम् आहप्राणवृत्त्येति । प्राणो ह्य् आहारादिमात्रेण प्रवर्तते, रूपरसादीन् इन्द्रियविषयांस् तु नापेक्षते तथा मुनिर् अपि भवेद् इत्य् अर्थः । प्राणवृत्तेर् अकरणे मनोवैकल्येन ज्ञाननाशः स्याद् अतो देहनिर्वाहः कर्तव्यः । गुणलिप्सायां तु वाङ्मनश् च विषिप्येत, अतो नाधिकं लिप्सेद् इत्य् आहज्ञानम् इति । नवकीर्येत न विक्षिप्येत ॥३९॥

क्रमसन्दर्भः  न व्याख्यातम् ।

विश्वनाथः  वायुर् अपि द्विविधः प्राणो बाह्यश् च । अत्र प्राणाच् छिक्षितम् आह प्राणवृत्त्येति । प्रानो ह्य् आहारादिमात्रेण प्रवर्तते । रूपरसादीन् इन्द्रियविषयांस् तु नापेक्षते इत्य् आह इन्द्रियप्रियैर् विषयैः । तथा मुनिर् अपि भवेद् इत्य् अर्थः । प्राणवृत्तेर् अकरणे मनो वैकल्येन ज्ञाननाशः स्याद् अतो देहनिर्वाहः कार्यः । किं च, वाङ्मनो यथा नावकीर्येत न विक्षिप्येतेत्य् अतिरूक्षेणासंस्कृतेनाहारेण वाङ्मनो निःसरेत् मनोऽपि विक्षिप्तं स्याद् एवम् अतिस्निग्धेनाप्य् आलस्यशुक्रादिवृद्ध्या वाङ्मनोविक्षोभ इति तथा न कुर्यात् ॥३९॥

ओ)०(ओ

॥ ११.७.४० ॥

विषयेष्व् आविशन् योगी नानाधर्मेषु सर्वतः ।
गुणदोषव्यपेतात्मा न विषज्जेत वायुवत् ॥

श्रीधरः  विषयान् सेवमानोऽपि तेष्व् अनासक्तिं बाह्याद् वायोः शिक्षेद् इत्य् आहविषयेष्व् इति । नानाधर्मेषु शीतोष्णादिधर्मकेषु । न हि वायुर् वने दहने वा सज्जते तद्वत् ॥४०॥

क्रमसन्दर्भः  न व्याख्यातम् ।

विश्वनाथः  विषयान् सेवमानोऽपि तेष्व् अनासक्तिं बाह्याद् वायोः शिक्षेतेत्य् आहविषयेष्व् इति । नानाधर्मेषु लघुत्वगुरुत्वोत्कर्षनिकर्षादिमत्सु । न हि वायुर् गहने दहने वा सज्जते तद्वत् ॥४०॥

ओ)०(ओ

॥ ११.७.४१ ॥

पार्थिवेष्व् इह देहेषु प्रविष्टस् तद्गुणाश्रयः ।
गुणैर् न युज्यते योगी गन्धैर् वायुर् इवात्मदृक् ॥

श्रीधरः  यथा वायुर् गन्धादिधर्मयोगेन प्रतीयमानोऽपि वस्तुतो न तद् योगी, एवं देहादिधर्मयोगेनाहं प्रत्ययेन प्रतीयमानोऽप्य् आत्मा न तद् धर्मवान् इति सम्भावितम् इति वायोर् एव शिक्षितम् इत्य् आहपार्थिवेष्व् इति । तद् गुणाश्रयो देहधर्मान् वाल्यादीन् आश्रित्य वर्तमानो गुणैस् तैर् एव ॥४१॥

क्रमसन्दर्भः  न व्याख्यातम् ।

विश्वनाथः  एवं देहधर्मानासक्तिम् अपि तस्माद् एव शिक्षेतेत्य् आहपार्थिवेष्व् इति । सुगन्धो दुर्गन्धोऽयम् इति तत्तद्योगित्वेन प्रतीयमानोऽपि वायुर् यथा न तत्तद्योगी एवं देहधर्मयोगेनाहम्प्रत्ययेन प्रतीयमानोऽपि योगी न तद्धर्मा यत आत्मदृक् आत्मानं ततः पृथक्तया पश्यतीति सः ॥४१॥

ओ)०(ओ

॥ ११.७.४२ ॥

अन्तर्हितश् च स्थिरजङ्गमेषु
ब्रह्मात्मभावेन समन्वयेन।
व्याप्त्याव्यवच्छेदम् असङ्गम् आत्मनो
मुनिर् नभस्त्वं विततस्य भावयेत् ॥

मध्वः  जीवान्तर्यामको विष्णुर् आत्मनाम समीरितः ।
तस्य तु ब्रह्मरूपत्वाद् धरिर् अन्तस् तथैव च ।
पश्येद् आकाशवद् व्याप्तिम् असङ्गत्वं च नित्यशः ॥ इति तन्त्रभागवते ॥४२॥

श्रीधरः  आकाशाच् छिक्षितं सम्भावनाद् वयम् आहअन्तर्हितश् चेति द्वयेन । अन्तर्हितश् च देहान्तर्गतोऽपि मुनिर् आत्मनो देहाद्य् असङ्गम् अत एवाव्यवच्छेदं च भावयेत् । कुतः ? स्थिरजङ्गमेषु समन्वयेन या व्याप्तिस् तया । किं मणिषु सूत्रस्येव व्याप्तिः, न, विततस्य सर्वगतस्य । तत् कुतः ? ब्रह्मात्मभावेन ब्रह्मस्वरूपभावनया । तत् त्वम् असि इति श्रुतेः । नन्व् एतत् सर्वं कथं सम्भवति तत्राहनभस् त्वं तत् तुल्यत्वं भावयेत् । यथा नभसः सर्वगतस्य न घटादिभिः सङ्गः परिच्छेदो वा एवम् आत्मनोऽपि सम्भवतीति ॥४२॥

क्रमसन्दर्भः  न व्याख्यातम् ।

विश्वनाथः  परमातनोऽन्तर् बहिर् अपि वर्तमानत्वम् असङ्गत्वं चाकाशस्येवेत्य् आकाशं दृष्ट्वा शिक्षेतेत्य् आहअन्तर् इति द्वयेन । अन्तर्हितश् च देहान्तर्गतोऽपि मुनिर् योगी विवेकेन आत्मनः परमात्मनो विततस्य सर्वव्यापकस्य नभस्त्वम् आकाशसादृश्यं भावयेत् । तद् एवाहस्थिरजङ्गमेषु ब्रह्मात्मभावेन ब्रह्मस्वरूपत्वेन या समन्वयेन व्याप्तिस् तया अव्यवच्छेदं अनवच्छिन्नत्वं यथा नभसः सर्वगतत्वाद् वस्तुतो न घटादिभिः सङ्गः परिच्छेदो वा, एवम् आत्मनोऽपि ॥४२॥


ओ)०(ओ

॥ ११.७.४३ ॥

तेजोऽबन्नमयैर् भावैर् मेघाद्यैर् वायुनेरितैः ।
न स्पृश्यते नभस् तद्वत् कालसृष्टैर् गुणैः पुमान् ॥४३॥

मध्वः  गुणान् जीवस्य चेष्टव्यान् सिद्धान् विष्णोर् गुणांस् तथा ।
तत्तद्दृष्ट्या विचिन्वीत पृथग् एव सुधीः सदा ॥ इति लोकतत्त्वे ॥४३॥

श्रीधरः  किं च, कूटस्थस्यात्मनो नागमापायिदेहादिसम्बन्ध इत्य् आहतेजोऽबन्नमयैः तेजश् च आपश् चान्नं पृथिवी च, तन्मयैः कालसृष्टैर् गुणैर् देहादिभिः पुमान् न स्पृश्यत इति नभोवत् सम्भवतीति ॥४३॥

क्रमसन्दर्भः  न व्याख्यातम् ।

विश्वनाथः  तेजश् च आपश् च अन्नं पृथिवी च, तन्मयैः कालसृष्टैर् गुणैर् देहादिभिः पुमान् न स्पृश्यते । यद्वद् आयुनेरितैर् मेघाद्यैर् नभो न स्पृश्यते तद्वत् ॥४३॥

ओ)०(ओ

॥ ११.७.४४ ॥

स्वच्छः प्रकृतितः स्निग्धो माधुर्यस् तीर्थभूर् नृणाम् ।
मुनिः पुनात्य् अपां मित्रम् ईक्षोपस्पर्शकीर्तनैः ॥

मध्वः  मधुनाम सुखं विन्द्यान् माधुर्यं सुखहेतुता ।
सुखे रतिर् वासं प्रोक्ता शब्दतत्त्वविचक्षणैः ॥ इति शब्दनिर्णये ॥४४॥

श्रीधरः  स्वच्छत्वादिभिर् गुणैर् उदकं जगत् पुनातीति तद् गुणा मया शिक्षिता इत्य् आहस्वच्छो निर्मलः प्रकृतितः स्वभावतः । स्निग्धो जनेष्व् अनुरागवान् । माधुर्यो मधुरालापी । तीर्थभूस् तीर्थस्थानम् । अपां मित्रम् उदकतुल्यः । अघाद् इति पाठे सखायं पापात् पुनाति । स्वच्छत्वादिगुणैर् अर्थाद् उदकसादृश्यं ज्ञातव्यम् ॥४४॥

क्रमसन्दर्भः  न व्याख्यातम् ।

विश्वनाथः  जलाच् छिक्षितम् आहस्वच्छो निर्मलः प्रकृतितः स्वभावतः स्निग्धः, जनेषु स्नेहकृत् । माधुर्यो मधुरालापी । तीर्थभूर् भक्त्युपदेशेन लोकपावनः । अपां मित्रम् जलतुल्यः । अघाद् इति पाठे मित्रं सखायं पुनाति । स्वच्छत्वादिगुणैर् अर्थाज् जलसादृश्यं ज्ञेयम् ॥४४॥

ओ)०(ओ

॥ ११.७.४५ ॥

तेजस्वी तपसा दीप्तो दुर्धर्षोदरभाजनः ।
सर्वभक्ष्योऽपि युक्तात्मा नादत्ते मलम् अग्निवत् ॥

मध्वः  दूरत एव भजनीयः ।

पराभवो धर्षणः स्याद् अवज्ञानम् अथापि वा ।
ततः सत्सु सदा कुर्यात् सहशय्यासनं न च ॥ इति षाड्गुण्ये ॥४५॥

श्रीधरः  अग्नेः शिक्षितम् आहतेजस्वीति । ज्ञानातिशयात् । विशेषतस् तपसा दीप्तः । दुर्धर्षोऽक्षोभ्यः स चासाव् उदरभाजनश् चापरिग्रहः । युक्तात्मा मुनिः ॥४५॥

क्रमसन्दर्भः  न व्याख्यातम् ।

विश्वनाथः  वह्नेः शिक्षितम् आहतेजस्वीति त्रिभिः । दुर्धर्षः क्षोभयितुम् अशक्यः । स चासाव् उदरभाजनश् च । युक्तात्मा योगिई एवं भवेद् इत्य् अर्थः ॥४५॥

ओ)०(ओ

॥ ११.७.४६ ॥

क्वचिच् छन्नः क्वचित् स्पष्ट उपास्यः श्रेय इच्छताम् ।
भुङ्क्ते सर्वत्र दात्ṝणां दहन् प्रागुत्तराशुभम् ॥

मध्वः  जीवस्य छन्नतां शिक्षेत् प्रविष्टत्वं परात्मनः ।
तत्तद्गुणविडम्बं च वह्नेः सर्वम् अथापि वा ॥४६॥

श्रीधरः  अग्नेर् एव शिक्षान्तरम् आहक्वचिद् इति । यथाग्निः परेच्छयैव हविर् गृह्णाति, तथा मुनिः, इत्य् आहदात्ṝणाम् इति । प्राग् उत्तराशुभं भूतं भविष्यच् च पापम् ॥४६॥

क्रमसन्दर्भः, विश्वनाथः  न व्याख्यातम् ।

ओ)०(ओ

॥ ११.७.४७ ॥

स्वमायया सृष्टम् इदं सदसल्लक्षणं विभुः ।
प्रविष्ट ईयते तत्तत् स्वरूपोऽग्निर् इवैधसि ॥

मध्वः  अल्पदारे यथाल्पोऽग्निर् एवम् अल्पशरीरगः ।
दृश्यते परमात्मापि स्थूलः स्थूलशरीरगः ॥ इति वैभवे ॥४७॥

श्रीधरः  आत्मनो देहोपाधिकम् एवोच्चनीचत्वादि न स्वाभाविकम् इत्य् अप्य् अग्निदृष्टान्तेन सम्भावितम् इत्य् आहस्वमायया स्वाविद्यया सृष्टं सदसल्लक्षणं देवतिर्यगादिरूपं विप्रशूद्रादिरूपं वा ॥४७॥

क्रमसन्दर्भः  न व्याख्यातम् ।

विश्वनाथः  अग्निर् यथा एधसि प्रविष्ट ईयते मन्थनात् तु प्रकटीभवति, तथैव भगवान् इदं जगत् प्रविष्ट ईयते, श्रवणकीर्तनादिभक्त्यभ्यासात् प्रत्यक्षीभवति ॥४७॥

ओ)०(ओ

॥ ११.७.४८ ॥

विसर्गाद्याः श्मशानान्ता भावा देहस्य नात्मनः ।
कलानाम् इव चन्द्रस्य कालेनाव्यक्तवर्त्मना ॥

श्रीधरः  आत्मनो जन्मादिषड्विकाराभावश् चन्द्रदृष्टान्तेन सम्भावित इत्य् आहविसर्गाद्या इति । विसर्गो जन्म । श्मशानं नाशः । तत्रेयं ज्योतिःशास्त्रप्रक्रिया । आप्यमण्डलं चन्द्रस् तेजोमयं मण्डलम् आदित्यः, तयोर् एकनक्षत्रावस्थाने चन्द्रो न दृश्यते, चक्षुष आदित्यमण्डलेन समदेशस्थितेन व्यवधानात्, सा अमावास्या । अथ षष्टिघटिकाभिश् चन्द्रो नक्षत्रान्तरं गच्छति । आदित्यस् तु त्रयोदशभिर् अहोरात्रैः । अतः प्रतिपदम् आरभ्य विषमस्थितस्यादित्यमण्डलस्य पञ्चदशः पञ्चदशो भाग आप्यमण्डले प्रतिबिम्बतो दृश्यते, सा कलेत्य् उच्यते । एवं पञ्चदशेऽह्नि त्रयोदशभिर् नक्षत्रैर् अन्तरम् इति राशिचक्रस्य सप्तविंशतिनक्षत्रात्मकस्य मध्ये सम्मुखौ चन्द्रादित्यौ तिष्ठतः, तदा सम्पूर्णं प्रतिबिम्बं भूच्छायालाञ्छितं दृश्यते, सा पौर्णिमा । तस्याम् अमावास्याप्रतिबिम्बेन सह षोडशकलश् चन्द्र उपचर्यते । ततः पुनः प्रतिपदम् आरभ्य मण्डलयोर् विषमीभावात् कलाह्रासः । तत्र यथा कलानाम् एवोत्पत्त्यादयो नाप्यमण्डलस्य तथात्मनोऽपीत्य् आह कलानाम् इवेति ॥४८॥

क्रमसन्दर्भः  न व्याख्यातम् ।

विश्वनाथः  चन्द्राच् छिक्षितम् आहविसर्गो जन्म श्मशानं मृत्युस् तदन्ता दशा देहस्यैव नात्मनः, चन्द्रस्य पञ्चदशकलानाम् एव यथा उत्पत्त्यादयः, न तु षोडशस्याम् आकलारूपस्य चन्द्रस्य ॥४८॥

ओ)०(ओ

॥ ११.७.४९ ॥

कालेन ह्य् ओघवेगेन भूतानां प्रभवाप्ययौ ।
नित्याव् अपि न दृश्येते आत्मनोऽग्नेर् यथार्चिषाम् ॥

श्रीधरः  सिंहावलोकनेनाग्निदृष्टान्तेनैव देहानां क्षणभङ्गुरतया वैराग्यं शिक्षितम् इत्य् आहकालेनेति । ओघवद्वेगो यस्य तेन । आत्मनः सम्बन्धिनां भूतानां देहानाम् इत्य् अर्थः । अर्चिषां ज्वालानाम् ॥४९॥

क्रमसन्दर्भः  न व्याख्यातम् ।

विश्वनाथः  सिंहावलोकनन्यायेन पुनर् अप्य् अग्नेः सकाशाद् वैराग्यं शिक्षितम् आहकालेनेति । ओघवेगेन ओघवतां मारुतादीनाम् इव वेगो यस्य तेन । आत्मनः सम्बन्धिनां भूतानां देहानाम् इत्य् अर्थः । अर्चिषां ज्वालानाम् ॥४९॥

ओ)०(ओ

॥ ११.७.५० ॥

गुणैर् गुणान् उपादत्ते यथाकालं विमुञ्चति ।
न तेषु युज्यते योगी गोभिर् गा इव गोपतिः ॥

श्रीधरः  आदित्याच् छिक्षितम् आह द्वयेनगुणैर् इति । गुणैर् इन्द्रियैर् गुणान् विषयान् उपादत्ते यथाकालम् अर्थिन्य् आगते सति विमुञ्चति, च, न तेषु युज्यते लब्धम् इति दत्तम् इति वाभिनिवेशं न करोति । गोभी रश्मिभिर् गाः जलानि गोपतिः सूर्यो यथा ॥५०॥

क्रमसन्दर्भः  यथाकालम् इत्य् उभयत्राप्य् अन्वयः क्षुधाद्यवसरानुरूपेणेत्य् अर्थः । विमुञ्चति त्यजति ॥५०॥

विश्वनाथः  सूर्याच् छिक्षितम् आह द्वाभ्याम् । गुणैर् इन्द्रियैर् गुणान् विषयान् उपादत्ते । यथाकालम् अर्थिन्य् आगते सति विमुञ्चति ददाति च । न तेषु युज्यते, मया लब्धम्, मया दत्ता, इति वाभिनिवेशं न करोति । गोभी रश्मिभिर् गाः जलानि गोपतिः सूर्यो यथा ॥५०॥

ओ)०(ओ

॥ ११.७.५१ ॥

बुध्यते स्वे न भेदेन व्यक्तिस्थ इव तद्गतः ।
लक्ष्यते स्थूलमतिभिर् आत्मा चावस्थितोऽर्कवत् ॥

मध्वः  अवयव्यवयवानां च गुणानां गुणिनस् तथा ।
शक्तिशक्तिमतोश् चैव क्रियायास् तद्वतस् तथा ॥
स्वरूपांशांशिनोश् चैव नित्याभेदो जनार्दने ।
जीवस्वरूपेषु तथा तथैव प्रकृताव् अपि ।
चिद्रूपायाम् अतोऽनंशा अगुणा अक्रिया इति ।
हीना अवयवैश् चेति कथ्यन्ते ते त्व् अभेदतः ।
पृथग्गुणाद्यभावाच् च नित्यत्वाद् उभयोर् अपि ।
विष्णोर् अचिन्त्यशक्तेश् च सर्वं सम्भवति ध्रुवम् ।
क्रियादेर् अपि नित्यत्वं व्यक्त्यव्यक्तिविशेषणम् ।
भावाभावविशेषेण व्यवहारश् च तादृशः ।
विशेषस्य विशिष्टस्याप्य् अभेदस् तद्वद् एव तु ।
सर्वं चाचिन्त्यशक्तित्वाद् युज्यते परमेश्वरे ।
तच्छक्त्यैव तु जीवेषु चिद्रूपप्रकृताव् अपि ।
भेदाभेदौ तद् अन्यत्र ह्य् उभयोर् अपि दर्शनात् ।
कार्यकारणयोश् चापि निमित्तं कारणं विना ॥ इति ब्रह्मतर्के ॥

आत्मनि चैवं विचित्राश् च हि । सर्वोपेता च तद्दर्शनात् । सर्वधर्मोपपत्तेश् च । स्वाभाविकी ज्ञानबलक्रिया च । यत्र सप्त ऋषीन् पर एकम् आहुर् इत्य् आदेश् च । नैवासत्यं क्वचिद् अस्मिन् परेशे सर्वं युक्तं पूर्णशक्तेः सदैव इति च विश्वम्भरश्रुतिः । तस्माद् एकस्मिन्न् अपि शरीरे भेदाभेदात् प्रभवाप्ययौ युज्यते, न च विरोधः । स्थूलसूक्ष्मवत् । आपेक्षिकम् अत्रापि युज्यते ।

बुद्धिसंस्थस् त्व् आत्मभेदोऽव्यक्तस्थो जीव उच्यते ।
तेनैव सह संस्थानात् परात्मा स्थूलबुद्धिभिः ।
जीववल् लक्ष्यते विष्णुर् यथैवाम्बुस्थितार्कवत् ।
परमार्कः पारिमाण्याड्द् वर्तुलत्वादिना तथा ॥
अर्कस्वरूपानभिज्ञैः शिरः पादादिवर्जितः ।
अचेतनश् च कल्पेत तत्तेजोमात्रदर्शिभिः ॥
सूर्यदेहादिभिन्नन्न् हि तेजोमण्डलम् एव तु ।
दृश्यते स्थूलमतिभिर् एवम् एव जनार्दन ॥ इति प्रभासके ॥५१॥

श्रीधरः  स्वतो भेदशून्यस्याप्य् आत्मनो भेदप्रतीतिरुपाधिवशादित्यादित्यदृष्टान्तेनैव सम्भावितम् इत्य् आहबुध्यत इति । स्वे स्वस्वरूपेऽवस्थित आत्मा भेदेन न बुध्यते । अभिव्यनक्तीति व्यक्तिर् उपाधिः । व्यक्तिस्थ उपाधौ प्रतिबिम्बितस् तु तद्गत इव उपाधिप्रविष्ट इव भेदेन स्थूलमतिभिर् लक्ष्यते । अर्कवद् इत्य् अन्वयः ॥५१॥

क्रमसन्दर्भः  बुध्यत इति । आत्मा जीवः परमात्मा वा शक्तिशक्तिमत्त्वादिरूपेण स्वेन भेदेनावस्थितो बुद्ध्यत एव सूक्ष्ममतिभिः स्थूलमतिभिस् तु व्यक्तिस्थ उपाधिस्थोऽसौ तद्गतस् तदासक्त इव लक्ष्यते यथार्को विचित्रान्तःपुरादिशोभावन्मण्डलरश्म्यादिरूपेण स्वेन भेदेनेत्य् आदि पूर्ववत् ॥५१॥

विश्वनाथः  आत्म परमात्मा स्वेन भेदेन स्वरूपशक्तिमायाशक्तिजीवशक्त्यात्मकेनावस्थितोऽर्कवद् बुध्यते । अर्को यथा स्वमण्डलमेघकिरणात्मकेन भेदेनावस्थितो बुध्यते इत्य् अर्थः । स्थूलमतिभिस् तु व्यक्तिस्थो जातिपदार्थ इव तद्गतः । व्यक्तिगत उपाध्यवच्छिन्न आत्मा लक्ष्यते, अर्कवत् अर्को यथा जलादि परिच्छिन्नः ॥५१॥

ओ)०(ओ

॥ ११.७.५२ ॥

नातिस्नेहः प्रसङ्गो वा कर्तव्यः क्वापि केनचित् ।
कुर्वन् विन्देत सन्तापं कपोत इव दीनधीः ॥

श्रीधरः  कपोताच् छिक्षितम् आहनातिस्नेह इति । स्नेहः प्रीतिः । प्रसङ्गः उपलालनाद्यासक्तिः ॥५२॥

क्रमसन्दर्भः  न व्याख्यातम् ।

विश्वनाथः  कपोताच्छिक्षितम् आहनातीति । प्रसङ्ग उपलालनादि ॥५२॥

ओ)०(ओ


॥ ११.७.५३ ॥

कपोतः कश्चनारण्ये कृतनीडो वनस्पतौ ।
कपोत्या भार्यया सार्धम् उवास कतिचित् समाः ॥

श्रीधरः  दृष्टान्तं प्रपञ्चयति, कपोतः कश्चनेति ॥५३॥

क्रमसन्दर्भः, विश्वनाथः  न व्याख्यातम् ।

ओ)०(ओ

॥ ११.७.५४ ॥

कपोतौ स्नेहगुणित हृदयौ गृहधर्मिणौ ।
दृष्टिं दृष्ट्याङ्गम् अङ्गेन बुद्धिं बुद्ध्या बबन्धतुः ॥

श्रीधरः  तयोर् मिथः स्नेहप्रसङ्गौ दर्शयतिकपोताव् इति त्रयेण । स्नेहेन गुणितं बद्धं हृदयं ययोस् तौ ॥५४॥

क्रमसन्दर्भः, विश्वनाथः  न व्याख्यातम् ।

ओ)०(ओ

॥ ११.७.५५ ॥

शय्यासनाटनस्थान वार्ताक्रीडाशनादिकम् ।
मिथुनीभूय विश्रब्धौ चेरतुर् वनराजिषु ॥

श्रीधरः  विस्रब्धौ निःशङ्कौ ॥५५॥

क्रमसन्दर्भः, विश्वनाथः  न व्याख्यातम् ।

ओ)०(ओ

॥ ११.७.५६ ॥

यं यं वाञ्छति सा राजन् तर्पयन्त्य् अनुकम्पिता ।
तं तं समनयत् कामं कृच्छ्रेणाप्य् अजितेन्द्रियः ॥

श्रीधरः, क्रमसन्दर्भः  न व्याख्यातम् ।

विश्वनाथः  तर्पयन्ती सुरतालापवीक्षितादिभिः प्रीणयन्ती ॥५६॥

ओ)०(ओ

॥ ११.७.५७ ॥

कपोती प्रथमं गर्भं गृह्णन्ती काल आगते ।
अण्डानि सुषुवे नीडे स्वपत्युः सन्निधौ सती ॥

श्रीधरः  सा कपोती तर्पयन्ती सहासवीक्षितालापादिभिः प्रीणयन्त्य् अत एव तेनानुकम्पिता सती यं यं वाञ्छति तं तं कामं समनयत् सम्पादयाम् आस । राजन्न् इति त्वं यथेति सूचितम् ॥५७॥

क्रमसन्दर्भः, विश्वनाथः  न व्याख्यातम् ।

ओ)०(ओ

॥ ११.७.५८ ॥

तेषु काले व्यजायन्त रचितावयवा हरेः ।
शक्तिभिर् दुर्विभाव्याभिः कोमलाङ्गतनूरुहाः ॥

श्रीधरः  तेषु जलभरितेष्व् अण्डेषु हरेः स्वभावकर्मादिशक्तिभी रचितावयवाः पक्षिणः कोमलान्य् अङ्गानि तनूरुहाश् च येषां ते ॥५८॥

क्रमसन्दर्भः  न व्याख्यातम् ।

विश्वनाथः  प्रजाः व्यजायन्त ॥५८॥

ओ)०(ओ

॥ ११.७.५९ ॥

प्रजाः पुपुषतुः प्रीतौ दम्पती पुत्रवत्सलौ ।
शृण्वन्तौ कूजितं तासां निर्वृतौ कलभाषिणः ॥

न कतमेनापि व्याख्यातम् ।

ओ)०(ओ


॥ ११.७.६० ॥

तासां पतत्रैः सुस्पर्शैः कूजितैर् मुग्धचेष्टितैः ।
प्रत्युद्गमैर् अदीनानां पितरौ मुदम् आपतुः ॥

श्रीधरः  पतत्रैः पक्षैः । अदीनानां हृष्टानाम् ॥६०॥

क्रमसन्दर्भः  न व्याख्यातम् ।

विश्वनाथः  अदीनानां हृष्टानाम् ॥६०॥

ओ)०(ओ

॥ ११.७.६१ ॥

स्नेहानुबद्धहृदयाव् अन्योन्यं विष्णुमायया ।
विमोहितौ दीनधियौ शिशून् पुपुषतुः प्रजाः ॥

श्रीधरः  शिशून् बालान् । प्रजाः पुत्रान् ॥६१॥

क्रमसन्दर्भः  न व्याख्यातम् ।

विश्वनाथः  शिशून् बालान् प्रजा अपत्यानि ॥६१॥

ओ)०(ओ

॥ ११.७.६२ ॥

एकदा जग्मतुस् तासाम् अन्नार्थं तौ कुटुम्बिनौ ।
परितः कानने तस्मिन्न् अर्थिनौ चेरतुश् चिरम् ॥

न कतमेनापि व्याख्यातम् ।

ओ)०(ओ

॥ ११.७.६३ ॥

दृष्ट्वा तान् लुब्धकः कश्चिद् यदृच्छातो वनेचरः ।
जगृहे जालम् आतत्य चरतः स्वालयान्तिके ॥

श्रीधरः  स्वालयान्तिके चरतः क्रीडतः तान् कपोतपुत्रान् । आतत्य प्रसार्य ॥६३॥

क्रमसन्दर्भः  न व्याख्यातम् ।

विश्वनाथः  स्वालयान्तिके स्वनीडतलनिकटे चरतस् तान् बालान् जग्राह ॥६३॥

ओ)०(ओ

॥ ११.७.६४ ॥

कपोतश् च कपोती च प्रजापोषे सदोत्सुके ।
गतौ पोषणम् आदाय स्वनीडम् उपजग्मतुः ॥

श्रीधरः  उत्सुकत्वाद् एव तत्पोषणार्थं गतौ सन्तौ । पोषणं भक्ष्यम् ॥६४॥

क्रमसन्दर्भः  न व्याख्यातम् ।

विश्वनाथः  पोषणं भक्ष्यम् ॥६४॥

ओ)०(ओ

॥ ११.७.६५ ॥

कपोती स्वात्मजान् वीक्ष्य बालकान् जालसंवृतान् ।
तान् अभ्यधावत् क्रोशन्ती क्रोशतो भृशदुःखिता ॥

न कतमेनापि व्याख्यातम् ।

ओ)०(ओ

॥ ११.७.६६ ॥

सासकृत् स्नेहगुणिता दीनचित्ताजमायया ।
स्वयं चाबध्यत शिचा बद्धान् पश्यन्त्य् अपस्मृतिः ॥

श्रीधरः  शिचा जालेन ॥६६॥

क्रमसन्दर्भः  न व्याख्यातम् ।

विश्वनाथः  बद्धान् सबालान् पश्यन्ती अपस्मृतिः शोकेनाचेन्तना सती पतन्ती शिचा जालेनाबध्यत ॥६६॥

ओ)०(ओ

॥ ११.७.६७ ॥

कपोतः स्वात्मजान् बद्धान् आत्मनोऽप्य् अधिकान् प्रियान् ।
भार्यां चात्मसमां दीनो विललापातिदुःखितः ॥

श्रीधरः  आत्मानुरूपां भार्यां च विललाप शुशोच ॥६७॥

क्रमसन्दर्भः  न व्याख्यातम् ।

विश्वनाथः  चकारात् शुशोच ॥६७॥

ओ)०(ओ


॥ ११.७.६८ ॥

अहो मे पश्यतापायम् अल्पपुण्यस्य दुर्मतेः ।
अतृप्तस्याकृतार्थस्य गृहस् त्रैवर्गिको हतः

श्रीधरः  विलापम् आह त्रयेण, अहो इति । अतृप्तस्य दुष्टसुखे अकृतार्थस्यादृष्टम् असम्पादयतः ।

क्रमसन्दर्भः, विश्वनाथः  न व्याख्यातम् ।

ओ)०(ओ

॥ ११.७.६९७० ॥

अनुरूपानुकूला च यस्य मे पतिदेवता ।
शून्ये गृहे मां सन्त्यज्य पुत्रैः स्वर् याति साधुभिः ॥
सोऽहं शून्ये गृहे दीनो मृतदारो मृतप्रजः ।
जिजीविषे किम् अर्थं वा विधुरो दुःखजीवितः ॥

न कतमेनापि व्याख्यातम् ।

ओ)०(ओ

॥ ११.७.७१ ॥

तांस् तथैवावृतान् शिग्भिर् मृत्युग्रस्तान् विचेष्टतः ।
स्वयं च कृपणः शिक्षु पश्यन्न् अप्य् अबुधोऽपतत् ॥

श्रीधरः  तान् अवृतान् पश्यन्न् अपि । शिक्षु जालेषु ॥७१॥

क्रमसन्दर्भः  न व्याख्यातम् ।

विश्वनाथः  विचेष्टमानान् पश्यन्न् अपतत् ॥७१॥

ओ)०(ओ

॥ ११.७.७२ ॥

तं लब्ध्वा लुब्धकः क्रूरः कपोतं गृहमेधिनम् ।
कपोतकान् कपोतीं च सिद्धार्थः प्रययौ गृहम् ॥

श्रीधरः  दार्ष्टान्तिके योजयति, एवम् इति ॥७२॥

क्रमसन्दर्भः, विश्वनाथः  न व्याख्यातम् ।

ओ)०(ओ

॥ ११.७.७३ ॥

एवं कुटुम्ब्य् अशान्तात्मा द्वन्द्वारामः पतत्रिवत् ।
पुष्णन् कुटुम्बं कृपणः सानुबन्धोऽवसीदति ॥

न कतमेनापि व्याख्यातम् ।

ओ)०(ओ


॥ ११.७.७४ ॥

यः प्राप्य मानुषं लोकं मुक्तिद्वारम् अपावृतम् ।
गृहेषु खगवत् सक्तस् तम् आरूठच्युतं विदुः

श्रीधरः  एवं गृहासक्तिस् तिरश्चाम् अप्य् अनर्थहेतुर् मनुष्यस्य त्व् अतिनिन्दितेत्य् आहयः प्राप्येति ॥७४॥

क्रमसन्दर्भः, विश्वनाथः  न व्याख्यातम् ।

इति सारार्थदर्शिन्यां हर्षिण्यां भक्तचेतसाम् ।
एकादशे सप्तमोऽयं सङ्गतः सङ्गतः सताम् ॥*॥

 ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां एकादशस्कन्धे
भगवदुद्धवसंवादे
सप्तमोऽध्यायः ।
॥११.७॥





(११.८)
अष्टमोऽध्यायः
पिङ्गलोपाख्यानम्

॥ ११.८.१ ॥

श्रीब्राह्मण उवाच
सुखम् ऐन्द्रियकं राजन् स्वर्गे नरक एव च ।
देहिनां यद् यथा दुःखं तस्मान् नेच्छेत तद्बुधः ॥

श्रीधरः
अष्टमेऽजगरादिभ्यो नवभ्यः शिक्षितं हरिः ।
अवधूतगिरा प्राह विवेकायोद्धवं प्रति ॥

प्रारब्धकर्मभोगस्यावश्यं भावित्वात् तदर्थोद्यमैर् नायुर् व्ययो वृथा कर्तव्य इत्य् अजगराच् छिक्षितम् इत्य् आहसुखम् इत्य् आदिना । यद् ऐन्द्रियकं सुखं तत् स्वर्गे नरके च भवत्य् एव, यथा दुःखम् । तस्माद् बुद्धस् तन् नेच्छेत ॥१॥

क्रमसन्दर्भः  न व्याख्यातम् ।

विश्वनाथः
अष्टमेऽजगरादाद्याश् च गुरवो नव वर्णिताः ।
पिङ्गलायाः कथा यत्र नैराश्यसुखदोदिता ॥

स्वदेहनिर्वाहार्थं वृथा नातिचेष्टितव्यम् इत्य् अत्राजगर एव गुरुर् इत्य् आहसुखम् इति चतुर्भिः । यथा दुःखम् अवाञ्छितम् अपि स्यात्, तथा सुखम् अपि भवेद् एवेति किं तदिच्छयेत्य् अर्थः ॥१॥

 ओ)०(ओ

॥ ११.८.२ ॥

ग्रासं सुमृष्टं विरसं महान्तं स्तोकम् एव वा ।
यदृच्छयैवापतितं ग्रसेद् आजगरोऽक्रियः ॥

श्रीधरः  शरीरनिर्वाहमात्रं तु यथालब्धेन कर्तव्यम् इत्य् आहग्रासम् इति । आजगरोऽजगरवृत्तिः । अक्रिय उदासीनः ॥२॥

क्रमसन्दर्भः  न व्याख्यातम् ।

विश्वनाथः  आजगरः अजागरवृत्तिः । अक्रियः अल्पचेष्टः ॥२॥

 ओ)०(ओ

॥ ११.८.३ ॥

शयीताहानि भूरीणि निराहारोऽनुपक्रमः ।
यदि नोपनयेद् ग्रासो महाहिर् इव दिष्टभुक् ॥

श्रीधरः  यदा नापतति तदा किं कर्तव्यम् ? तत्राहशयीतेति । अनुपक्रमो निरुद्यमः । दिष्टभुक् दैवम् एव प्रापकम् इति धैर्यवान् ॥३॥

क्रमसन्दर्भः, विश्वनाथः  न व्याख्यातम् ।

ओ)०(ओ

॥ ११.८.४ ॥

ओजःसहोबलयुतं बिभ्रद् देहम् अकर्मकम् ।
शयानो वीतनिद्राश् च नेहेतेन्द्रियवान् अपि ॥

श्रीधरः  ननु समर्थोऽपि शयीतैव किम् ? ओम् इत्य् आहओज इति । ओज इन्द्रियबलम् । सहो मनोबलम् । बलं शारीरम् एव । तद् युक्तम् अपि देहम् अकर्मकम् एव बिभ्रच् छयान एव भवेत् । वीतनिद्रः स्वार्थे दत्तदृष्टिश् च भवेन् न पुनर् ईहेत । इन्द्रियवान् अपीति दर्शनादिव्यापारम् अपि निवरयति ॥४॥

क्रमसन्दर्भः  न व्याख्यातम् ।

विश्वनाथः  वीतनिद्र इति स्वार्थे भगवच्चिन्तनादौ तु सदा सावधान एव भवेत्, यस्मात् देहनिर्वाहार्थोद्यमेन समयो मा वृथा यात्व् इत्य् एतदर्थम् एवाजगरी वृत्तिर् आश्रिता, न पुनः सैव स्वार्थो ज्ञेय इति भावः ॥४॥

 ओ)०(ओ

॥ ११.८.५ ॥

मुनिः प्रसन्नगम्भीरो दुर्विगाह्यो दुरत्ययः ।
अनन्तपारो ह्य् अक्षोभ्यः स्तिमितोद इवार्णवः ॥

श्रीधरः  समुद्राच् छिक्षितम् आहमुनिर् इति । बहिः प्रसन्नश् चासाव् अन्तर् गम्भीरश् च । दुर्विगाह्य एवम्भूत इति परिकलयितुम् अशक्यः, अलक्ष्याभिप्रायत्वात् । दुरत्ययो ‘नतिक्रमणीयः, तेजस्वित्वात् । अनन्तपारः कालतो देशतश् चापरिच्छेद्यः, स्वरूपाविर्भावात् । अक्षोभ्योऽविकार्यः, रागाद्यभावात् । स्तिमितोदो निश्चलोदकोऽर्णवो यथा तद्वद् एतैर् गुणैर् भवेद् इत्य् अर्थः ॥५॥

क्रमसन्दर्भः  प्रसन्नगम्भीरःअर्णवपक्षे जलप्रसत्तावपि सत्यां दृष्ट्याप्य् अतलस्पर्शः । मुनिपक्षे, सर्वत्र चित्तप्रसत्ताव् अपि निजरहस्योपास्याप्रकाशकः । अत एवोभयोर् अपि दुर्विगाह्यः, अनिर्णेयान्तस्तत्त्वः । एवं क्रमेण तत्तत्पक्षे दुरत्ययः आक्रान्तुम् अशक्यः जलादिमयत्वात् अभिभवितुम् अशक्यः, तेजस्वित्वात् । अनन्तपारः उभयत्रापरिच्छेद्यस्वरूपाविर्भावात् अक्षोभ्यः, निश्चलमहाजलत्वात् । साधारणैश् चालयितुम् अशक्यः तथा रागाद्यभावाद् विषयलाभादिभिर् इति ॥५॥

विश्वनाथः  समुद्राच् छिक्षितम् आहमुनिर् इति द्वाभ्याम् । गम्भीरोऽपि पुअः सुसमर्थधिया केनापि नावगताभिप्रायो भवेत्, तस्मात् योगी दुर्विगाह्यः, सथैवालक्ष्यमनोऽन्तस्तत्त्वः स्यात् । दुरत्ययस् तेजस्वित्वाद् अनतिक्रम्यः । अनन्तपारः कदाप्य् अस्वास्थ्यसमयेऽपि क्वाप्य् अतिकष्टदेशेऽपि वैवश्यराहित्याद् एवानुद्गीर्णस्वतत्त्वः स्याद् इत्य् अर्थः । विजितकामादित्वाद् अक्षोभ्यः ॥५॥

 ओ)०(ओ

॥ ११.८.६ ॥

समृद्धकामो हीनो वा नारायणपरो मुनिः ।
नोत्सर्पेत न शुष्येत सरिद्भिर् इव सागरः ॥

श्रीधरः  किं च, वर्षासु सरिद्भिः समृद्धोऽपि सागरो यथा नोत्सर्पेत, ग्रीष्मे तद्विहीनोऽपि न शुष्येत । तथा समृद्धकामस् तद्विहीनो वा न हृष्येन् न शोचेद् इत्य् अर्थः । अत्र हेतुःनारायणपरो न तु विषयपर इति ॥६॥

क्रमसन्दर्भः  न व्याख्यातम् ।

विश्वनाथः  किं च, वर्षासु सरिद्भिः समृद्धोऽपि सागरो यथा नोत्सर्पेत, ग्रीष्मे तद्विहीनोऽपि न शुष्येत । तथा समृद्धकामोऽपि मुनिर् न कामेन हृष्येत्, दीनोऽपि न दैन्येन शोचेत् । ते नारायणपरास् तन्माधुर्यानुभवलाभाभ्याम् एवास्य हर्षशोकौ स्याताम् ॥६॥

 ओ)०(ओ

॥ ११.८.७ ॥

दृष्ट्वा स्त्रियं देवमायां तद्भावैर् अजितेन्द्रियः ।
प्रलोभितः पतत्य् अन्धे तमस्य् अग्नौ पतङ्गवत् ॥

मध्वः  महतां वनिताकामः पतत्य् अन्धे तमस्य् अलम् ।
अन्यत्र निरयं याति दुःखवान् स्याद् विपर्ययः ॥ इति धर्मसंहितायाम् ।

मोहकारणबास् तु मायेत्य् आहुर् मनीषिणः ।
अविद्यमानं मे त्यक्तुं तज् ज्ञापयति यत् स्वयम् ॥
कुत्राचिज् ज्ञानरं सल्लाभरं च भण्यते ।
अयं प्राच्युर्यम् उद्दिष्टं माया स्यात् प्रचुरेत्य् अपि ॥ इति तन्त्रनिरुक्ते ।

स्वतन्त्रं परमार्थाख्यं स्वतन्त्रैकाहरेर् मतिः ।
सैव माया समुद्दिष्टा मुख्यतस् तत्स्वरका ॥
मतिमन् मतिभेदोऽपि न विष्णौ क्वचिद् इष्यते ।
पारमार्थेन नास्त्य् एव तद् अन्यत् तद्वशं यतः ॥
अनाद्यनन्तकालेषु विद्यमानम् अपि ध्रुवम् ।
अतो मायामयं प्राहुः सं तद्वशगं यतः ॥ इति मायाविभवे ।

स्वाधीनं सद् इति प्रोक्तं पराधीनम् असत् स्मृतम् ।
अविद्यमानम् एतस्माज् जगद् आहुर् विपश्चितः ॥
अनाद्यनन्तकालेषु विद्यमानम् अपि ध्रुवम् ।
अस्वातन्त्र्यात् तु नास्त्य् एवेत्य् एवं वाच्यं जगत् सदा ॥
सदा वृत्तेर् विद्यमानम् इति ब्रूयाद् यदि क्वचित् ।
तथापि नाशवद् धीदं प्रवाहाद् यस्य नित्यता ॥
अतो निर्भव्यम् इत्य् आहुः प्रपञ्चं ह्य् अस्ति यद्यपि ।
विष्णोर् इच्छावशत्वाच् च मायामात्रम् इति स्फुटम् ॥
परमार्थं त्व् एकम् एव स्वातन्त्र्याद् विष्णुम् अव्ययम् ।
यदि कल्पयातीदं सः स एव विनिवर्तयेत् ॥
विष्णुस् तस्मात् तद्वशत्वान् नास्तीति द्वैतम् उच्यते ।
स्वातन्त्र्येण हरौ ज्ञाते पराधीनत्वनिश्चयात् ॥
इत्य् आहुर् उपदेष्टार आचार्यास् तत्त्ववेदिनः ।
यथैव राजन् विज्ञाते नान्योऽस्तीति स्फुतं वचः ॥
स्वातन्त्र्यात् पारतन्त्र्याच् च तद्भृत्यादिषु सत्स्व् अपि ।
यथैकच्छत्रवांश् चैव एकवीर इतीव च ।
तथैव सप्राधान्याद् अद्वितीयो हरिः xअः ॥
एवं मुक्ता विजानन्ति सायुज्यं प्रापिता विभोः ।
अनन्तकालं पश्यन्तो जगद् एतच् चराचरम् ॥
तस्यैतस्य ह्य् अविज्ञानात् केवलश्रान्तिरकम् ।
जगद् उक्त्वा तमो यान्ति ईशितव्ये शशापत ॥ इति च ।

पुत्रा मे यदि विद्यन्ते मरिष्यन्त्य् एव ते ध्रुवम् ।
यदि राज्यं करोत्य् एष नश्यत्य् एतद् असंशयम् ॥ इति धृतराष्ट्रवचनम् ।

प्रपञ्चो यदि विद्येत इत्य् आदि ।

यदि शब्दस् त्व् अवस्तुत्वे चार स्वातन्त्रे च संशये ।
अवस्तुशब्दश् चाशाक्ते ह्य् अल्पशक्तौ च कीर्त्यते ॥ इति शब्दनिर्णये ॥७॥

श्रीधरः  रूपगन्धस्पर्शशब्दरसैः पञ्चभिर् विषयैर् मोहिताः पतङ्गमधुकरगजहरिणमीना हताः, अतस् तेष्व् अनासक्तौ पञ्चैते गुरवः । तद् उक्तम्,

पतङ्गमातङ्गकुरङ्गभृङ्ग
मीना हताः पञ्चभिर् एव पञ्च ।
एकः प्रमादी स कथं न हन्यते
यः सेवते पञ्चभिर् एव पञ्च ॥ इति ।

तत्र रूपविलासमोहितो नश्यतीति पतङ्गाच् छिक्षितम् आहदृष्ट्वेति । तस्या भावैः प्रलोभितः ॥७॥

क्रमसन्दर्भः  न व्याख्यातम् ।

विश्वनाथः  रसासक्तिर् नाशहेतुर् इति पतङ्गाच् छिक्षितम् आहदृष्ट्वेति द्वाभ्याम् ॥७॥
 ओ)०(ओ

॥ ११.८.८ ॥

योषिद्धिरण्याभरणाम्बरादि
द्रव्येषु मायारचितेषु मूठः ।
प्रलोभितात्मा ह्य् उपभोगबुद्ध्या
पतङ्गवन् नश्यति नष्टदृष्टिः ॥

श्रीधरः  स्त्रियम् उपलक्षणीकृत्यैतत् प्रपञ्चयतियोषिद् इति ॥८॥

क्रमसन्दर्भः  न व्याख्यातम् ।

विश्वनाथः  यद्यपि स्त्रीहिरण्यादिषु मध्ये स्त्रियां पञ्चापि विसायाः सन्ति, तद् अपि योषिदादिषु प्रथमं दृष्टिर् एव पततीति रस्यैव प्राधान्यम् ॥८॥

 ओ)०(ओ

॥ ११.८.९ ॥

स्तोकं स्तोकं ग्रसेद् ग्रासं देहो वर्तेत यावता ।
गृहान् अहिंसन्न् आतिष्ठेद् वृत्तिं माधुकरीं मुनिः ॥

श्रीधरः  मधुकराच् छिक्षितम् आहस्तोकम् इति । गृहान् गृहस्थान् अहिंसन्न् अपीडयन् । अयं भावःयथा मधुकरो विशिश्टगन्धलोभेनैकस्मिन्न् एव पद्मे वसन्न् अस्तमयसमये मुकुलिते तस्मिन् बध्यते, एवं मुनिर् अपि गुणलोभेनैकम् एव गृहम् आश्रितस् तन् मोहेन बध्यत इति ॥९॥

क्रमसन्दर्भः  न व्याख्यातम् ।

विश्वनाथः  मधुकराच् छिक्षितम् आहस्तोकम् इति द्वाभ्याम् । मधुकरो यथा विशिष्टगन्धलोभेनैकस्मिन्न् एव पद्मे वसन्न् अस्तमयसमये तस्मिन् मुकुलिते सति बध्यते । एवं मुनिर् अपि गुणलोभेनैकम् एव गृहम् आश्रितस् तन् मोहेन बध्यत । तस्मात् स्तोकं स्तोकम् अल्पम् अल्पं ग्रासं गृहाद् गृह्णन् ग्रसेत् यावता देहो वर्तेतेति ग्रषानाम् आधिक्यन्यूनत्वे सिद्धे गृहान् गृहस्थान् अहिंसन् अपीडयन् ॥९॥

 ओ)०(ओ

॥ ११.८.१० ॥

अणुभ्यश् च महद्भ्यश् च शास्त्रेभ्यः कुशलो नरः ।
सर्वतः सारम् आदद्यात् पुष्पेभ्य इव षट्पदः ॥

श्रीधरः  किं च, अणुभ्यश् चेति ॥१०॥

क्रमसन्दर्भः  अणुभ्यश् चेति । त्रिविधो मधुकृत्एको भ्रमरजातिः, असङ्ग्रहित्वसङ्ग्रहित्वभेदेन द्वयी च मक्षिकाजातिर् इति पद्यत्रयेण क्रमाद् उदाहरणानि ज्ञेयानि ॥१०॥

विश्वनाथः  मधुकरात् सारग्राहित्वम् अपि धर्मं शिक्षेद् इत्य् आहअणुभ्यश् चेति ॥१०॥

 ओ)०(ओ

॥ ११.८.११ ॥

सायन्तनं श्वस्तनं वा न सङ्गृह्णीत भिक्षितम् ।
पाणिपात्रोदरामत्रो मक्षिकेव न सङ्ग्रही ॥

श्रीधरः  द्विविधो मधुकृत् । मधु कृन्तति पुष्पाद् आच्छिद्य गृह्णातीति मधुकृद् भ्रमरः । मधु करोत्य् आहारत्वेन स्वरूपेण चेति मधुमक्षिका च । तत्र प्रथमाच् छिक्षितम् उक्तम्, द्वितीयाच् छिक्षितम् आहसायम् इदं भोक्ष्यामि, श्व इदं भोक्ष्यामीति भिक्षितम् अन्नादि न सङ्गृह्णीत, किन्तु पाणिपात्रस् तन्मात्रग्राही । यद् वा, उदरम् एवामत्रं पात्रं यस्य सः । एकभिक्षायाम् उदरमात्रग्राही भवेत् । सङ्ग्रही तु मक्षिकेव न भवति न जीवतीत्य् अर्थः ॥११॥

क्रमसन्दर्भः  न व्याख्यातम् ।

विश्वनाथः  मधु करोइईति मधुकरशब्देन मक्षिकाप्य् उच्यते इति । ततः शिक्षितम् आहसायन्तनम् इति । सायम् इदं भोक्ष्ये श्व इदं भोक्ष्ये इति भिक्षितम् अन्नादि न सङ्गृह्णीतेति किं पुनर् ह्यस्तनं पौर्वमासिकं पौर्वराकं वेति भावः । अत्र सायं श्वो वा भविष्यति यद् वस्तु द्यम् अन्नादि, तस्य साङ्ग्रहो न सम्भवेत्, अतः सायन्तनं श्वस्तनं वा निमन्त्रणं सङ्गृह्णीयाद् इति केचिद् आहुः । केन पात्रेण गृहे गृहे भिक्षां कुर्याद् इत्य् अत आहपाणिपात्र इति । सतो भिक्षितग्रासान् आनीय कुत्र स्थापयेद् इत्य् अत आहउदरामत्र इति । उदरम् एव अमत्रं भिक्षानिधानभाण्डं यस्य सः ॥११॥

 ओ)०(ओ

॥ ११.८.१२ ॥

सायन्तनं श्वस्तनं वा न सङ्गृह्णीत भिक्षुकः ।
मक्षिका इव सङ्गृह्णन् सह तेन विनश्यति ॥

श्रीधरः  एतद् विवृणोति, पुनः सायन्तनम् इति ॥१२॥

क्रमसन्दर्भः  न व्याख्यातम् ।

विश्वनाथः  साङ्ग्रहे कृते सति किं भवेत् ? इत्य् अत आहसायन्तनम् इति ॥१२॥

 ओ)०(ओ

॥ ११.८.१३ ॥

पदापि युवतीं भिक्षुर् न स्पृशेद् दारवीम् अपि ।
स्पृशन् करीव बध्येत करिण्या अङ्गसङ्गतः ॥

श्रीधरः  स्पर्शासक्तिर् नाशहेतुर् इति गजाच् छिक्षितम् इत्य् आहपदापीति । पादेनापि दारवीं दारुमयीम् अपि । गजो हि करिणीं प्रदर्श्य निखाततृणपिहितगर्ते निपात्य बध्यते ॥१३॥

क्रमसन्दर्भः  न व्याख्यातम् ।

विश्वनाथः  स्पर्शासक्तिर् नाशहेतुर् इति गजाच् छिक्षितम् इत्य् आह द्वाभ्याम् । पदा पादेनापि दारवीं दारुमयीम् अपि । गजो हि करिणीं प्रदर्श्य तृणादिपिहितगर्ते निपात्य बध्यते ॥१३॥

 ओ)०(ओ

॥ ११.८.१४ ॥

नाधिगच्छेत् स्त्रियं प्राज्ञः कर्हिचिन् मृत्युम् आत्मनः ।
बलाधिकः स हन्येत गजैर् अन्यैर् गजो यथा ॥

श्रीधरः  किं च, नाधिगच्छेद् इति । नोपगच्छेत् ॥१४॥

क्रमसन्दर्भः  न व्याख्यातम् ।

विश्वनाथः  इयं ममैव भोग्येति स्त्रियं नाधिगच्छेत् न विश्वस्तः स्यात् । यतस् त्वया आनीतैर् बलाधिकैर् जारैः स किल हन्येत् ॥१४॥

 ओ)०(ओ

॥ ११.८.१५ ॥

न देयं नोपभोग्यं च लुब्धैर् यद् दुःखसञ्चितम् ।
भुङ्क्ते तद् अपि तच् चान्यो मधुहेवार्थविन् मधु ॥

श्रीधरः  त्यागभोगविहीनो धनसञ्चयः परगामी भवतीत्य् अत्र मधुहा गुरुर् इत्य् आहन देयम् इति । तद् अन्यो बलवान् भुङ्क्ते तद् अप्य् अन्यस् तच् चान्यः । मधुहा मक्षिकाभिः सञ्चितं मधु यथा भुङ्क्ते तद्वत् । ननु सुगुप्तं धनं कथम् अन्यो ज्ञास्यति हरिष्यति चेति तत्राहअर्थवित् लिङ्गैर् अर्थं तद् उपायं च वेत्तीत्य् अर्थवित् । यथा मधुहा तरुकोटरादिगतं मधु वेत्ति हरति च ॥१५॥

क्रमसन्दर्भः  न व्याख्यातम् ।

विश्वनाथः  त्यागभोगहीनो धनसञ्चयः परगामी भवतीत्य् अत्र मधुहा गुरुर् इत्य् आहन देयम् इति । तदन्यो बलवान् भुङ्क्ते, तेनापि सञ्चितम् अन्यः, मधुहा मक्षिकाभिः सञ्चितं मधु यथा भुङ्क्ते तद्वत् । ननु सुगुप्तं धनं कथम् अन्यो ज्ञात्वा हरेद् इत्य् अत आहअर्थवित् लिङ्गैर् अर्थं तदुपायं च वेत्तीत्य् अर्थवित् । यथा मधुहा तरुकोटरादिगतं मधुमक्षिकानुगमनेन वेत्ति ॥१५॥

 ओ)०(ओ

॥ ११.८.१६ ॥

सुदुःखोपार्जितैर् वित्तैर् आशासानां गृहाशिषः ।
मधुहेवाग्रतो भुङ्क्ते यतिर् वै गृहमेधिनाम् ॥

श्रीधरः  स्वोद्यमं विनापि भोगः सम्भवतीत्य् अत्रापि स एव गुरुर् इत्य् आहसुदुःखेति । आशासानानाम् इति वक्तव्ये वर्णलोप आर्षः ।

यतिश् च ब्रह्मचारी च पक्वान् न स्वामिनाव् उभौ ।
तयोर् अन्नम् अदत्त्वा तु भुक्त्वा चान्द्रायणं चरेत् ॥

इति गृहिणाम् आवश्यकत्वेन दानविधानात् ॥१६॥

क्रमसन्दर्भः  सुदुःखेति । स्वशादिदेशगृह्यमधुमक्षिकासङ्ग्रहीतृविषयकं वाक्यम् । कामयमानानां गृहमेधिनां वित्तैर् हेतुभिः सिद्धा गृहाशिषोऽन्नादीन् अर्थान् यतिर् अग्रतो भुङ्क्ते ॥१६॥

विश्वनाथः  स्वोद्यमं विनापि भोगः सम्भवेद् इति । अत्रापि स एव गुरुर् इत्य् आहसुदुःखेति । आशासानानाम् इति वक्तव्ये वर्णलोप आर्षः ।

यतिश् च ब्रह्मचारी च पक्वान् न स्वामिनाव् उभौ ।
तयोर् अन्नम् अदत्त्वा तु भुक्त्वा चान्द्रायणं चरेत् ॥ इति ॥१६॥

 ओ)०(ओ

॥ ११.८.१७ ॥

ग्राम्यगीतं न शृणुयाद् यतिर् वनचरः क्वचित् ।
शिक्षेत हरिणाद् बद्धान् मृगयोर् गीतमोहितात् ॥

श्रीधरः  हरिणाच् छिक्षितम् आहग्राम्येति । भगवद्गीतं तु शृणुयाद् एव । मृगयोर् लुब्धकस्य ॥१७॥

क्रमसन्दर्भः  न व्याख्यातम् ।

विश्वनाथः  प्राकृतगानमाधुर्यासकित्र् अनर्थहेतुर् इति हरिणाच् छिक्षितम् आहग्राम्यगीतम् इति । तेन भगवद्गीतं शृणुयाद् एव ॥१७॥

 ओ)०(ओ

॥ ११.८.१८ ॥

नृत्यवादित्रगीतानि जुषन् ग्राम्यानि योषिताम् ।
आसां क्रीडनको वश्य ऋष्यशृङ्गो मृगीसुतः ॥

श्रीधरः  हरिणशब्दाद् एव हरिणीसुतः ऋष्यशृङ्गोऽपि गुरुर् ज्ञातव्य इत्य् आहनृत्येति । वश्यो बभूवेति शेषः ॥१८॥

क्रमसन्दर्भः  न व्याख्यातम् ।

विश्वनाथः  ग्राम्यगीतासक्तेर् उदाहरणम् आहनृत्येति ॥१८॥

 ओ)०(ओ

॥ ११.८.१९ ॥

जिह्वयातिप्रमाथिन्या जनो रसविमोहितः ।
मृत्युम् ऋच्छत्य् असद्बुद्धिर् मीनस् तु बडिशैर् यथा ॥

श्रीधरः  रसासक्तिर् नाशहेतुर् इति मीनाच् छिक्षितम् इत्य् आहजिह्वयेति । अतिप्रमाथिन्या अतिक्षोभिकया दुर्जयया । ऋच्छति प्राप्नोति । बडिशैर् अंइषलिप्तैर् लोहकण्टकैः ॥१९॥

क्रमसन्दर्भः  न व्याख्यातम् ।

विश्वनाथः  प्राकृतरसासक्तिर् अनर्थहेतुर् इति मीनाच् छिक्षितम् आहजिह्वयेति । अतिप्रमाथिन्या अतिक्षोभिकया दुर्जयया । ऋच्छति प्राप्नोति । बडिशैर् अंइषलिप्तैः ॥१९॥

 ओ)०(ओ

॥ ११.८.२०२१ ॥

इन्द्रियाणि जयन्त्य् आशु निराहारा मनीषिणः ।
वर्जयित्वा तु रसनं तन् निरन्नस्य वर्धते ॥
तावज् जितेन्द्रियो न स्याद् विजितान्येन्द्रियः पुमान् ।
न जयेद् रसनं यावज् जितं सर्वं जिते रसे ॥

श्रीधरः  दुर्जयत्वम् उपपादयतिइन्द्रियाणीति द्वाभ्याम् । अयं भावःयद्य् आहारस् त्यज्यते, तर्ह्य् अन्येन्द्रियजयः केवलं भवति, रसनेन्द्रियं तु वर्धते । यदि तु भुज्यते, तर्हि पुनश् च रसासक्त्या सर्वेन्द्रियक्षोभः स्यात् । अतो रसासक्तिं परित्यज्यौपधवद् भुञ्जीतेति, प्राणवृत्त्यैव सन्तुष्येद् इत्य् अत्रोक्तम् अपि रसनस्यातिदुर्जयत्वज्ञापनायोच्यत इति विशेषः ॥२०२१॥

क्रमसन्दर्भः  रसे जिते सति सर्वं जितम् इति तादृशस्य तस्य योग्यत्वात् भूतवन् निर्देशः ॥२०२१॥ [अत्रानुरूपार्थकं ७.१५.२० पद्यं द्रष्टव्यम्]

विश्वनाथः  तद् एवं रूपगन्धस्पर्शशब्दरसैः पञ्चभिर् विषयैः पतङ्गमधुकरगजहरिणमीनाः पञ्च मोहिता हताः । तद् उक्तं

कुरङ्गमातङ्गपतङ्गभृङ्ग
मीना हताः पञ्चभिर् एव पञ्च ।
एकः प्रमादी स कथं न हन्यते
यः सेवते पञ्चभिर् एव पञ्च ॥ इति ।

किन्त्व् अन्येन्द्रियाणां वृत्तिप्रदं रसनेन्द्रियम् एवानर्थकारीत्य् अतस् तस्य जये प्रयत्नं कुर्वीतेत्य् आहइन्द्रियाणीत्य् द्वाभ्याम् । अयं भावःयद्य् आहारस् त्यज्यते, तर्ह्य् अन्येन्द्रियजयः केवलं भवति, रसनेन्द्रियं तु वर्धते । यदि तु भुज्यते, तर्हि पुनश् च रसासक्त्या सर्वेन्द्रियक्षोभः स्यात् । तस्मात् तथा रसनेन्द्रियं जेतव्यं यथा तदनुवर्तीन्य् अपीन्द्रियाणि जितानि स्युः । तादृशो रसनेन्द्रियस्य जयस् तु रसनयैव भगवदुच्चनामकीर्तनरसास्वादाद् भवेत् । यद् उक्तंरसवर्जं रसोऽप्य् अस्य परं दृष्ट्वा निवर्तते [गीता २.४७] इति ॥२०२१॥

ओ)०(ओ

॥ ११.८.२२ ॥

पिङ्गला नाम वेश्यासीद् विदेहनगरे पुरा ।
तस्या मे शिक्षितं किञ्चिन् निबोध नृपनन्दन ॥

श्रीधरः  पिङ्गलाया नैराश्यं शिक्षितम् इति वक्तुं तदाख्यानम् आहपिङ्गलेत्य् आदिना । मे मया शिक्षितम् ॥२२॥

क्रमसन्दर्भः  ज्ञानप्रकरणेऽप्य् अस्मिन् प्रसङ्गात् परमभक्तिम् अपि दर्शयति पिङ्गलानामेति ॥२२॥

विश्वनाथः  पिङ्गलाया नैराश्यं शिक्षितम् इति । तदुपाख्यानम् आहपिङ्गलेति ॥२२॥

 ओ)०(ओ

॥ ११.८.२३ ॥

सा स्वैरिण्य् एकदा कान्तं सङ्केत उपनेष्यती ।
अभूत् काले बहिर् द्वारे बिभ्रती रूपम् उत्तमम् ॥

श्रीधरः  स्वैरिणी कामचारिणी । सङ्केते रतिस्थाने ॥२३॥

क्रमसन्दर्भः  न व्याख्यातम् ।

विश्वनाथः  सङ्केते रतिस्थाने । उपनेष्यती स्वसमीपम् आनेष्यन्ती आनेतुम् इत्य् अर्थः ॥२३॥

 ओ)०(ओ

॥ ११.८.२४ ॥

मार्ग आगच्छतो वीक्ष्य पुरुषान् पुरुषर्षभ ।
तान् शुल्कदान् वित्तवतः कान्तान् मेनेऽर्थकामुकी ॥

श्रीधरः  तान् वित्तवतः सधनान्, अत एव शुल्कदान् मूल्यदान् । कान्तान् सुरतार्हान् ॥२४॥

क्रमसन्दर्भः  न व्याख्यातम् ।

विश्वनाथः  शुल्कदान् मूल्यं दत्त्वा सुरतग्राहिणः ॥२४॥

 ओ)०(ओ

॥ ११.८.२५२६ ॥

आगतेष्व् अपयातेषु सा सङ्केतोपजीविनी ।
अप्य् अन्यो वित्तवान् कोऽपि माम् उपैष्यति भूरिदः ॥
एवं दुराशया ध्वस्त निद्रा द्वार्य् अवलम्बती ।
निर्गच्छन्ती प्रविशती निशीथं समपद्यत ॥

श्रीधरः  अपिः सम्भावनायाम् । अन्योऽपि माम् उपैष्यत्य् एवं दुराशयेत्य् उत्तरेणान्वयः । द्वार्य् अवलम्बाना पुनः प्रविशती पुनर् निर्गच्छन्ती एवं कुर्वती । निशीथम् अर्घरात्रं प्राप ॥२५२६॥

क्रमसन्दर्भः  न व्याख्यातम् ।

विश्वनाथः  निशीथम् अर्घरात्रं प्राप ॥२५२६॥

 ओ)०(ओ

॥ ११.८.२७ ॥

तस्या वित्ताशया शुष्यद्वक्त्राया दीनचेतसः ।
निर्वेदः परमो जज्ञे चिन्ताहेतुः सुखावहः ॥

श्रीधरः  निर्वेदोऽलम्बुद्धिः वित्तचिन्तैव हेतुर् यस्य सः ॥२७॥

क्रमसन्दर्भः  न व्याख्यातम् ।

विश्वनाथः  वित्तचिन्तैव हेतुर् यस्य सः ॥२७॥

 ओ)०(ओ

॥ ११.८.२८ ॥

तस्या निर्विण्णचित्ताया गीतं शृणु यथा मम ।
निर्वेद आशापाशानां पुरुषस्य यथा ह्य् असिः ॥

श्रीधरः  यथा यथावत् । मम मत्तः शृणु । ननु किं निर्विण्णाया गीतश्रवणेन ? तत्राहहि यस्मात् पुरुषस्याशापाशानां निर्वेदोऽसिर् यथा तथा छेत्ता ॥२८॥

क्रमसन्दर्भः  न व्याख्यातम् ।

विश्वनाथः  यथा मम यथावन् मत्तः आशा एव संसारबद्धस्य पाशाः स्युस् तासां छेदने निर्वेद एव असिर् भवेत् ॥२८॥

 ओ)०(ओ

॥ ११.८.२९ ॥

न ह्य् अङ्गाजातनिर्वेदो देहबन्धं जिहासति ।
यथा विज्ञानरहितो मनुजो ममतां नृप ॥

श्रीधरः  तत्र हेतुःन हीति । अङ्ग हे राजन् ॥२९॥

क्रमसन्दर्भः  न व्याख्यातम् ।

विश्वनाथः  तस्यावश्योपादेयत्वम् आहन हीति ॥२९॥

 ओ)०(ओ

॥ ११.८.३० ॥

पिङ्गलोवाच
अहो मे मोहविततिं पश्यताविजितात्मनः ।
या कान्ताद् असतः कामं कामये येन बालिशा ॥

श्रीधरः  अविजितात्मत्वे हेतुः, याहं बालिशा विवेकशून्या तस्याः । कुतः ? येन कारणेनासतस् तुच्छान् नरात् कामं कामये ॥३०॥

क्रमसन्दर्भः  न व्याख्यातम् ।

विश्वनाथः  कामं कन्दर्पं कामये, येन कामेन हेतुना अहं बालिशा मूढा ॥३० ॥

 ओ)०(ओ

॥ ११.८.३१ ॥

सन्तं समीपे रमणं रतिप्रदं
वित्तप्रदं नित्यम् इमं विहाय ।
अकामदं दुःखभयाधिशोक
मोहप्रदं तुच्छम् अहं भजेऽज्ञा ॥

श्रीधरः  बालिशत्वं प्रपञ्चयतिसन्तम् इति चतुर्भिः । समीपे सन्तम् अन्तर्यामित्वत् । इमम् अपरोक्षम् ईश्वरम् ॥३१॥

क्रमसन्दर्भः  निर्वेदेन झटिति पूर्वोक्तसंस्कारोदयाच् छ्रीदत्तात्रेयकृपाप्रभावेण तादृशस्फूर्तेर् वा सन्तं समीप इत्य् आदिनोक्तं रतिप्रदप्रीतिविशेषस्य च दातारं सैरिन्ध्र्यादिभ्य इव वित्तप्रदं सर्वकामप्रदं च ॥३१॥

विश्वनाथः  समीपे ममान्तर्हृदये एव सन्तं रमणम् इति इमम् एव कथम् अहं न रमयामीति भावः । रतिप्रदम् इति । अयम् एव कथम् अहं मां न रमयतु ? किम् अन्येन पापिष्ठपुरुषेण ? इति भावः । वित्तप्रदम् इति मद्दत्तरतितुष्टोऽयं वित्तम् अपि प्रचुरं दास्यत्य् एवेत् भावः । अकामदं कामपूर्तिं दातुम् असमर्थं भगवत् एतादृशी मतिर् अस्यास् तदा तस्यां रजन्यां तदङ्गने यदृच्छयागतशयितस्य श्रीदत्तात्रेयस्य कृपाभराद् अभूद् इति प्राञ्चः ॥३१॥

 ओ)०(ओ

॥ ११.८.३२ ॥

अहो मयात्मा परितापितो वृथा
साङ्केत्यवृत्त्यातिविगर्ह्यवार्तया ।
स्त्रैणान् नराद् यार्थतृषोऽनुशोच्यात्
क्रीतेन वित्तं रतिम् आत्मनेच्छती ॥

श्रीधरः  अतिविगर्ह्यातिनिन्द्या या वार्ता जीविका तया । कुतः । साङ्केत्येन या वृत्तिस् तया । बहुव्रीहिणा स्वविशेषणं वा । परितापं प्रपञ्चयति, स्त्रैणाद् इति । स्त्रीलम्पटाद् अथ चार्थतृषो लुब्धाद् अत एवानुशोच्यान् नराद् याहं वित्तं रतिं चेच्छती । मया वृथात्मा परितापितः । केन वित्तम् इच्छती, तेन नरेण क्रीतेन स्वयं विक्रीतेनात्मना देहेन ॥३२॥

क्रमसन्दर्भः  न व्याख्यातम् ।

विश्वनाथः  या अहं क्रीतेन विक्रीतेनात्मना स्वदेहेन स्त्रैणात् स्त्रीलम्पटान् नरात् वित्तं रतिं च इच्छन्ती अभूवम् । यद् वा, नरेण क्रीतो य आत्मा मद्देहस् तेन ॥३२॥

 ओ)०(ओ

॥ ११.८.३३ ॥

यद् अस्थिभिर् निर्मितवंशवंश्य
स्थूणं त्वचा रोमनखैः पिनद्धम् ।
क्षरन्नवद्वारम् अगारम् एतद्
विण्मूत्रपूर्णं मद् उपैति कान्या ॥

श्रीधरः  अहो धिङ् मां, याहम् अतिबीभत्सितं भजामीत्य् आहयद् इति । वंशो नाम स्थूणासु निहितस् तिर्यग् वेणुः । वंश्यास् तस्मिन्न् उभयतो निहिता वेणवः । अस्थिभिर् एव निर्मिता वंशादयो यस्मिंस् तत् । तत्र पृष्ठे दीर्घम् अस्ति यत् स वंशः । पार्श्वास्थीनि वंश्यानि । वंश्यानि स्थूणा हस्तपादास्थीनि । तथा रोमभिर् नखैश् च पिनद्धं छादितम् । तथापि क्षरन्ति नवद्वाराणि यस्मिंस् तत् । एवम्भूतागाररूपं नृशरीरम् एतन् मत् मत्तोऽन्या का वा कान्तबुद्ध्या उपैति सेवते ॥३३॥

क्रमसन्दर्भः  न व्याख्यातम् ।

विश्वनाथः  अहो अतिबीभत्सं विष्ठागृहम् एवाहं शृङ्गाररसं स्वभोग्यम् अविदम् इत्य् आहयद् अगारं अस्थितिर् एव निर्मितो वंशो वंश्याः स्थूणाश् च यस्मिंस् तत्, तत्र पृष्ठे दीर्घम् अस्थि यत् स वंशः । पार्श्वादीनि वंश्यानि, हस्तपादास्थीनि स्थूणाम् । मत् मत्तोऽन्या का उपैति ॥३३॥

 ओ)०(ओ

॥ ११.८.३४ ॥

विदेहानां पुरे ह्य् अस्मिन्न् अहम् एकैव मूढधीः ।
यान्यम् इच्छन्त्य् असत्य् अस्माद् आत्मदात् कामम् अच्युतात् ॥

श्रीधरः  सत्सङ्गतौ सत्याम् अप्य् अहो मम मोह इत्य् आहविदेहानाम् इति । याहम् असती अच्युताद् अन्यं कामं भोगम् इच्छन्ती सा ॥३४॥

क्रमसन्दर्भः  न व्याख्यातम् ।

विश्वनाथः  या अहम् असती अच्युताद् अस्मात् तृष्णा आत्मप्रदाद् अप्य् अन्यं पुरुषं कामं भोगम् इच्छन्ती याचमाना ॥३४॥

 ओ)०(ओ

॥ ११.८.३५ ॥

सुहृत् प्रेष्ठतमो नाथ आत्मा चायं शरीरिणाम् ।
तं विक्रीयात्मनैवाहं रमेऽनेन यथा रमा ॥

श्रीधरः  एवं निर्विण्णा सती अतः परम् एवं करिष्यामीत्य् आहसुहृद् इति । अयम् ईश्वरः । आत्मनैवात्मानम् एव निवेद्य तं विक्रीय विशेषेण क्रीत्वानेनैव सह रमे । रमा लक्ष्मीर् यथा ॥३५॥

क्रमसन्दर्भः  आत्मना मूल्यभूतेन विशेषतः क्रीत्वा ॥३५॥

विश्वनाथः  तर्हि किम् अतः परं चिकीर्षसीति चेद् एवं करोमीत्य् आहसुहृद् इति । आत्मना स्वदेहेनानेन दत्तेन तं विक्रीय विशेषेण क्रीत्वा अहं प्राप्तेन तेन प्रेष्ठतमेन सह रमे ॥३५॥

 ओ)०(ओ

॥ ११.८.३६ ॥

कियत् प्रियं ते व्यभजन् कामा ये कामदा नराः ।
आद्यन्तवन्तो भार्याया देवा वा कालविद्रुताः ॥

श्रीधरः  अन्यस्यासेव्यत्वं दर्शयतिकियद् इति । आद्यन्तवन्तो ये कामा विषयाः कामदा नरा वा देवा वा कालकलिता भार्यायाः कियत् प्रियं कृतवन्तः ? न किञ्चित् । अतो नेहामुत्र च तद्व्यतिरिक्तः कोऽपि सेव्योऽस्तीत्य् अर्थः ॥३६॥

क्रमसन्दर्भः  न व्याख्यातम् ।

विश्वनाथः  ये कामा विषयाः । ये कामदा वा नरा देवा वा, ते सर्वे आद्यन्तवन्तः कालेनैव विद्रुताः । अतो भार्यायाः कियत् प्रियं व्यभजन् कृतवन्तः ? न किञ्चित् । अत इहामुत्र च तद्व्यतिरिक्तः कोऽपि मया न सेव्य इति भावः ॥३६॥

 ओ)०(ओ

॥ ११.८.३७ ॥

नूनं मे भगवान् प्रीतो विष्णुः केनापि कर्मणा ।
निर्वेदोऽयं दुराशाया यन् मे जातः सुखावहः ॥

श्रीधरः  एवं निश्चित्य स्वभाग्यम् अभिनन्दतिनूनम् इति । दुष्टा आशा यस्यास् तस्या मे ॥३७॥

क्रमसन्दर्भः  न व्याख्यातम् ।

विश्वनाथः  एवं निश्चित्य स्वभाग्यम् अभिनन्दतिनूनम् इति । केनापि कर्मणेति भो विरक्तवर्य, कृपया अद्य मदङ्गनम् एव सफलीकुरु । अत्रैवास्स्व शेस्व किञ्चिद् भुङ्क्ष्व पिब चेति यदृच्छयैवागतं श्रीदत्तात्रेयम् उक्त्वा तत्स्थानसंस्कारमार्जनलेपनादिकं सायङ्काले तया कृतम् इति प्राञ्चः ॥३७॥

 ओ)०(ओ

॥ ११.८.३८ ॥

मैवं स्युर् मन्दभाग्यायाः क्लेशा निर्वेदहेतवः ।
येनानुबन्धं निर्हृत्य पुरुषः शमम् ऋच्छति ॥

श्रीधरः  ननु धनाप्राप्त्या क्लिष्टासि, कथं विष्णुः प्रीतस् तत्राहमैवम् इति । मन्दभाग्य चेद् अहं स्यां तर्ह्य् एव निर्वेदहेतवः क्लेशा न स्युर् इत्य् अर्थः । येन निर्वेदेनानुबन्धं गृहादिकं निर्हृत्य परित्यज्य ॥३८॥

क्रमसन्दर्भः  न व्याख्यातम् ।

विश्वनाथः  ननुय् धनाप्राप्त्या क्लिष्टानि कथं ते विष्णुः प्रीतस् तत्राहमैवम् इति । यदि मे विष्णुर् न प्रीतस् तदा मे मन्दभाग्याया वेश्यायाः क्लेशा निर्वेदे हेतवो न स्युः । येन निर्वेदेन अनुबन्धं गृहादिकं निर्हृत्य परित्यज्य ॥३८॥

 ओ)०(ओ

॥ ११.८.३९ ॥

तेनोपकृतम् आदाय शिरसा ग्राम्यसङ्गतः ।
त्यक्त्वा दुराशाः शरणं व्रजामि तम् अधीश्वरम् ॥

श्रीधरः  अतस् तेन श्रीविष्णुनोपकृतं कृतम् उपकारं निर्वेदलक्षणम् । ग्राम्येषु नरेषु विषयेषु वा सङ्गताः ॥३९॥

क्रमसन्दर्भः  न व्याख्यातम् ।

विश्वनाथः  अतस् तेन विष्णुना उपकृतं कृतम् उपकारम् इमं निर्वेदलक्षणं शिरसा गृहीत्वा ग्राम्येषु विषयेषु सङ्गताप्य् अहम् ॥३९॥

 ओ)०(ओ

॥ ११.८.४० ॥

सन्तुष्टा श्रद्दधत्य् एतद् यथालाभेन जीवती ।
विहराम्य् अमुनैवाहम् आत्मना रमणेन वै ॥

श्रीधरः  कथं व्रजसि तद् आहसन्तुष्टेति ॥४०॥

क्रमसन्दर्भः  न व्याख्यातम् ।

विश्वनाथः  शरणं गता सते कीदृशी बुभूषसीत्य् अत आहसन्तुष्टेति । एतत् श्रद्दधती विश्वसती एतद् एव किं तत्राहविहरामीति ॥४०॥


 ओ)०(ओ

॥ ११.८.४१ ॥

संसारकूपे पतितं विषयैर् मुषितेक्षणम् ।
ग्रस्तं कालाहिनात्मानं कोऽन्यस् त्रातुम् अधीश्वरः ॥

श्रीधरः  ननु ब्रह्मादीन् हित्वा अमुनैवेति कोऽयं नियमस् तत्राहसंसारेति । मुषितेक्षणम् अपहृतविवेकम् ॥४१॥

क्रमसन्दर्भः  तम् एव शरणं यामीत्य् अत्र हेतुः संसारेति ॥४१॥

विश्वनाथः  ननु ब्रह्मादीन् हित्वा अमुनैवेति कोऽयम् आग्रहस् तत्राहसंसारेति ॥४१ ॥


 ओ)०(ओ

॥ ११.८.४२ ॥

आत्मैव ह्य् आत्मनो गोप्ता निर्विद्येत यदाखिलात् ।
अप्रमत्त इदं पश्येद् ग्रस्तं कालाहिना जगत् ॥

श्रीधरः  तर्हि किम् आत्मत्राणोपाधिना तं भजिष्यसि, न, तत्र सर्वतो निर्विद्य भगवद्भजने प्रवृत्तस्यात्मन एव समर्थत्वाद् इत्य् आहआत्मैवेति । यदा एवं जगत् पश्येत् ततश् चाप्रमतः सन्निखिलाद् इहामुत्र च भोगान् निर्विद्येत तदा ह्य् आत्मनैवात्मनो गोप्तेत्य् अन्वयः । अतः केवलं प्रेम्णैव भजामीति भावः ॥४२॥

क्रमसन्दर्भः  आत्मा परमात्मा आत्मनो जीवस्य अखिलात् परमात्मव्यतिरिक्तात् निर्वेदे हेतुः अप्रमत्त इति ॥४२॥

विश्वनाथः  तर्हि किम् आत्मत्राणोपाधिना भजिष्यसीति तत्र नैवेत्य् आहआत्मैवेति । यदा ह्य् आत्मा अखिलाद् भोगान् निर्विद्येत, तत्र हेतुः इदं जगत् कालाहिना ग्रस्तं पश्येत् । तदा आत्मैव आत्मनः स्वस्य गोप्ता संसाराद् रक्षिता भवेत् । ममात्मा च सम्प्रत्य् एतादृश एवाभूद् अतोऽहं स्वत एव निस्तीर्णसंसारा अभूवम् एव । तेनातः परं केवलं प्रेम्णैव तत् भजिष्ये इति भावः ॥४२॥

 ओ)०(ओ

॥ ११.८.४३ ॥

श्रीब्राह्मण उवाच
एवं व्यवसितमतिर् दुराशां कान्ततर्षजाम् ।
छित्त्वोपशमम् आस्थाय शय्याम् उपविवेश सा ॥

श्रीधरः  कान्तस्य तर्षोऽभिलाषस् ततो जातम् ।

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ११.८.४४ ॥

आशा हि परमं दुःखं नैराश्यं परमं सुखम् ।
यथा सञ्च्छिद्य कान्ताशां सुखं सुष्वाप पिङ्गला ॥

श्रीधरः  फलितम् आहआशा हीति ।

क्रमसन्दर्भः  सुष्वाप भगवदेकाश्रयेण निर्वृत्ता बभूवेत्य् अर्थः ॥४४॥

विश्वनाथः  न व्याख्यातम्.

इति सारार्थदर्शिन्यां हर्षिण्यां भक्तचेतसाम् ।
एकादशऽस्कन्धेऽष्टमः सङ्गतः सङ्गतः सताम् ॥*॥

 ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां एकादशस्कन्धे
पिङ्गलोपाख्यानेऽष्टमोऽध्यायः ।
॥११.८॥
(११.९)
नवमोऽध्यायः
अवधूतगीतम्

॥ ११.९.१ ॥

श्रीब्राह्मण उवाच
परिग्रहो हि दुःखाय यद् यत् प्रियतमं नृणाम् ।
अनन्तं सुखम् आप्नोति तद् विद्वान् यस् त्व् अकिञ्चनः ॥

श्रीधरः
नवमे कुररादिभ्यो देहतश् चोपशिक्षितम् ।
श्रुत्वा यदुः कृतार्थोऽभूद् इति कृष्णेन वर्णितम् ॥

कुरराच् छिक्षितम् आहपरिग्रहो हीति । यद् यत् प्रियतमं तस्य तस्य परिग्रहः । तद् विद्वान् परिग्रहो दुःखम् इति विद्वान्सन्, यस् त्व् अकिञ्चनस् त्यक्तपरिग्रहो न तु दरिद्रः ॥१॥

क्रमसन्दर्भः  न व्याख्यातम् ।

विश्वनाथः
नवमे सप्त गुरवः कुरराद्याः प्रकीर्तिताः ।
देहोऽष्टमस् तद् एवं स्युर् गुरवः पञ्चविंशतिः ॥

कुरराच् छिक्षितम् आहपरिग्रह इति द्वाभ्याम् । यद् यत् प्रियतमं वस्तु, तस्य तस्य परिग्रहः, तत् तस्मात् यस् त्व् अकिञ्चनो निःस्पृहः, स एव विद्वान्, न तं सुखम् आप्नोति ॥१॥

 ओ)०(ओ

॥ ११.९.२ ॥

सामिषं कुररं जघ्नुर् बलिनोऽन्ये निरामिषाः ।
तदामिषं परित्यज्य स सुखं समविन्दत ॥

श्रीधरः  तद् आहसामिषम् इति ॥२॥

क्रमसन्दर्भः  न व्याख्यातम् ।

विश्वनाथः  तद् आहसामिषं मांसग्राहिणं स कुरर्रः ॥२॥

 ओ)०(ओ

॥ ११.९.३ ॥

न मे मानापमानौ स्तो न चिन्ता गेहपुत्रिणाम् ।
आत्मक्रीड आत्मरतिर् विचरामीह बालवत् ॥

श्रीधरः  अर्भकशिक्षाम् आहनेति । गेहपुत्रिणां तद्वतां या भवति चिन्ता, सा च मे नास्ति । आत्मनैव क्रीडा यस्य । आत्मनि रतिः प्रीतिर् यस्य सः ॥३॥

क्रमसन्दर्भः  न व्याख्यातम् ।

विश्वनाथः  बालकाच् छिक्षितम् आहनेति ॥३॥

 ओ)०(ओ

॥ ११.९.४ ॥

द्वाव् एव चिन्तया मुक्तौ परमानन्द आप्लुतौ ।
यो विमुग्धो जडो बालो यो गुणेभ्यः परं गतः ॥

श्रीधरः  नन्व् अज्ञसर्वज्ञयोः किं सादृश्यं नैश्चिन्त्यं परमसुखम् इत्य् आहद्वाव् इति । विमुग्धोऽज्ञः जडोऽनुद्यमः एवम्भूतो यो बालो यश् च प्रकृतेः परम् ईश्वरं प्राप्तस् तौ द्वौ ॥४॥

क्रमसन्दर्भः  [अत्रानुरूपार्थकं ३.७.१७पद्यं, यश् च मूढतम इति द्रष्टव्यम्.]

विश्वनाथः  न व्याख्यातम् ।

 ओ)०(ओ

॥ ११.९.५ ॥

क्वचित् कुमारी त्व् आत्मानं वृणानान् गृहम् आगतान् ।
स्वयं तान् अर्हयामास क्वापि यातेषु बन्धुषु ॥

श्रीधरः  कुमार्याः शिक्षितं वक्तुम् आख्यायिकाम् आहक्वचिद् इत्य् आदिना । वृणानान् स्ववरणायागतान् । बन्धुषु पित्रादिषु ॥५॥

क्रमसन्दर्भः  न व्याख्यातम् ।

विश्वनाथः  कुमार्याः शिक्षितम् आह तद् आख्यानेनक्वचिद् इत्य् आदिना । अर्हयामास आवृतसर्वाङ्गैव गेहान् निष्क्रम्य दर्भासनजलादिभिर् आतिथ्यं चक्रे । बन्धुषु पितृमात्रादिषु ॥५॥

 ओ)०(ओ

॥ ११.९.६ ॥

तेषाम् अभ्यवहारार्थं शालीन् रहसि पार्थिव ।
अवघ्नन्त्याः प्रकोष्ठस्थाश् चक्रुः शङ्खाः स्वनं महत् ॥

श्रीधरः  शङ्खाः शङ्खवलयाः । महद् यथा भवति तथा स्वनं चक्रुः ॥६॥

क्रमसन्दर्भः  न व्याख्यातम् ।

विश्वनाथः  कदा ते आयास्यन्ति ? कदा तण्डुलान् करिष्यन्ति ? इति मनसि कुर्वत्यास् तस्याश् चेष्टितम् आहतेषाम् इति । शङ्खाः शङ्खवलयाः ॥६॥

 ओ)०(ओ

॥ ११.९.७ ॥

सा तज् जुगुप्सितं मत्वा महती व्रीडिता ततः ।
बभञ्जैकैकशः शङ्खान् द्वौ द्वौ पाण्योर् अशेषयत् ॥

श्रीधरः  सा महती बुद्धिमती । तत् स्वयं शाल्यवहननम् । जुगुप्सितं दरिद्रताद्योतकम् । एकैकशः क्रमेणैकम् एकं बभञ्ज स्वकराद् अपसारितवती ॥७॥

क्रमसन्दर्भः  सा तज् जुगुप्सितम् इति पाद्यार्धतर्पणादौ तद्धस्तस्थितशङ्खवलयानां तैर् दृष्टत्वात् तच्छब्दं विना विघातमात्रशब्दस्यान्यकर्तृजत्वेन सम्भाव्यत्वाच् च ॥७॥

विश्वनाथः  तत् शाल्यवहननं दारिद्र्यद्योतकत्वात् जुगुप्सितं महती बुद्धिमती ॥७॥
 ओ)०(ओ

॥ ११.९.८ ॥

उभयोर् अप्य् अभूद् घोषो ह्य् अवघ्नन्त्याः स्वशङ्खयोः ।
तत्राप्य् एकं निरभिदद् एकस्मान् नाभवद् ध्वनिः ॥

श्रीधरः  निरभिदत् पृथक् कृतवती ॥८॥

क्रमसन्दर्भः, विश्वनाथः  न व्याख्यातम् ।

 ओ)०(ओ

॥ ११.९.९ ॥

अन्वशिक्षम् इमं तस्या उपदेशम् अरिन्दम ।
लोकान् अनुचरन्न् एतान् लोकतत्त्वविवित्सया ॥

श्रीधरः  ननु कुमार्यास् तव च कथं सङ्गतिः ? तत्राहलोकान् इति ॥९॥

क्रमसन्दर्भः  न व्याख्यातम् ।

विश्वनाथः  लोकान् अनुचरन्न् इति । तद्दिने मया तत्रैव स्थितम् इति सर्वेऽप्य् एते गुरवो मया स्वचक्षुषैव दृष्ट्वा, न तु सर्वज्ञत्वाज् ज्ञाता इति भावः ॥९॥

 ओ)०(ओ

॥ ११.९.१० ॥

वासे बहूनां कलहो भवेद् वार्ता द्वयोर् अपि ।
एक एव वसेत् तस्मात् कुमार्या इव कङ्कणः ॥

मध्वः  असज्जनैस् तु संवासो न कर्तव्यः कथञ्चन ।
यावद् यावच् च बहुभिः सज्जनैः स तु मुक्तिदः ॥ इति षाड्गुण्ये ॥१०॥

श्रीधरः  वास इति प्रथमान्तपाठे कलहहेतुः । वार्ता गोष्ठी हेतुर् भवेद् इत्य् अर्थः ॥१०॥

क्रमसन्दर्भः  न व्याख्यातम् ।

विश्वनाथः  वासो वासे इति च द्वौ पाठौ । अत्र दरिद्रकुमारी अप्राप्तपतिका झणत्काराभावार्थं यथा कङ्कणान् दूरीकरोति, तथैव ज्ञानयोगं स्वाश्रितान् मुनीन् निःसङ्गान् एव करोति । यथा च राजकुमारी पतिमती पतिम् अभिसरन्ती झणत्कारसिद्ध्यर्थं कङ्कणान् परिधत्ते, तथैव श्रीमती भक्तिदेवी स्वाश्रितान् वैष्णवान् मधुमधुरतरनामकीर्तनध्वनिरसार्थं तान् परस्परसङ्गिन एव विधत्ते । न त्व् असङ्गिन इति ज्ञेयम् । यद् उक्तं भगवता

नैकात्मतां मे स्पृहयन्ति केचिन्
मत्पादसेवाभिरता मदीहाः ।
येऽन्योन्यतो भागवताः प्रसज्य
सभाजयन्ते मम पौरुषाणि ॥ [भा.पु. ३.२५.३४] इति ॥१०॥

 ओ)०(ओ

॥ ११.९.११ ॥

मन एकत्र संयुञ्ज्याज् जितश्वासो जितासनः ।
वैराग्याभ्यासयोगेन ध्रियमाणम् अतन्द्रितः ॥

श्रीधरः  चित्तैकाग्रता द्वैतास्फूर्तिलक्षणसमाधिहेतुर् इति शरकाराच् छिक्षितम् इत्य् आहमन इति । तत्रोपायम् आहजितेति । आसनजये श्वासजयः । तस्य च जये श्वासाधीनं मनो निश्चलं भवति ।

ननु क्षणं निश्चलं सद् अपि मनो विषयवासनया यदि विक्षिप्येत सुषुप्ताव् इव सर्वथा लीयेत वा तदा किम् ? तत्राहवैराग्येति । वैराग्येणाविक्षिप्यमाणम् अभ्यासयोगेन लक्ष्ये ध्रियमाणं स्थिरीक्रियमाणम् ॥११॥

क्रमसन्दर्भः  न व्याख्यातम् ।

विश्वनाथः  चित्तैकाग्र्यं शरकाराच् छिक्षितम् इत्य् आहमन इति त्रिभिः । रागबलाद् एव मन इतस् ततश् चलतीत्य् अत आहवैराग्येति । ध्रियमाणं भक्तिमिश्राष्टाङ्गयोगोक्तधारणाभ्यासेन ॥११॥


 ओ)०(ओ

॥ ११.९.१२ ॥

यस्मिन् मनो लब्धपदं यद् एतच्
छनैः शनैर् मुञ्चति कर्मरेणून् ।
सत्त्वेन वृद्धेन रजस् तमश् च
विधूय निर्वाणम् उपैत्य् अनिन्धनम् ॥

मध्वः  बाह्यं मनो विलीनं स्यात् मुक्तौ चिन्मात्रकं मनः ।
तेनैवानुभवेत् सर्वं स्वात्माभिन्नेन मुक्तिदः ॥ इति मुक्तितत्त्वे ॥१२॥

श्रीधरः  एकत्रेति कुत्र ? तद् आहयस्मिन्न् इति यल् लयविक्षेपात्मकं मनः, एतद् यस्मिन् परमानन्दरूपे भगवति लब्धास्पदं सत् कर्मरेणून् कर्मवासना मुञ्चति तस्मिन् ।

ननु कर्मवासनात्यागेऽपि सुषुप्तिवल्लयो दुर्वारः ? न, सत्त्वेनेति । वृद्धेनोपशमात्मकेन रजस्तमसोर् अभावे विक्षेपलयाभावान् निर्वाणम् अवृत्तिकं ध्येयाकारेणावस्थानम् उपैति । कुतः ? अनिन्धनम् । इन्धनं गुणास् तत्कार्यं च, तद्रहितम् । तद् उक्तं योगशास्त्रे,
मनसो वृत्तिशून्यस्य ब्रह्माकारतया स्थितिः ।
यासम्प्रज्ञातनामासौ समाधिर् अभिधीयते ॥ इति ।

क्रमसन्दर्भः  न व्याख्यातम् ।

विश्वनाथः  यस्मिन् यन् मनो लब्धपदं भवति, तत्रस्थं एतन् मनः कर्मरेणून् कर्मवासना मुञ्चति, ततश् च सत्त्वेन वृद्धेन सता रजस् तमश् च विधूयेति रजस्तमसोर् अभावे विक्षेपलयशून्यं मनोवृत्त्यन्तरशून्यं निर्वाणं सत्यस्यापि क्षीणीभूतत्वात् निर्वाणं परानन्दम् उपैति । इन्धनं गुणास् तत्कार्यं च तद्रहितम् ॥१२॥

 ओ)०(ओ

॥ ११.९.१३ ॥

तदैवम् आत्मन्य् अवरुद्धचित्तो
न वेद किञ्चिद् बहिर् अन्तरं वा ।
यथेषुकारो नृपतिं व्रजन्तं
इषौ गतात्मा न ददर्श पार्श्वे ॥

श्रीधरः  ततश् च न द्वैतस्फूर्तिर् इत्य् आहतदेति । बहिर् दर्शनादिना । अन्तरं स्मृत्या । इषौ गतात्मा तस्य ऋजूकरणे दत्तचित्तो भेरीघोषैर् अन्तिके व्रजन्तं नृपतिम् अपि न वेद तद्वत् ॥१३॥

क्रमसन्दर्भः  न व्याख्यातम् ।

विश्वनाथः  आत्मनि भगवति । इषौ गतात्मा तस्य ऋजुकरणार्थं तदेकाग्रचित्तत्वात् तन्मयीभवन्मनाः । भेरीझङ्कारघोषैर् अन्तिके व्रजन्तम् अपि नृपतिं न वेद ॥१३॥

 ओ)०(ओ

॥ ११.९.१४ ॥

एकचार्य् अनिकेतः स्याद् अप्रमत्तो गुहाशयः ।
अलक्ष्यमाण आचारैर् मुनिर् एकोऽल्पभाषणः ॥

श्रीधरः  सर्पाच् छिक्षितम् आहएकचारीति । योगिसम्मर्दस्यापि त्यागे कुमारी गुरुः, जनसङ्गत्यागे सर्पः । स यथा जनाच् छङ्कमान एकाकी विचरति नियतनिकेतरहितश् च सदाप्रमत्तश् चैकान्तवासी च । आचारैर् गतिभिः सविषो निर्विषो वेति न लक्ष्यते च । असहायश् च मितभाषी च तद्वन् मुनिर् वर्तेतेत्य् अर्थः ॥१४॥

क्रमसन्दर्भः  अप्रमत्तः सावधानः आचारैश् चेष्टाभिर् अलक्ष्यमाणः किं कर्तुम् इच्छतीति ॥१४॥

विश्वनाथः  सर्पाच् छिक्षितम् आहएकचारीति । योगिसम्मर्दस्यापि त्यागे कुमारी गुरुः, जनसङ्गत्यागे सर्पः । स यथा जनाच् छङ्कमान एकाकी चरति, नियतनिकेतरहितश् च सदाप्रमत्तश् च, एकान्तवासी च । आचारैर् गत्यादिभिः सविषो निर्विषो वेति जनालक्ष्यश् च । असहायश् च, मितभाषी च, तद्वन् मुनिर् वर्तेतेत्य् अर्थः ॥१४॥

 ओ)०(ओ

॥ ११.९.१५ ॥

गृहारम्भो हि दुःखाय विफलश् चाध्रुवात्मनः ।
सर्पः परकृतं वेश्म प्रविश्य सुखम् एधते ॥

श्रीधरः  किं च, गृहारम्भ इति । अध्रुवात्मनो नश्वरदेहस्य । सुखं यथा भवति तथा वर्धते ॥१५॥

क्रमसन्दर्भः, विश्वनाथः  न व्याख्यातम् ।

 ओ)०(ओ

॥ ११.९.१६ ॥

एको नारायणो देवः पूर्वसृष्टं स्वमायया ।
संहृत्य कालकलया कल्पान्त इदम् ईश्वरः ।
एक एवाद्वितीयोऽभूद् आत्माधारोऽखिलाश्रयः ॥

श्रीधरः  कारकसामग्रीनिरपेक्षात् केवलाद् ईश्वराद् विश्वसृष्टिसंहाराव् ऊर्णनाभिदृष्टान्तेन मया सम्भाविताव् इति वक्तुं प्रथमं संहारप्रकारम् आहएक इति सार्धत्रयेण । एकः कारकनिरपेक्षः । पूर्वसृष्टम् इदं जगत्कालकलया कालशक्त्या संहृत्य ॥१६॥

क्रमसन्दर्भः  एक इति सार्धकम् । ईश्वरो नारायणो महत्स्रष्ट्राख्यः सर्वब्रह्माण्डान्तर्यामिपुरुष एकः स्वशक्तिव्यतिरिक्तकारकशून्यः । कालोऽपि कला यस्यास् तया स्वाधीअया मायया , यया स्वशक्तिरूपया मायया कल्पादौ पूर्वं सृष्टम् इदम्, तथैव कल्पान्ते संहृत्याखिलानां तेषाम् आश्रयो लयस्थानं सत्, अत एवैकः सजातीयचिद्रूपजीवभेदरहितः । अद्वितीयः विजातीयप्रधानादिभेदरहितश् च सन्, आत्माधारः स्वांशिरूपमहावैकुण्ठनाथानाम् आधारोऽभूत् । तस्मिन्न् एव प्रविष्ट आसीद् इत्य् अर्थः ॥१६॥

विश्वनाथः  ईश्वरः केन प्रकारेण विश्वसृष्ट्यादिकं करोतीत्य् एतन् मया ऊर्णनाभेः सकाशाज् ज्ञातम् इत्य् आहसार्धैः षड्भिः । एकः स्वशक्तिव्यतिरिक्तकारकान्तरशून्यः । नारायणः कारणार्णवशायी, कालकलया काळशक्त्या, संहृत्य, एक एवेति ईश्वरान्तराभावाद् एकः सदैव । तदानीं तु महासमष्टिव्यष्टीनां नाशाद् अद्वितीयोऽभूत् । आत्मैवात्माधारो यस्य सः । अखिलानाम् शक्तीनाम् आश्रयः ॥१६ ॥

 ओ)०(ओ

॥ ११.९.१७१८ ॥

कालेनात्मनुभावेन साम्यं नीतासु शक्तिषु ॥
सत्त्वादिष्व् आदिपुरुषः प्रधानपुरुषेश्वरः ।
परावराणां परम आस्ते कैवल्यसञ्ज्ञितः ।
केवलानुभवानन्द सन्दोहो निरुपाधिकः ॥

मध्वः कालप्रकृतिजीवादौ लयेऽसत्यप्रवर्तनात् ।
तन्निमित्तस्य कार्यस्य विष्णुर् एक इतीर्यते ।
स हि कालादिकं सर्वं वर्तयत्य् अमितद्युतिः ॥ इति तत्त्वलये ।

प्रकृतिश् च गुणाश् चैव शक्यत्वाच् छक्तयः स्मृताः ।
विष्णोः स्वरूपभूता तु शकनाच् छक्तिर् उच्यते ॥ इति शक्तितत्त्वे ॥१६१८ ॥

श्रीधरः  एक एवाद्वितीयः सजातीयविजातीयभेदशून्योऽभूत् । कारणभूतासु सत्त्वादिषु शक्तिष्व् अपि साम्यं नीतासु सतीषु । गुणसाम्यं प्रधानं तद् उपाधिः पुरुषश् च तयोर् ईश्वरः । परावराणां परे ब्रह्मादयः अवरेऽन्ये च मुक्ता जीवास् तेषां परमः प्राप्य आस्ते । कुतः ? कैवल्यसञ्ज्ञितो मोक्षशब्दाभिधेयः । तत्र हेतुःकेवलेति । केवलो निर्विषयः स्वप्रकाशः आनन्दानां सन्दोहः समूहः परमानन्द इत्य् अर्थः । कुतः ? निरुपाधिकः ॥१७१८॥

क्रमसन्दर्भः  कालेनेति युग्मकम् । आत्मानुभावेन स्वप्रभावरूपया शक्त्या । आदिपुरुषः महत्स्रष्ट्राख्यः प्रथमः पुरुषः । प्रधानपुरुषेश्वरः प्रकृतेर् जीवानां च नियन्ता ॥१७॥

परेषां स्वीयांशानां, अवरेषां विभिन्नांशानां च परम आश्रयोऽसौ कैवल्यसञ्ज्ञितस् तदाख्यायाम्नातः सन्न् आस्तेतदानीम् आसीद् इत्य् अर्थः । केवल एव कैवल्यम्, स्वार्थे ष्यञ्, चातुर्वर्ण्यवत् । तत्र केवलत्वे इति स्वगताभेदं दर्शयतिकेवलेति । स्वरूपशक्तिवैचित्र्यात् केवलानां शुद्धानां स्वरूपभूतानाम् अनुभव्नानाम् आनन्दानां च यः सन्दोहो वैचित्री तद्रूपः । केवलत्वं दर्शयतिनिरुपाधिक इति । तद् उक्तं तृतीयेसुप्तशक्तिर् असुप्तदृक् [भा.पु. ३.५.२४] इति ॥१८॥

विश्वनाथः  आत्मानुभावेन स्वप्रभावरूपेण कालेन शक्तिषु, सत्त्वादिषु साम्यं नीतासु सतीषु, प्रधानस्य मायायाः पुरुषाणां जीवानां च नियन्ता, परावरेषां मुक्तबद्धजीवानां परमाराध्यः, केवल एव कैवल्यः स्वार्थे ष्यञ् । कैवल्यसञ्ज्ञा जाता यस्य सः । जगत्पालनादिव्यापाराभावात् केवलश् चानुभवानन्दसन्दोहरूपश् च सः । उपाधिर् माया तस्यास् तदानीं सुप्तत्वान् निरुपाधिकः । तद् उक्तं तृतीयेसुप्तशक्तिर् असुप्तदृग् [भा.पु. ३.५.२४] इति ।

 ओ)०(ओ

॥ ११.९.१९ ॥

केवलात्मानुभावेन स्वमायां त्रिगुणात्मकम् ।
सङ्क्षोभयन् सृजत्य् आदौ तया सूत्रम् अरिन्दम ॥

श्रीधरः  अतः केवलाद् एव सृष्टिं दर्शयति । केवलेनात्मानुभावेन कालेन । सूत्रं क्रियाशक्तिप्रधानं महत्तत्त्वं सृजति । जीवसंसारहेतुभूते सूत्रे सृष्टेऽपि त्वं मा भैर् इति सम्बोधयति । अरिन्दम अरीन् रागादीन् दमयितुं समर्थ ॥१९॥

क्रमसन्दर्भः  स्वरूपशक्तिम् एव स्थापयन् सृष्टिं योजयतिकेवलेति । सृष्टिकाले महावैकुण्ठनाथाद् आविर्भूय स एव शुद्धस्वरूपप्रभावरूपया शक्त्या त्रिगुणात्मिकांअ प्रधानैकरूपां स्वमायां सङ्क्षोभयन् सूत्रं सृजति ॥१९॥

विश्वनाथः  संहारं दर्शयित्वा सृष्टिं दर्शयतिकेवलेन आत्मानुभावेन चिच्छक्तिप्रभावेन, स्वमायां प्रधानं प्रबोध्य स्वेक्षणेन सङ्क्षोभयन् सूत्रं क्रियाशक्तिप्रधानं महत्तत्त्वं सृजति ॥१९ ॥

 ओ)०(ओ

॥ ११.९.२० ॥

ताम् आहुस् त्रिगुणव्यक्तिं सृजन्तीं विश्वतोमुखम् ।
यस्मिन् प्रोतम् इदं विश्वं येन संसरते पुमान् ॥

श्रीधरः  सूत्रस्यैव व्यक्तिशब्देनोच्यमानस्य ताम् इति स्त्रीलिङ्गेन परामर्शः । त्रिगुणव्यक्तिं गुणत्रयकार्यम् । अत एव विश्वतोमुखं नानाविधं त्रिगुणात्मकं विश्वम् अहङ्कारद्वारेण सृजन्तीम् । त्रिगुणकार्यस्य सूत्रसञ्ज्ञायां कारणम् आहयस्मिन्न् इति । कारणभूते समष्टिरूपे यस्मिन्न् इदं विश्वं प्रोतं ग्रथितम्, वायुर् वै गौतम, सूत्रं वायुना वै गौतम, सूत्रेणायं च लोकः परश् च लोकः सर्वाणि च भूतानि सन्दृब्धानि [बृ.आ.उ. ३.७.२] इति श्रुतेः । येन वाय्वात्मना प्राणरूपेण जीवः संसरति ॥२०॥

क्रमसन्दर्भः  न व्याख्यातम् ।

विश्वनाथः  ताम् इति स्त्रीलिङ्गेन सूत्रस्यैव परामर्शः । तत् सूत्रम् एव त्रिगुणव्यक्तिं गुणत्रयकार्यम् आहुर् इत्य् अर्थः । कीदृशी ? विश्वतोमुखं, नानाविधं त्रिगुणात्मकं विश्वम् अहङ्कारेण द्वारेण सृजन्तीम् । त्रिगुणकार्यस्य महत्तत्त्वस्य तस्य सूत्रसञ्ज्ञायां कारणम् आहयस्मिन् कारणभूते सूत्रे समष्टिरूपे प्राणे विश्वम् इदं प्रोतम् । तथा च श्रुतिःवायुर् वै गौतम, सूत्रं वायुना वै गौतम, सूत्रेणायं च लोकः परश् च लोकः सर्वाणि च भूतानि सन्दृब्धानि [बृ.आ.उ. ३.७.२] इति । येन चाध्यात्मरूपेण जीवः संसरति ॥२०॥

 ओ)०(ओ

॥ ११.९.२१ ॥

यथोर्णनाभिर् हृदयाद् ऊर्णां सन्तत्य वक्त्रतः ।
तया विहृत्य भूयस् तां ग्रसत्य् एवं महेश्वरः ॥

श्रीधरः  तद् एवं शिक्षितम् अर्थम् उक्त्वा दृष्टान्तम् आहयथेति । हृदयाद् उद्गताम् । वक्त्रतो वक्त्रेण सन्तत्य प्रसार्य विहृत्य क्रीडित्वा ॥२१॥

क्रमसन्दर्भः  तद् एतच् च यत् किञ्चिद् अंशेन कीटविशेषं गुरुं मत्वावगतम् इत्य् आहयथेति । ऊर्णनाभिर् अत्र दीर्घसूक्ष्मतन्तुलताविशेषस् तस्यैव वक्त्रेणोद्गिरननिगिरणदृष्टेः ॥२१॥

विश्वनाथः  ऊर्णनाभिर् माकडीति ख्यातः कीटविशेषः । हृदयाद् उद्गतां वक्त्रतः वक्त्रेण सन्तत्य प्रसार्य विहृत्य क्रीडित्वा ॥२१॥

[अत्र श्रुतिश् च
यथोर्णनाभिः सृजते गृह्णते च
यथा पृथिव्याम् ओषधयः सम्भवन्ति ।
यथा सतः पुरुषात् केशलोमानि
तथाऽक्षरात् सम्भवतीह विश्वम् ॥ [मु.उ. १.१.७] इति ।]

 ओ)०(ओ

॥ ११.९.२२ ॥

यत्र यत्र मनो देही धारयेत् सकलं धिया ।
स्नेहाद् द्वेषाद् भयाद् वापि यात् तत्तत्स्वरूपताम् ॥

श्रीधरः  भगवद्ध्यानपराणां तत्सारूप्यं न चित्रम् इति पेशस्कृतो भ्रमरविशेषाज् ज्ञातम् इत्य् आहयत्र यत्रेति । सकलम् एकाग्रम् ॥२२॥

क्रमसन्दर्भः  न व्याख्यातम् ।

विश्वनाथः  भगवद्ध्यानपराणां तत्सारूप्यं न चित्रम् इति पेशस्कृतो भ्रमरविशेषाज् ज्ञातम् इत्य् आहयत्रेति द्वाभ्यां । सकलम् इति मनस एकस्या अपि वृत्तेर् यदान्यगामित्वं न स्यात् तदैव देही ध्येयसारूप्यं लभते नान्यथेत्य् अर्थः ॥२२॥

 ओ)०(ओ

॥ ११.९.२३ ॥

कीटः पेशस्कृतं ध्यायन् कुड्यां तेन प्रवेशितः ।
याति तत्सात्मतां राजन् पूर्वरूपम् असन्त्यजन् ॥

मध्वः  भयाद् अपि हरिं भक्त्या चिन्तयंस् तत्स्वरूपताम् ।
पेशस्कारिवद् आयाति द्विषन् द्वेषस्वरूपताम् ॥
सुखरूपस्य हि द्वेषो दुःखरूप इतीर्यते ।
तस्माद् दुःखं सदा याति द्वेषवान् पुरुषोत्तमे ॥
नृसिंहद्वेषतो दुःखं रक्षोरूपेण रावणः ।
अगाच् च रामविद्वेषात् शिशुपालस् तथैव च ॥
ततो भक्त्या परं यातो द्वेषरूपस् त्व् अधोगतिम् ।
तस्मात् सर्वो गुणोद्रेकिविद्वेषात् सर्वदोषवान् ।
भवेद् इति स्वरूपत्वं द्वेषादेः पुरुषस्य हि ॥ इति भागवततन्त्रे ॥

तं यथा यथोपासते तद् एव भवति
तं भूतिर् इति देवा उपासञ्चक्रिरे ।
ते बभूवुस् तस्माद् वाप्य् एतर्हि सुप्तो भूर् भूर् इत्य् एव ।
प्रश्वसित्य् आभुर् इत्य् असुरास् तेऽप वा बुभूवुर् इत्य् आदि च ।

सत्य् अप्य् अत्यल्पविशेषे भोजनं दास्यतीति तु ।
स्नेहबाहुल्यतः कीटः पेशस्कारिसमो भवेत् ॥
द्वेषे सर्वात्मना नष्टे स्नेहे चैव विवर्धिते ।
स्वरूपताते देवस्यात् कीटस्येवं हरेर् अपि ॥
अत्यल्पोऽपि हरेर् द्वेषः स्नेहस्यानुदयङ्कर ॥
सोऽयं विशेषोऽत्रान्यश् च फलदाता च केशवः ।
न हि पेशस्कृतः किञ्चित् फलदातृत्वम् इष्यते ।
स्वातन्त्राद् विद्विषाणां च केश्वओ न सुखप्रदः ॥ इति स्वातन्त्र्यविवेकः ॥२३॥

श्रीधरः  कुड्यां प्रवेशितो निरुद्धो भयेन ध्यायन् सात्मतां तत् सारूप्यम् । साम्यताम् इति पाठे त्व् आर्षता । पूर्वरूपम् असन्त्यजन्न् इत्य् अस्यायम् अभिप्रायः । यदा तेनैव देहेनान्यसारूप्यं दृश्यते तदा किं वक्तव्यं देहान्तरेण सारूप्यं घटत् इति ॥२३॥

क्रमसन्दर्भः  न व्याख्यातम् । [अत्रानुरूपाकारपद्यजतं ७.१.२८ कीटः पेशस्कृता .. तत्स्वरूपम् इति । तथा भा. ७.१०.३९, एनः पूर्वकृतं... यथा इति च द्रष्टव्यम् ॥]

विश्वनाथः  कीट इति । तेन पेशस्कृता । तत्सात्मतां तत्समानरूपताम् । साम्यताम् इति पाठे आर्षता । पूर्वरूपम् पूर्वदेहम् असन्त्यजन्न् इति ध्यातृदेह एव ध्येयतुल्याकारः स्यात्, यथा ध्रुवादीनाम् । क्वचित् तथा ध्यात्ṝणां भक्तानां दृश्यमानो देहत्यागं तु भक्तियोगस्य रहस्यत्वरक्षार्थं मतान्तरेओत्खाताभावार्थं च । भगवतैव मायया दर्श्यते । यथा क्वचित् सच्चिदानन्दमयस्वदेहत्यागोऽपि, तथा च तत् प्रमाणवाक्यं च मुनिद्वारा तथैव मायया प्रकाश्यते । यथाप्रारब्धकर्मनिर्वाणो न्यपतत् पाञ्चभौतिकः [भा.पु. १.६.२९] इति देहत्यागं च तस्यैवम् इति च ॥२३॥

 ओ)०(ओ

॥ ११.९.२४ ॥

एवं गुरुभ्य एतेभ्य एषा मे शिक्षिता मतिः ।
स्वात्मोपशिक्षितां बुद्धिं शृणु मे वदतः प्रभो ॥

श्रीधरः  स्वदेहाद् एव शिक्षितम् आहस्वात्मेति । स्वात्मनो देहाच् छिक्षिताम् ॥२४॥

क्रमसन्दर्भः  एषां मतिर् इति जाताव् एकत्वम् ॥२४॥

विश्वनाथः  स्वदेहाद् अपि शिक्षितम् आहस्वात्मेति ॥२४॥

 ओ)०(ओ

॥ ११.९.२५ ॥

देहो गुरु मम विरक्तिविवेकहेतुर्
बिभ्रत् स्म सत्त्वनिधनं सततार्त्युदर्कम् ।
तत्त्वान्य् अनेन विमृशामि यथा तथापि
पारक्यम् इत्य् अवसितो विचराम्य् असङ्गः ॥

मध्वः  सत्त्वं निधनः सत्त्वं निध्यीयतेऽस्मिन् परमेश्वरः । इति सततातिशयेनोच्चैर् अर्ककं रूप इति । सततात्य् उदर्को भगवान् ॥२५॥

श्रीधरः  गुरुत्वे हेतुः, विरक्तिविवेकयोर् हेतुः । विरक्तिहेतुत्वम् आहसत्त्वनिधनम् उत्पत्तिविनाशौ बिभ्रत् स्म । किं च, सततं सन्ततम् आर्त्युदर्कं दुःस्वम् एवोत्तरफलं बिभ्रत् । यद् वा, सततार्तिर् एवोदर्क उत्तरफलं यस्य तत् सत्त्वनिधनं बिभ्रत् । विवेकहेतुत्वम् आहतत्त्वानीति । यथा यथावत् । एवम् अत्युपकारित्वेऽपि देहेनैवास्था कर्तव्येत्य् आहतथापीति । पारक्यं श्वशृगालादिभक्ष्यम् इति निश्चितवन् ॥२५॥

क्रमसन्दर्भः  देहो मानुषलक्षणोऽयम् अनेनैव देहेनैव विमृशामि अन्यत्रैतादृशबुद्ध्याद्यभावात् ॥२५॥

विश्वनाथः  गुरुत्वे हेतुः, विरक्तिविवेकयोर् हेतुः । तत्र विरक्तिहेतुत्वम् आहसत्त्वनिधनम् उत्पत्तिविनाशौ बिभ्रत् । तत् कीदृशः ? सततार्तिर् एव उदर्क उत्तरफलं यस्य तत् । देहैकदेशः कुक्षिर् अपि द्वित्रदिवसीयभक्ष्यम् असङ्गृह्णन् विरक इवेति तस्माद् अप्य् असङ्ग्रहं शिक्षेत् । विवेकहेतुत्वम् आहतत्त्वानीति । यथेति यथा तत्त्वानि विमृशामि, तथैव श्रोत्रादीन्दिर्यवता अनेनैव श्रीभगवत्प्रापकश्रवणकीर्तनादिमयं भक्तियोगम् अपि प्राप्नोतीत्य् अर्थः । यथा कश्चिद् रसिको महाभक्तः सर्वरसास्वादिन्य् अपि रसालिप्तः, किन्तु हरिरसासक्तोऽनुरागी स्यात् । एवं जिह्वापि घृतादिसर्वरसास्वादिन्य् अपि न तत्तत्सम्पर्कवती, किन्तु ताम्बूलरससम्पर्कवत्य् एव दृष्टा । यत इयम् अरुणा स्यात्, एवम् अत्युपकारिणि गुराव् अप्य् अस्मिन् देहे स्वीय इति, स्थिर इति, बुद्धिर् न कर्त्वयेत्य् आहपारक्यम् अद्य श्वो वा श्वशृगालादिभक्ष्यम् इत्य् अवसितं निश्चयो यस्मिन् सः । पारक्यम् इति क्लीब्त्वम् आर्षम् । अत एवासङ्गः अत्रासक्तिरहितश् चरामि ॥२५॥

 ओ)०(ओ

॥ ११.९.२६ ॥

जायात्मजार्थपशुभृत्यगृहाप्तवर्गान्
पुष्णाति यत्प्रियचिकीर्षया वितन्वन् ।
स्वान्ते सकृच्छ्रम् अवरुद्धधनः स देहः
सृष्ट्वास्य बीजम् अवसीदति वृक्षधर्मः ॥

मध्वः  बीजार्थम् आरोहणादिकं कुर्वन्न् इति ॥२६॥

श्रीधरः  सततार्त्युदर्कतां प्रपञ्चयतिजायेति द्वाभ्याम् । यस्य देहस्य प्रियचिकीर्षया भोगसम्पादनेच्छया जायादिवर्गान् वितन्वन् पुष्णाति पुरुषः । कथम्भूतः ? सकृच्छ्रं यथा भवति तथावरुद्धानि सञ्चितानि धनानि येन सः, देहविशेषणं वा । स देहः स्वान्ते स्वस्यायुषोऽन्तेऽवसीदति नश्यति । किं च, देहनाशेऽपि न दुःखसमाप्तिर् इत्य् आहअस्य पुरुषस्य देहान्तरबीजं कर्म सृष्ट्वेति । वृक्षस्येव धर्मो यस्य सः ॥२६॥

क्रमसन्दर्भः  न व्याख्यातम् ।

विश्वनाथः  ननु विरक्तिविवेकभक्तियोगप्रदातुः सर्वेष्व् अपि गुरुषु श्रेष्ठस्य देहस्यास्य नश्वरस्यापि सेवा परमासक्त्यैव कर्तुं युज्यते, अन्यथा कृतघ्नत्वलक्षणो दोषः स्याद् इति । अतः कथम् असङ्ग इति ब्रूषे ? सत्यम् । विचित्रचरित्रोऽयं गुरु यतः परमासक्त्या सेव्यमानो ह्य् अयं विवेकवैराग्यादिकं किम् अपि नोपदिशति । प्रत्युत संसारमहान्धकूप एव निःक्षिपतीत्य् आहजायेति द्वाभ्याम् । यस्य देहस्य प्रियचिकीर्षया जायादीन् वितन्वन् विस्तारयन् सन् पुष्णाति, यस्य देहस्य प्रियचिकीर्षया चेद् उपपद्यते, तर्हि जायादीन् सम्पाद्य तान् एव पुष्नातीत्य् अर्थः । स देहः अवरुद्धधनः लुप्तविवेकादिवित्तः सन् स्वान्ते स्वस्यायुषास्ते स्वकृच्छ्रं यथा स्यात् तथा अवसीदति नश्यति । किं चास्य पुरुषस्य बीजं देहान्तरबीजं कर्म सृष्ट्वा येन पुनर्भवप्रवाहः स्यात् । वृक्षस्यौषधिरूपस्येव धर्मो यस्य सः ॥२६॥

 ओ)०(ओ

॥ ११.९.२७ ॥

जिह्वैकतोऽमुम् अपकर्षति कर्हि तर्षा
शिश्नोऽन्यतस् त्वग् उदरं श्रवणं कुतश्चित् ।
घ्राणोऽन्यतश् चपलदृक् क्व च कर्मशक्तिर्
बह्व्यः सपत्न्य इव गेहपतिं लुनन्ति ॥

श्रीधरः  किं च, जिह्वेति । अमुं देहं तद् अभिमानिनं पुरुषं वा एकतो रसं प्रति जिह्वा अपकर्षत्य् आच्छिनत्ति । कर्हि कदाचित् तर्षा पिपासा जलं प्रति । शिश्नो व्यवायं प्रति । त्वक् स्पर्शं प्रति । उदरम् अन्नमात्रं प्रति । श्रवणं शब्दं प्रति । घ्राणो गन्धं प्रति । चपलदृक् रूपं प्रति । क्व च क्वचित् स्वस्वविषयं प्रति कर्मशक्तिः । अन्यद् अपि कर्मेन्द्रियम् । लुनन्ति त्रोटयन्ति ॥२७॥

क्रमसन्दर्भः  न व्याख्यातम् ।

विश्वनाथः  तस्माद् अस्मै गुरवे देहाय कैवल्यं प्राणधारणमात्रं भोजनं देयं तद् अप्य् अनासक्त्यैव, एषैवास्य गुरोर् गुरुशुश्रूषा । श्रद्धञास्मै भोगाश् चेद् दीयन्ते, तर्हि शृणु तत्त्वम् इत्य् आहजिह्वेति । अमुं देहासक्तं पुरुषं, एकतः रसं प्रति जिह्वा अपकर्षति, अधःपातनार्थम् आकर्षत्य् आच्छिनत्ति । कर्हि कदाचित् तर्षा पिपासा जलं प्रति । शिश्नो व्यवायं प्रति । एवं त्वगादयः स्पर्शादीन् प्रति । कर्मशक्तिं कर्मेन्द्रियाणि च लुनन्ति त्रोटयन्ति ॥२७॥

 ओ)०(ओ

॥ ११.९.२८ ॥

सृष्ट्वा पुराणि विविधान्य् अजयात्मशक्त्या
वृक्षान् सरीसृपपशून् खगदन्दशूकान् ।
तैस् तैर् अतुष्टाहृदयः पुरुषं विधाय
ब्रह्मावलोकधिषणं मुदम् आप देवः ॥

श्रीधरः  तद् एवं देहो गुरुर् इत्य् आदि त्रिभिर् विरक्तिविवेकहेतुत्वम् उपपाद्येदानीम् अस्य देहस्यातिदुर्लभत्वं दर्शयन्न् ईश्वरनिष्ठां विधत्तेसृष्ट्वेति द्वाभ्याम् । पुराणि शरीराणि । पुरुषं पुरुषदेहम् । ब्रह्मणोऽवलोकायापरोक्ष्याय धिषणा बुद्धिर् यस्मिंस् तम् । तद् उक्तम्तासां मे पौरुषी प्रिया इति । श्रुतिश् चपुरुषत्वे चाविस्तराम् आत्मा इत्य् आदि । [ईश्वरो हि करणाधिष्ठात्रीर् अग्न्यादिदेवता वागादिभिः सह सृष्टवान् । ताश् च तं प्रति भोगार्थं शरीरम् अयाचन्त । स च ताभ्यो गोशरीरम् आश्वशरीरं पुरुषशरीरं यथाक्रमम् आनीतवान् । ततस् ता देवताः सोऽब्रवीद् यथायतनं चक्षुरादिस्थानम् अस्मिन् देहे प्रविशतेति । तद् आहताभ्य इत्य् आदि ।] तथाताभ्यो गामानयत्ता अब्रुवन् न वैनोऽयम् अलम् इति ताभ्योऽश्वमानयत्ता अब्रुवन् नअ वैनोऽयम् अलम् इति ताभ्यः पुरुषमानयत्ता अब्रुवन् सुकृतं बत इति च ॥२८॥

क्रमसन्दर्भः  न व्याख्यातम् ।

विश्वनाथः  यस्माद् अयम् अपवर्गसाधक एक एव मनुष्यदेहः सृष्टस् तस्माद् एनं नरकसाधनं न कुर्याद् इत्य् आहसृष्ट्वेति । पुराणि शरीराणि । पुरुषं मनुष्यदेहं ब्रह्मणः परमेश्वरस्यावलोके साक्षात्कारे धिषणा बुद्धिर् यतस् तम् । तथा च श्रुतिःपुरुषत्वे चाविस्तराम् आत्मा इति । तथा ताभ्यो गाम् आनयनता अब्रुवन् न वै नोऽयम् अलम् इति ताभ्योऽश्वम् आनयन् ता अब्रुवन् न वै नोऽयम् अलम् इति । ताभ्यः पुरुषम् आनयत्ता अब्रुवन् सुकृतं बतेति ॥२८॥

 ओ)०(ओ

॥ ११.९.२९ ॥

लब्ध्वा सुदुर्लभम् इदं बहुसम्भवान्ते
मानुष्यम् अर्थदम् अनित्यम् अपीह धीरः
तूर्णं यतेत न पतेद् अनुमृत्यु यावत्
निःश्रेयसाय विषयः खलु सर्वतः स्यात्

श्रीधरः  तस्माद् बहूनां सम्भवानां जन्मनाम् अन्ते मानुष्यम् अनित्यम् अप्य् अर्थदं पुरुषार्थप्रापकं दैवाल् लब्ध्वेदम् अनुमृत्यु अन्व् अनु निरन्तरं मृत्यवो यस्य तद् यावन् न पतेत् तावद् एव तूर्णं शीघ्रं निःश्रेयसाय यतेत । विषयः पुनः सर्वतः पश्वादियोनिष्व् अपि स्याद् एव ॥२९॥

क्रमसन्दर्भः  न व्याख्यातम् ।

विश्वनाथः  अनित्यम् अपि अर्थदं नित्यस्यापि वस्तुनः प्रापकं, तस्माद् इदं यावन् न पतेत् तावद् एव निःश्रेयसाय यतेत, यत इदं अनुमृत्यु अन्व् अनुजातस्य पश्चाद् एव वर्तमानो मृत्युर् यस्य, तत् क्षणभङ्गुरत्वेनैव विश्वस्तम् इत्य् अर्थः । विषयः पुनः सर्वतः श्वादियोनिष्व् अपि प्राप्तः स्याद् एव ॥२९॥

 ओ)०(ओ

॥ ११.९.३० ॥

एवं सञ्जातवैराग्यो विज्ञानालोक आत्मनि ।
विचरामि महीम् एतां मुक्तसङ्गोऽनहङ्कृतः ॥

श्रीधरः  तद् एवं हेयोपादेयविवेकं बहुधा निरूप्येदानीं यद् उक्तं, त्वं तु कल्पः कविर् दक्षः [भा.पु. ११.७.२८] इत्य् आदि तत्रोत्तरम् आहएवम् इति । एवं बहुभ्यो गुरुभ्यः शिक्षितेन विशिष्टं ज्ञानम् एवालोकः प्रदीपो यस्य सः । सप्तम्य् अन्तं वा आत्मविशेषणम् । आत्मनि स्थित एव महीं विचरामि ।

क्रमसन्दर्भः  न व्याख्यातम् ।

विश्वनाथः  यद् उक्तं, त्वं तु कल्पः कविर् दक्षः [भा.पु. ११.७.२८] इत्य् आदि तत्रोत्तरम् आहएवम् इति । आत्मनि परमात्मनि यद् विज्ञानं अपरोक्षानुभवस् तत्रैवालोक दृष्टितात्पर्यं यस्य सः ॥३०॥

 ओ)०(ओ

॥ ११.९.३१ ॥

न ह्य् एकस्माद् गुरोर् ज्ञानं सुस्थिरं स्यात् सुपुष्कलम् ।
ब्रह्मैतद् अद्वितीयं वै गीयते बहुध र्षिभिः ॥

मध्वः  एकस्माद् गुरोर् ज्ञानं जायते नैव कस्यचित् ।
एकस्माद् एव जायेत योग्यात् ब्रह्मपदस्य तु ॥
स्वयं चोपदिशेज् ज्ञानं वैर्चिपदयोगिनि ।
अनुग्रहात् तेन चापि ज्ञानं दत्त्वा विमुक्तिदः ॥
ज्ञानं प्राप्य बहुभ्योऽपि न ते मुक्तिश् चतुर्मुखात् ।
ज्ञानम् अप्राप्य तेषां तु ज्ञानदो विष्णुर् एव हि ॥ इति गुरुविवेके ॥३१॥

श्रीधरः  ननु किं बहुभिर् गुरुभिः ? न हि श्वेतकेतुभृगुप्रमुखैर् बहवो गुरव आश्रिताः । तत्राहन ह्य् एकस्माद् इति । बहुधा सप्रपञ्चनिष्प्रपञ्चभेदादिभिः । अयं भावःनैते परमार्थोपदेशगुरवः, किन्त्व् अन्वयव्यतिरेकाभ्याम् आत्मन्य् असम्भावनादिमात्रनिवर्तकाः, तेषां बहुत्वं युक्तम् एवेति । ज्ञानप्रदं गुरुम् एवेति ज्ञानप्रदं गुरुम् एकम् एव वक्ष्यति, मदभिज्ञं गुरुं शान्तम् उपासीत [भा.पु. ११.१०.५] इति । उक्तं च, तस्माद् गुरुं प्रपद्येत जिज्ञासुः श्रेय उत्तमम् [भा.पु. ११.३.२२] इति ॥३१॥

क्रमसन्दर्भः  नन्व् एक एव योग्यो गुरुः कर्तव्यः । तस्माद् एव सपरिकरं ज्ञानं सेत्स्यति । किं वा, मतान्तरज्ञा एवान्ये प्रष्टव्याः । किं गुर्वाभासैर् व्यावहारिकपदार्थैर् इत्य् आशङ्क्याहन हीति । एकस्मान् मुख्याद् गुरोर् लब्धं सुपुष्कलं सुस्थिरं यज् ज्ञानं तद् अपि न स्यात् न सम्पद्यते । कुतः ? तत्राहब्रह्मेति । तत्तन्मतेन मतिभङ्गाद् इत्य् अर्थः । तस्मान् महागुरूपदिष्टमतपोषाय तद्विरुद्धमतनिरसनाय च स्वबुद्ध्या मननार्थं व्यावहारिकपदार्था एव गुरुत्वेन सम्भाविताः, न तु कापिलादिमतान्तरस्थापका इति भावः ॥३१॥

विश्वनाथः  ननु मद् अभिज्ञं गुरुं शान्तम् उपासीत [भा.पु. ११.१०.५] इति, तस्माद् गुरुं प्रपद्येत जिज्ञासुः श्रेय उत्तमम् [भा.पु. ११.३.२२] इत्य् आद्य् उक्तिभ्य एक एव गुरुर् आश्रयणीयोऽवगम्यते । नापि श्वेतकेतुभृगुप्रमुखैर् बहवो गुरव आश्रिताः । सत्यं ममापि मन्त्रोपदेष्टा गुरुर् एक एव उपास्यो वर्तते । किन्तूपासनायाम् आनुकूल्यप्रातिकूल्यदृष्टान्तीभूता एते पदार्थाः परामृश्य गुरूक्र्ता इत्य् अन्वयव्यतिरेकाभ्यां मे शिक्षागुरव एवैते ज्ञेयाः । तथापि स्वामिचरणैर् उपनिबद्धौ श्लोकौ

कपोतमीनहरिणा कुमारीगजपन्नगाः ।
पतङ्गः कुररश् चाष्टौ हेयार्थे गुरुवो मताः ॥
मधुकृन् मधुहर्ता च पिङ्गला च द्वयोस् त्रयः ।
उपादेयार्थविज्ञाने शेषाः पृथ्व्यादयो मताः ॥ इति ।

शिक्षागुरूणां तु बाहुल्यम् एव प्रायो ज्ञानदार्ढ्यप्रयोजकम् इत्य् आहन हीति । ननु शिक्षागुरवोऽप्य् अभिज्ञजना एव भव्यैर् आश्रियन्ते ? सत्यम्, अभिज्ञजनानां हि गौतमादि नानामतानुसारित्वान् मया स्वजातीयस् ते कुत्र कुत्र कत्य् अन्वेष्टव्या ? इत्य् आहब्रह्मेति. अद्वितीयम् यद् ब्रह्म एतत् खलु सविशेषनिर्विशेषभेदविभेदैर् बहुधैव ऋषिभिर् गीयते इति । नासाव् ऋषिर् यस्य मतं न भिन्नम् इत्य् अभियुक्तवाक्याच् च । मया व्यवहारिका एव पदार्थाः शिक्षागुरवः क्र्ता इति भावः ॥३१ ॥

 ओ)०(ओ

॥ ११.९.३२ ॥

श्रीभगवान् उवाच
इत्य् उक्त्वा स यदुं विप्रस् तम् आमन्त्र्य गभीरधीः ।
वन्दितः स्वर्चितो राज्ञा ययौ प्रीतो यथागतम् ॥

श्रीधरः  विप्रो दत्तात्रेयः, योगर्द्धिम् आपुर् उभयीं यद् उहैहयाद्याः इत्य् उक्तत्वात् । यथागतं तथैव । यदृच्छया ययाव् इत्य् अर्थः ॥३२॥

क्रमसन्दर्भः  न व्याख्यातम् ।

विश्वनाथः  विप्रो दत्तात्रयओ योगर्द्धिम् आपुर् उभयीं यद् उहैहयाद्याः इत्य् उक्तेः यथैवागतं तथैव यदृच्छया ययौ ॥३२३३॥

 ओ)०(ओ

॥ ११.९.३३ ॥

अवधूतवचः श्रुत्वा पूर्वेषां नः स पूर्वजः ।
सर्वसङ्गविनिर्मुक्तः समचित्तो बभूव ह ॥

श्रीधरः  भगवान् स्वीयं ब्रह्मवित् कुलम् इति श्लाघते, नः पूर्वेषां पूर्वज इति । अत्र सङ्ग्रहश्लोकाः

कपोतमीनहरिण कुमारीगजपन्नगाः ।
पतङ्गः कुररश् चाष्टौ हेयार्थे गुरवो मताः ॥
मधुकृन् मधुहर्ता च पिङ्गलाथ द्वयोस् त्रयः ।
उपादेयार्थविज्ञाने शेषाः पृथ्व्यादयो मताः ॥
तद् अवान्तरमेदश् च तत्र तत्र स्फुटीकृतः ।
अध्यायत्रितये चाष्ट नवाष्टाव् ईरिताः क्रमात् ॥३३॥

क्रमसन्दर्भः, विश्वनाथः   न व्याख्यातम् ।

इति सारार्थदर्शिन्यां हर्षिण्यां भक्तचेतसाम् ।
एकादशस्य नवमः सङ्गतः सङ्गतः सताम् ॥*॥

 ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां एकादशस्कन्धे भगवदुद्धवसंवादे
अवधूतगीतं नवमोऽध्यायः ।
॥११.९॥



(११.१०)
अथ दशमोऽध्यायः
श्रीभगवदुद्धवसंवादे ज्ञानसाधनम्

॥ ११.१०.१ ॥

श्रीभगवान् उवाच
मयोदितेष्व् अवहितः स्वधर्मेषु मदाश्रयः ।
वर्णाश्रमकुलाचारम् अकामात्मा समाचरेत् ॥

श्रीधरः
चतुर्विंशतिगुर्वाख्या लब्धसम्भावनाभुवः ।
उद्धवस्यात्मतत्त्वाप्त्यै साधनोक्तिर् अतः परैः ॥
दशमे देहसम्बन्धात् संसृतिर् नात्मनः स्वतः ।
इत्य् एतद् वर्णयाम् आस मतान्तरनिरासतः ॥

तद् एवम् अन्वयव्यतिरेकाभ्याम् उत्पन्नविवेकज्ञानस्य तत्त्वज्ञानायादित आरभ्य साधनान्य् उपदिशति भगवान्मयेति । मया पञ्चरात्राद्युक्तवैष्णवधर्मेष्व् अवहितोऽप्रमत्तः संस् तद् अविरोधेन वर्णाद्याचारम् अनुतिष्ठेत् ॥१॥

क्रमसन्दर्भः  तद् एवं श्रीमदुद्धवम् उपलक्षणीकृत्योपदिष्टम् इति यथोक्तं, तथा स्फुटम् एवान्यान् प्रत्य् उपदिशतिमयेति ॥१॥

विश्वनाथः
ज्ञानस्य साधनं देहसम्बन्धाद् बद्ध आत्मनः ।
दशमे जैमिनीयाणां मतस्योक्तं च खण्डनम् ॥

शिक्षाम् उक्त्वा साधनम् उपदिशति । मया स्वधर्मेषु पञ्चरात्राव् उक्तेषु मदीयधर्मेषु ॥१॥

 ओ)०(ओ

॥ ११.१०.२ ॥

अन्वीक्षेत विशुद्धात्मा देहिनां विषयात्मनाम् ।
गुणेषु तत्त्वध्यानेन सर्वारम्भविपर्ययम् ॥

श्रीधरः  कथम् अकामात्मता सम्भवति ? तत्राहअन्वीक्षेतेति । स्वधर्मैर् विशुद्धचित्तः सन्देहिनां विषयेषु सत्यत्वाभिनिवेशेन ये सर्वे आरम्भास् तेषां फलवैपरीत्यं पश्येत् । एवं फलवैपरीत्याद् अकामः स्यात् ॥२॥

क्रमसन्दर्भः  न व्याख्यातम् ।

विश्वनाथः  कथम् अकामात्मता सम्भवेत् ? तत्राहअन्व् इति । गुणेषु विषयसुखेषु तत्त्वध्यानेन पुरुषार्थबुद्ध्या ये सर्वे आरम्भास् फलवैपरीत्यम् अन्वीक्षेत, पुनः पुनः पश्येत् । अत एव विवेकी तत्प्राप्तिनिश्चयाभावान् निष्कामः स्याद् इति भावः ॥२॥

 ओ)०(ओ

॥ ११.१०.३ ॥

सुप्तस्य विषयालोको ध्यायतो वा मनोरथः ।
नानात्मकत्वाद् विफलस् तथा भेदात्मधीर् गुणैः ॥

मध्वः  बुद्धिगुणैः कामक्रोधादिभिर् अभेदो विफलः ।
वस्तुस्थितेर् अन्यथात्वं नानात्वम् इति कीर्तितम् ॥
ज्ञानस्यैव तु नानात्वान् न स्यात् कामाद्यहम्मतिः ।
कामादिषु स्वधीस् तेषु केवलं जीवसंस्थितिः ।
इति बुद्धिर् अभेदः स्यात् सनकार्थ्यं कथञ्चन ॥
अदुष्टकामश् चिद्रूपो जीवाद् भिन्नः स्वरूपतः ।
दुष्टकामो मनोधर्मस् तस्माद् ध्येयः सदैव सः ॥ इति विवेके ॥३॥

श्रीधरः  किं च, काम्यविषयाणां मिथ्यात्वाद् अपीत्य् आहसुप्तस्येति । विफलोऽर्थशून्यः । अत्रैव प्रयोगः, इन्द्रियैर् या बहिर् नानाबुद्धिः सा विफला, नानात्मकत्वात् ऐन्द्रियकत्वाच् च । मनोजन्यस्वप्नमनोरथवद् इति ॥३॥

क्रमसन्दर्भः  गुणैर् इन्द्रियैः भेदात्मधीर् बहिर् नानाबुद्धिः भक्तिरूपाभेदात्मधीस् तु नानात्मिका न भवति, श्रीभगवद्रूपालम्बनैकात्मत्वाद् इति ज्ञेयम् ॥३॥

विश्वनाथः  व्यवहारिकफलस्य नश्वरत्वात् प्राप्तिर् अप्य् अप्राप्तितुल्यैव, पारमर्थिकफललं तु कदिन्द्रियैर् नैव प्राप्यते इत्य् आहसुप्तस्येति । नानात्मकत्वात् नानापदार्थालम्बनत्वाद् विफलः पारमार्थिकफलशून्यो यथा, तथैव गुणैर् इन्द्रियकैर् भेदात्मसु नानविषयेषु धीः नानापदार्थानाम् आलम्बनीकृत्य या धीः, सेत्य् अर्थः । अत्रैवं प्रयोगः इन्द्रियैर् गुणमयवस्तुषु पृथक् पृथक् बुद्धिः पारमार्थैकफलशून्या, भद्राभद्रात्मकनानापदार्थालम्बना बुद्धिर् एव पारमार्थिकफला । तद्रूपगुणलीलाभक्तादीनां ततः पार्थकाभावात् चिदेकमयत्वात् केवलभद्रात्मकत्वाच् च तदैक्यम् एव ज्ञेयम् । अत एवोक्तम्

व्यवसायात्मिका बुद्धिर् एकेह कुरुनन्दन ।
बहुशाखा ह्य् अनन्ताश् च बुद्धयोऽव्यवसायिनाम् ॥ [गीता २.४७] इति ॥३॥

 ओ)०(ओ

॥ ११.१०.४ ॥

निवृत्तं कर्म सेवेत प्रवृत्तं मत्परस् त्यजेत् ।
जिज्ञासायां सम्प्रवृत्तो नाद्रियेत् कर्मचोदनाम् ॥

मध्वः  निष्कामं ज्ञानपूर्वं तु निवृत्तम् इह चोच्यते ।
निवृत्तं सेवमानं तु ब्रह्माभ्येति सनातनम् ॥ इति भारते ॥४॥

श्रीधरः  मोक्षर्थी न प्रवर्तेत तत्र काम्यनिषिद्धयोः ।
नित्यनैमित्तिके कुर्यात् प्रत्यवायजिहासया ॥ इति स्मृतिः ।

अतः प्रवृत्तं काम्यं कर्म त्यजेन् निवृत्तं नित्यनैमित्तिकम् एव कुर्यात् । आत्मविचारे तु सम्यक्प्रवृत्तो निवृत्तकर्मचोदनाम् अपि नाद्रियेत ॥४॥

क्रमसन्दर्भः  मत्पर इति क्रियात्रयेऽपि योज्यम् । मदाश्रयं विना सर्वम् अपि तत्तद्व्यर्थम् इत्य् अभिप्रायात् । संशब्देन परमवैराग्यपूर्वकत्वं सूचयति । यथोक्तं श्रीगीतासु
आरुरुक्षोर् मुनेर् योगं कर्म कारणम् उच्यते ।
योगारूद्ःअस्य तस्यैव शमः कारणम् उच्यते ॥
यदा हि नेन्द्रियार्थेषु न कर्मस्व् अनुषज्जते ।
सर्वसङ्कल्पसन्न्यासी योगारूढस् तदोच्यते ॥ [गीता ६.३४] इति ॥४॥

विश्वनाथः  यस्माद् एवं तस्मान् मत्परः मदेकालम्बनधीर् निष्कामः निवृत्तं नित्यं कर्म, प्रवृत्तं काम्यं कर्म जिज्ञासायां सम्यग् एव प्रवृत्तो जिज्ञासोत्तरदशास्थो योगारूढश् चेद् इत्य् अर्थः । कर्मचोदनां नित्यनैमित्तिकादिकर्मविधिम् अनधिकारान् नाद्रियेत । यद् उक्तं

आरुरुक्षोर् मुनेर् योगं कर्म कारणम् उच्यते ।
योगारूद्ःअस्य तस्यैव शमः कारणम् उच्यते ॥
यदा हि नेन्द्रियार्थेषु न कर्मस्व् अनुषज्जते ।
सर्वसङ्कल्पसन्न्यासी योगारूढस् तदोच्यते ॥ [गीता ६।३४] इति ॥४॥

 ओ)०(ओ

॥ ११.१०.५ ॥

यमान् अभीक्ष्णं सेवेत नियमान् मत्परः क्वचित् ।
मदभिज्ञं गुरुं शान्तम् उपासीत मदात्मकम् ॥

मध्वः  माम् एव नित्यं ध्यायेद् यो मदात्मा स प्रकीर्तितः इति च ॥५॥

श्रीधरः  किं च, यमान् अहिंसादीन् अभीक्ष्णम् आदरेण सेवेत, शौचादींस् तु नियमान् क्वचित् यदा शक्तिस् तदा आत्मज्ञानाविरोधेन । यमान् द्वादशे, नियमांश् चैकोनविंशे ‘ध्याये वक्ष्यति । किं च, यमेष्व् अप्य् आदरं परित्यज्य गुरुम् उपासीतेत्य् आहमदभिज्ञम् इति । मदात्मकं मद्रूपम् ॥५॥

क्रमसन्दर्भः  यमान् इत्य् अर्धकम् । मदभिज्ञम् इत्य् अर्धकम् ॥५॥

विश्वनाथः  किं च, यमान् अहिंसादीन् अभीक्ष्णम् आदरेण सेवते, नियमान् शौचादींस् तु क्वचित् यथाशक्ति । तांश् चैकोनविंशोऽध्याये वक्ष्यति । किं च, सर्वतोऽप्य् अधिकेनाग्रहेण गुरुम् उपासीतेत्य् आहमदभिज्ञम् इति ॥५॥

 ओ)०(ओ

॥ ११.१०.६ ॥

अमान्य् अमत्सरो दक्षो निर्ममो दृढसौहृदः ।
असत्वरोऽर्थजिज्ञासुर् अनसूयुर् अमोघवाक् ॥

श्रीधरः  गुरुसेवकस्य धर्मान् आहअमानीति । दक्षोऽनलसः । निर्ममो जायादिषु ममताशून्यः । गुरौ तु दृढसौहृदः । असत्वरोऽव्यग्रः । अमोघवाक् व्यर्थालापरहितः । एतान्य् एव शिष्यस्य लक्षणानि ज्ञेयानि ॥६॥

क्रमसन्दर्भः  न व्याख्यातम् ।

विश्वनाथः  गुरुसेवकस्य धर्मान् आहअमानीति । निर्ममः ममताशून्यः गुराव् इष्टदेवे च दृढसौहृदः । असत्वरः साध्यवस्तुप्राप्तौ त्वराम् अकुर्वन् ॥६॥

 ओ)०(ओ

॥ ११.१०.७ ॥

जायापत्यगृहक्षेत्र स्वजनद्रविणादिषु ।
उदासीनः समं पश्यन् सर्वेष्व् अर्थम् इवात्मनः ॥

श्रीधरः  ननु स्वजायादिषु कथं निर्ममः स्यात् तत्राहजायेति । औदासीन्यहेतुं विवेकं दर्शयतिआत्मनोऽर्थं प्रयोजनं सर्वत्र समम् इव पश्यन्न् इति । अयं भवः, सर्वदेहेष्व् आत्मन एकत्वाज् जायादिदेहेऽस्मिंश् च स्वदेहे आत्मनोऽर्थः सुखादिः सम एव केन विशेषेणैतेष्व् एव ममत्वाभिनिवेश इत्य् एवम् उदासीनः सन् गुरुं प्रपद्येतेति ॥७॥

क्रमसन्दर्भः  न व्याख्यातम् ।

विश्वनाथः  कीदृशेन विचारेण अन्यत्र निर्ममः स्याद् इत्य् आहजायेति । आत्मनः स्वस्य अर्थं स्वर्णरूप्यादिमुद्रारूपं धनम् इव, समं पश्यन्, तत् यथा व्यवहारिकं यावत् यस्य करगतं स्यात् तावद् एव तस्य मम्तास्पदं, न तु सर्वदैव, तत् तद् एव जायादिकम् अपीति । तत्र तत्र ममताया अनैकान्तिकत्वदर्शनात् निर्ममतैवोचिता । यद् उक्तं चित्रकेतुपुत्रेण

यथा वस्तूनि पण्यानि हेमादीनि ततस् ततः ।
पर्यटन्ति नरेष्व् एवं जीवो योनिषु कर्तृषु ॥
नित्यस्यार्थस्य सम्बन्धो ह्य् अनित्यो दृश्यते नृषु ।
यावद् यस्य हि सम्बन्धो ममत्वं तावद् एव हि ॥ [भा.पु. ६.१६.६७] इति ।

श्रीगुरुदेवेष्टदेवयोस् तु तादृशत्वासम्भवात् तत्र दृढसौहृद्यम् एवोचितम् ॥७॥

 ओ)०(ओ

॥ ११.१०.८ ॥

विलक्षणः स्थूलसूक्ष्माद् देहाद् आत्मेक्षिता स्वदृक् ।
यथाग्निर् दारुणो दाह्याद् दाहकोऽन्यः प्रकाशकः ॥

श्रीधरः  अहो कोऽसौ देहादिव्यतिरिक्त आत्मा यस्यैक्याद् अर्थः सर्वेषु समः स्यात् तम् आहविलक्षण इति । स्थूलसूक्ष्मदेहद्वयाद् आत्मान्यो यतो विलक्षणः । द्वेधा वैलक्षण्यं दर्शयतिईक्षिता स्वदृग् इति । द्रष्टा हि दृश्याद् विलक्षणः । स्वप्रकाशश् च जडाद् विलक्षणः । तयोर् अन्यत्वे दृष्टान्तःयथाग्निर् दाहकः प्रकाशकश् च, दाह्यात् प्रकाश्यश् च दारुणः काष्ठात् । अन्यस् तद्वद् इति ॥८।

क्रमसन्दर्भः  जायादिषूदासीनो ममताविशेषम् अभावयन् । यतः सर्वेषु जीवेषु सुखरूपं दुःखहानिरूपं चार्थम् आत्मन इव पश्यन् वाञ्छन् । अतः समं च पश्यन्न् इति ॥८॥

देहादित्वं निरस्यन्न् आहविलक्षण इति । विलक्षणत्वे हेतुर् ईक्षिता तस्य द्रष्टा प्रकाशकश् च स्वयं तु स्वदृक् स्वप्रकाश इति ॥८॥ [परमात्मसन्दर्भ १९]

विश्वनाथः  किं च, दारुधर्मा नाशादयो वह्नौ यथा भ्रमाद् आरोप्यन्त एव, न तु ते तत्र वर्तन्ते, एवम् एव देहधर्मा अपि नाशादय आत्मनीत्य् आहनिरोधेति । निरोधो नाशः दारुषु प्रविष्टोऽग्निस् तत्कृतांस् तन्निष्ठान् नाशादीन् गुणान् पुरुषभ्रमाद् एव धत्ते, एवं देहगुणान् देहधर्मान् नाशादीन् देहात् पर आत्मा धत्ते । यथा अग्निर् नष्ट उत्पन्नोऽल्पो महान् नानाकार इत्य् उच्यते, तथैवात्मा नष्ट उत्पन्न इत्य् आदीति । अत्र जीवात्मनां नानात्वे वास्तवेऽपि एकस्यापि जीवस्य देवादेर् युगपत् क्रमेण वा नानादेहगतत्वेन यन् नानात्वं तत्त्ववास्तवम् एवेति ज्ञेयम् ॥८।

 ओ)०(ओ

॥ ११.१०.९ ॥

निरोधोत्पत्त्यणुबृहन्नानात्वं तत्कृतान् गुणान् ।
अन्तःप्रविष्ट आधत्त एवं देहगुणान् परः ॥

मध्वः  अदेहधर्मवान् विष्णुर् देहधर्मवद् ईर्यते ।
जीवस्वदेहधर्मापि परतो देहधर्मवान् ॥
स्वयं त्व् अनभिमानः सन्न् अज्ञानाम् एव दर्शयेत् ।
विष्णुर् जीवस् त्व् अभिमानी यावद् विष्णुपदं व्रजेत् ॥ इति विष्णुसंहितायाम् ॥९॥

श्रीधरः  अनेनैव दृष्टान्तेन नित्यत्वानादित्वविभुत्वैकत्वादयोऽपि सिध्यन्तीत्य् आहनिरोधेति । यथा दारुष्व् अन्तःप्रविष्टोऽग्निस् तत्कृतान् नाशादीन् प्राप्नोति, न तु स्वतो नाशादिमान् । एवं देहगुणान् अनित्यत्वादीन् देहात् परो नित्यादिस्वरूपोऽप्य् आत्मानुभवति । ततश् च नित्यत्वादिभिर् अपि वैलक्षण्याद् अन्यत्वम् इति भावः ॥९॥

क्रमसन्दर्भः  न व्याख्यातम् ।

विश्वनाथः  किन्तु दारुधर्मा नाशादयो वह्नौ यथा भ्रमाद् आरोप्यन्ते एव, न तु ते तत्र वर्तन्ते, एवम् एव देहधर्मा अपि नाशादय आत्मनीत्य् आहनिरोधेति । निरोधो नाशः दारुषु प्रविष्टोऽग्निस् तत्कृतांस् तन्निष्ठान् नाशादीन् गुणान् पुरुषभ्रमाद् एव धत्ते, एवं देहगुणान् देहधर्मान् नाशादीन् देहात् पर आत्मा धत्ते, यथा अग्निर् नष्ट उत्पन्नोऽल्पो महान् नानाकार इत्य् उच्यते तथैवात्मा नष्ट उत्पन्न इत्य् आदीति । अत्र जीवात्मनां नानात्वे वास्तवेऽपि एकस्यापि जीवस्य देवादेर् युगपत् क्रमेण वा नानादेहगतत्वेन यन् नानात्वं तत्त्ववास्तवम् एव्वेति ज्ञेयम् ॥९॥

 ओ)०(ओ

॥ ११.१०.१० ॥

योऽसौ गुणैर् विरचितो देहोऽयं पुरुषस्य हि ।
संसारस् तन्निबन्धोऽयं पुंसो विद्या च्छिद् आत्मनः ॥

श्रीधरः  नन्व् अग्नेर् दारुसंयोगात् तद् धर्मभाक्त्वं घटते, आत्मनस् त्वसङ्गत्वात् कथं देहेन तद् धर्मैर् वा सम्बन्धः, सम्बन्धे वा कुतस् तन् निवृत्तिस् तत्राहयोऽसाव् इति । पुरुषस्येश्वरस्याधीनैर् मायागुणैर् योऽसौ सूक्ष्मोऽयं च स्थूलो देहो विरचितः पुंसो जीवस्यायं संसारस् तन् निबन्धनस् तद् अध्यासकृतः । हि यस्माद् एवं तस्माद् आत्मविद्या तन् निवर्तिकेत्य् आहआत्मनो विद्य विज्ञानं तस्य छित् छेत्त्री । आच्छिद् इति वा पदच्छेदः ॥१०॥

क्रमसन्दर्भः  न व्याख्यातम् ।

विश्वनाथः  नन्व् अग्नेर् दारुसंयोगात् तद्धर्मभाक्त्वं घटते आत्मनस् त्व् असङ्गतत्वात् कथं देहेन तद्धर्मैर् वा सम्बन्धः । सम्बन्धे वा कुतस् तस्मिन् निवृत्तिः ? तत्राहसोऽसाव् इति । पुरुषस्येश्वरस्याधीनैर् मायागुणैर् योऽसौ सूक्ष्मो देहः । अयं च स्थूलो देहो विरचितः पुंसो जीवस्यायं संसारस् तन्निबद्धस् तत्सम्बन्धाभावेऽपि तदध्यासकृतः । तदीयातर्क्यशक्त्या अविद्यया निष्पादितो यो देहाध्यासरूपो नितरां बद्धस् तत्कृत इत्य् अर्थः । यस्माद् एवं तस्मात् तत्प्रसादाद् एव विद्या तदीयैव विद्याशक्तिश् छित् तद्बन्धच्छेत्री आत्मनो जीवस्य ॥१०॥

 ओ)०(ओ

॥ ११.१०.११ ॥

तस्माज् जिज्ञासयात्मानम् आत्मस्थं केवलं परम् ।
सङ्गम्य निरसेद् एतद् वस्तुबुद्धिं यथाक्रमम् ॥

मध्वः  अवस्त्वशक्तम् उद्दिष्टं शक्तं वस्त्व् इह भण्यते ।
तस्माद् एकं परं ब्रह्म वस्तु शब्दोदितं सदा ॥ इति लक्षणे ॥११॥

श्रीधरः  यस्माद् एवं तस्माज् जिज्ञासया विचारेण । आत्मस्थम् आत्मनि कार्यकारणसङ्घात एव स्थितं सम्यग् ज्ञात्वा एतद् एतस्मिन् देहादौ वस्तुबुद्धिं स्थूलसूक्ष्मक्रमेण निरसेत् त्यजेत् ॥११॥

क्रमसन्दर्भः  न व्याख्यातम् ।

विश्वनाथः  तस्माज् जिज्ञासया विचारेणात्मस्थम् आत्मनि स्थूलसूक्ष्मदेहान्तर एव स्थितम् आत्मानं परं केवलम् असङ्गिनं अतिशयेन सङ्गम्य ज्ञात्वा एतस्मिन् देहबन्धे वस्तुबुद्धिं यथाक्रमं साधनबाहुल्यतः क्रमेण क्रमेण निरसेत् त्यजेत् ॥११॥

 ओ)०(ओ

॥ ११.१०.१२ ॥

आचार्योऽरणिर् आद्यः स्याद् अन्तेवास्य् उत्तरारणिः ।
तत्सन्धानं प्रवचनं विद्यासन्धिः सुखावहः ॥

श्रीधरः  गुरोर् लब्धा विद्या अविद्यातत्कार्यनिरसनक्षमेति स्फुटीकर्तुं विद्योत्पत्तिम् अग्न्युत्पत्तिरूपकेण निरूपयतिआचार्य इति । आद्योऽधरः । तत्सन्धानं तयोर् मध्यमं मन्थनकाष्ठम् । प्रवचनम् उपदेशः । विद्या तु सन्धिः, सन्धौ भवन्न् अग्निर् इव । तथा च श्रुतिःआचार्यः पूर्वरूपम् । अन्तेवास्य् उत्तररूपम् । विद्या सन्धिः । प्रवचनं सन्धानम् [तै.उ. १.३.३] इति ॥१२॥

क्रमसन्दर्भः  अत्र टीका दृश्या । अत एव तद् विज्ञानार्थं स गुरुम् एवाभिगच्छेत् [मु.उ. १.२.१२] इति, आचार्यवान् पुरुषो वेद [छा.उ. ६.१४.२] इति, नैषा तर्केण मतिर् आपनेया प्रोक्तान्येनैव सुज्ञानाय प्रेष्ठः [क.उ. १.२.९] इति च ॥१२॥

विश्वनाथः  गुरोर् लब्धा विद्या अविद्यातत्कार्यनिरसनक्षमेति स्पष्टीकर्तुं विद्योत्पत्तिम् अग्न्युत्पत्तिरूपकेण निरूपयतिआचार्य इति । आद्योऽधरः । तत्सन्धानं तयोर् मध्यमं मथनकाष्ठम् । प्रवचनम् उपदेशः । विद्या तु सन्धिः, सन्धौ भवन्न् अग्निर् इव । तथा च श्रुतिःआचार्यः पूर्वरूपम् । अन्तेवास्य् उत्तररूपम् । विद्या सन्धिः । प्रवचनं सन्धानम् [तै.उ. १.३.३] इति ॥१२॥

 ओ)०(ओ

॥ ११.१०.१३ ॥

वैशारदी सातिविशुद्धबुद्धिर्
धुनोति मायां गुणसम्प्रसूताम् ।
गुणांश् च सन्दह्य यदात्मम् एतत्
स्वयं च शांयत्य् असमिद् यथाग्निः ॥

मध्वः  पिशाचवत् स्थिता माया तूच्यते जीवगा सदा ।
दह्यन्ते तद्गुणाः सर्वे सा च प्रातिस्विकी नरः ॥ इति वैभाव्ये ।

एतच्छब्देन दुःखादिर् अपरोक्षतयोच्यते ।
क्वचिद् विश्वं क्वचिद् ब्रह्म क्वचिन् निन्द्यम् उदीर्यते ॥ इति तन्त्रनिरुक्ते ।

बाह्यान्तःकरणाज् जन्यं ज्ञानं नश्यति मुक्तिगे ।
स्वरूपज्ञानतो भोगान् मुक्तौ भुङ्क्ते यथेष्टतः ॥ इति मुक्तितत्त्वे ॥१३॥

श्रीधरः  अग्निसादृश्यम् एवाहवैशारदीति । विशारदोऽतिनिपुणस् तेन शिष्येण प्राप्ता तेन गुरुणोपदिष्टा वा अतिविशुद्धा बुद्धिर् गुणकार्यरूपां मायां निवर्तयति । यदात्मकम् एतद् विश्वं जीवस्य संसृतिनिमित्तं तान् गुणंश् च दग्ध्वा असमिन् निरिन्धनः, तस्मात् कार्येण कारणेन विद्यय च व्यवधानाभावात् साक्षात् परमानन्दरूपो भवतीति ॥१३॥

क्रमसन्दर्भः  असमिद् यथाग्निर् इति । स यथा भूतसूक्ष्मरूपेण तिष्ठन् स्पष्टं न तिष्ठति । तथेत्य् अर्थःन हि द्रष्टुर् दृष्टेर् विपरिलोपो विद्यते [बृ.आ.उ. ४.३.२३] इति श्रुतेः ॥१३॥

विश्वनाथः  अग्निसादृश्यम् एवाहवैशारदीति । विशारदो भगवांस् तदीया अतिविशुद्धज्ञानरूपा विद्या । मायां अविद्यां यदानन्दम् एतद्देहद्वयाध्यासरूपं संसारबन्धनं, तान् गुणांश् च दग्ध्वा असमित् निरिन्धनोऽग्निर् यथा निर्वाति, तथा स्वयं विद्यापि शाम्यति । ततः केवलयैव भक्त्या अभ्यस्तया शान्तिरतिं प्राप्य भगवत्सालोक्यं प्राप्नोति । यद् उक्तम्भक्तिर् मुक्त्यैव निर्विघ्नेत्य् आत्तयुक्तविरक्तता [भ.र.सि. ३.१.१५] इति शान्तरतिमतां मतं, गुणीभूतभक्तिमतां ज्ञानिनां तु विद्याविद्ययोर् उपरमे, ततो मां तत्त्वतो ज्ञात्वा [गीता १८.५५] इति गीतोक्तेर् भक्त्युत्थज्ञानेन परमात्मैक्यम् ॥१३॥

 ओ)०(ओ

॥ ११.१०.१४ ॥

अथैषां कर्मकर्त्ṝणां भोक्त्ṝणां सुखदुःखयोः ।
नानात्वम् अथ नित्यत्वं लोककालागमात्मनाम् ॥

श्रीधरः  एवं तावत् स्वप्रकाशज्ञानस्वरूपो नित्य एक एवात्मा, कर्तृत्वादयश् च धर्मास् तस्य देहोपाधिकास् तद्व्यतिरिक्तं सर्वम् अनित्यं मायामयं च । अतः सर्वतो विरक्तः सन्न् आत्मज्ञानेन मुच्यत इत्य् उक्तं, विलक्षणः स्थूलसूक्ष्मात् [भा.पु. ११.१०.८] इत्य् आदिना, तद् एव श्रुतिसमन्वयेन निर्णीतेऽपि । अथ मतान्तरविरोधेन सन्देहो मा भूद् इति तन्मतं निराकर्तुम् उद्भावयतिअथेति ।

अथ मन्यसे एषां जीवात्मनां कर्मकर्त्ṝणां सुखदुःखयोर् भोक्त्ṝणां च नानात्वम् इति । एवं हि जैमिनीया मन्यन्ते । अहं प्रत्ययविज्ञेय एवात्मा स च प्रति शरीरं भिन्नः कर्तृभोक्तृरूपश् च न तु तत् स्वरूपभूतो निर्विकार एकः परमात्मास्तीति । यथाहुः
अहं प्रत्ययविज्ञेयो ज्ञातव्यः सर्वदैव हि इति । तथा वैराग्यं च न सम्भवति । तथा हि, भोगस्थणानाम् अनित्यत्वाद् वा वैराग्यं भवेत्, भोगकालस्य वा तद् उपायकर्मबोधकागमस्य वा भोक्तुर् आत्मनो वा । नन्व् एतद् अस्तीत्य् आहअथ नित्यत्वं लोककालागमात्मनां मन्यस इति ॥१४॥

क्रमसन्दर्भः  अथेति युग्मकम् । आत्मा एषां मतः । स चास्मन्मते तदुपहितं लिङ्गशरीरम् ॥१४॥

विश्वनाथः  व्यवस्थापितेऽप्य् अत्रार्थे ये विवदन्ते, तेषां जैमिनीयानां मतम् आश्रित्य विप्रतिपद्यसे चेत्, तर्हि शृणु तत्त्वम् इत्य् आहअथेत्य् आदिना गुणव्यतिकरे सतीत्य् अन्तेन एषां कर्मकर्त्ṝणां सुखदुःखयोः कर्मफलयोश् च भोक्त्ṝणां जीवानां ये लोककालागमात्मानस् तेषां नानात्वं नानाविधत्वम् । अथ नित्यत्वं नित्यत्वविशिष्टानां एव नानात्वम् इत्य् अर्थः । एवम् अपि देहिनाम् असकृज् जन्मादयः सन्त्य् एवेति तृतीयेनान्वयः । एवं हि ते वदन्तिवैराग्यम् एव तावन् न सम्भवति । तथा हि, भोगस्थानानां नानाविधानां अपि नित्यत्वाद् वैराग्यं भवेत् । भोगकालस्य वा तदुपायबोधकागमस्य वा भोगसाधनस्य लिङ्गदेहस्य वा न त्व् एतद् अस्तीत्य् आहअथ नित्यत्वं लोककालागमात्मना इति ॥१४॥

 ओ)०(ओ

॥ ११.१०.१५ ॥

मन्यसे सर्वभावानां संस्था ह्य् औत्पत्तिकी यथा ।
तत्तदाकृतिभेदेन जायते भिद्यते च धीः ॥

श्रीधरः  न च सर्वभोग्यानां विच्छेदान् मायामयत्वाद् वा वैराग्यं स्याद् इत्य् आहसर्वभावानां स्रक्चन्दनादीनां संस्था स्थितिर् औत्पत्तिकी प्रवाहरूपेण नित्या । तथा च वदन्तिन कदाचिद् अनीदृशं जगत् इति । अतस् तत्कर्ता कश्चिद् ईश्वरो नास्तीति भावः । किं च, यथा यथावत् । न तु मायामयीत्य् अर्थः । न चात्मस्वरूपभूतं नित्यम् एकं ज्ञानम् अस्तीत्य् आहतत् तद् इति । घटपटाद्याकारभेदेन धीर् जायते, अतोऽनित्या भिद्यते च । अयं गूढोऽभिप्रायः । नहि नित्यज्ञानरूप आत्मा, अपि तु ज्ञानपरिणामवान्, न च विकारित्वेनानित्यत्वप्रसङ्गः । यथाहुःविक्रियाज्ञानरूपस्य न नित्यत्वे विरोत्स्यते इति । अतो मुक्ताविनिद्र्यादिरहितस्य परिणामासम्भवाज् जडत्वेन तत्प्राप्तेर् अपुरुषार्थत्वात् प्रवृत्तिर् एव श्रेयसी, न निवृत्तिर् इति ॥१५॥

क्रमसन्दर्भः  मन्यस इति । पूर्वम् अन्यान् प्रत्य्पदिशतीति यद् उक्तम्, तद् एतद् अत्रापि व्यक्तम् । न ह्य् असाव् अनीश्वरवादी च भवतीति । अत्र टीकायांविक्रिया इति यथा सूर्यो धूमाद्युपाधिं प्राप्य रश्मिद्वारा मेघरूपेण परिणमते, नित्यं च तिष्ठति, तद्वद् इति ज्ञेयम् ॥१५॥।

विश्वनाथः  न च भोग्यवस्तूनां विच्छेदान् मायामयत्वाद् वा वैराग्यं स्याद् इत्य् आहसर्वभावानां स्रक्चन्दनवनितादीनां संस्था सम्यक् स्थितिः । औत्पत्तिकी प्रवाहरूपेण नित्येत्य् अर्थः । तथा च वदन्ति, न कदाचिद् अमीदृशं जगत् इति । अतस् तत्कर्ता कश्चिद् ईश्वरोऽपि नास्तीति भावः । किं च, यथा यथावद् एव, न तु मायामयीत्य् अर्थः । न चात्मस्वरूपभूतं नित्यम् एकं ज्ञानम् अस्तीत्य् आहतत्तद् इति । घटपटाद्याकारभेदेन धीर् जायते । अतोऽनित्या भिद्यते च । अयं गूढोऽभिप्रायःन हि नित्यज्ञानरूप आत्मा, अपि तु ज्ञानपरिणामवान्, न च विकारित्वेनानित्यत्वप्रसङ्गः । यथाहुःविक्रियाज्ञानरूपस्य न नित्यत्वे विरुध्यते इति । अतो मुक्ताव् इन्द्रियादिरहिततस्य परिणामासम्भवाज् जडत्वेन तत्प्राप्तेर् अपुर्षार्थत्वात् प्रवृत्तिर् एव श्रेयसी, न निवृत्तिर् इति ॥१५॥

ओ)०(ओ

॥ ११.१०.१६ ॥

एवम् अप्य् अङ्ग सर्वेषां देहिनां देहयोगतः ।
कालावयवतः सन्ति भावा जन्मादयोऽसकृत् ॥

मध्वः  देहापक्षम् अनित्यत्वं जीवानां जननं तथा ।
स्वतस् त्व् अजाश् च नित्याश् च बहवः सुखरूपिणः ।
उत्तमा जीवसङ्घास् तु नीचा वै नित्यदुःखिनः ॥ इति जीवतत्त्वे ॥१६॥

श्रीधरः  तत्र तावद् उक्तम् अङ्गीकृत्य वैराग्योपपादनाय प्रवृत्तिमार्गस्यानर्थहेतुत्वं प्रपञ्चयतिएवम् अपीत्य् आदिना लोकानां लोकपालानाम् इत्य् अतः प्राक्तनेन ग्रन्थेन । अङ्ग हे उद्धव ! कालावयवतः संवत्सरादिरूपात् ॥१६॥

क्रमसन्दर्भः  न व्याख्यातम् ।

विश्वनाथः  तत्र तावत् तद् उक्तम् अङ्गीकृत्य वैराग्यम् उपपादयितुं प्रवृत्तिमार्गस्यानर्थहेतुत्वं प्रपञ्चयतिएवम् अपीत्य् आदिना ॥१६॥

 ओ)०(ओ

॥ ११.१०.१७ ॥

तत्रापि कर्मणां कर्तुर् अस्वातन्त्र्यं च लक्ष्यते ।
भोक्तुश् च दुःखसुखयोः को न्व् अर्थो विवशं भजेत् ॥

मध्वः  साधिकानां वशत्त्वात् तु परमं सुखम् एव तु ।
तद् अन्येषां वशे यस् तु किंसुखस् तस्य भण्यताम् ॥
स्वाधिकानां वशत्वं च तेषु भक्तिमतः सुखम् ।
तद् अन्येषां तु दुःखाय तस्माद् भक्तोऽधिको भवेत् ॥ इति च ॥१७॥

श्रीधरः  अत्रापीति । स्वातन्त्र्यपक्षे दुष्कर्मणो दुःकभोगस्य वासम्भवाद् इत्य् अर्थः ॥१७॥

क्रमसन्दर्भः  तस्मात् को नु अर्थः पुरुषार्थो विवशम् अस्वतन्त्रं तं भजेत् ? तत्र स्थिरीभवेद् इत्य् अर्थः ॥१७॥

विश्वनाथः  कर्मणां कर्तुर् इति कर्मकरणे सुखदुःखयोर् भोक्तुर् इति भोगेऽप्य् अस्वातन्त्र्यं लक्ष्यते, स्वातन्त्र्ये हि कः खलु दुःखं भुञ्जीत ? को वा विवेकी दुष्कर्म कुर्याद् इति भावः । ततश् च विवशम् अस्वतन्त्रम् ॥१७॥

 ओ)०(ओ

॥ ११.१०.१८ ॥

न देहिनां सुखं किञ्चिद् विद्यते विदुषाम् अपि ।
तथा च दुःखं मूढानां वृथाहङ्करणं परम् ॥

मध्वः  विदुषाम् अपि देहमानिनां यदा न विद्यते सुखम्, तदा दुःखं मूढानां अहङ्कारिणां च किम् इत्य् अर्थः । पुनःशब्दे प्रस्तुतार्थे तथाशब्द उदीर्यते इति स्कान्दे ॥१८॥

श्रीधरः  ननु ये सम्यक् कर्म कर्तुं जानन्ति ते सुखिन एव । ये तु न जानन्ति त एव दुःखिन । इति चेत् तत्राहनेति । विदुषाम् अपि क्वचित् सुखं न विद्यते, तथा मूढानाम् अपि दुःखं न विद्यते । अतो वयं कर्मकुशलत्वात् सुखिन इति तेषां केवलं वृथैवाहङ्कार इत्य् अर्थः ॥१८॥

क्रमसन्दर्भः  न देहिनाम् इति । तैः [श्रीस्वामिपादैः] तत्र विदुषाम् अपीत्य् आदौ प्रमादेनापि कर्मवैगुण्याद् इति भावः । मूढानाम् अपीत्य् आदाव् अकस्मात् तीर्थादिसम्बन्धजातपुण्यत्वाद् इति भावः ॥१८॥

विश्वनाथः  ननु यो दुष्कर्म कुर्यात् स विदान् एव नोच्यते, तस्य दुःखभोगो न्याय्य एव । यस् तु कर्माकुर्वन् कर्म कर्तुं जानीयात्, तस्य न कदापि दुःखम् इति चेन्, मैवं वादीर् । देहधारिणां मध्ये सर्वदैव सुखी सर्वदैव दुःखी वा कोऽपि न दृष्ट इत्य् आहनेति । विदुषाम् अपि कदाचित् सुखं न विद्यते किञ्चिद् अपि । न तथैव मूढानाम् अपि कदाचिद् दुःखं किञ्चिद् अपि भवेत्, इत्य् अतो वयं कर्मकुशलत्वात् सदा सुखिन इति तेषां वृथैवाहङ्कार इत्य् अर्थः ॥१८॥

 ओ)०(ओ

॥ ११.१०.१९ ॥

यदि प्राप्तिं विघातं च जानन्ति सुखदुःखयोः ।
तेऽप्य् अद्धा न विदुर् योगं मृत्युर् न प्रभवेद् यथा ॥

मध्वः  ये तु विद्वत्त्वेन प्रसिद्धाः प्राकृतानां, तेऽप्य् अद्धा न विदुर् देहाभिमानिनश् चेत्, दुःखमूढा अध्/राहङ्कारिणो विशेषतोऽप्य् अविद्यमानगुणाभिमानिनः ॥१९॥।

श्रीधरः  अङ्गीकृत्याप्य् आहयदीति । तं योगम् उपायं न विदुर् यथा साक्षान् मृत्युर् न प्रभवेत् ॥१९॥

क्रमसन्दर्भः  न व्याख्यातम् ।

विश्वनाथः  विज्ञत्वम् अङ्गीकृत्याप्य् आहयदीति । योगं उपायं तथा न विदुर् यथा साक्षान् मृत्युर् न प्रभवेत् ॥१९॥

 ओ)०(ओ

॥ ११.१०.२० ॥

कोऽन्व् अर्थः सुखयत्य् एनं कामो वा मृत्युर् अन्तिके ।
आघातं नीयमानस्य वध्यस्येव न तुष्टिदः ॥

श्रीधरः  तथापि यावज् जीवं सुखं भविष्यतीति चेन् नेत्य् आहको न्व् इति । यतोऽन्तिके वर्तमानो मृत्युः न तुष्टिदो न तुष्टिं ददाति । आघातं वधस्थानं प्रति नीयमानस्य वध्यस्य स्रक्चन्दनादि यथा न सुखयेत् ॥२०॥

क्रमसन्दर्भः  न व्याख्यातम् ।

विश्वनाथः  मृत्योः पूर्वं तु सुखं वर्तेतेति चेत्, मैवम् इत्य् आहकिं न्व् इति । अर्थस् तज्जन्यः कामो वा यतः खल्व् अन्तिके मृत्युर् न तुष्टिदः, आघातं वधस्थानं नीयमानस्य वध्यजनस्य सम्प्रति त्वं पायसापिष्टकादिकं यथेष्टं भूङ्क्ष्वेति दीयमानोऽर्थो भोगः स च न यथा सुखप्रद इत्य् अर्थकामौ पुरुषार्थौ खण्डितौ ॥२०॥

 ओ)०(ओ

॥ ११.१०.२१ ॥

श्रुतं च दृष्टवद् दुष्टं स्पर्धासूयात्ययव्ययैः ।
बह्वन्तरायकामत्वात् कृषिवच् चापि निष्फलम् ॥

श्रीधरः  एवम् अस्मिल् लोके सुखं नास्तीत्य् उक्तं लोकान्तरेऽपि तथैवेत्य् आहश्रुतम् इति । श्रुतं स्वर्गादि तद् अपि दुष्टम् । स्पर्धा परसुखासहनम् । असूया परगुणे दोषाविष्करणम् । अत्ययो नाशः । व्ययोऽपक्षयस् तैर् दुष्टम् । यद् वा, व्ययो नाशः, अत्ययोऽन्यस्यातिशयः, तं दृष्ट्वा तदप्राप्त्या दुःखम् इत्य् अर्थः । किं च बहवोऽन्तराया वैगुण्यादिरूपा विघ्ना यस्मिन् कामे सुखे तस्य भावस् तत्त्वं तस्मात् । कृषिर् यथा बहुविघ्ना तद्वत् । बहुसुखत्वेन श्रुतम् अपि निष्फलम् ॥२१॥

क्रमसन्दर्भः  न व्याख्यातम् ।

विश्वनाथः  इह लोके सुखं नास्तीत्य् उक्तम् । परलोकेऽपि नास्तीत्य् आहश्रुतं च स्वर्गाद्य् अपि दृष्टम् । स्पर्धा परसुखासहनम् । असूया परगुणे दोषारोपः । अत्ययो नाशः । व्ययो भोगेन भोक्ष्यमाणस्य स्वर्गस्याल्पताप्रतिपादकः किञ्चित् किञ्चिन् नाशस् तैः बहवोऽन्तराया वैगुण्यादिरूपा विघ्ना यस्मिन् तस्मात् यज्ञादिकात् कामः सुखं यत्र तस्य भावस् तत्त्वम् । तस्मात् कृषिर् यथा कदाचिन् निष्फला भवेत् तद्वत् ॥२१॥

 ओ)०(ओ

॥ ११.१०.२२ ॥

अन्तरायैर् अविहितो यदि धर्मः स्वनुष्ठितः ।
तेनापि निर्जितं स्थानं यथा गच्छति तच् छृणु ॥

श्रीधरः, विश्वनाथः  विघ्नवैगुण्याद्यभावम् अङ्गीकृत्यापि नाशदुःखं दुष्परिहरम् इत्य् आहअन्तरायैर् इति पञ्चभिः । निर्जितं साधितम् ॥२२॥

क्रमसन्दर्भः  न व्याख्यातम् ।

 ओ)०(ओ

॥ ११.१०.२३ ॥

इष्ट्वेह देवता यज्ञैः स्वर्लोकं याति याज्ञिकः ।
भुञ्जीत देववत् तत्र भोगान् दिव्यान् निजार्जितान् ॥

श्रीधरः  यज्ञैर् देवता इन्द्रादिरूपा इष्ट्वा ॥२३॥

क्रमसन्दर्भः, विश्वनाथः  न व्याख्यातम् ।

 ओ)०(ओ

॥ ११.१०.२४ ॥

स्वपुण्योपचिते शुभ्रे विमान उपगीयते ।
गन्धर्वैर् विहरन् मध्ये देवीनां हृद्यवेषधृक् ॥

श्रीधरः  स्वपुण्यैर् उपचिते सर्वभोगसम्पन्ने देवीनां मध्ये विहरन् गन्धर्वैर् उपगीयते ॥२४॥

क्रमसन्दर्भः  न व्याख्यातम् ।

विश्वनाथः  देवीनाम् अप्सरसाम् ॥२४॥

 ओ)०(ओ

॥ ११.१०.२५ ॥

स्त्रीभिः कामगयानेन किङ्किणीजालमालिना ।
क्रीडन् न वेदात्मपातं सुराक्रीडेषु निर्वृतः ॥

श्रीधरः  कामेनेच्छया गच्छता विमानेन । किङ्कणीजालमालिना क्षुद्रघण्टिकासमूहशोभिना । सह स्त्रीभिः सुराक्रीडेषु नन्दनादिषु क्रीडन्न् आत्मपातं न वेद ॥२५॥

क्रमसन्दर्भः  न व्याख्यातम् ।

विश्वनाथः  कामेन इच्छया गच्छता विमानेन ॥२५॥

 ओ)०(ओ

॥ ११.१०.२६ ॥

तावत् स मोदते स्वर्गे यावत् पुण्यं समाप्यते ।
क्षीणपुण्यः पतत्य् अर्वाग् अनिच्छन् कालचालितः ॥

श्रीधरः, विश्वनाथः  कालेन चालितः पतितः ॥२६॥

क्रमसन्दर्भः  न व्याख्यातम् ।

ओ)०(ओ

॥ ११.१०.२७२९ ॥

यद्य् अधर्मरतः सङ्गाद् असतां वाजितेन्द्रियः ।
कामात्मा कृपणो लुब्धः स्त्रैणो भूतविहिंसकः ॥
पशून् अविधिनालभ्य प्रेतभूतगणान् यजन् ।
नरकान् अवशो जन्तुर् गत्वा यात्य् उल्बणं तमः ॥
कर्माणि दुःखोदर्काणि कुर्वन् देहेन तैः पुनः ।
देहम् आभजते तत्र किं सुखं मर्त्यधर्मिणः ॥

श्रीधरः  प्रवृत्तिर् द्विविधा । विष्यनुसारेण काम्ये कर्मणि वा तल् लङ्घनेषु तल् लङ्घनेनाधर्मे वा । तत्र काम्यप्रवृत्तेर् गतिर् उक्ता अधर्मप्रवृत्तेर् गतिम् आहयदीति । यदि वेत्य् अन्वयः । अजितेन्द्रियत्वात् कामात्मातः कृपणोऽतो लुब्धो भोगतृष्णाकुलोऽतः स्त्रैणः स्त्रीलम्पटस् तदर्थं भूतविहिंसकः ॥ किं च, दुष्टजनप्रलोभितो धनाद्यर्थं पशूनविधिना हत्वा । तमः स्थावरतां याति ॥ एवं कर्मसु प्रवृत्तस्य न सुखं न च दुःखनिवृत्तिर् इत्य् उपसंहरतिकर्माणीति ॥२७२९॥

क्रमसन्दर्भः  न व्याख्यातम् ।

विश्वनाथः  कर्मणाम् अधिकारी द्विविधःधार्मिकोऽधार्मिकश् च । अत्र प्रथमस्य गतिर् उक्ता, द्वितीयस्य गतिम् आहयदीति । वाशब्दात् स्वतोऽपि कश्चिद् अजिएन्द्रियः स्याद् इत्य् अर्थः । कामात्मा तत एव कृपणो दीनः । अत एव लुब्धो भोगतृष्णाकुलः । स्त्रैणः स्त्रीलम्पटः, तदर्थं भूतविहिंसकः ॥ अविधिना, श्येनेनाभिचरन् यजेत इत्य् आदि विरुद्धविधिना । उल्बणं तमः स्थावरत्वम्। एवं कर्मसु प्रवृत्तस्य नास्ति सुखम् इत्य् उपसंहरतिकर्माणीति ॥२७२९॥

 ओ)०(ओ

॥ ११.१०.३० ॥

लोकानां लोकपालानां मद्भयं कल्पजीविनाम् ।
ब्रह्मणोऽपि भयं मत्तो द्विपरार्धपरायुषः ॥

श्रीधरः  तथापि लोकानां नित्यत्वाद् अमर्त्यधर्मत्वाच् च लोकपालानां सुखम् अस्तीति चेत् तत्राहलोकानाम् इति । द्वौ परार्धौ परमायुर् यस्य तस्य ब्रह्मणोऽपि । तथा च श्रुतिः

भीषाऽस्माद् वातः पवते, भीषोदेति सूर्यः ।
भीषाऽस्माद् अग्निश् चेन्द्रश् च, मृत्युर् धावति पञ्चमः ॥ [तै.उ. २.८.१] इति ।

अतः प्रवृत्तिमार्गस्यैवम् अनर्थहेतुत्वाद् विरक्त्या ततो निवृत्तिर् एव युक्तेति तात्पर्यार्थः ॥३०॥

क्रमसन्दर्भः  न देहिनाम् इति तैः तत्र विदुषाम् अपीत्य् आदौ प्रमादेनापि कर्मवैगुण्याद् इति भावः । मूढानाम् अपीत्य् आदाव् अकस्मात् तीर्थादिसम्बन्धजातपुण्यत्वाद् इति भावः ॥३०॥

विश्वनाथः  यच् च तुष्यतु दुर्जन इति न्यायेनाङ्गीकृतं स्वर्गादीनां नित्यत्वं तन् निराकरोतिलोकानाम् इति । स्वर्गलोकस्य तत्पालानां च नैव नित्यत्वम् इत्य् आहलोकानाम् इति । मत् मत्तः । तथा च श्रुतिः

भीषाऽस्माद् वातः पवते, भीषोदेति सूर्यः ।
भीषाऽस्माद् अग्निश् चेन्द्रश् च, मृत्युर् धावति पञ्चमः ॥ [तै.उ. २.८.१] इति ।

एतेनैव स्वयम् ईश्वरत्वाविष्कारेणेश्वराभावाङ्गीकारः परित्यक्तः ॥३०॥

 ओ)०(ओ

॥ ११.१०.३१ ॥

गुणाः सृजन्ति कर्माणि गुणोऽनुसृजते गुणान् ।
जीवस् तु गुणसंयुक्तो भुङ्क्ते कर्मफलान्य् असौ ॥

श्रीधरः  एतेनैव स्वयम् ईश्वरत्वाविष्कारेण ईश्वराभवाङ्गीकारः परित्यक्तः । अन्यद् अपि प्रौढ्या पूर्वम् अङ्गीकृतं निराकरोति चतुर्भिः । तत्र यद् उक्तं कर्तृभोक्तृरूप एवात्मेति तन् निराकरोतिगुणा इति । गुणा इन्द्रियाणि कर्माणि सृजन्ति, न त्व् आत्मा । आत्मैवेन्द्रियाणि प्रवर्तयन् कर्माणि करोतीति चेत्, नेत्य् आहगुण इति । गुणः सत्त्वादिर् गुणान् इन्द्रियाण्य् अनुसृजते प्रवर्तयति, न त्व् आत्मा । अत आत्मनः कर्तृत्वं तावन् नास्ति । भोक्तृत्वम् अप्य् औपाधिकम् इत्य् आहजीवस् त्व् इति । गुणसंयुक्त इन्द्रियादिसंयुक्तः । कुतः ? इत्य् अत आहअसौ तेष्व् अहङ्कारवान् इत्य् अर्थः ॥३१॥

क्रमसन्दर्भः  गुणा इति तैः तत्र एतेन इति पूर्वदर्शितभीषास्माद्इत्यादिश्रुत्यात्मकपुराणस्वरूपस्ववाक्यप्रामाण्येनेत्य् अर्थः, न त्व् आत्मेति । अयस्कान्तस्येवात्मनः सान्निध्येनैव तत्तत्प्रेरकत्वान्, न तु स्वेच्छयेति भावः । यद् वा, अथ जीवस्य स्वतः कर्मकर्तृभोक्तृरूपत्वं तन्मतं साङ्ख्यमतेन निराकरोतिगुणा इति । तत्तत्स्वभाव एव तत्र तत्र कारणम् इति भावः ॥३१॥

विश्वनाथः  नरकानवशो जन्तुर् गत्वा [भा.पु. ११.१०.२८] इत्य् उक्तम् । तत्र जीवस्यैवं वैवश्यं किम्प्रयुक्तम् इत्य् अपेक्षायाम् आहगुणा इति । गुणा इन्द्रियाणि कर्त्ṝणि कर्माणि देहपूजादीनि स्वपरस्त्रीसम्भोगशब्दादिग्रहणकृषिवाणिज्यादीनि चादृष्टदृष्टफलानि सृजन्ति कुर्वन्ति । तांश् च गुणान् सदसदिन्द्रियाणि गुणः सत्त्वादिः सृजते । जीवं तु गुणैः सदसदिन्द्रियैः सत्त्वादिभिश् च संयुक्तो भद्राभद्राणि कर्मफलानि भुङ्क्ते ॥३१॥

 ओ)०(ओ

॥ ११.१०.३२ ॥

यावत् स्याद् गुणवैषम्यं तावन् नानात्वम् आत्मनः ।
नानात्वम् आत्मनो यावत् पारतन्त्र्यं तदैव हि ॥

मध्वः  यावत् स्याद् गुणवैषम्यम् इत्य् आदि य उपासीरंस् ते मुह्यन्ति । गुणसंयुक्तः कर्मफलानि भुङ्क्ते ॥३२॥

श्रीधरः  यच् चोक्तम् आत्मनो नानात्वं तद् अप्य् औपाधिकम् इत्य् आहयावत् स्याद् इति । गुणानां वैषम्यम् अहङ्कारादिकार्यरूपम् । नन्व् आत्मन एकत्वे कथं पारतन्त्र्यम् उक्तं कथं वा लोकपालादीनाम् अपि मद्भयम् इत्य् उक्तं तत्राहनानात्वम् इति ॥३२॥

क्रमसन्दर्भः  यावद् इति सार्धकम् । नानात्वं चाद्वयवादिमतेन निराकरोतियावद् इत्य् अर्धेन । तत्रैवाद्वयवादिनां सिद्धान्तनिर्वाहं दर्शयतिनानात्वम् इत्य् एकेन । अयम् अर्थःएक एव खलु चिदेकलक्षणसत्तामात्रस्वरूप आत्मा । स एवात्मन्य् अनाद्यविद्यया गुणमयीं मायां तद्वैषम्यजातकार्यवर्गं च कल्पयन्न् अस्मदर्थम् एकं युष्मदर्थांश् च बहून् कल्पयति स्वप्नवत् । तत्रास्मदर्थः स्वस्वरूपः पुरुषः । युष्मदर्थास् त्रिविधाः पुरुषान्तररूपाः जडरूपा ईश्वराख्यपुरुषविशेषरूपाश् चेति । ततस् तस्याम् अविद्यायां गतायां नानात्वाभावाद् ईश्वरो नाम यो वस्तुतो नास्ति स नास्त्य् एव किम् उत तत्पारतन्त्र्यं, किम् उततरां ततो भयं, किम् उततमां वान्यपारतन्त्र्यादिकम् इति तद् एवं मतद्वयेन, नहि कदाचिद् अनीदृशं जगद् इति ज्ञानं नित्यं नास्तीति परिहृतं तत्तदुपाधेर् जन्मनाशदर्शनाज् ज्ञानस्य त्व् अनाशदर्शनाद् इति भावः ॥३२॥

विश्वनाथः  गुणैर् इन्द्रियैः कृत्वा उच्चनीचगतिप्राप्तिलक्षणं वैषम्यं यावत् स्यात् तावद् आत्मनः एकस्यापि जीवस्य नानात्वं देवतिर्यगादिरूपत्वं स्यात् । यावद् एवं नानात्वं तावत् पारतन्त्र्यं कर्माधीनत्वम् ॥३२॥

 ओ)०(ओ

॥ ११.१०.३३ ॥

यावद् अस्यास्वतन्त्रत्वं तावद् ईश्वरतो भयम् ।
य एतत् समुपासीरंस् ते मुह्यन्ति शुचार्पिताः ॥

श्रीधरः  यच् च गूढम् अभिप्रेतं प्रवृत्तिर् एव श्रेयसीति तत्राहय एतद् इति । एतद् गुणवैषम्यं तत् कृतं भोगं कर्म चेत्य् अर्थः । उपासीरन् सेवेरन् । ते लोकादीनाम् अनित्यत्वाच् छुचार्पिताः प्रोताः सन्तो मुह्यन्ति ॥३३॥

क्रमसन्दर्भः  तद् एतत् पूर्वोक्तं त्रयम् अपि मतानन्तरं निन्दतिय एतद् इत्य् अर्धकेन ॥३३॥

विश्वनाथः  तस्मात् प्रवृत्तिर् एव श्रेयसीति ये आहुस् तान् आक्षिपतिय एतत् कर्मैव उपासीरन् सेवेरन् ते शुचार्पिताः शोकप्रोताः सन्तो मुह्यन्ति ॥३३॥

 ओ)०(ओ

॥ ११.१०.३४ ॥

काल आत्मागमो लोकः स्वभावो धर्म एव च ।
इति मां बहुधा प्राहुर् गुणव्यतिकरे सति ॥

मध्वः  असति गुणव्यतिकरे कालादिनामानं माम् एवाहुर् इति स्वसिद्धान्तः ।

कालः सर्वगुणोद्रेकाद् आप्तत्वाद् आत्मनामकः ।
आगमेऽवगतेर् अस्य लोके ज्ञानस्वरूपतः ॥
स्ववशत्वात् स्वभावोऽयं धारणाद् धर्म इत्य् अपि ।
उपासते सदा मुक्ताः परानन्दैकभागिनः ॥
तद् एतत् तत्त्वम् अज्ञात्वा प्राहुर् दुर्मतयः परे ।
यावत् तु गुणवैषम्यं तावन् नानात्वम् आत्मनः ॥
भेदबुद्धिस् तु यावत् स्यात् तावद् ईश्वरतन्त्रता ।
यावद् ईश्वरतन्त्रत्वं तावत् तस्माद् भयं भवेत् ॥
उपासते य एवं तु नित्यशोके पतन्ति ते ।
महातमस्य्य्यनानन्दे तस्मान् नैवं विचिन्तयेत् ॥
तस्मान् नित्यं तु नानात्वं जीवानाम् ईशतन्त्रता ।
साधिकानां वशत्वं च मुक्ताव् अपि सदेष्यते ।
एवं ज्ञात्वा विमुच्यन्ते परानन्दं व्रजन्ति च ॥ इति तन्त्रभागवते ॥३४॥

श्रीधरः  न केवलम् अनित्यतामात्रं किन्तु मायामयत्वम् अपीत्य् आहकाल इति । स्वभावो देवत्वादिपरिणामहेतुः । धर्मस् तद् भोगकारणम् । गुणव्यतिकरे मायाक्षोभे सति माम् एव प्राहुर् न तु मद्व्यतिरिक्ताः सन्ति ॥३४॥

क्रमसन्दर्भः  यतः इति कालादिचतुष्टयं जैमिनिमतानुवादोक्तं विश्वव्यवहारसिद्धिनिमित्तं तत्पारिशेष्यात् । स्वभावः [साङ्ख्यमतं] गुणादेः प्रत्येकं विलक्षणकार्यकरत्वम् । धर्मस् तु [अद्वयमतं] सत्तामात्रम् । अपूर्ववाचित्वे तु कर्मेत्य् एवावक्ष्यत्सुखदुःखभोगकारणत्वस्य विवक्षितत्वात् । ततश् च माम् एव ते प्राहुः, किन्तु काल इत्य् आदि रूपेण तद् यथावन् मद्रूपेण, तत्रापि बहुधा प्रत्येकं कारणं प्राचुर्येण मिथश् च कैमुत्येन, न त्व् अखण्डकारणत्वेन, माम् एकं प्राहुर् इत्य् अर्थः ।

तेऽपि माम् एव कौन्तेय यजन्त्य् अविधिपूर्वकम् ।
अहं हि सर्वयज्ञानां भोक्ता च प्रभुर् एव च ।
न तु माम् अभिजानन्ति तत्त्वेनातश् च्यवन्ति ते ॥ [गीता ९.२३२४] इतिवत् ।

तत्र हेतुःगुणव्यतिकरे गुणैस् तमआदिभिर् आसङ्गे पराभूतत्वे सतीति तत्पराभवाद् एव श्रुतिस्मृतियुक्तिविरुद्धानीश्वरवादिनो भूत्वा ते तथा वदन्तीत्य् अर्थः । ईश्वरकारणवादिनां तु प्रायस् तान्य् अपि न दूषणायेति भावः । तथा हि,

यदंशविद्धाः प्रचरन्ति कर्मसु
नैवान्यदा लौहम् इवाप्रतप्तम् ॥ [भा.पु. ६.१६.२४]

इति न्यायेन परमात्मस्वरूपेश्वरांशत्वात् स्वस्वजडवर्गप्रवर्तकत्वात् चिदात्मनां जीवानां स्वरूपसिद्धे अपि कर्तृत्वभोक्तृत्वे उपाधिं विना न स्पष्टीभवतः । तत्सान्निध्येनोपाधितो जाते च ये ताभ्यां न साक्षात् सम्बन्धः किन्त्व् अज्ञानेनैव तस्माद् अथैषातित्य् अत्र कर्मेति सुखदुःखयोर् इति च विशेषितं, तथा प्रत्यात्मं नानात्वं भवतु, किन्तु परमात्मरूपेणैकत्वम् एव । तथ लोकस्याव्यक्ताख्यकारणरूपेण भवतु नाम, नित्यत्वं किन्तु स्थूलरूपेणानित्यत्वम् एव तथात्मनाम् उपाध्यंशेन नास्ति सर्वथा नित्यत्वं, किन्तु स्वरूपेणैव । तथा कालस्य तत्प्रभावरूपतया आगमस्य च तन्निश्वासात्मतया नित्यत्वम् अस्तु प्रलये यत्र प्रचारो नास्त्य् एव तथा गुणादेर् अपि स्वभावः कारणं भवतु अविद्योपहित आत्मा वा किन्तु सर्वकारणेश्वरशक्त्यात्मकत्वेनैवेति । तद् एवं सर्वस्येश्वराश्रयैकसिद्धितया तस्य चेश्वरस्य च श्रुतिस्मृतिविद्वदनुभवप्रामाण्येन सद्रूपतया मत्तोऽन्यत्र रक्तानां भयम् इति वैराग्यम् एव श्रेयः तद् एतज्जैमिनिमतनिरासायात्रैवोक्तं लोकानां लोकपालानाम् इत्य् अनेन मतान्तरनिरासाय चान्यत्रोक्तं

आरुह्य कृच्छ्रेण परं पदं ततः
पतन्त्य् अधोऽनादृतयुष्मदङ्घ्रयः [भा.पु. १०.२.३२]

इत्य् अनेनेति तात्पर्यम् ॥३४॥

विश्वनाथः  लोककालागमात्मनां सर्वेषाम् एव नित्यत्वं यत् परमतम् अङ्गीकृत्योक्तं, तत्राहकाल इति । स्वभावो देवत्वादिपरिणामहेतुः । धर्मस् तद्भोगहेतुः । इति गुणव्यतिकरे मायाक्षोभे सत्य् एव माम् एव भौधाभूतं तेषां मन्मायाशक्तिकार्यत्वाद् आहुः । तस्माद् अस्य जीवस्य कर्मबन्धविमोचनार्थं यतनीयम् इति मतं साधितम् ॥३४॥

 ओ)०(ओ

॥ ११.१०.३५ ॥

श्रीउद्धव उवाच
गुणेषु वर्तमानोऽपि देहजेष्व् अनपावृतः ।
गुणैर् न बध्यते देही बध्यते वा कथं विभो ॥

मध्वः  अदेही परमात्मा । बध्यते चेत् कथं बध्यते । नित्यमुक्तो नित्यबद्ध इत्य् एकजीववादिमतानुसारेण चोदयति ।

शिष्योऽपि पूर्वपक्षस्थस् तद् एवात्मवतं ब्रुवन् ।
नैव दुस्पत्यसत्येन स्थिरत्वार्थं हि तद्वचः ॥ इति विक्षेपे ।

न मे मोक्षो न बन्धनम् ।

एकस्यैव ममांशस्य जीवस्यैवं महामते ।
बन्धो स्याद् विद्ययानादिर् विद्यया च तथेतरत् ।
अथ बद्धस्य मुक्तस्य वैलक्षण्यं वदामि ते ॥ इति परिहारात् ॥३५॥

श्रीधरः  ततो निवृत्तिर् एव मुक्तिहेतुत्वच्छ्रेयसीति सिद्धम् । एवं तावद् एक एवात्मा, तस्य च गुणकार्यदेहसम्बन्धकृतः संसारः, आत्मज्ञानाच् च मुक्तिर् इत्य् उक्तं, विलक्षणः स्थूलसूक्ष्मात् [भा.पु. ११.१०.८] इत्य् आदिना । तद् एव च मतान्तरनिरासेन दृढीकृतम् अथैषाम् [भा.पु. ११.१०.१४] इत्य् आदिना । तत्र पृच्छतिगुणेष्व् इति । अयम् अर्थःगुणेष्व् असत्सु मुक्तिः सत्स्व् एव वा । आद्ये ज्ञानसाधनाभावान् न मुक्तिः । द्वितीये च गुणेषु वर्तमानोऽपि तत्कार्यदेहजेषु कर्मसु सुखादिषु च कथं न बध्येत । तथापि तैर् आकाशवद् अनावृतत्वान् न बध्यत इति चेत् तर्हि बन्धो न सम्भवतीत्य् आहअनपावृतः कथं बध्यत इति ॥३५॥

क्रमसन्दर्भः  देहजेषु गुणेषु वर्तमानोऽपि कथं तैर्न बध्यते इत्य् अन्वयः । वर्तमानत्वेऽप्य् अनावृतश् चेत् कथं वा बध्यत इत्य् अन्वयः । अन्यत् तैः । तत्र गुणेष्व् असत्सु मुक्तिर् इत्य् अत्र बन्धस् तु स्तब्धत्वन्यायेन स्वत एव ज्ञेयः ॥३५॥

विश्वनाथः  ननु च भवन्मते मोक्ष एव पुरुषार्थोऽवगतः । स च भक्तिज्ञानविशेष्गुणाभ्यासाद् भवति, तस्मिन् सति पुरुषो मुक्त उच्यते, इति मया न बुध्यते इत्य् आहगुणेष्व् इति । मुक्तस्यापि दत्तात्रेयभरतादेर् भोजनशयनाटनादिश्रवणात् स्थूलसूक्ष्मदेहद्वयं तिष्ठत्य् एव । तस्मिंश् च स्थिते सति देहजेषु गुणेषु वर्तमानोऽपि तैर् गुणैर् देही कथं न बध्यते ? तथापि तैर् आकाशवत् चिन्मयत्वाद् अनावृतो जीवो न भद्यते इति चेत्, तर्हि बन्धो न सम्भवतीत्य् आहअनावृतः कथम् बध्यत इति ॥३५॥

 ओ)०(ओ

॥ ११.१०.३६ ॥

कथं वर्तेत विहरेत् कैर् वा ज्ञायेत लक्षणैः ।
किं भुञ्जीतोत विसृजेच् छयीतासीत याति वा ॥

श्रीधरः  यदि तु सत्स्व् एव तदहङ्कारेण बध्यते, तन्निवृत्त्या च मुच्यत इति मतं तर्हि तत् कथं ज्ञातव्यम् ? इति पृच्छति । बद्धो मुक्ता वा कथं वर्तेत्य् आदि । किं भुञ्जीत कथं भुञ्जीत ? इत्य् अर्थः ॥३६॥

क्रमसन्दर्भः  न व्याख्यातम् ।

विश्वनाथः  यदि तु सत्स्व् एव गुणेषु विषयेन्द्रियादिषु तदभिमानेन बध्यते, तन्निवृत्त्या च मुच्यत इति मतं, तर्हि मया तथा कथं ज्ञातव्यम् ? इति पृच्छतिकथं वर्तेत्य् आदिना । वर्तनविहरणभोजनमुत्रपूरीषविसर्जनशयनासनगमनानि कर्माणि साभिमानानीति मया कैर् वा लक्षणैर् ध्यायत इति ॥३६॥

 ओ)०(ओ

॥ ११.१०.३७ ॥

एतद् अच्युत मे ब्रूहि प्रश्नं प्रश्नविदां वर ।
नित्यबद्धो नित्यमुक्त एक एवेति मे भ्रमः ॥

श्रीधरः  एतत् एतद् विषयं प्रश्नम् । किं च एक एवात्माऽनादिगुणसम्बन्धान् नित्यबद्धः । मुक्ते जन्यत्वेऽनित्यत्वप्रसङ्गान् नित्यमुक्त इत्य् अप्य् अङ्गीकार्यं स्यात् । तत्र मे भ्रमो भवतीत्य् आहनित्यबद्ध इति ॥३७॥

क्रमसन्दर्भः  न व्याख्यातम् ।

विश्वनाथः  नित्यमुक्ता दत्तात्रेयभरतादिर् नित्यबद्धो देवदत्तयज्णदत्तादिस् तुल्यदैहिकक्रियत्वाद् एक एवेति भ्रम इति कैवल्यं तु मया ग्रहीतुम् अशक्यम् अप्य् अस्त्य् एवं, तत् त्वयाहं ज्ञापयितव्य इति भावः । अत्र नित्यपदम् अनधिकार्थम् ॥३७॥

इति सारार्थदर्शिन्यां हर्षिण्यां भक्तचेतसाम् ।
एकविंशोऽत्र दशमे सङ्गतः सङ्गतः सताम् ॥*॥

 ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां एकादशस्कन्धे
श्रीभगवदुद्धवसंवादे
दशमोऽध्यायः ।
॥११.१०॥
