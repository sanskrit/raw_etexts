
श्रीमद्भागवतपुराणे
## एकादशस्कन्धस् तृतीयो विभागः

अध्यायाः २१तः ३१पर्यन्ताः ॥





(११.२१)
अथैकविंशोऽध्यायः

श्रीभगवदुद्धवसंवादे
गुणदोषव्यवस्थास्वरूपः


॥ ११.२१.१ ॥

श्रीभगवान् उवाच
य एतान् मत्पथो हित्वा भक्तिज्ञानक्रियात्मकान् ।
क्षुद्रान् कामांश् चलैः प्राणैर् जुषन्तः संसरन्ति हि ॥

श्रीधरः
जयति स्वपरानन्दः परानन्दनृकेसरी ।
यत् कृपालवलेशेन श्रीधरः सत्कृतिः कृती ॥
ईक्षन्ताम् इच्छया सन्तः क्षमन्तां मम साहसम् ।
मया हि स्वीयबोधाय कृतम् एतन् न सर्वतः ॥
एकविंशे क्रियाज्ञान भक्तिष्व् अनधिकारिणाम् ।
कामिनां द्रव्यदेशादिगुणदोषाः प्रपञ्चिताः ॥

तद् एवं गुणदोषव्यवस्थार्थं योगत्रयम् उक्तम् । तत्र ज्ञानभक्तिसिद्धानां न किञ्चिद् गुणदोषौ, साधकानां तु प्रथमतो निवृत्तिकर्मनिष्ठानां यथाशक्ति नित्यनैमित्तिकं कर्म सत्त्वशोधकत्वाद् गुणः । तदकरणं निषिद्धकरणं च तन्मलीमसकरणत्वाद् दोषः । तन्निवर्तकत्वाच् च प्रायश्चित्तं गुणः । विशुद्धसत्त्वानां तु ज्ञाननिष्ठानां ज्ञानाभ्यास एव सिद्धिहेतुत्वाद् गुणः । भक्तिनिष्ठानां पुनः श्रवणकीर्तनादिभक्तिर् एव गुणः । तद्विरुद्धं सर्वम् उभयेषां दोष इत्य् उक्तम् । इदानीं ये तु न सिद्धाः, नापि साधकाः, किन्तु केवलं काम्यकर्मप्रधणास् तेषां सकलगुणदोषान् प्रपञ्चयिष्यन्न् आदौ तान् अतिबहिर्मुखान् निन्दतिय एतान् इति । मत्पथो मदुक्तमार्गान् क्षुद्रांस् तुच्छांश् चलैर् अस्थिरैः प्राणैर् देहवायुभिर् इन्द्रियैर् वा जुषन्तः सेवमाना भवन्ति ते संसरन्ति । निखिलगुणदोषभाक्त्वेन नानायोनीः प्राप्नुवन्तीत्य् अर्थः ॥१॥

क्रमसन्दर्भः  च एतान् इति तैः । तत्र साधकानाम् अजातवैराग्यश्रद्धानां विशुद्धसत्त्वानां जातवैराग्याणं, भक्तिनिष्ठानां जातश्रद्धानाम् । न सिद्धाः, अजातवैराग्यश्रद्धाः, नापि साधका निष्कामा अपि नेति विवेक्तव्यम् । मूले तु क्रिया ज्ञानभक्तिसम्पादकत्वेन रचितान् पूर्वोक्तान् कामान् ऐहिकान् पारलोकिकान् वा ॥१॥

विश्वनाथः
गुणदोषदृशिर् भूम्ना प्रोक्ता कर्माधिकारिषु ।
एकविंशे तत्प्रपञ्चः श्रुत्यर्थश् च विनिश्चितः ॥

सकामकर्मिणो निन्दति य एतान् इति । मत्पथः समासान्ताभाव आर्षः । मत्प्रापकमार्गान् भक्तिः साक्षान्मत्प्रापिका, ज्ञानं मम निर्विशेषरूपप्रापकः, कार्या निष्कामकर्मपरम्परया तत्प्रापकम् । क्षुद्रान् स्वर्गराज्यादीन् ॥१॥

 \ओ)०(ओ

॥ ११.२१.२ ॥

स्वे स्वेऽधिकारे या निष्ठा स गुणः परिकीर्तितः ।
विपर्ययस् तु दोषः स्याद् उभयोर् एष निश्चयः ॥

श्रीधरः  ननु तैर् एव कर्मभिः केचिद् गुणदोषभाजः केचिन् नेति कुतो वैषम्यं ? न ह्य् अग्निना केचित् तप्यन्ते केचिन् नेति सम्भवति । तत्राहस्वे स्व इति । अधिकारभेदेन कल्पितौ गुणदोषौ न वस्तुनिष्ठाव् इति भावः ॥२॥

क्रमसन्दर्भः  तत्र व्यवहारिकयोर् गुणदोषयोर् विधानार्थम् अधिकारिमात्रस्य पूर्वानुवादेनैव गुणदोषौ लक्षयतिस्वे स्व इति । अधिकारे कामित्वनिष्कामत्ववैराग्यश्रद्धाभिर् यथायोग्यतया अधिक्रियमाणे योगविशेषे उभयोर् व्यवहारिकपारमाथिकाधिकारिणोः, किन्तु पूर्वत्र गुणत्वं कल्पितम् उत्तरत्र तु सिद्धम् एवेति भावः । अत्र ज्ञानकर्मणोर् भक्त्यंशं विना सिद्ध्यभावेन तन्मिश्रितविहितत्वात् । न तेन तत्र तत्र निष्ठाच्युतिः, किन्तु सर्वनिरपेक्षतया सर्वसाधिकायां भक्ताव् एव तत्तदंशमिश्रत्वे कृते निष्ठाच्युतिः स्याद् इति गम्यते ।

तद् एवं भक्यंशसहाया कर्मनिष्ठा कर्मठे गुणस् तथा ज्ञाननिष्ठा ज्ञानिनि ततोऽपि गुणः निष्किञ्चनभक्तिनिष्ठा तु भक्तेः सर्वोत्कृष्टो गुणः, किम् उत तत्साध्या प्रेमलक्षणा भक्तिर् इति पूर्ववद् एव प्राप्तम् । एवम् एतद्विपर्ययो न्यूनेऽधिके वाधिकारे प्रवेशो दोषः । न्यूने पूर्वहानेः अधिके परासिद्धेश् चेत्य् अर्थः ॥२॥

विश्वनाथः ननु मया को गुणः को दोष इति त्वं पृष्टस् त्वया च मद्भक्तेषु गुणदोषदृशिर् दोषस् तदभावो गुणः इति प्रत्युक्तम् । तत्राहम् इदम् आशङ्केयदि कश्चित् त्वत्कथादौ श्रद्धालुः शुद्धभक्त्यधिकारी, प्रतिष्ठितैः कर्मिभिर् ज्ञानिभिर् वा युक्त्या दैवाद् वशीकृतस् तदनुगत एव सन् औषधपानन्यायेनारोचकम् अपि कर्म करोति ज्ञानं वाभ्यस्यति, तदा तस्मिन् भक्ते किं गुणदोषदृशिर् दोषः किं तदभाव एव गुणः ।

किं च, यदि कश्चिद् अप्राप्तमहत्कृपत्वाद्भक्ताव् अजातसम्यक्श्रद्धः, कर्मी, ज्ञानी वा, भक्तोत्कर्षं दृष्ट्वा तादृशनिजोत्कर्षकामनयैव स्वाधिकारप्राप्तानि कृत्यानि त्यक्त्वा तद्वद् एव भगवन्तं भजन्न् आत्मानं वैष्णवत्वेन ख्यापयति, तदा तस्मिन् दम्भिनि जगद्वञ्चके किं गुणदृष्टिः कर्तव्या, न वेति, चेत् सत्यं, शृणु तर्हि गुणदोषयोर् लक्षणम् इत्य् आह स्वे स्वे इति । ज्ञानिनो ज्ञान एव, कर्मिणः कर्मण्य् एवाधिकारस् तत्रैव निष्ठा निष्ठितत्वं गुणः, किन्तु तयोः स्वतः फलदानासमर्थयोर् भक्तिमिश्रत्वेनैवानुष्ठेयत्वम् । नैष्कर्म्यम् अप्य् अच्युतभाववर्जितं [भा.पु. १.५.१२] इत्य् आदेर् अन्यथा तु वैफल्यम् एव । शुद्धभक्तस्य तु भक्ताव् एव निष्ठा गुणः । तस्यास् तु स्वत एव फलदानसामर्थ्यात् । कर्मज्ञानाद्यमिश्रत्वेनैवानुष्ठेयत्वम् । धर्मान् सन्त्यज्य यः सर्वान् मां भजेत् [भा.पु. ११.११.३७] इति, न ज्ञानं न च वैराग्यं [भा.पु. ११.२०.३१] इत्य् आदेर् ज्ञानादिमिश्रत्वे सति तस्याः शुद्धभक्तित्वापगमः स्यात् । विपर्ययः पराधिकारे निष्ठत्वम् । उभयोर् गुणदोषयोः ॥२॥

 ओ)०(ओ

॥ ११.२१.३ ॥

शुद्ध्यशुद्धी विधीयेते समानेष्व् अपि वस्तुषु ।
द्रव्यस्य विचिकित्सार्थं गुणदोषौ शुभाशुभौ ॥

मध्वः  विवेकेन पुण्याधिकं भवतीति विचिकित्सार्थं गुणदोषौ विधीयेते ।

पञ्चभूतात्मकत्वेन समता सर्ववस्तुषु ।
हरिसन्निधिवैशेष्याद् विशेषश् च महान् सदा ॥ इति वैशेष्ये ॥३॥

श्रीधरः  तद् आहशुद्ध्यशुद्धी इति । विचिकित्सार्थं योग्यम् अयोग्यं वेति सन्देहद्वारा स्वाभाविकप्रवृत्तिप्रतिबन्धार्थम् इत्य् अर्थः । तत्र शुद्ध्यशुद्धी योग्यत्वायोग्यत्वे । गुणदोषौ तन्निमित्तोपादेयत्वानुपादेयत्वे । शुभाशुभौ तन्निमित्ताव् अर्थानर्थौ ॥३॥

क्रमसन्दर्भः  अत्र व्यावहारिकेष्व् अपि स्वे स्व इत्य् अनुसारेणैव गुणदोषौ विवृणोतिशुद्ध्यशुद्धीत्य् आदिना । तत्र शुद्धीति सार्धकं टीकायां धर्मार्थम् इति प्रायिकम् एव विचिकित्साप्रस्थापनादिलक्षणव्यवहारार्थम् अपि तदुपयुक्तद्रव्यादीनां तत्तच्छास्त्रे शुद्ध्यशुद्धित्वाशुभत्वाशुभत्वविधानदर्शनात् । एवम् उत्तरत्रापि गुणदोषौ व्यवहारार्थम् इति विनापि शुद्ध्यशुद्धिव्यवस्थां केवलव्यवहार्थम् अपि गुणदोषौ विधीयेते शुभाशुभौ धर्मार्थम् इति विनापि गुणदोषव्यवस्थां केवलवृत्त्यर्थम् अपि तौ विधीयेते इत्य् अर्थः । तस्माद् गुणदोषाव् इत्य् आदिलक्षणे तूपलक्षणे एवेति भावः । अतः शुद्ध्यशुद्ध्यादियुग्मत्रिकेण । धर्मार्थत्वादीनां योजना न यथासङ्ख्यं, सर्वत्र सर्वविधान् अदर्शनात् व्यवहारोऽत्र परमार्थशास्त्रमात्रानुगतिः, न तु पूर्ववत् परमार्थेतरपद्धतिः धर्मयात्रयोस् तदितरयोः पृथगुपादानात् ॥३॥

विश्वनाथः  किं च, गुणदोषयोः प्रपञ्चो महान् एव । तम् अहं विवृणोमि, शृण्व् इत्य् आह शुद्ध्यशुद्धी इति द्रव्यस्य विचिकित्सा इदं योग्यम् अयोग्यं वेति सन्देहस् तन्निवर्तनार्थं मशकार्थो धूम इतिवत् । समानेषु उत्तरश्लोके वक्ष्यमाण्७ भूम्यादिषु । अत एव शाकमूलफलादिष्व् अपि वास्तूकशाकः शुद्धः कलम्बीशाकोऽशुद्धः इत्य् एवं गुणदोषौ शुभाशुभौ विधीयेते । तत्र धर्मार्थं शुद्ध्यशुद्धी, शुद्धेन धर्मः, अशुद्धेनाधर्म इति व्यवहारार्थं गुणदोषौ अशुद्धत्वेऽपि शिष्टानां व्यवहारदर्शनाद् गुणः शुद्धत्वेऽपि तद्दर्शनाद् दोषः । यात्रार्थं शुभाशुभौ असत्प्रतिग्रहदोषत्वेऽपि आपत्सु शरीरनिर्वाह्मात्रोपादानं शुभम् एवाधिकोपादानस् त्व् अशुभं पापम् एव ॥३॥

 ओ)०(ओ

॥ ११.२१.४ ॥

धर्मार्थं व्यवहारार्थं यात्रार्थम् इति चानघ ।
दर्शितोऽयं मयाचारो धर्मम् उद्वहतां धुरम् ॥

श्रीधरः  तत्र शुद्ध्यशुद्धी धर्मार्थम् । शुद्धेन धर्मः, अशुद्धेनाधर्म इति । गुणदोषौ व्यवहारार्थम् । अशुद्धाव् अपि राजादीनां व्यवहारदर्शनाद्युपादेयं नान्यद् इति । शुभाशुभौ यात्रार्थं दोषत्वेऽप्य् आपत्सु शरीरनिर्वाहमात्रोपादाने न पापम् अधिकोपादाने तु पापम् इति मया मन्वादिरूपेण । धर्मरूपां धुरं भारम् । कर्मजडानाम् इत्य् अर्थः ॥४॥

क्रमसन्दर्भः  दर्शित इत्य् अर्धकम् । धर्मम् उद्वहतां धुरम् इति । मद्भक्तिम् उद्वहतां त्व् आचारः सुखमय एवेत्य् अर्थः सुखस्वरूपया भक्त्यैव प्रवृत्तत्वात् ॥४॥

विश्वनाथः  एवं धर्मरूपां धुरं भारम् उद्वहतां जनानां मया मद्वादिरूपेण अयम् आचारो दर्शितः ॥४॥

 ओ)०(ओ

॥ ११.२१.५ ॥

भूम्यम्ब्वग्न्यनिलाकाशा भूतानां पञ्चधातवः ।
आब्रह्मस्थावरादीनां शारीरा आत्मसंयुताः ॥

श्रीधरः  शुद्ध्यशुद्धी प्रपञ्चयिष्यन् वेदोक्तत्वेन तद् अभिनिवेशो मा भूद् इति समानेष्व् अपि वस्तुष्व् इति यद् उक्तं तत् प्रपञ्चयति, भूमीति त्रिभिः । भूतानां प्राणिनाम् । धारयन्तीति धातवः कारणानि । शारीराः शरीरारम्भकाः । देहतः साम्यम् उक्तं जीवतोऽप्य् आहआत्मसंयुता इति ॥५॥

क्रमसन्दर्भः  न व्याख्यातम्.

विश्वनाथः  गुणदोषभिदा दृष्टिर् निगमात् तेन हि स्वतः [भा.पु. ११.२०.५] इति यत् त्वयोक्तं, तत् सत्यम् एव । किन्तु निगमो लोकोपकारक एवेत्य् आहभूमीति द्वाभ्याम् । धारयन्तीति धातवो भूम्यादयः । एते आब्रह्मस्थावरादीनां शरीराः शरीरारम्भका इति देहतः साम्यम् उक्तम् आत्मतोऽप्य् आहआत्मेति ॥५॥

 ओ)०(ओ

॥ ११.२१.६ ॥

वेदेन नामरूपाणि विषमाणि समेष्व् अपि ।
धातुषूद्धव कल्प्यन्त एतेषां स्वार्थसिद्धये ॥

मध्वः  धातुः परमेश्वरः ।

यद् यद् धरेः सन्निहितं तत् तच् छुद्धतरं मतम् ।
स्वतः शुचितमो विष्णुः सान्निध्यं च स्वभावतः ॥ इति च ।

एतेषां जीवानाम् ॥६॥

श्रीधरः  धातुषु देहेषु । नामरूपाणि वर्णाश्रमादीनि । कल्पनायाः प्रयोजनम् आहएतेषां प्राणिनां स्वार्थसिद्धये प्रवृत्तिनियमद्वारा धर्मादिपुरुषार्थसिद्धये ॥६॥

क्रमसन्दर्भः  समेषु सर्वेषाम् आत्मसंयुतत्वाद् गुणाधिक्याभाववत्सु भौतिकत्वाद् दोषित्वाविशेषेष्व् अपि विषमाणि नामानि ब्राह्मणादीनि रूपाणि उत्तमादित्वेन भिन्नानि निम्बभेदेस्वादुवद् गुणदोषयोः कल्प्यन्ते, केवलम् उपचर्यन्ते । किमर्थं ? स्वाधिकारानुरूपायाम् एव प्रवृत्तौ जीवानां स्वार्थो धर्मादिः सिद्ध्यति, तेन प्रवृत्तिसङ्कोचात् । क्रमेण मोक्षश् च सिद्ध्यतीत्य् एतदर्थम् इत्य् अर्थः ॥६॥

विश्वनाथः  न केवलं देहेष्व् एव, अपि तु देशकालफलनिमित्तादिष्व् अपि इत्य् आहदेशकालादयो ये भावाः पदार्थाः, तेषां तत्सम्बन्धिनां वस्तूनां व्रीह्यादीनाम् अपि मम मया नियमार्थः सङ्कोचनार्थम् इत्य् अर्थः ॥६॥

 ओ)०(ओ

॥ ११.२१.७ ॥

देशकालादिभावानां वस्तूनां मम सत्तम ।
गुणदोषौ विधीयेते नियमार्थं हि कर्मणाम् ॥

श्रीधरः  न केवलं देहेष्व् एव, अपि तु देशकालादिभावानाम् अपि । आदिशब्देनानुपादेयानां फलनिमित्ताधिकारिणां ग्रहणम् । वस्तूनाम् उपादेयानां व्रीह्यादीनाम् अपि । मम मया । नियमार्थं सङ्कोचार्थम् इत्य् अर्थः ॥७॥

क्रमसन्दर्भः  नियमार्थं व्यवस्थार्थं सङ्कोचार्थं च तद् एतच् च श्रीभगवत्सम्बन्धं विनैव तत्सम्बन्धे तु निर्गुणो मदपाश्रयः [भा.पु. ११.२५.२६] मन्निकेतं तु निर्गुणं [भा.पु. ११.२५.२५] इत्य् आदि वक्ष्यमाणात् प्राकृतगुणातीतगुणाश्रयस्य ममेति वेदात्मकेन मयेत्य् अर्थः ॥७॥

विश्वनाथः  न केवलं देहेष्व् एव, अपि तु देशकालनिमित्तादिष्व् अपीत्य् आहदेशकालादयो ये भावाः पदार्थार्थास् तेषां तत्सम्बन्धिनां वस्तूनां व्रीह्यादीनाम् अपि । मम मया । नियमार्थं सङ्कोचार्थम् इत्य् अर्थः ॥७॥

 ओ)०(ओ

॥ ११.२१.८ ॥

अकृष्णसारो देशानाम् अब्रह्मण्योऽशुचिर् भवेत् ।
कृष्णसारोऽप्य् असौवीर कीकटासंस्कृतेरिणम् ॥

मध्वः  नदीसमुद्रगिरय आश्रमाश् च वनानि च ।
नगराणि च दिव्यानि शालग्रामादयस् तथा ॥
तेषां समीपगाश् चैव देशा योजनमात्रतः ।
कर्मण्यास् तु समाख्यातास् तद् अन्ये कीकटाः स्मृताः ॥
तद् अन्येऽपि तु ये देशाः कृष्णसारोषिताः स्वतः ।
कर्मण्या एव विज्ञेया यदि नाध्युषिताः खलैः ॥
खलिर् अध्युषिताश् चापि यदि सद्भिर् अधिष्ठिताः ।
कर्मण्या इति विज्ञेया विष्णुलिङ्गानि यत्र च ॥ इति स्कान्दे ।

आस्तरः सन्निधिर् विष्णोर् बाह्यसन्निधिर् एव च ।
द्विविधः सन्निधिः प्रोक्तः कृत्रिमो बाह्य उच्यते ।
स्वाभाविकस् त्व् आन्तरः स्यात् प्रतिमा जीवगो यथा ॥ इति च ॥८॥

श्रीधरः  एवं गुणदोषविषयं परिशोध्य, तयोः शुद्ध्यशुद्धिमूलत्वाच् छुद्ध्यशुद्धी प्रपञ्चयतिअकृष्णसार इत्य् अष्टभिः । देशणां मध्ये कृष्णहरिणरहितोऽशुचिः । तत्राप्य् अब्रह्मण्यो ब्राह्मणभक्तिशून्योऽत्यन्तम् अशुचिः । कृष्णसारोऽपि कृष्णेन मृगेण सारः श्रेष्ठो यः सोऽप्य् असौवीरकीकटः । सुवीराः सत्पुरुषाः, तद्वान् सौवीरः । कीकटोऽपि शुचिः । तद् उक्तम्, स वै पुण्यतमो देशः सत्पात्रं यत्र लभ्यते इति । तद्वर्जितो यः कीकटोऽङ्गबङ्गकलिङ्गादिः । असंस्कृतः सम्मार्जनादिशून्यो म्लेच्छबहुलो वा । ईरिणं ऊषरम् । एकवद् भावः, तद् अशुचि । तदन्यः शुचिर् इत्य् अर्थाद् उक्तं भवति ॥८॥

क्रमसन्दर्भः  अकृष्णसार इति तैः । तच् च निर्गलितार्थम् इति ज्ञेयम् । कृष्णमृगेण श्रेष्ठोऽपि, सुवीरैर् ब्रह्मण्यैर् हीयश् चेद् अकीकटोऽप्य् अशुचिः तद्युक्तश् चेत् कीकटोऽपि शुचिर् इति ॥८॥

विश्वनाथः  प्रथमं शुद्ध्यशुद्धी प्रपञ्चयतिअकृष्णसार इत्य् अष्टभिः । देशणां मध्ये कृष्णहरिणरहितो देशोऽशुचिः । तत्रापि न सन्ति ब्रह्मण्या ब्राह्मणभक्तिमन्तो यत्र स तु अत्यन्तम् अशुचिः । कृष्णसारोऽपि कृष्णेन मृगेण सारः श्रेष्ठोऽपि असौवीरः कीकटश् च । असंस्कृतः मार्जनादिशून्यो म्लेच्छादिबहुलश् च । ईरिणं ऊषरश् च । तेषां द्वन्द्वैक्यं, तद् अशुचि । सुवीराणां सत्पुरुषाणां निवासः सौवीरः असौवीरो यः कीकटो गयाप्रदेशः सोऽशुचिः । सौवीरः सत्पात्रयुक्तः कीकटोऽपि शुचिर् इत्य् अर्थः ॥८॥

 ओ)०(ओ

॥ ११.२१.९ ॥

कर्मण्यो गुणवान् कालो द्रव्यतः स्वत एव वा ।
यतो निवर्तते कर्म स दोषोऽकर्मकः स्मृतः ॥

श्रीधरः  कालस्य शुद्ध्यशुद्धी दर्शयतिकर्मण्य इति । द्रव्यतो द्रव्यसम्पत्त्या स्वतो वा पूर्वाह्णादिर् यः कर्मण्यः कर्मार्हः, स कालस् तस्मिन् कर्मणि गुणवान् । यतो यस्मिन् द्रव्यालाभेन वा राष्ट्रविप्लवादिना वा कर्म निर्वतते । यश् च सूतकादौ दशाहादिलक्षणोऽकर्मकः कर्मानर्हः स्मृतः स कालो दोषः, अशुद्ध इत्य् अर्थः ॥९॥

क्रमसन्दर्भः  न व्याख्यातम्.

विश्वनाथः  कालस्य शुद्ध्यशुद्धी दर्शयतिकर्मण्यः कर्मार्हः कालो गुणवान् शुद्धः, स च कश्चिद् द्रव्यतो मांसादिद्रव्यलाभत तत्क्षणे एव कर्मार्हः । कश्चित् स्वतोऽपि पूर्वाह्नादिः । यतश् च कालात् सूतकादिदोषेण कर्म निवर्तत, स दोषः, अशुद्ध इत्य् अर्थः ॥९॥

 ओ)०(ओ

॥ ११.२१.१० ॥

द्रव्यस्य शुद्ध्यशुद्धी च द्रव्येण वचनेन च ।
संस्कारेणाथ कालेन महत्त्वाल्पतयाथ वा ॥

श्रीधरः  वस्तुशब्दोपात्तानां द्रव्याणां शुद्ध्याशुद्धी दर्शयतिद्रव्यस्येति चतुर्भिः । द्रव्येण तोयादिना शुद्धिः, मूत्रादिना त्व् अशुद्धिः । वचनेन शुद्धम् अशुद्धं वेति सन्देहे, शुद्धम् इत्य् एवंरूपेण ब्राह्मणवचनेन शुद्धिर् विपरीतेनाशुद्धिः । संस्कारेण प्रोक्षणादिना पुष्पादेः शुद्धिर् अवघ्राणादिना त्व् अशुद्धिः । कालेन दशाहादिना नवोदकादेः शुद्धिः

काले मेघोदकं ग्राह्यं वर्ज्यं तु त्र्यहम् एव हि ।
अकाले दशरात्रं स्यात् ततः शुद्धिर् विधीयते ॥

विपरीतेनाशुद्धिः पर्युषितान्नादेर् अशुद्धिः । अन्त्यजाद्युपहतानां तडागाद्युदकानां महत्त्वाल्पत्वाभ्यां शुद्ध्यशुद्धी ॥१०॥

क्रमसन्दर्भः  द्रव्यस्येति युग्मकम् ॥१०॥

विश्वनाथः  देशकालादिभावानां वस्तूनाम् इति प्रक्रान्तं तत्र वस्तुशब्दोपात्तानां द्रव्येणा तोयादिना शुद्धिः, मूत्रादिना त्व् अशुद्धिः । वचनेनेदं शुद्धम् अशुद्धं वेति सन्देहे शुद्धम् इत्य् एवं ब्राह्मणवचनेन शुद्धिस् तथैवाशुद्धम् इति चचनेनाशुद्धिश् च । संस्कारेण प्रोक्षणादिना पुष्पादेः शुद्धिः । अवघ्राणादिना त्व् अशुद्धिः । कालेन दशाहादिना नवोदकादेः शुद्धिर् विपरीतेनाशुद्धिः । अन्त्यजाद्युपहतानां तडागाद्युदकानां महत्त्वाल्पत्वाभ्यां शुद्ध्यशुद्धी । पर्युषितान्नादेः शक्तान् प्रत्य् अशुद्धिः अशक्तान् प्रति शुद्धिः ॥१०॥

 ओ)०(ओ

॥ ११.२१.११ ॥

शक्त्याशक्त्याथ वा बुद्ध्या समृद्ध्या च यद् आत्मने ।
अघं कुर्वन्ति हि यथा देशावस्थानुसारतः ॥

श्रीधरः  शक्त्याशक्त्या सूर्योपरागादिसूतकान् नादेः शक्तान् प्रत्य् अशुद्धिः, अशक्तान् प्रति शुद्धिः । बुद्ध्या पुत्रजननादौ दशाहाद् वहिर् ज्ञानेन शुद्धिर् अन्तर् ज्ञानेनाशुद्धिः । समृद्ध्या जीर्णमलवद् वस्त्रादेः समृद्धं प्रत्य् अशुद्धिर् दरिद्रं प्रति शुद्धिः । तत्रापि विशेषम् आहयद् इति । एते च द्रव्यवचनादयो द्रव्याशुद्धिद्वारा आत्मने यद् अघं कुर्वन्ति तद् देशावस्थानुसारत एव यथा यथावत् कुर्वन्ति न सर्वतः । तथा हि, निर्भय एव देशी कुर्वन्ति, न तु चौराद्याकुले । तथा रोगादिव्यक्तिरिक्तयुवाद्यवस्थानाम् एव कुर्वन्ति, न बाल्यरोगाद्यवस्थायाम् इति । तथा च स्मृतिः

देशं कालं तथात्मानं द्रव्यं द्रव्यप्रयोजनम् ।
उपपत्तिम् अवस्थां च ज्ञात्वा शौचं प्रकल्पयेत् ॥ इति ॥११।

क्रमसन्दर्भः  न व्याख्यातम्.

विश्वनाथः  बुद्ध्या पुत्रजन्मादौ दशाहाद् बहिर् ज्ञानेन शुद्धिः, अन्तर् ज्ञानेनाशुद्धिः, समृद्ध्या जीर्णमलिनस्युतवस्त्रादेः समृद्धं प्रत्यशुद्धिः, दरिद्रं प्रति शुद्धिः । एते च द्रव्यवचनादयो यदात्म४ जीवस्येत्य् अर्थः । अघं कुर्वन्ति तद्देशवस्त्रानुसारत एव यथा यथावत् । तथा हि निर्भय एव देशे कुर्वन्ति, न तु चौराद्याकुले नीरोगावस्थत्वे एव, न तु रोगावस्थते, तथा तारुण्यावस्थत्वे एव, न तु बाल्यवार्धक्यावस्थत्वे । तथा च स्मृतिः

देशं कालं तथात्मानं द्रव्यं द्रव्यप्रयोजनम् ।
उपपत्तिम् अवस्थां च ज्ञात्वा शौचं प्रकल्पयेत् ॥ इति ॥११।

 ओ)०(ओ

॥ ११.२१.१२ ॥

धान्यदार्वस्थितन्तूनां रसतैजसचर्मणाम् ।
कालवाय्वग्निमृत्तोयैः पार्थिवानां युतायुतैः ॥

श्रीधरः  द्रव्यादिभिर् द्रव्यस्य शुद्धिर् इत्य् उक्तम् । तत्र वचनादिशुद्धिर् एकरूपैव, द्रव्यतस् तु शुद्धिर् बहुरूपेति तां प्रपञ्चयतिधान्येति । दारु लौकिकं ग्रहचमसादि च । अस्थि गजदन्तादि । रसास् तैलघृतादयः । तैजसाः सुवर्णादयः । तेषां पार्थिवानां च रथ्याकर्दमघटेष्टकादीनां यथायथं कालादिभिः शुद्धिः । तत्रापि कालान्त्यजाद्युपघाततारतम्येन देशकालावस्थाद्यनुसारेणैव । एतैर् अन्यैश् च युतायुतैर् मिलितैः केवलैश् च । कालस्य पुनर् ग्रहणं युतत्वप्रदर्शनार्थम् ॥१२॥

क्रमसन्दर्भः  न व्याख्यातम्.

विश्वनाथः  द्रव्यस्य द्रव्येण शुद्धिर् इति यद् उक्तं तद् विवृणोतिधान्येति । अस्थि गजदन्तादि । रसास् तैलघृतादयः । तैजसाः सुवर्णादयः । तेषां पार्थिवानां च घटेष्टकादीनां कालादिभिर् यथाशास्त्रं शुद्धिः । तैश् च युतायुतैर् मिलितैः केवलैश् च । यथा तैजसानां मृत्तोयाग्निभिः । ऊर्णातन्तूनां केवलेन वायुना ॥१२॥

 ओ)०(ओ

॥ ११.२१.१३ ॥

अमेध्यलिप्तं यद् येन गन्धलेपं व्यपोहति ।
भजते प्रकृतिं तस्य तच् छौचं तावद् इष्यते ॥

श्रीधरः  अस्पृश्यस्पर्शे शुद्धिम् उक्त्वा लेपविषयेऽप्य् आह । यत् पीठपात्रवस्त्रादि येन तक्षणक्षाराम्लोदकादिना गन्धं लेपं च व्यपोहति त्यजति, स्वगतं च मलं त्यक्त्वा प्रकृतिं स्वम् एव रूपं भजते, तस्य तच् छौचं शोधकम् । यावता च तक्षणादिना व्यपोहति, तावत् प्रमाणं स्वरूपत आवृत्तितो वा तत् कर्तव्यम् इष्यते ॥१३॥

क्रमसन्दर्भः  न व्याख्यातम्.

विश्वनाथः  यत् पीठवस्त्रपात्रादि अमेध्यलिप्तं भवेत्, तत् येन तक्षणक्षाराम्लमृज्जलादिना गन्धं लेपं च व्यपोहति त्यजति । प्रकृतिं स्वम् एव रूपं भजते, तस्य तच् छौचं तावद् इति यावता तक्षणादिना गन्धलेपं व्यपोहति, तावत् प्रमाणं शौचं कर्तव्यम् इत्य् अर्थः ॥१३॥

 ओ)०(ओ

॥ ११.२१.१४ ॥

स्नानदानतपोऽवस्थावीर्यसंस्कारकर्मभिः ।
मत्स्मृत्या चात्मनः शौचं शुद्धः कर्माचरेद् द्विजः ॥

श्रीधरः  एवं तावद् द्रव्यशुद्धिर् उक्ता, इदानीं कर्तृशुद्धिम् आहस्नानेति । अवस्था कौमारादिः । वीर्यं शक्तिः । संस्कार उपनयनादिः । कर्म सन्ध्योपासनदीक्षादिलक्षणम् । आत्मनः साहङ्कारस्य कर्तुर् एतैः स्नानादिभिर् यथायथं तत्कार्यानुसारिणी शुद्धिः । इयं च शुद्धिर् न व्यवहारार्था, किन्तु विहितकर्मार्थेत्य् आहशुद्धा इति । द्विज इत्य् उपलक्षणं शुद्रादेर् अपि ॥१४॥

क्रमसन्दर्भः  मत्स्मृत्या चेति स्वतन्त्रम् उक्तम् अपवित्रः पवित्रो वा [गरुड.पु.] इत्य् आदेः । अतोऽप्रतिकार्याशुद्धिशोधनाय प्रोक्तेयं न व्यावहारिकी मन्तव्या । सर्वत्रास्खलितरूपत्वात्, हरिर् हरति पापानि दुष्टचित्तैर् अपि स्मृतः इत्य् आदेः ॥१४॥

विश्वनाथः  द्रव्यशुद्धिम् उक्त्वा कर्तृशुद्धिम् आहस्नानेति । अवस्था वार्धक्यादिः । तत्र वीर्यं शक्तिः, शक्त्यनुरूप आचार इत्य् अर्थः । संस्कार उपनयनादिः । कर्म सन्ध्योपासनादिकम् । तैर् आत्मनः साहङ्कारस्य कर्तुः शौचं शुद्धिः । शुद्धेः पूर्व्जीवम् आहशुद्धा इति । द्विज इत्य् उपलक्षणं शुद्रादिर् अपि ॥१४॥

 ओ)०(ओ

॥ ११.२१.१५ ॥

मन्त्रस्य च परिज्ञानं कर्मशुद्धिर् मदर्पणम् ।
धर्मः सम्पद्यते षड्भिर् अधर्मस् तु विपर्ययः ॥

श्रीधरः  मन्त्रशुद्धिम् आहसद्गुरुमुखाद् यथावत् परिज्ञानं मन्त्रस्य शुद्धिः । कर्मशुद्धिम् आहईश्वरार्पणं कर्मणः शुद्धिः । धर्माद्यर्थं शुद्ध्यशुद्धी प्रपञ्चतः प्रदर्श्योपसंहरतिधर्म इति । देशकालद्रव्यकर्तृमन्त्रकर्मभिः षड्भिः शुद्धैर् धर्मः सम्पद्यते । एतेषां यो विपर्ययः सोऽधर्मस् तद् धेतुर् इत्य् अर्थः ॥१५॥

क्रमसन्दर्भः  न व्याख्यातम्.

विश्वनाथः  मन्त्रशुद्धिम् आहमन्त्रस्य सद्गुरुमुखाद् यथावत् परिज्ञानं मन्त्रशुद्धिः । कर्मशुद्धिम् आहमदर्पणम् इति । मह्यम् अर्पितं कर्म शुद्धं, अनर्पितम् अशुद्धं, तद्वान् सद्भिर् व्यवहार्य इति भावः शुद्धाशुद्धौ प्रदर्श्योपसंहरतिषड्भिर् इति । धर्म इति देशकालद्रव्यकर्तृमन्त्रकर्मभिः षड्भिः शुद्धैर् धर्मः सम्पद्यते । एतेषां यो विपर्ययः सोऽधर्मस् तद् धेतुर् इत्य् अर्थः ॥१५॥

 ओ)०(ओ

॥ ११.२१.१६ ॥

क्वचिद् गुणोऽपि दोषः स्याद् दोषोऽपि विधिना गुणः ।
गुणदोषार्थनियमस् तद्भिदाम् एव बाधते ॥

मध्वः  तद्भिदाम् एव । न तिर्यगादीनाम् ।

वर्षाच् चतुर्द्रशाद् ऊर्ध्वं येन विदुः शुभाशुभम् ।
तेषाम् अज्ञानजो दोषः सुमहान् कर्मजाद् अपि ॥
तिरश्चाम् इन्द्रियासक्तेर् न दोषोऽज्ञानजो भवेत् ।
गुणोऽपि नैव कश्चित् स्याद् यतोऽज्ञानबहिष्कृताः ॥ इति च ।

अतो मूर्खाणाम् अदोष इति न ॥१६॥

श्रीधरः  अयं च गुणदोषविभागो न वास्तव इत्य् आहक्वचिद् इति । आपदि प्रतिग्रहो गुणोऽप्य् अनापदि निषिद्धत्वाद् दोषः । परधर्मश् च परस्य गुणोऽपि स्वस्य दोषः । दोषोऽपि कुटुम्बत्यागादिर् विरक्तादेर् न दोषः, अपि तु विधिबलेन गुणः । एवं योऽयं गुणदोषयोर् एकस्मिन्न् अर्थे नियमो, गुणदोषार्थं वा यो नियमो नियामकं शास्त्रं स तयोर् भेदम् एव बाधते ॥१६॥

क्रमसन्दर्भः  न व्याख्यातम्.

विश्वनाथः  अयं च गुणदोषविभागो न क्वापि नियत इत्य् आहक्वचिद् इति । आपदि प्रतिग्रहो गुणोऽपि, अनापदि निषिद्धत्वाद् दोषः । दोषोऽपि कुटुम्बत्यागादिर् विधिना विधिबलेन विरक्तादेर् गुणः । तस्माद् गुणदोषरूपौ याव् अर्थौ तयोर् नियम एव तद्भिदां गुणदोषरूपं भेदं बाधते । यथा कुटुम्बत्यागो दोष एवेति यो नियमः, स एवाधिकारिविशेषे दोषं बाधते । ज्ञानिनः कुटुम्बत्यागस्य गुणत्वात् । तथा कुटुम्बत्यागो गुण एवेति यो नियमः, स एव गुणं बाधते कर्मिणः, कुटुम्बत्यागस्य दोषत्वात् । तस्मात् गुणदोषौ न सामान्यतो निरतौ, किन्तु स्थलविशेषे एव नियतौ ज्ञेयाव् इत्य् अर्थः ॥१६॥

 ओ)०(ओ

॥ ११.२१.१७ ॥

समानकर्माचरणं पतितानां न पातकम् ।
औत्पत्तिको गुणः सङ्गो न शयानः पतत्य् अधः ॥

मध्वः  समानकर्माचरणम् आत्मयोग्यकर्माचरणम् । परम्म् अपतितो येन पतति । प्रायश्चित्तत्वेन तत्समानकर्माचरणेऽपि न दोषः । तदा सुरापाने देहत्यागिनः । तथा शयानः शूद्रोऽपि न पतति । लशुनभक्षणादिभिः ब्राह्मणादिपातकैः । औत्पत्तिको यतस् तस्य तादृशगुणसङ्गः । अतः स्वायोग्य एव कर्मणि पतति ।

त्रैवर्णिकाः सञ्चरन्तो वेदकर्मप्रवर्तनात् ।
शयानः शूद्र उद्दिष्टो वेदकर्माप्रवर्तनात् ॥
न तस्याभक्ष्यजो दोषः सर्व्सर्वायां प्रवर्ततः ।
यथा सुवर्णस्य मलं शुक्रं ताम्रस्य दोषिताम् इयात् ॥
मलं तु तस्यापि मलं यथैवं शूद्रजन्मनः ।
स्वधर्मप्रतिरूपस्य चरणं दोषदं मतम् ॥ इति च समयाचारे ।

शूद्रस्यापिप् हरेर् दीक्षां प्रविष्टस्य तु विप्रवत् ।
अभक्ष्यादिकृतो दोषः स हि शुड्रो हि मुख्यतः ॥ इति विष्णुतन्त्रे ॥१७॥

श्रीधरः  दोषस्य क्वचिद् दोषत्वाभावे गुणत्वे चोदाहरणं दर्शयति । समानस्य तस्यैव कर्मणः सुरापानादेर् आचरणम् अपतितानां पतनहेतुर् अपि जात्या कर्मणा वा पतितानां पुनः पातकम् अधिकारभ्रंशकं न भवति, पूर्वम् एव पतितत्वात् । अतोऽत्र दोषस्यापि दोषता नास्तीत्य् अर्थः । तथा सङ्गोऽपि यो यतेर् दोषः, स गृहस्थस्यौत्पत्तिकः पूर्वस्वीकृतो न दोषः, अपि तु गुणः । ऋतौ भार्याम् उपेयात् इत्यादिविधानात् । उभयत्र दृष्टान्तःपूर्वम् एवाधः शयानो यथा न पततीति ॥१७॥

क्रमसन्दर्भः  न व्याख्यातम्.

विश्वनाथः  गुणदोषयोर् अनियमं पूर्व्परम्यति । समानस्य तस्यैव कर्मणः सुरापानादेर् आचरणम् अपतितानां पतनहेतुर् अपि जात्या कर्मणा वा पतितानां पुनः पातकम् अधिकारभ्रंशकं न भवति, पूर्वम् एव पतितत्वात् । यथा सङ्गोऽपि यो यतेर् दोषः, स गृहस्थस्यौत्पत्तिकत्वे सति ऋतौ भार्यासङ्गो गुणः, तदसङ्गस्य तस्मिन्न् अधिकारिणि दोषश्रवणात् । उभयत्र दृष्टान्तःपूर्वम् एवाधः शयानो यथा न पततीति ॥१७॥

 ओ)०(ओ

॥ ११.२१.१८ ॥

यतो यतो निवर्तेत विमुच्येत ततस् ततः ।
एष धर्मो नृणां क्षेमः शोकमोहभयापहः ॥

मध्वः  सर्वतोऽप्य् अभिमानविमोकेन परमात्मसमर्पणम् एव दोषहानिदम् इत्य् आह । यतो यत इत्य् आदिना । मयि सर्वाणि कर्माणि सन्न्यस्याध्यात्मचेतसा [गीता ३.३०] इत्य् आदेश् च ॥१८॥

श्रीधरः  अतो गुणदोषनियमविधीनां प्रवृत्तिसङ्कोचद्वारा निवृत्ताव् एव तात्पर्यम् इत्य् अभिप्रेत्याहयतो यत इति ॥१८॥

क्रमसन्दर्भः  न व्याख्यातम्.

विश्वनाथः  किं च, गुणदोषविधीनां प्रवृत्तिसङ्कोचद्वारा निवृत्ताव् एव तात्पर्यम् अभिप्रेत्याहयतो यत इति ॥१८॥

 ओ)०(ओ

॥ ११.२१.१९ ॥

विषयेषु गुणाध्यासात् पुंसः सङ्गस् ततो भवेत् ।
सङ्गात् तत्र भवेत् कामः कामाद् एव कलिर् नृणाम् ॥

श्रीधरः  यथाश्रुतप्रवृत्तिपरतां वेदस्य निराकर्तुं प्रवृत्तिमार्गस्यानर्थहेतुतां दर्शयतिविषयेष्व् इति चतुर्भिः । सङ्ग आसक्तिः । तत्र तेषु विषयेषु । येन प्रतिहन्यते कामस् तेन सह कामाद् एव कलिः कलहो विवादः ॥१९॥

क्रमसन्दर्भः  विषयेष्व् इति चतुर्भिः ॥१९॥

विश्वनाथः  यथाश्रुतप्रवृत्तिपरतां वेदस्य निराकर्तुं प्रवृत्तिमार्गस्यानर्थहेतुत्वं दर्शयतिविषयेष्व् इति चतुर्भिः । सङ्ग आसक्तिः । कामाद् एव कलिः कामप्रतिघातकेन लोकेन सह कलहः ॥१९॥

 ओ)०(ओ

॥ ११.२१.२० ॥

कलेर् दुर्विषहः क्रोधस् तमस् तम् अनुवर्तते ।
तमसा ग्रस्यते पुंसश् चेतना व्यापिनी द्रुतम् ॥

श्रीधरः  दुर्विषहस् तीव्रः । तमः सम्मोहः । तं क्रोधम् । चेतना कार्याकार्यस्मृतिः । द्रुतं शीघ्रम् ॥२०॥

क्रमसन्दर्भः  न व्याख्यातम्.

विश्वनाथः  तं क्रोधम् अनु तमः मोहः, ततस् तमसा मोहेन चेतना कार्याकार्यस्मृतिः ॥२०॥

 ओ)०(ओ

॥ ११.२१.२१ ॥

तया विरहितः साधो जन्तुः शून्याय कल्पते ।
ततोऽस्य स्वार्थविभ्रंशो मूर्च्छितस्य मृतस्य च ॥

श्रीधरः  शून्याय कल्पते । असत्तुल्यो भवतीत्य् अर्थः । स्वार्थविभ्रंशः पुरुषार्थहानिः । मूर्च्छतस्य मृततुल्यस्य ॥२१॥

क्रमसन्दर्भः  न व्याख्यातम्.

विश्वनाथः  मूर्च्छतस्य मूर्च्छिततुल्यस्य मृतस्य मृततुल्यस्य ॥२१॥

 ओ)०(ओ

॥ ११.२१.२२ ॥

विषयाभिनिवेशेन नात्मानं वेद नापरम् ।
वृक्षजीविकया जीवन् व्यर्थं भस्त्रेव यः श्वसन् ॥

मध्वः  दोषिणो गुणवत्त्वेन श्रूयन्ते विषयाः सदा ।
असतां सङ्गतस् तेषु दोषाः श्रोतुं सुदुर्लभाः ॥
अतो नित्यगुणध्यानात् तद्गुणे प्रीतिमान् भवेत् ।
अतस् तत्र भवेत् कामः कामिनः कलिर् आविशेत् ॥
अधर्माज्ञानरूपेण कलिनाविष्टदेहिनः ।
सत्सु क्रोधो दुर्विषहस् ततस् तमसि पात्यते ॥
अन्धे तमसि मग्नस्य चेतनेन्द्रियसङ्गता ।
सुखानुभवशक्तिर् या सा विनश्यति सर्वदा ॥
तदा शयूनभावेन शून्य इत्य् उच्यते नरः ।
सर्वात्मना तु सम्भ्रंशस् तस्य दृश्सर्वविवर्धनः ॥
अमूर्च्छितस्य च भवेन् मृत्यनन्तरम् एव च ।
दृश्सर्वाख्यविषयावेशान् नात्मानं परम् एव च ॥
यथावद् वेत्ति पतितस् तमस्य् अन्धे कदाचन ।
वृक्षवद् वृश्च्यते नित्यं निष्प्रयोजनजीवनः ।
नित्यदृश्सर्वपरीतायुर् दृतिवत् प्रश्वसित्य् अपि ॥ इति तन्त्रभागवते ।

स्वार्थस्य सुखस्य भ्रंशो विपरीतम् अतिशयेन जनयतीति स्वार्थविभ्रंशः ॥१९२२॥

श्रीधरः  तत् तुल्यत्वं प्रपञ्चयतिविषयेति । व्यर्थः वृक्षजीविकयैव यो जीवन् वर्तते, स मूर्च्छिततुल्यः । अत एव यो भस्त्रेव श्वसन् वर्तते, स मृततुल्यः । अतः स्वार्थनाश इत्य् अर्थः ॥२२॥

क्रमसन्दर्भः  न व्याख्यातम्.

विश्वनाथः  यो वृक्ष इव जीविकया विषयजनग्रहणमात्रजीवनोआयेन जीवन् भवति, स मूर्च्छिततुल्यः । भस्त्रेव श्वसन् भवति, स मृततुल्यः ॥२२॥

 ओ)०(ओ

॥ ११.२१.२३ ॥

फलश्रुतिर् इयं न्ṝणां न श्रेयो रोचनं परम् ।
श्रेयोविवक्षया प्रोक्तं यथा भैषज्यरोचनम् ॥

मध्वः  तस्मात् स्वर्गादिविषयेष्व् अपि नेच्छते ।

फलश्रुतिर् एवेयं न कामकुसुमश्रुतिः ।
स्वर्गादिकामनायुक्तस् त्व् ऐहिकेष्व् अपि सज्जते ।
तत्रापि देवकामेभ्यो विशेषं चाभिवाञ्छति ॥
ततस् तम् अपि पातः स्याद् अतो वेदः कथं हितान् ।
कामत्वेनाभिचक्षीत सर्वं जानन् स्वयं स वा ॥ इति च ।

नः श्रेयो रोचनम् अस्मत्सकाशाच् छ्रेयो मोक्षाख्यं तद् एव रोचयति फलश्रुतिः । कुसुमस्यानित्यतादि दोषज्ञानान् मोक्षयादोषत्वज्ञानाच् च । ईषद् उत्तमस्य श्रोतुर् विवक्षया ॥२३॥

श्रीधरः  ननु प्रवृत्तस्य स्वर्गादिफलश्रवणात् कुतः स्वर्थविभ्रंशः ? तत्राहफलश्रुतिर् इति । इयं फलश्रुतिर् न श्रेयः, परमपुरुषार्थपरा न भवतीत्य् अर्थः । किन्तु बहिर्मुखानां न्ṝणां मोक्षविवक्षयाऽवान्तरफलैः कर्मसु रुच्युत्पादनमात्रम् । यथा भैषज्ये औषधे रोचनं रुच्युत्पादनम् । तथा हि,

पिबति निम्बं प्रदास्यामि खलु ते खण्डलड्डुकान् ।
पित्रैवम् उक्तः पिबति न फलं तावद् एव तु ॥ इति ।

तथा मातृवाक्यं च, शिखा ते वर्धते वत्स गुडूचीं श्रद्धया पिब इति । न फलं तावद् एव तु, किन्त्व् आरोग्यम् ॥२३॥

क्रमसन्दर्भः  ऐहिकविषयेच्छून् निन्दित्वा पारलौकिकतदिच्छून् अपि निन्दतिफलश्रुतिर् इत्य् आदिना । यथा भैषज्यरोचनम् इति तद् अप्य् अर्थं विनान्यज्ञानेनेति भावः ॥२३॥

विश्वनाथः  ननु प्रवृत्तस्य स्वर्गादिफलश्रवणात् कुतः स्वार्थविभ्रंशस् तत्राहफलश्रुतिर् इयं न श्रेयः । दुःखहानिः सुखावाप्तिः श्रेयस् तन् नेह चेष्यते [भा.पु. ४.२५.४] इति नारदोक्तेः । कर्मफलस्य श्रेयस् त्व् अखण्डनात् तर्हि अप्सरोभिर् विहरामेत्य् आदिकं यत् श्रूयते, तत् किं ? अत आहरोचनं परं केवलं बहिर्मुखलोकानां मोक्षविवक्षया अवान्तरफलैः कर्मसु रुच्युत्पादनमात्रं, यथा भैषज्य औषधे रुच्युत्पादनम् । तथा हि

पिबति निम्बं प्रदास्यामि खलु ते खण्डलड्डुकान् ।
पित्रैवम् उक्तः पिबति न फलं तावद् एव हि ॥ इति ॥२३॥

 ओ)०(ओ

॥ ११.२१.२४ ॥

उत्पत्त्यैव हि कामेषु प्राणेषु स्वजनेषु च ।
आसक्तमनसो मर्त्या आत्मनोऽनर्थहेतुषु ॥

श्रीधरः  ननु कर्मकाण्डे मोक्षस्य नामापि न श्रूयते, कुत एवं व्याख्यायते ? यथाश्रुतस्याघटनाद् इत्य् आहौत्पत्त्येति द्वाभ्याम् । उत्पत्त्या स्वभावत एव कामेषु पश्वादिषु प्राणेष्व् आयुर्इन्द्रियबलवीर्यादिषु । स्वजनेषु पुत्रादिषु । अनर्थहेतुषु परिपाकतो दुःखहेतुषु ॥२४॥

क्रमसन्दर्भः  न व्याख्यातम्.

विश्वनाथः  ननु कर्मकाण्डे मोक्षस्य नामापि न श्रूयते, तत् कुत एवं व्याख्यायते ? यन् मोक्षतात्पर्यकं कर्मेति ? तत्र यथाश्रुतस्याघटनाद् एवमे एवेत्य् आहौत्पत्त्यैवेति द्वाभ्याम् । उत्पत्त्या स्वभावत एव कामेषु विषयभोगेषु, प्राणेष्व् आयुर्इन्द्रियबलवीर्यादिषु, स्वजनेषु पुत्रादिषु, अनर्थहेतुषु परिपाकतो दुःखहेतुषु ॥२४॥

 ओ)०(ओ

॥ ११.२१.२५ ॥

नतान् अविदुषः स्वार्थं भ्राम्यतो वृजिनाध्वनि ।
कथं युञ्ज्यात् पुनस् तेषु तांस् तमो विशतो बुधः ॥

मध्वः  बुधो वेदः कथं युञ्ज्यात् ? अन्तरालागतोऽपि स्वर्ग एवंविधः किम् उ साक्षात्फलरूपो मोक्ष इति रोचकः ? अनेक ब्रह्मकालप्राप्यत्वान् मोक्षस्य तावन्तं कालं तप एव कर्तुं न शक्यत इति । मन्दाधिकारिणां स्वर्गादिष्व् अप्य् अभिरुचिर् भवति ।

अन्तरालेऽप्य् एवंविधं स्वर्गाधिकं सुखं भवति । तस्मात् विहितं कर्म कर्तव्यम् इति रोचयति । उत्तमानां तु यस्मात् एतादृशम् अप्य् अनित्यत्वादिदोषवत् स्वर्गादिकन्तस्मान् मोक्षफल एव वेद इति दर्शयति । न हि सर्वप्रमाणोत्तमो वेदोऽल्पफले पर्यवसितः ।

मन्दाधिकारिणां नित्यं तपसैव प्रतीक्षितुम् ।
मोक्षो न शक्यतेऽधैर्यात् ततः स्वर्गादिकं वदेत् ॥
स्वर्गादिष्व् अल्पफललतां ज्ञापयित्वाविमोक्षदम् ।
एवं वक्तुं तूत्तमानां नित्यो वेदं प्रवर्तते ॥
इक्षुदण्डं ददानीति यथा भैषज्यरोचनम् ।
एवं मन्देष्व् उत्तमेषु मोक्षमाहात्म्यम् उच्यते ।
न ह्य् अल्पफलभाग् वेदो वासुदेवैकसंश्रयः ॥ इति विचारे ।

अयोग्यभार्यापुत्रादिकामितानर्थसाधिनी ।
योग्यकामाद् धरेः प्रीतिर् अतो ब्रह्मादयोऽमलाः ।
भार्यापुत्रादिसंयुक्ता वासुदेवम् उपासते ॥ इति च ॥२४२५॥

श्रीधरः  अतस् तान् स्वार्थं परमसुखम् अविदुषः । अतो नतान् प्रह्वीभूतान् । वेदो यद् बोधयिष्यति तद् एव श्रेय इति विश्वसितान् इत्य् अर्थः । तान् एवम्भूतान् वृजिनाध्वनि कामवर्त्मनि देवादियोनिषु भ्राम्यतः । ततः पुनस् तमो वृक्षादियोनिं विशतः । पशुकाम इत्य् आयुर् इन्द्रियादिकाम इति च पुत्रादिकाम इति च पुत्रादिकाम इति च । कथं पुनस् तेष्व् एव कामेषु स्वयं बुद्धो वेदो युञ्ज्यात् प्रवर्तयेत् ? तथा सति अनाप्तः स्याद् इति भावः ॥२५॥

क्रमसन्दर्भः  न व्याख्यातम्.

विश्वनाथः  अतोऽविदुषः स्वार्थं परम्सुखम् अजानतः, तत एव नतान् नतान् नम्रीभूतान् । वेदो यद् बोधयिष्यति, तद् एव श्रेय इति विश्वसितान् इत्य् अर्थः । वृजिनाध्वनि कामवर्त्मनि देवादियोनिषु भ्राम्यतः । पुनर् अपि तमो विशतः, वृक्षादियोनिम् अपि प्राप्नुततस् तान् एव जनान्, पुनस् तेष्व् एव कामेषु स्वयं बुधो वेदः कथं युञ्ज्यात् प्रवर्तयेत् ? तथा सति अनाप्तः स्याद् इति भावः ॥२५॥

 ओ)०(ओ

॥ ११.२१.२६ ॥

एवं व्यवसितं केचिद् अविज्ञाय कुबुद्धयः ।
फलश्रुतिं कुसुमितां न वेदज्ञा वदन्ति हि ॥

मध्वः  एवं वेदस्य व्यवसितम् । फलश्रुतिं कुसुमिताम् । फलं मोक्षः, तद्विषयां श्रुतिं स्वर्गादिकुसुमविषयां वदन्ति ।

नित्यानन्दहरेर् भक्तिज्ञानाद्याः स्वर्गशब्दिताः ।
पुत्रभार्याप्तवित्ताद्यं सर्वं मोक्षगतं फलम् ॥
उद्दिश्य स्वर्गकामस्य यजनं श्रुतिचोदितम् ।
तद् अविज्ञाय पुष्पाख्यम् अनित्यं स्वर्गम् इच्छवः ॥
यजन्ति मन्दमतयो वेदवादपरायणाः ।
इति च स्रीभिर् वा यानैर् वेत्य् आदि च ॥
मोक्षाख्यं फलम् एवात्र स्वर्गादिवचनं तु यत् ।
पुष्पस्वर्गादिवत् तस्य वचनं मन्दरोचनम् ॥ इति च ।

असुराणाम् अयं स्वर्गशब्दः पुष्पात्मकं वदेत् ।
देवानां हरिसम्प्राप्तिं वेद विष्णुपरो यतः ॥ इति च ॥२६॥

श्रीधरः  कथं तर्हि कर्ममीमांसकाः फलपरतां वदन्ति ? तत्राहएवम् इति । व्यवसितं वेदस्याभिप्रायम् । कुसुमिताम् अवान्तरफलप्ररोचनया रमणीयां परमफलश्रुतिं वदन्ति । कुतस् ते कुबुद्धयः ? तद् आहहि यस्माद् वेदज्ञा व्यासादयस् तथा न वदन्तीति ॥२६॥

क्रमसन्दर्भः  न व्याख्यातम्.

विश्वनाथः  कथं तर्हि मीमांसका वेदस्य स्वर्गादिफलपरतां वदन्ति ? तत्राहएवम् इति । व्यवसितं वेदस्याभिप्रायं नैव ज्ञात्वा फलश्रुतिं फलश्रवणं वेदप्रमाणकत्वेन वदन्ति । वस्तुतस् तु कुसुमान्य् एव सञ्जातानि, न तु फलानि यस्यां तां फलश्रवणं, न फलयुक्तं, किन्तु कुसुमयुक्तम् एव कुसुमस्यैवाज्ञानेन फलत्वं भावनाद् इत्य् अर्थः । अतस् ते कुबुद्धयो वेदतात्पर्यानभिज्ञा हि, यस्माद् वेदज्ञा व्यासादयस् तथा न वदन्तीति ॥२६॥

 ओ)०(ओ

॥ ११.२१.२७ ॥

कामिनः कृपणा लुब्धाः पुष्पेषु फलबुद्धयः ।
अग्निमुग्धा धूमतान्ताः स्वं लोकं न विदन्ति ते ॥

मध्वः  स्वं लोकं स्वाश्रयम् । लोकोऽसाव् आश्रयम् अतः ॥२७॥

श्रीधरः  कुबुद्धितां प्रपञ्चयतिकामिन इत्य् अष्टभिः । कामित्वात् कृपणाः, ततो लुब्धास् तृष्णाकुलाः, अतः पुष्पेष्व् अवान्तरफलेषु परमफलबुद्धयः । अत एवाग्निमुग्धा अग्निसाध्यकर्माभिनिवेशेन लुप्तविवेकाः, ततश् च धूमतान्ता धूममार्गोऽन्ते येषां ते । स्वं लोकम् आत्मतत्त्वम् । तथा च श्रुतिः

कश्चिद् ध वा अस्माल् लोकात् प्रेत्य
आत्मानं वेद अयम् अहम् अस्मीति ।
कश्चित् स्वं लोकं न प्रतिजानाति
अग्निमुग्धो हैव धूमतान्तः ॥ इति ॥२७॥

क्रमसन्दर्भः  स्वं लोकं स्वाभयम् ॥२७॥

विश्वनाथः  कुबुद्धितां प्रपञ्चयतिकामिन इत्य् अष्टभिः । पुष्पेष्व् अवान्तरफलेष्व् एव परमफलबुद्धयः । अग्निमुग्धा अग्निसाध्यकर्माभिनिवेशेन लुप्तविवेकाः, धूमेन यज्ञाग्निधूमेनान्ते धूममार्गगमनेन च तान्ताः ग्लानिमन्तः । तथा च श्रुतिः

कश्चित् स्वं लोकं न प्रतिजानाति
अग्निमुग्धो हैव धूमतान्तः ॥ इति ॥२७॥

 ओ)०(ओ

॥ ११.२१.२८ ॥

न ते माम् अङ्ग जानन्ति हृदिस्थं य इदं यतः ।
उक्थशस्त्रा ह्य् असुतृपो यथा नीहारचक्षुषः ॥

मध्वः  ये उक्थेन प्राणेन शास्याः ।

विष्ण्वभक्तान् सदा वायुः शासयेत् तमसि क्षिपन् ।
विष्णुभक्तान् विमोक्षाय प्रापयित्वा सुखं नयेत् ॥ इति च ।

पथ एकः पीपाषतस्करो येऽथैष वेद निधीनाम् ॥ इति च ॥२८॥

श्रीधरः  कोऽसौ स्वलोकः ? तम् आहहृदिस्थम् आत्मानं मां स्वलोकम् । ननु हृदिस्थम् अहङ्कारास्पदं जानन्त्य् एव ? सत्यम्, परमात्मानं तु न जानन्तीत्य् आहय इदं यद्व्यतिरिक्तं जगन् नास्ति । कुतः ? यत इदं जगज् जातम् । तं कुतो न जानन्ति ? हि यस्मात् । उक्थं कर्मैव शस्त्रं शंस्यं कथनीयं पशुहिंसासाधनं वा येषां ते । अतः केवलम् असुतृपः प्राणतर्पणपराः । नीहारं तमस् तेन व्याप्तानि चक्षूंषि येषां ते, यथा सन्निहितम् अपि न जानन्ति तद्वत् । तथा च श्रुतिः,

न तं विदाथ य इमा जजानान्यद्
युष्माकम् अन्तरं बभूव ।
नीहारेण प्रावृता जल्प्या
चासुतृप उक्थशासश् चरन्ति ॥ [ऋ.वे. १०.८३.७] इति ॥२८॥

क्रमसन्दर्भः  न ते माम् इति निर्गुणत्वाद् इत्य् अर्थः ॥२८॥

विश्वनाथः  स लोकः कः ? तम् आहनेति । माम् अन्तर्यामिणं स्वहृदि स्थितम् अपि न जानन्ति, योऽहम् एव इदं जगत् । ननु त्वं चिद्घनविग्रहो जगन् न भवसि, तत्राहयत इति । जगत्कारणत्वाद् अहं जद् इत्य् अर्थः । मदज्ञाने हेतुः उक्थं कर्मैव शस्तं शंस्यं कथनीयं पशुहिंसासाधनं वा येषां ते । अतः केवलम् असुतृपः प्राणतर्पणपराः । सर्वत्र हेतुः नीहारम् अविद्या तेन व्याप्तं चक्षुर् येषां ते । तथा च श्रुतिः,

न तं विदाथ य इमा जजानान्यद्
युष्माकम् अन्तरं बभूव ।
नीहारेण प्रावृता जल्प्या
चासुतृप उक्थशासश् चरन्ति ॥ [ऋ.वे. १०.८३.७] इति ॥२८॥

 ओ)०(ओ

॥ ११.२१.२९३० ॥

ते मे मतम् अविज्ञाय परोक्षं विषयात्मकाः ।
हिंसायां यदि रागः स्याद् यज्ञ एव न चोदना ॥
हिंसाविहारा ह्य् आलब्धैः पशुभिः स्वसुखेच्छया ।
यजन्ते देवता यज्ञैः पितृभूतपतीन् खलाः ॥

मध्वः  मे मताविज्ञानात् परोक्षविषयात्मकाः । परोक्षम् अन्धं तमः । तद्विषयस्वरूपाः । तद्गमनार्थस्वरूपाः । अन्धं तमः परोक्षं च पञ्चकष्टं तथोच्यते इति सुव्यक्ते । तेषाम् आसुराणां यद् आ हिंसायां कामः, तदा यज्ञ एव, न चोदना । यद् यद् आत्मनो हिंसितुम् इष्टं, तत् तद् विहितम् इति प्रापयन्ति कुतर्कैः ।

आसुरोऽविहितां हिंसां विहितत्वेन वर्णयेत् ।
आसुरा याज्ञिकाः सर्वे नारायणपराङ्मुखाः ॥ इति च ।

विष्णुं विहाय ये देवान् पित्ṝन् भूतेशम् एव वा ।
साम्येन वा पूजयन्ति ते ज्ञेया असुरा गणाः ॥ इति च ॥२९३०॥

श्रीधरः  वेदतात्पर्याज्ञानाच् चान्यान् यजन्तीत्य् आहते परोक्षम् अस्फुटं मे मतम् अविज्ञाय देवतादीन् यजन्त इत्य् उत्तरेणान्वयः । स्वमतम् एवाहहिंसायां मांसभक्षणार्थं तत्फलार्थं च यदि रागः स्यात्, तर्हि यज्ञ एवेत्य् अभ्यनुज्ञाद् वारा परिसङ्ख्येयं, न त्व् आवश्यकत्वेन चोदनेत्य् एवंरूपम् । यद्यपि नित्यनैमित्तिकयोः कामविशेषानुबन्धो नास्ति, तथापि कर्मणा पितृलोकः इति श्रुतेः सामान्यतः पितृलोककामनास्त्य् एव । अन्तःकरणशुद्धिकामना चेति भावः । तद् उक्तम्,

नाकामस्य क्रिय काचिद् दृश्यते चेह कर्हिचित् ।
यद् यद् धि कुरुते जन्तुस् तत् तत् कामस्य चेष्टितम् ॥ इति ॥२९॥

अज्ञत्वाद् एव हिंसया विहारः क्रीडा येषां ते ॥३०॥

क्रमसन्दर्भः  न व्याख्यातम्.

विश्वनाथः  मदज्ञानाद् एव मत्सम्मतस्य वेदार्थस्याप्य् अज्ञास् ते इत्य् आहते इति । परोक्षम् अस्फुटं मे मतम् अविज्ञाय देवादीन् यजन्त इत्य् उत्तरेणान्वयः । स्वमतं त्व् आहहिंसायां यदि रागः स्याद् इति यदि पशुहिंसा त्यक्तुं न शक्या स्यात्, तदा यज्ञ एव सा कार्येत्य् अभ्यनुज्ञामयी परिसङ्ख्यैवेयं, न तु चोदनेत्य् एवंरूपं मे मतम् अविज्ञाय विषयात्मका विषयाविष्टचेतसः । अत एव हिंसाविहाराः ॥२९३०॥

अज्ञत्वाद् एव हिंसया विहारः क्रीडा येषां ते ॥३०॥

 ओ)०(ओ

॥ ११.२१.३१ ॥

स्वप्नोपमम् अमुं लोकम् असन्तं श्रवणप्रियम् ।
आशिषो हृदि सङ्कल्प्य त्यजन्त्य् अर्थान् यथा वणिक् ॥

श्रीधरः  किं च, तेऽतिमन्दबुद्धय इत्य् आहस्वप्नोपमम् इति । अमुं परलोकम् । आशिषश् चास्मिन् लोके सङ्कल्प्य, न तु निश्चित्य, विघ्नबाहुल्यात् । त्यजन्ति कर्मसु विनियोजयन्ति । यथा कश्चिद् वणिग् दुस्तरसमुद्रादिलङ्घनेन बहुधनार्जनेच्छया सिद्धं धनं त्यजन्न् उभयभ्रष्टो भवति, तद्वद् इत्य् अर्थः ॥३१॥

क्रमसन्दर्भः  न व्याख्यातम्.

विश्वनाथः  किं च, तेऽतिमन्दबुद्धयश् चेत्य् आहस्वप्नोपमम् इति । अमुं लोकं परलोकम् । असन्तम् असत्तुल्यं तथैवेह लोके आशिषश् राज्याद्याः सङ्कल्प्य, न तु निश्चित्य, विघ्नबाहुल्यात् त्यजन्ति, अर्थान् कर्मसु विनियोजयन्ति । यथा कश्चिद् वणिग् दुस्तरसमुद्रादिलङ्घनेन बहुधनेच्छया सिद्धं धनं त्यजन्न् उभयत्र भ्रष्टो भवति, तद्वद् इत्य् अर्थः ॥३१॥

 ओ)०(ओ

॥ ११.२१.३२ ॥

रजःसत्त्वतमोनिष्ठा रजःसत्त्वतमोजुषः ।
उपासत इन्द्रमुख्यान् देवादीन् न यथैव माम् ॥

मध्वः  तामसेष्व् एव रजःसत्त्वतमोविशेषाः ।

तामसेषु तु ये सत्त्वा विरयप्रचुरास् तु ते ।
ईषत्स्वर्गादिसंयुक्तास् तमोनिष्ठास् तु ते स्मृताः ॥
केवलं निरये निष्ठा ये ते तामसराजसाः ।
अन्धे तमसि ये निष्ठास् ते वै तामसतामसाः ।
एवं त्रिभेदम् उक्तास् तु याज्ञिका विष्णुवर्जिताः ॥ इति हरिवंशेषु ॥३२॥

श्रीधरः  अतो रजःसत्त्वतमोजुषः स्वानुरूपान् इन्द्रादीन् एवोपासते, न तु मां गुणातीतम् । यद्यपीन्द्रादीनाम् अपि मदंशत्वान् मदुपासनम् एव तत्, तथापि यथावन् नोपासते भेददर्शित्वाद् इत्य् अर्थः ॥३२॥

क्रमसन्दर्भः  न व्याख्यातम्.

विश्वनाथः  अतो रजःसत्त्वतमोनिष्ठा ये ते रजःसत्त्वतमांस्य् एव जुषन्ते सेवन्ते, न तथैवेति । यद्यपीन्द्रादीनाम् अपि मदंशत्वान् मदुपासनम् एव तत्, तथापि यथावन् नोपासते, यथावद् उपासनाभावाद् भ्रश्यन्तीत्य् अर्थः । यद् उक्तं, न तु माम् अभिजानन्ति तत्त्वेनातश् च्यवन्ति ते [गीता ९.२४] ॥३२॥

 ओ)०(ओ

॥ ११.२१.३३ ॥

इष्ट्वेह देवता यज्ञैर् गत्वा रंस्यामहे दिवि ।
तस्यान्त इह भूयास्म महाशाला महाकुलाः ॥

श्रीधरः  हृदि सङ्कल्प्य [भा.पु. ११.२१.३१] इत्य् उक्तं, तम् एव सङ्कल्पं दर्शयतिइष्ट्वेति । तस्य भोगस्यान्ते । महाशाला महागृहस्थाः ॥३३॥

क्रमसन्दर्भः  न व्याख्यातम्.

विश्वनाथः  तेषां मनोरथं विवृणोतिइष्ट्वेति । तस्य भोगस्यान्ते इह महाशालाः महागृहस्थाः ॥३३॥

 ओ)०(ओ

॥ ११.२१.३४ ॥

एवं पुष्पितया वाचा व्याक्षिप्तमनसां नृणाम् ।
मानिनां चातिलुब्धानां मद्वार्तापि न रोचते ॥

श्रीधरः  ततः किम् अत आहएवम् इति । अतो मत्प्रवणत्वाभावान् नित्यं संसारिणो भवन्तीति भावः ॥३४॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ११.२१.३५ ॥

वेदा ब्रह्मात्मविषयास् त्रिकाण्डविषया इमे ।
परोक्षवादा ऋषयः परोक्षं मम च प्रियम् ॥

मध्वः  ब्रह्मत्वं पूर्णता प्रोका तद् यस्य स्वत एव तु ।
स ब्रह्मात्मा समुद्दिष्टो वासुदेवः सनातनः ॥ इति च ॥३५॥

श्रीधरः  तद् एवं वेदानां प्रवृत्तिपरत्वं निराकृत्य प्रकृतं निवृत्तिपरत्वम् एवोपसंहरतिवेदा इति । कर्मब्रह्मदेवताकाण्डविषया इमे वेदा ब्रह्मात्मविषयाः, ब्रह्मैवात्मा न संसारीत्य् एतत्पराः, तत्परत्वाप्रतीतौ च ।

फलश्रुतिर् इयं न्ṝणां न श्रेयो रोचनं परम् ।
श्रेयोविवक्षया प्रोक्तः यथा भैषज्यरोचनम् ॥ इत्य् उक्तम् एव ।

कारणम् अनुस्मारयतिपरोक्षेति । ऋषयो मन्त्रास् तद्द्रष्टारो वा । तत् किम् इति यतः परोक्षम् एव मम च प्रियम् । अयं भावःशुद्धान्तःकरणैर् एवैतद् बोद्धव्यं, नान्यैर् अनधिकारिभिर् वृथा कर्मत्यागेन भ्रंशप्रसङ्गाद् इति ॥३५॥

क्रमसन्दर्भः  ब्रह्मात्मविषयाः सर्वतो बृहत्तमो य आत्मा परममूलस्वरूपो भगवान् अहं तत्परम् एवेत्य् अर्थः । मत्प्रियाचरणत्वेन दृक्ष्यमाणत्वात्, तथा सर्वेषाम् अप्रतीतौ कारणम् आहपरोक्षेति । “परोक्षं मम च प्रियम्” इति तु,

त्वं च रुद्र! महाबाहो मोहशास्त्राणि कारय ।
अथ तानि वितथ्यानि दर्शयस्व महाभुज ।
प्रकाशम् उरु चात्मानमप्रकाशं च मां कुरु ॥ [वाराहे ७०.३६३७]

इत्य् अन्यत्र व्यक्तत्वात् । तच् च, इदं ते ज्ञानम् आख्यातं गुह्याद् गुह्यतरं मया [भा.पु. ] इत्य् आदौ तदभिप्रायप्रकाशात् । तच् च तत्र सर्वेषाम् अनधिकारात् । अत एव मुक्तिं ददाति कर्हिचित् स्म न भक्तियोगं [भा.पु. ५.६.१८] इत्य् आद्य् उक्तम् इति ॥३५॥

विश्वनाथः  प्रकरणम् उपसंहरतिवेदा इति । कर्मब्रह्मदेवताकाण्डविषया इमे वेदा ब्रह्मात्मा तद्विषया ब्रह्मस्वरूपमदाराधनपरा एवेत्य् अर्थः । ननु तर्हि ऋषयो मन्त्रास् तद्द्रष्टारो वा कथम् एव स्पष्टां नाचक्षते ? तत्राहपरोक्षम् एव यथा स्यात् तथा वदन्ति, न तु साक्षाद् इति ते । ननु तेषां साक्षाद् अकथनस्य कोऽभिप्रायस् तत्राहपरोक्षम् इति । तथा कथने एव मत्प्रीतिम् अवधार्य तथा वदन्तीत्य् अर्थः ॥३५॥

 ओ)०(ओ

॥ ११.२१.३६ ॥

शब्दब्रह्म सुदुर्बोधं प्राणेन्द्रियमनोमयम् ।
अनन्तपारं गम्भीरं दुर्विगाह्यं समुद्रवत् ॥

मध्वः  प्राणेन्द्रियमनोभिर् मीयते । मेयत्वान् मय उद्दिष्टो वेदः प्राणादिभिः सदा इति वाराहे ।

अन्तो विनाश उद्दिष्टः पारः परिमितिस् तथा ।
अनन्तपारो वेदोऽयं ताभ्यां स रहितो यतः ॥ इति व्यासस्मृतौ ॥३६॥

श्रीधरः  ननु वेदज्ञा अपि जैमिन्यादयः किम् इति तथा न वर्णयन्ति, मां विना तत्त्वतो वेदं तद् अर्थं वा न कोऽपि वेदेत्य् आशयेनाहशब्दब्रह्मेति यावत् समाप्ति । स्वरूपतोऽर्थतश् च दुर्विज्ञेयम् । तच् च सूक्ष्मं स्थूलं चेति द्विविधम् । तत्र सूक्ष्मं तावत् स्वरूपतोऽपि दुर्ज्ञेयम् इत्य् आहप्राणेन्द्रियमनोमयम् । प्रथमं प्राणमयं पराख्यं, ततो मनोमयं पश्यन्त्याख्यं, तत इन्द्रियमयं मध्यमाख्यम् । तस्य वाग्व्यञ्जकत्वेन वागिन्द्रियप्रधानत्वात् । किं च, अनन्तपारम् । समष्टिप्राणादिमयस्य निर्विशेषस्य च तस्य कालतो देशतश् चापरिच्छेदात् । अर्थतोऽपि दुर्ज्ञेयत्वम् आहगम्भीरं निगूढार्थम् । अतो दुर्विगाह्यं मतिप्रवेशानर्हम् । तथा च श्रुतिः

चत्वारि वाक्परिमिता पदानि
तानि विदुर् ब्राह्मणा ये मनीषिणः ।
गुहा त्रीणि निहिता नेङ्गयन्ति
तुरीयं वाचो मनुष्या वदन्ति ॥

अयम् अर्थःवाचः शब्दब्रह्मणः परिमितानि गणितानि पद्यते ज्ञायते परं तत्त्वम् एभिर् इति पदानि रूपाणि चत्वारि, तानि चत्वार्य् अपि ये मनीषीणोऽन्तर्दृष्टयस् त एव विदुर् नान्ये । यतो गुहायां देहमध्ये त्रीणि निहितानि नेङ्गयन्ति स्वरूपं न प्रकाशयन्ति । अतः केवलं वाचस् तुरीयं चतुर्थं भागं वैखरीरूपं मनुष्याः प्राणिनो वदन्ति, तद् अपि वदन्त्य् एव, न तत्त्वतो जानन्ति ॥३६॥

क्रमसन्दर्भः  शब्दब्रह्मेति युग्मकम् । प्राणेन्द्रियमनोमयं लौकिकवाग्वत् पराख्यादिरूपेण तेष्व् आविर्भूतम् अपि सुदुर्बोधम् । यतः शब्दतोऽनन्तपारम् अर्थतश् च गम्भीरं दुर्विगाह्यं च तत्र दुर्विगाह्यं प्रवेष्टुं तावद् अशक्यं, कथञ्चित् प्रवेशे च सति गम्भीरं दुर्गमार्थपर्यवसानम् इत्य् अर्थः ॥३६॥

विश्वनाथः  ननु वेदस्याप्तत्वान्यथानुपपत्त्यैव भैषज्यरोचनन्यायेनैव तस्य स्वर्गादिपरत्वम् इति भवान् यथा व्याचष्ट तथैव जैमिन्यादयोऽपि व्याचक्षताम् । मैवं, यदि ते जानीयुस् तर्हि व्यचक्षीरन्, मां विना मद्भक्तान् व्यासनारदादींश् च विना तत्त्वतो वेदार्थं न कोऽपि वेदेत्य् आहशब्दब्रह्मेति यावत् समाप्तिः । स्वरूपतोऽर्थतश् च दुर्विज्ञेयम् । तच् च सूक्ष्मं स्थूलं चेति द्विविधम् । तत्र सूक्ष्मं तावत् स्वरूपतोऽपि दुर्ज्ञेयम् इत्य् आहप्राणेन्द्रियमनोमयम् । प्रथमं प्राणमयं पराख्यम् आधारचक्रस्थम् । ततो मनोमयं पश्यन्त्याख्यं नाभाव् अनाहतचक्रस्थम् । तत इन्द्रियमयं वैखर्याख्यम्, तस्य वाग्व्यञ्जकत्वेन वागिन्द्रियप्रधानत्वात् । किं च, अनन्तपारं प्राकृताप्राकृतप्राणमयस्य कालतो देशतश् चापरिच्छेदात् ।

अर्थतोऽपि दुर्ज्ञेयत्वम् आहगम्भीरं निगूढार्थम्, अतो दुर्विगाह्यम् । तथा च श्रुतिः

चत्वारि वाक्परिमिता पदानि
तानि विदुर् ब्राह्मणा ये मनीषिणः ।
गुहा त्रीणि निहिता नेङ्गयन्ति
तुरीयं वाचो मनुष्या वदन्ति ॥

अस्यार्थःवाचः शब्दब्रह्मणः परिमितानि, जसोडादेशश् छान्दसः । पद्यते ज्ञायते परं तत्त्वम् एभिर् इति । पदानि रूपाणि चत्वारि, तानि चत्वार्य् अपि ये मनीषीणो गुहायां देहमध्ये त्रीणि निहितानि नेङ्गयन्ति स्वरूपं न प्रकाशयन्ति, यतः केवलं वाचस् तुरीयं चतुर्थभागं वैखरीरूपं मनुष्याः प्राणिनो वदन्ति, तम् अपि वदन्त्य् एव, न तु तत्त्वतो जानन्तीति । अभियुक्तश्लोकश् च

या सा मित्रावरुणसदनाद् उच्चरन्ती त्रिषष्ठिं
वर्णानन्तःप्रकटकरणैः प्राणसञ्ज्ञा प्रसूते ।
तां पश्यन्तीं प्रथमम् उदितां मध्यमां बुद्धिसंस्थां
वाचञ्चक्रे करणविशदांवैखरीञ्च प्रपद्ये ॥ इति ॥३६॥[१] <ल् >

 \ओ)०(ओ

॥ ११.२१.३७ ॥

मयोपबृंहितं भूम्ना ब्रह्मणानन्तशक्तिना ।
भूतेषु घोषरूपेण विसेषूर्णेव लक्ष्यते ॥

मध्वः  भूम्ना ब्रह्मणा अति महापरिपूर्णेन ॥३७॥

श्रीधरः  तत्र मनीषिभिर् एव ज्ञेयं सूक्ष्मं तत्त्वरूपं दर्शयति, मयेति । मयान्तर्यामिणोपबृंहितम् अधिष्ठितम् । अन्तस्थत्वेऽप्य् अपरिच्छेदम् आहभूम्नेति । अधिष्ठातृत्वेऽप्य् अविकारित्वम् आहब्रह्मणेति । अविकृतस्यापि नियन्तृत्वं घटयति, अनन्तशक्तिनेति । भूतेषु सर्वप्राणिषु घोषरूपेण नादरूपेण लक्ष्यते मनीषिभिः । अन्तः सूक्ष्मत्वेन दर्शने दृष्टान्तः, बिसेषूर्णातन्तुर् इवेति ।

क्रमसन्दर्भः  नन्व् एवम्भूतं चेत् कथं प्राणादिष्व् आविर्भवति ? तत्राहमयोपबृंहितं तत्र तत्रोद्भावितम् । नन्व् अनन्ते वैकुण्ठेऽनन्तप्राये च ब्रह्माण्डगणेऽनन्तसङ्ख्ययाविर्भूतं, तत् कथं भवतैकेनोद्भावितं स्यात् ? तत्राहब्रह्मणा स्वरूपतः परमबृहत्तमेन शक्तितश् चानन्तशक्तिनेति । ननु यत् सर्वव्यापकं भवति, तद् एवानन्तपारं स्यात्, न तु तथेदं लक्ष्यते ? तत्राहभूतेष्व् इति । नादरूपेणाव्यक्तप्रणवाकारेण लक्ष्यते योगिभिः । तद् उक्तम्

अनन्तोऽनन्तमात्रश् च द्वैतस्योपशमः शिवः ।
ओङ्कारो विदितो येन स योगी नेतरो जनः ॥ इति ॥३७॥

विश्वनाथः  नन्व् एवम्भूतं चेत् कथं प्राणादिष्व् आविर्भवति ? तत्राहमयोपबृंहितं तत्र तत्रोद्भाव्य विस्तारितम् । नन्व् अनन्ते वैकुण्ठेऽनन्तकोटिब्रह्माण्डेषु च अनन्तसङ्ख्ययाविर्भूतं तत् त्वया कथम् एकेनोपबृंहितं ? तत्राहभूम्ना स्वरूपबाहुल्येन, न केवलं स्वरूपबाहुल्यम् एव, किन्तु ब्रह्मणा सर्वव्यापकेन । न केवलं सर्वव्याप्तिर् एव, किन्तु अनन्तशक्तिनेति शक्तेर् आनन्त्याद् एव । भूतेषु सर्वप्राणिषु घोषरूपेण घोषो नादः, तद्रूपेण लक्ष्यते मनीषिभिः । अन्तः सूक्ष्मत्वेन दर्शने दृष्टान्तः, बिसेषु मृणालेषु ऊर्णातन्तुर् इव ॥३७॥
 \ओ)०(ओ

॥ ११.२१.३८४० ॥

यथोर्णनाभिर् हृदयाद् ऊर्णाम् उद्वमते मुखात् ।
आकाशाद् घोषवान् प्राणो मनसा स्पर्शरूपिणा ॥
छन्दोमयोऽमृतमयः सहस्रपदवीं प्रभुः ।
ओङ्काराद् व्यञ्जितस्पर्श स्वरोष्मान्तस्थभूषितम् ॥
विचित्रभाषाविततां छन्दोभिश् चतुर्उत्तरैः ।
अनन्तपारां बृहतीं सृजत्य् आक्षिपते स्वयम् ॥

मध्वः  आस्पर्शरूपिणा आस्पर्शो विष्णुस् तं रूपयति ।
प्रकाशयतीत्य् आस्पर्शरूपप्राणस्य मनः ॥
आसमन्तात् स्पर्शाभोगा अस्यैवेत्य् आस्पर्शः ।
भुङ्क्ते यद् अखिलान् स्पर्शान् आस्पर्शो विष्णुर् उच्यते ॥
तस्य प्रकाशकं नित्यं नमस्ये प्राणम् एकलम् ।
प्राणस्यैव मनो नित्यं वासुदेवं प्रकाशयेत् ॥ इति वायुप्रोक्ते ॥

मीयन्तेऽनेन छन्दांसि प्राणश् छन्दोमयस् ततः ॥ इति च ॥

त्रिमात्रम् आदितः कृत्वा यावच् चानन्तमात्रकाः ।
प्रणवास् तेऽपि भेदेन ह्य् अनन्ताः परिकीर्तिताः ।
एकमात्रोत्तराः सर्वे वासुदेवाभिधायकाः ।
तेषां व्याख्यानरूपा हि सर्वे वेदाः प्रकीर्तिताः ।
ओङ्कारव्यञ्जितास् तस्मात् सदोच्चार्या हरेः प्रियैः ॥ इति प्रणवमाहात्म्ये ॥

गुह्यदर्शनभाषे च भाषा चैव समाधिका ।
तिस्रस् तु मूलभाषाः स्युर् एकैका च त्रिधा पुनः ॥
गुह्यदर्शनसञ्ज्ञा च गुह्यगुह्या तथापरा ।
एवम् आदिक्रमेणैव त्व् एकादशीतिविधेदिताः ॥
भाषास् तत्र च गुह्या च प्रसिद्धार्थेष्व् अनन्विता ।
गुह्यार्थं तत्परैवान्धोमणिम् इत्य् आदिका च सा ॥
दर्शनान्यवलम्बैव पशुपत्यादिनां तु या ।
बहुश्रुतिविरुद्धस् तु वदेत् सा दर्शनात्मिका ॥
अन्ते निषेधसंयुक्ता भस्मस्नानादिका च सा ।
यथा प्रदृश्यमानार्था समाधिः सा प्रकीर्तिताः ।
विष्नुः परम इत्य् आद्या सा च विद्वद्भिर् ईरिता ॥ इति भाषाविवेके ॥

भस्मस्नानविधानं तु श्रुत्युक्तं दर्शनानुगम् ।
भस्मस्नानं ततो ग्राह्यं विधानं तु नृसिंहगम् ॥ इति स्कान्दे ।

गायत्र्या उष्णिक् चतुर्वर्णाधिकेत्य् आदि चतुर्उत्तरैः ।
जगत्यस् तानाम् एव चतुर् उत्तरत्वनियमः ।
छन्दस् तु नवपादं यज् जगद् इत्य् उच्यते बुधैः ॥ इति छन्दोविधाने ॥४०॥

श्रीधरः  ततो वैखर्याख्याया बृहत्या वाच उत्पत्तिप्रकारं सदृष्टान्तम् आहयथेति त्रिभिः । हृदयात् सकाशात् मुखात् द्वारात् उद्वमते बहिः प्रकटयति । दार्ष्टान्तिके योजयतिआकाशाद् इति । प्राणस् तदुपाधिर् हिरण्यगर्भरूपः प्रभुर् भगवान् । तेन रूपेण च्छन्दोमयो वेदमूर्तिः । स्वतस् त्व् अमृतमयः । घोपवान् नादोपादानवान् । मनसा निमित्तभूतेन । निमित्तताम् एव दर्शयतिस्पर्शादीन् वर्णान् रूपयति सङ्कल्पयतीति स्पर्शरूपि तेन । स्पर्शग्रहणम् उपलक्षणम् । हृदयाकाशाद् बृहतीं सृजतीति तृतीयश्लोकेनान्वयः । बृहतीशब्दार्थव्याख्यानाय विशेषणानिसहस्रपदवीं बहुमार्गाम् । तद् एवाहओङ्काराद् उरःकण्ठादिसङ्गेन व्यञ्जितैः स्पर्शादिभिर् भूषिताम् । ओङ्कारश् चात्र हृद्गतः सूक्ष्मोऽभिप्रेतो न त्व् अकारादिवर्णरूपः । तस्य व्यङ्ग्यकोटित्वात् । तत्र स्पर्शाः चत्वारि चत्वार्य् अक्षराण्य् उत्तराण्य् अधिकानि येषां तैश् छन्दोभिर् उपलक्षिताम् । एवम् अनन्तपारां सृजति स्वयम् एवाक्षिपते उपसंहरति ॥३८४०॥

क्रमसन्दर्भः  तस्यैव प्राणादिमयतया पराख्यादिरूपेण स्वस्माद् उद्भवप्रकारम् आहयथोर्णेति त्रिकेण । यथोर्णनाभिर् हृदयात् सकाशान् मुखद्वारा ऊर्णाम् उद्वमते गिरति चेत्य् अर्थस् तथा प्रभुर् ईश्वरो मदंशः परमात्मा स्वरूपेणामृतमयः परमानन्दस्वरूपः, शक्त्या छन्दोमयः सर्वज्ञानादिसम्पन्नवेदमयः सन् आकाशाद् आकाशम् अवलम्ब्य हिराण्यगर्भस्याधारचक्रे चाविर्भूय पराख्यां बृहतीं सृजति, ततो घोषवान् किञ्चिद् व्यक्तनादवान् सन्न् आभिचक्रे मध्यमाख्यां सृजति, ततो हृदि प्राणात्मकः सन् ओङ्कारान् नादरूपाकारताम् आसाद्य स्पर्शरूपिणा तत्तद्वर्णभेदज्ञानश्पर्शिना मनसा पश्यन्त्याख्यां सृजति, ततश् च व्यञ्जितस्पर्शेत्य् आदिरूपां छन्दोभिर् इत्य् आदिरूपां च शाखाभिः सहस्रपदवीं वैखर्याख्यां सृजति, कालान्तरे त्व् आक्षिपते, अन्तः प्रवेशयति च । तत्र पूर्वं मात्रा स्वरो वर्ण इति स्थविष्ठ इत्य् अत्र मात्रा ह्रस्वादिः, स्वर उदात्तादिर् इति ये पृथक् प्लुता उदात्तादयश् च गृह्यन्ते, तेषाम् अपि स्वरान्तर्भावात्, क्षकारस्य च स्पर्शोष्मस्व् अन्त्रभावाद् एकोनपञ्चाशद् एवात्र गणिताः ॥४०॥

विश्वनाथः  सूक्ष्मरूपशब्दब्रह्मणस् तस्य प्राणादिमयतया पराख्यादिरूपेण स्वस्माद् उद्भवप्रकारम् आहयथोर्णेति त्रिभिः । यथोर्णनाभिर् हृदयात् सकाशान् मुखद्वाराद् ऊर्णाम् उद्वमते, तथा प्रभुर् ईश्वरो मदंशः हिरण्यगर्भान्तर्यामी, स्वरूपेणामृतमयः परमानन्दमयः, स्वशक्त्यैव छन्दोमयः, सर्वज्ञानादिसम्पन्नवेदमयः सन्, आकाशाद् आकाशम् अवलम्ब्य हिराण्यगर्भस्याधारचक्रे चाविर्भूय, प्राणेन घोषेण गुहां प्रविष्टः [भा.पु. ११.१२.१७] इति पूर्वोक्तघोषो नादस् तद्वान् प्राणः स्वयं तदीयप्राणवांश् च सन्, मनसा निमित्तभूतेन बृहतीं वैखरीप्रधानां श्रुतिं प्रथमं पराख्यां, ततः पश्यन्त्याख्यां, ततो वैखर्याख्यां सृजति । पुनर् आक्षिपते उपसंहरति च । निमित्ततां विवृण्वन् मनो विशिनष्टिस्पर्शरूपिणा स्पर्श इत्य् उपलक्षणं स्पर्शादीन् वर्णान् रूपयति सङ्कल्पयति स्पर्शरूपि तेन । बृहतीशब्दार्थव्याख्यानाय विशेषणानिसहस्रपदवीं बहुमार्गाम् । ओङ्काराद् उरःकण्ठादिसङ्गेन व्यञ्जितैः स्पर्शादिभिर् भूषिताम् । ओङ्कारश् चात्र हृद्गतः सूक्ष्मोऽभिप्रेतः, न त्व् अकारादिवर्णरूपः, तस्य व्यङ्ग्यकोटित्वात् । तत्र स्पर्शाः कादयो मान्ताः । स्वरा अकारादयः षोडश । उष्माणः शषसहाः । अन्तःस्था यरलवाः । विचित्राभिर् वैदिकलौकिकभाषाभिर् विततां यथोत्तरां चत्वारि चत्वार्य् अक्षराण्य् उत्तराण्य् अधिकानि येषां तैश् छन्दोभिर् उपलक्षितां, न अन्तः समाप्तिं शब्दतो नाप्य् एतावान् एवार्थ इति पारश् चार्थतो यस्यास् ताम् ॥३८४०॥

ओ)०(ओ

॥ ११.२१.४१ ॥

गायत्र्य् उष्णिग् अनुष्टुप् च बृहती पङ्क्तिर् एव च ।
त्रिष्टुब् जगत्य् अतिच्छन्दो ह्य् अत्यष्ट्यतिजगद्विराट् ॥

श्रीधरः  तेषु कतिचिच् छन्दांसि दर्शयति, गायत्रीति । तत्र चतुर्विंशत्यक्षरा गायत्री । ततश् चतुर्अक्षरवृद्ध्योष्णिगादिच्छन्दांसि, अत्यष्टिः, अतिजगती, अतिविराट् चेत्य् अर्थः । एतैश् छन्दोभिर् उपलक्षिताम् इति पूर्वेणान्वयः । अतो बृहत्य् अपि साकल्येन स्वरूपतो दुर्ज्ञेया इत्य् उक्तम् ॥४१॥

क्रमसन्दर्भः  न व्याख्यातम्.

विश्वनाथः  तेषु कतिचिच् छन्दांसि दर्शयतिगायत्रीति । अत्र चतुर्विंशत्यक्षरा गायत्री । ततश् चतुर्अक्षरवृद्ध्योष्णिगादिच्छन्दांसि, अत्यष्टिः, अतिजगती, विराट् चेत्य् अर्थः । एतैश् छन्दोभिर् उपलक्षिताम् इति पूर्वेणान्वयः ॥४१॥

 ओ)०(ओ

॥ ११.२१.४२ ॥

किं विधत्ते किम् आचष्टे किम् अनूद्य विकल्पयेत् ।
इत्य् अस्या हृदयं लोके नान्यो मद् वेद कश्चन ॥

मध्वः  विविधरूपत्वेन कल्पनं विकल्पः चत्वारि । वाग् इत्य् आदि । तत्र वाग् इत्य् अनुवादः ।

विधिभागे हरेः पूजैवाभिधाने च तद्गुणाः ।
विकल्पे तद् बहुत्वं चाप्य् अपोहे तु तद् अप्रियम् ।
उच्यते सर्ववेदेषु तच् च वेद स एव हि ॥ इति आगमतात्पर्ये ।

सुरा हरेर् गुणाः प्रोक्तास् ते मे स्युर् इति चिन्तनम् ।
सुरापानम् इति प्रोक्तं तन् न कुर्यात् कथञ्चन ॥
ब्राह्मणो विष्णुर् उद्दिष्टः स नास्तीत्य् अभिचिन्तनम् ।
ब्रह्महत्या समुद्दिष्टा तां न कुर्यात् कथञ्चन ।
इत्य् आद्य् अपोहवाक्यार्थश् चिन्त्यो विष्णुर् बुधैर् जनैः ॥ इत्य् आदि च ॥

मदन्यः कश्चन कोऽपि न वेद ॥४२॥

श्रीधरः  अर्थतोऽपि दुर्ज्ञेयत्वम् आहकिम् इति । कर्मकाण्डे विधिवाक्यैः किं विधत्ते । देवताकाण्डे मन्त्रवाक्यैः किम् आचष्टे प्रकाशयति । ज्ञानकाण्डे किम् अनूद्य विकल्पयेन् निषेधार्थम् इत्य् एवम् अस्या हृदयं तात्पर्यं मत् मत्तोऽन्यः कश्चिद् अपि न वेद ॥४२॥

क्रमसन्दर्भः  तद् एवं मदुत्पन्नस्य वेदस्य तात्पर्यज्ञश् चाहम् एव इत्य् आहकिं विधत्ते इति ॥४२॥

विश्वनाथः  बृहती स्वरूपतो दुर्ज्ञेयेत्य् उक्तम् । अर्हतोऽपि दुर्ज्ञेयतेत्य् आहकिं विधत्ते श्रुत्या कर्तव्यतेन किं विधीयते, स्वस्य हितार्थं जीवैर् इदम् एव कर्तव्यम् इति किं कर्तुम् आदिश्यते इत्य् अर्थः । किम् आचष्टे किम् अभिधत्ते श्रुत्या किम् अभिधीयते श्रुत्त्यर्थस् तावत् क इत्य् अर्थः । किम् अनूद्य विकल्पयेत् इदम् एकं वस्तु इदम् अपरं वस्तु इदम् अप्य् अन्यद् वस्तु इति द्वित्रीणि वस्तूनि निरिदिश्य विकल्पयेति, इदं वा कुर्यात्, इदं वा कुर्यात्, इद्ं व कुर्याद् इति यद् विदधीत, तत् किं ? इत्य् अर्थः ।

ननु अहरहः सन्ध्याम् उपासीत, कर्मणा पितृलोकः इति दर्शनात् कर्मैव श्रुतिर् विधत्ते, चोदनालक्षणो धर्मः इति व्याख्यानाद् धर्म एव श्रुत्यर्थः । व्रीहिभिर् वा यजेत यवैर् वा यजेत इति वैकल्पिको विधिर् अपि धर्मविषयक एव । यद् वा, भक्तियोगो निष्कामकर्मज्ञानयोगश् चानूद्य विकल्पितः, यथा

भक्तियोगश् च योगश् च मया मानव्य् उदीरितः ।
तयोर् एकतरेणैव पुरुषः पुरुषं व्रजेत् ॥ इति ।

तत्र रे मूढाः ! नहि नहीत्य् आहअस्याः श्रुतेर् हृदयं हृद्गतम् अभिप्रायं मदन्यो नैव कश्चन वेद । प्रेयस्याः अभिप्रेतम् अर्थं प्रेयांसं विना को वेदेति भावः ॥४२॥

 ओ)०(ओ

॥ ११.२१.४३ ॥

मां विधत्तेऽभिधत्ते मां विकल्प्यापोह्यते त्व् अहम् ।
एतावान् सर्ववेदार्थः शब्द आस्थाय मां भिदाम् ।
मायामात्रम् अनूद्यान्ते प्रतिषिध्य प्रसीदति ॥

मध्वः  अभिदश् च स एव अश् च अभिदाः तम् अभिदां माम् आस्थाय मायामात्रं सदिच्छानिर्मितं शरीरादिकम् अनूद्योपासनादिकं विधाय मोक्षरूपेण तच्छरीरादिकं प्रतिषिध्य प्रशाम्यति ।

सर्वावताररूपेषु निर्भेदत्वाद् अदोषतः ।
अभेदो विष्णुर् उद्दिष्टस् तम् एवोक्त्वा तदिच्छया ॥
निर्मितं दैहिकं बन्धं तस्योपासनयैव तु ।
प्रतिषिध्य विमोक्षे तु स्वभावोपास्तिरूपतः ॥
प्रतिशाम्यति वेदोऽयं वासुदेवैकसंश्रयः ॥ इति च ।

अभिदाम् आस्थाय कोऽपि शब्दोम् इति वा ॥४३॥

श्रीधरः  ननु तर्हि त्वं मत्कृपया कथय, ओम् इति कथयति । माम् एव यज्ञरूपं विधत्ते । माम् एव तत्तद्देवतारूपम् अभिधत्ते, न मत्तः पृथक् । यच् चाकाशादिप्रपञ्चजातम् । तस्माद् वा एतस्माद् आत्मन आकाशः सम्भूतः [तै.उ. २.१.३] इत्य् आदिना । विकल्प्यापोह्यते निराक्रियते तद् अप्य् अहम् एव, न मत्तः पृथग् अस्ति ।

कुतः ? इत्य् अपेक्षायां सर्ववेदार्थं सङ्क्षेपतः कथयतिएतावान् एव सर्वेषां वेदानाम् अर्थः । तम् एवाहशब्दो वेदो मां परमार्थरूपम् आश्रित्य भिदां मायामात्रम् इत्य् अनूद्य, नेह नानास्ति किञ्चन इति प्रतिषिध्य प्रसीदति निवृत्तव्यापारो भवति । अयं भावःयथा ह्य् अङ्कुरे यो रसः स एव तद् विस्तारभूतनानाकाण्डशाखास्व् अपि, तथैव प्रणवस्य योऽर्थः परमेश्वरः, स एव तद्विस्तारभूतानां सर्ववेदकाण्डशाखानाम् अपि सङ्गच्छते, नान्य इति ॥४३॥

क्रमसन्दर्भः  तद् एवं सर्ववेदसमन्वयं स्वस्मिन् श्रीभगवत्य् एव स्वयम् आह । यद् वा, परमप्रतिपाद्यश् चाहं श्रीकृष्णरूप एव इत्य् आहमां विधत्ते इत्य् अर्धकेण । मत्तात्पर्यकत्वेनैव तत्तद्विधानादिकं कृत्वा मय्य् एव पर्यवस्यतीत्य् अर्थः । यद् वा, मां यज्ञपुरुषं विधत्ते, श्रुतिर् माम् एव तत्तद्देवतारूपम् अभिधत्ते । यच् चाकाशादिप्रपञ्चजातन्तस्माद् वा एतस्माद् आत्मन आकाशः सम्भूतः [तै.उ. २.१.३] इत्यादिना विकल्प्य विविधं कल्पयित्वापोह्यते, तत्तन्निषेधेन सिद्धान्त्यते यत् तद् अहं श्रीकृष्णलक्षणं वस्त्व् एवेति । न मत्तः पृथग् अस्ति, सर्वस्य मदात्मकत्वाद् इति भावः ।

तद् एव दर्शयतिएतावान् इति । यः शब्दो वेदस् तदनुगतश् च स मायामात्रं जगन् निषिध्य भिदां मदवतारादिरूपां चानूद्य तदन्ते मां श्रीकृष्णरूपम् एवास्थायालम्ब्य प्रसीदतिकृतकृत्यो भवति । तद् उक्तं श्रीगीतासुवेदैश् च सर्वैर् अहम् एव वेद्यो, वेदान्तकृद् वेदविद् एव चाहं [गीता १५.१५] इति ॥४३॥

विश्वनाथः  ननु तर्हि त्वम् एव कृपया कथयेति तत्रोम् इत्य् आहमां विधत्ते भक्तेर् मद्स्वरूपभूतत्वान् मद्भक्तिम् एव कर्तव्यत्वेन विधत्ते इत्य् अर्थः । यागादिविधीनाम् अपि मद्भक्तिविधान एव तात्पर्यात् । धर्मो यस्यां मद्कृतः इति मदुक्तेः । अभिधत्ते माम् इति, अहम् एव सर्ववेदार्थ इत्य् अर्थः । विकल्प्यापोह्यते ह्य् अहम् इति योगास् त्रयो मया प्रोक्ताः [भा.पु. ११.२०.३] इत्य् उक्तेः । काण्डत्रयेण कर्म ज्ञानं भक्तिश् चेत्य् अनूद्य कर्म कुर्यात् ज्ञानं वा अभ्यसेत् भक्तिं वा कुर्याद् इति विकल्प्य पश्चाद् अपोह्यते । प्रथमं सकामकर्मापोहो निष्कामकर्मकरणं, ततो ज्ञानारूढत्वे सति निष्कामकर्मणोऽप्य् अपोहः । ज्ञानसिद्धिदशायां ज्ञानं मयि सन्न्यसेद् इत्य् उक्तेर् ज्ञानस्याप्य् अपोहः । भक्तेर् अपोहस् तु न क्वापि समये न केनापि शास्त्रवाक्येन प्रतिपादितो दृष्ट इत्य् अतः कर्मज्ञानापोहाद् एवाहम् अपोह्य इत्य् उक्तम् । प्रथमपुरुष आर्षः । कर्मज्ञानयोर् अपि स्वप्रापकमार्गत्वात् तत्रास्मच्छब्दः प्रयुक्तः । तस्य चिद्रूपत्वान् मायिकरूपत्वाच् च । तत्र मायिकरूपस्यैवापोहो युज्यते, न चिद्रूपस्य ।

नन्व् इतोऽपि किञ्चित् स्पष्टीकृत्य व्याचक्षतेति । अत आहएतावान् इति । वेदात्मकः शब्दो माम् आस्थाय मद्भक्तियोगविधायकत्वेन माम् एवाश्रित्य बिधां मत्तोऽपि भिनं कर्मयोगं ज्ञानयोगं च मायामात्रम् अनूद्य इति । कर्मयोगस्य त्रिगुणमयत्वेन त्वम्पदार्थज्ञानपर्यन्ते ज्ञानयोगस्यापि विद्यामयस्य सात्त्विकत्वेन मायामात्रत्वम् । अतोऽन्ते प्रतिषिध्य क्रमेण तद् द्वयम् अपोह्य प्रसीदति निर्गुणाया मद्भक्त्यमृतवल्ल्याः फलस्य मन्माधुर्यानुभवरूपस्य रसेन सज्जनान् आनन्दयन् स्वयम् अपि वि
वृणोतीत्य् अर्थः ।

ये त्व् एवं व्याचक्षतेमाम् एव कर्मकाण्डे यज्ञरूपं विधत्ते, मन्त्रवाक्यैर् देवताकाण्डे माम् एवाभिधत्ते, ज्ञानकाण्डे मत्तः पृथगाकाशादिकं विकल्प्य यद् अपोह्यते तद् अप्य् अहम् एव । तस्माद् एतावान् एव सर्ववेदार्थः । शब्दो वेदः मां परमार्थरूपम् आश्रित्य भिदां मायामात्रम् इत्य् अनूद्य, नेह नानास्ति किञ्चन इति प्रसीदति निवृत्तव्यापारो भवतीति । एतद् व्याख्यानेऽपि मायामात्रस्यैव प्रतिषेधोक्तेर् भक्तानां भक्त्युपकरणानां भगवन्निकेतादीनां च मायामात्रत्वाभावान् न कापि क्षतिः ॥४३॥

इति सारार्थदर्शिन्यां हर्षिण्यां भक्तचेतसाम् ।
एकविंशोऽत्र दशमे सङ्गतः सङ्गतः सताम् ॥*॥

 \ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां दशमस्कन्धे
श्रीभगवदुद्धवसंवादे एकविंशोऽध्यायः ।
॥११.२१॥

(११.२२)
अथ द्वाविंशोऽध्यायः
श्रीभगवदुद्धवसंवादे
तत्त्वानां सङ्ख्या पुरुषप्रकृतिविवेकश् च

॥ ११.२२.१२ ॥

श्रीउद्धव उवाच
कति तत्त्वानि विश्वेश सङ्ख्यातान्य् ऋषिभिः प्रभो ।
नवैकादश पञ्च त्रीण्य् आत्थ त्वम् इह शुश्रुम ॥
केचित् षड्विंशतिं प्राहुर् अपरे पञ्चविंशतिम् ।
सप्तैके नव षट् केचिच् चत्वार्य् एकादशापरे ॥


श्रीधरः
नित्यमुक्तः स्वतः सर्ववेदकृत् सर्ववेदवित् ।
स्वपरज्ञानदाता यस् तं वन्दे गुरुम् ईश्वरम् ॥
द्वाविंशे तत्त्वसङ्ख्यानाम् अविरोधविधोच्यते ।
पुम्प्रकृत्योर् विवेकश् च जन्ममृत्युविधादि च ॥

तद् एवं वेदानां प्रवृत्तिपरत्वं निराकृत्य मोक्षपरत्वं निर्णीतम् । सन्ति च मोक्षपरत्वेऽपि तदवान्तरविवादाः । तथा हि, केचित् तत्त्वसङ्ख्यासु विवदन्ते, तत्रपि बाह्यार्थसदसत्त्वे आत्मत्वेऽप्य् एकत्वनानात्वादिषु तत्र किं सत्यं ? इति जिज्ञासया पृच्छतिकतीति । ऋषिभिर् आगमेषु बहुधा सङ्ख्यातानि, तेषु कति युक्तानि ? इत्य् अर्थः । भगवन्मतानुवादपूर्वकं बहुधा सङ्ख्यानं प्रपञ्चयतिनवेति त्रिभिः । त्वं तावद् अष्टाविंशतितत्त्वान्य् आत्थ । तानि च वयं शुश्रुम श्रुतवन्तः ॥१२॥

क्रमसन्दर्भः  तद् एवं कर्मकाण्डार्थं गुणीभूतम् आसाद्य स्वयं भगवत्पर्यन्तं ज्ञानकाण्डार्थं मुख्यतया यन् निश्चिकाय तत्र ज्ञानकाण्डार्थेऽप्य् अवान्तरविवादं परिहर्तुं पृच्छति । तत्र कतीत्य् अर्धकम् । टीकायां बाह्यार्थसदसत्त्वे कार्यवस्तुनः सत्त्वासत्त्वनिरूपणे विवदन्त इति पूर्वेणैवान्वयः ॥१२॥

विश्वनाथः  
द्वाविंशे तत्त्वसङ्ख्यानां विरोधेऽप्य् अविरुद्धता ।
प्रधानपुंसोर् जिज्ञासा मृत्युत्पत्त्योश् च वर्णिता ॥

तद् एवं कर्मकाण्डतात्पर्यम् अभिज्ञाय स्पष्टतयैव ज्ञानकाण्डतात्पर्यं जिज्ञासमानं तदवान्तरविवादसमाधानाय पृच्छतिकतीति । ऋषिभिर् इतितेषां बहुत्वान् मन्मते एतावन्तीति पृथक् पृथक् निश्चितानि, तेषु कति युक्तानीत्य् अर्थः ।

तत्र कति कति तत्त्वानि के के वदन्तीत्य् अपेक्षायाम् आहनवेति त्रिभिः । ईश्वरो जीवो महदहङ्कारपञ्चमहाभूतानीति नव । दशेन्द्रियाणि मनश् चेत्य् एकादश । तन्मात्राणि पञ्च, सत्त्वरजस्तमांसि त्रीणीत्य् एवम् अष्टाविंशतितत्त्वानि त्वम् आत्थ, तानि शुश्रुम श्रुतवन्तो वयम् । अत्र प्रकृतिस्थाने त्वया त्रयो गुणा एव गृहीताः । तेभ्यो गुणेभ्य एव क्रमेण द्विविधमहत्तत्त्वस्याहङ्कारस्य चोत्पत्तिदर्शनात्, न तु गुणसाम्यरूपायाः प्रकृतेर् इति त्वदभिप्रायोऽवगम्यते ॥१२॥

 ओ)०(ओ

॥ ११.२२.३ ॥

केचित् सप्तदश प्राहुः षोडशैके त्रयोदश ।
एतावत्त्वं हि सङ्ख्यानाम् ऋषयो यद्विवक्षया ।
गायन्ति पृथग् आयुष्मन्न् इदन्नो वक्तुम् अर्हसि ॥[२] <ल् >

श्रीधरः  एतावतीनां भाव एतावत्त्वं नानात्वम् इत्य् अर्थः । यद् विवक्षया यत् प्रयोजनम् अभिप्रेत्य च गायन्ति । आयुष्मन् नित्यमूर्ते ॥३॥

क्रमसन्दर्भः  आयुष्मन्न् इति नित्ययोगे मतुप्प्रत्ययः ॥३॥

विश्वनाथः  एतावतीनां भाव एतावत्त्वं नानात्वम् इत्य् अर्थः । यद्विवक्षया यत् पूर्व्जीवम् अभिप्रेत्य च गायन्ति । हे आयुष्मन् ! इति नित्ययोगे मतुप्, नित्यमूर्तित्वेन हे सर्वकालव्यापिन्न् इत्य् अर्थः । तेन तेषाम् ऋषीणाम् आद्यन्तनमध्यवर्तित्वात् तमो सर्वमताभिप्रायं विद्वान् प्रष्टव्य इति भावः ॥३॥

 ओ)०(ओ

॥ ११.२२.४ ॥

श्रीभगवान् उवाच
युक्तं च सन्ति सर्वत्र भाषन्ते ब्राह्मणा यथा ।
मायां मदीयाम् उद्गृह्य वदतां किं नु दुर्घटम् ॥

मध्वः  मायां मदीयां मत्सामर्थ्यम् ।

विष्णोः सामर्थय्म् आलम्ब्य तत्त्वसङ्ख्यां मुनीश्वराः ।
चक्रुर् हि तद् अविज्ञाय विवदन्त्य् अल्पबुद्धयः ॥
तत्रापि कारणं विष्णोः शक्तिर् यस्याविकारतः ।
अव्यक्तादेर् विकल्पोऽयं मनसः सम्प्रजायते ॥
विरुद्धकल्पनं तच् च वासुदेवैकनिष्ठया ।
निहरङ्कारयानश्येद् विवादैकाश्रयं हि तत् ॥ इति तन्त्रभागवते ।

यासां सकाशाद् अव्यक्तादि व्यतिकराद् विकल्पो विरुद्धकल्पः । स हि विवादाश्रयः ॥४६॥

श्रीधरः  विवक्षाभेदेन सर्वं युक्तम् एव । मायया च किं नाम न युक्तं ? इत्य् आहयुक्तम् इति । यथा ब्राह्मणा भाषन्ते तद् युक्तं, न च वस्तुतः । यस्मात् सन्ति सर्वत्र अन्तर्भूतानि सर्वाणि तत्त्वानि । किं च, मायाम् इति । असत्त्वेऽपि मायाश्रयत्वाद् घटत एवेत्य् अर्थः । उद्गृह्य स्वीकृत्य । न हि मरीचिजलपरिमाणादिविवादे किञ्चिद् अघटितम् इव भवति ॥४॥

क्रमसन्दर्भः  तत्र सर्वेणापि मतेन स्वमतम् अनुवादयंस् तत् तत् प्रशंसतियुक्तम् इति । युक्तम् एव भाषन्ते यतो ब्राह्मणा वेदज्ञाः, ते सर्वात्र यथावद् एव भाषन्ते ।

ननु यदि सर्वम् एव युक्तं, तर्ह्य् अन्यमतानि परित्यज्य कथं स्वस्वमतं प्रवेशयेयुः ? तत्राहमायाम् इति । मरुमरीचिकादीनाम् अपि तावद् देशपरिच्छिन्नत्वात् परिमाणतारतम्यम् अस्त्य् एवेति स्त्रीयाष्टाविंशतिपक्षस्य स्थापनीयत्वम् अस्त्य् एवेति भावः । माया अत्राचिन्त्यशक्तिः, न त्व् असद्व्यञ्जिकाविद्या, ताम् उद्गृह्य आलम्ब्य तत्र मदीयाम् इति तेषां यत् किञ्चित् तदालम्बनात्, तस्याः पूर्णाया मदेकालम्बनत्वात् स्वस्यैकवेद्या यत् किञ्चिद् युक्तस् तेष्व् अप्य् अस्ति, किन्तु मदीययुक्तिर् एव सर्वप्रकाशिकेति भावः ॥४॥

विश्वनाथः  तेषां विवादेऽपि वस्तुतो न विवाद इत्य् आहयुक्तम् इति । यथा ब्राह्मणा भाषन्ते तद् युक्तम् एव, यतः सन्ति सर्वत्र अन्तर्भूतानि सर्वतत्त्वानि । कस् तर्हि विवादे हेतुः ? इति चेत्, मन्मायामोहितत्वम् एवेत्य् आहमायाम् इति । तथा तथा उद्गृह्य असामर्थ्यम् अप्य् आ चन्द्रार्कं मन्माया एव तेभ्यो ददातीति भावः ॥४॥

 ओ)०(ओ

॥ ११.२२.५ ॥

नैतद् एवं यथात्थ त्वं यद् अहं वच्मि तत् तथा ।
एवं विवदतां हेतुं शक्तयो मे दुरत्ययाः ॥

श्रीधरः  ननु यदि सर्वम् अपि युक्तं, तर्हि कुतो विवादः ? यदि च मायैवालम्बनं, तर्हि कुतो हेतुं प्रति विवादः ? तत्राहनैतद् एवम् इति । हेतुं प्रति च विवदमानानां मदीया दुरतिक्रमाः शक्तयः सत्त्वाद्या अन्तःकरणवृत्तिविशेषरूपेण परिणता एव हेतुर् इत्य् अर्थः ॥५॥

क्रमसन्दर्भः  तथैवाहनैतद् इति । मम शक्तयो नानातर्करूपा एव हेतव इत्य् अर्थः ॥५॥

विश्वनाथः  विवादम् अभिनयेन दर्शयतिनैतद् इति । विवदतां तेषां विवादे हेतुर् मच्छक्तयो मायाशक्तिवृत्तय एव । तत्तत्तर्करूपा अविद्या एवेत्य् अर्थः । यद् उक्तं हंसगुह्ये

यच्छक्तयो वदतां वादिनां वै
विवादसंवादभुवो भवन्ति ।
कुर्वन्ति चैषां मुहुर् आत्ममोहं
तस्मै नमोऽनन्तगुणाय भूम्ने ॥ [भा.पु. ६.४.३१] इति ॥५॥

 ओ)०(ओ

॥ ११.२२.६ ॥

यासां व्यतिकराद् आसीद् विकल्पो वदतां पदम् ।
प्राप्ते शमदमेऽप्य् एति वादस् तम् अनु शाम्यति ॥

श्रीधरः  तासां विवादहेतुत्वम् उपपादयतियासाम् इति । यासां व्यतिकरात् क्षोभाद् वदतां पदं विषयो विकल्पो भेद आसीद् अन्तःकरणवृत्तिविकल्पो वा तन्मूलभूतः । एतद् एव व्यतिरेकेण द्रढयति, शमदमयोर् द्वन्द्वैक्यम् । तस्मिन् प्राप्ते विकल्पोऽप्य् एति लीयते । तं च विकल्पनाशम् अनु वादः शाम्यतीति ॥६॥

क्रमसन्दर्भः तद् एव योजयतियासाम् अचिन्त्यानांशक्तीनाम् एव व्यतिकराद् आसङ्गाद् धेतोःसर्वोऽपि विकल्पो मतभेदो भेदमात्रंवा वदतांवा पदंविषयो भवति, स तु विकल्पःशमदमे मन्निष्ठान्तःकरणविहितबाह्येन्द्रियनिग्रहे प्राप्ते सत्य् अप्य् एत्य्[३] <ल् > अपगच्छति, सर्वविलक्षणेश्वरतत्त्वमात्राग्रहात् । ततश् च स्वत एव तदनु वादोऽपि शाम्यति इति ॥६॥

विश्वनाथः  न व्याख्यातम्.

 ओ)०(ओ

॥ ११.२२.७ ॥

परस्परानुप्रवेशात् तत्त्वानां पुरुषर्षभ ।
पौर्वापर्यप्रसङ्ख्यानं यथा वक्तुर् विवक्षितम् ॥

श्रीधरः  सन्ति सर्वत्र [भा.पु. ११.२२.४] इति यद् उक्तं तत् प्रपञ्चयतिपरस्परेति द्वाभ्यम् । अन्योन्यस्मिन्न् अनुप्रवेशाद् वक्तुर् यथा विवक्षितं, तथा पूर्वं कारणम् अपरं कार्यम्, कार्यकारणभावेन प्रसङ्ख्यानं भवति । यद् वा, पूर्वा अल्पसङ्ख्या, अपराधिकसङ्ख्या, तयोर् भवः पौर्वापर्यं, तेन प्रसङ्ख्यानं गणनम् इति ॥७॥

क्रमसन्दर्भः  वक्तुर् यथा विवक्षितं तथा प्रसङ्ख्यानं भवतीति शेषः ॥७॥

विश्वनाथः  सन्ति सर्वत्र [भा.पु. ११.२२.४] यद् उक्तं तत् प्रपञ्चयतिपरस्परेति द्वाभ्याम् । परस्परस्मिन् तत्त्वानाम् अनुप्रवेशात् पौर्वापर्यं भवति । मतभेदेषु मध्ये कस्मिंश्चिन् मते कार्यस्य कारणे प्रवेशात् पूर्वत्वं, कस्मिंश्चिन् मते कारणस्य कार्ये प्रवेशाद् अपरत्वम् । ततश् च प्रकृष्टं न्यूनम् अधिकं वा सङ्ख्यानं स्यात् । पौर्वापर्यं च प्रसङ्ख्यानं चेति द्वन्द्वैक्यम् ।

ननु तत्त्वानां कारणे कार्ये वा किं प्रवेशेन ? सङ्ख्याया न्यूनत्वे प्रकर्षेण आधिक्ये वा किं ? तत्राहवक्तुर् वादिनो यथा विवक्षितं वक्तुम् अभीष्टं तथैव तत्तन्मतं पृथग् अभूद् इत्य् अर्थः ॥६॥

 ओ)०(ओ

॥ ११.२२.८ ॥

एकस्मिन्न् अपि दृश्यन्ते प्रविष्टानीतराणि च ।
पूर्वसिन् वा परस्मिन् वा तत्त्वे तत्त्वानि सर्वशः ॥

श्रीधरः  अनुप्रवेशं दर्शयतिएकस्मिन्न् अपीति । पूर्वस्मिन् कारणभूते तत्त्वे कार्यतत्त्वानि सूक्ष्मरूपेण प्रविष्टानि, मृदि घटवत् । अपरस्मिन् कार्यतत्त्वे कारणतत्त्वान्य् अनुगतत्वेन प्रविष्टानि, घटे मृद्वत् ॥८॥

क्रमसन्दर्भः  एकस्मिन् तत्त्वे इतराणि तत्त्वानि प्रविष्टानि दृश्यन्ते, एकस्मिन् पूर्वस्मिन् परस्मिन् वा इत्य् अन्वयः । यथेत्य् एतदधिकम् आदाव् अध्याहृत्य, पूर्वस्मिन् कारणभूते इत्यादिटीका योज्या ॥८॥

विश्वनाथः  एतच्छ्लोकार्थं विवृणोतिएकस्मिन्न् अपीति द्वाभ्याम् । पूर्वस्मिन् कारणभूते तत्त्वे कार्यतत्त्वानि सूक्ष्मरूपे प्रविष्टानि, मृदि घटवत् । अपरस्मिन् कार्यतत्त्वे कारणतत्त्वान्य् अनुगतत्वेन प्रविष्टानि, घटे मृद्वत् ॥८॥

 ओ)०(ओ

॥ ११.२२.९ ॥

पौर्वापर्यम् अतोऽमीषां प्रसङ्ख्यानम् अभीप्सतम् ।
यथा विविक्तं यद्वक्त्रं गृह्णीमो युक्तिसम्भवात् ॥

श्रीधरः  अविरोधम् उपसंहरति । अतोऽमीषां तत्त्वानां पौर्वापर्यं तत्तत्कारणकार्यत्वं प्रसङ्ख्यानं च न्यूनाधिकम् अभीप्सतां वादिनां मध्ये यथा विवक्षया यद्वक्त्रं यस्य मुखं प्रवर्तते, तत् सर्वं विविक्तं निश्चितं वयं गृह्णीमः । उक्तन्यायेन सर्वत्र युक्तेः सम्भवात् ॥९॥

क्रमसन्दर्भः  न व्याख्यातम्.

विश्वनाथः  अतोऽमीषां तत्त्वानां पौर्वापर्यं तत्तत्कारणकार्यगतत्वं, प्रसङ्ख्यानं च न्यूनाधिकं च अभीप्सतां वादिनां मध्ये यथा यथा विवक्षया यद्वक्त्रं यस्य मुखं प्रवर्तते, तत् सर्वं वयं विविक्तं सविवेकं गृह्णीमः । उक्तन्यायेन सर्वत्र युक्तेः सम्भवात् ॥९॥


 ओ)०(ओ

॥ ११.२२.१० ॥

अनाद्यविद्यायुक्तस्य पुरुषस्यात्मवेदनम् ।
स्वतो न सम्भवाद् अन्यस् तत्त्वज्ञो ज्ञानदो भवेत् ॥

श्रीधरः  ननु कार्यकारणतत्त्वनां पृथक्त्वापृथक्त्वविवक्षया भवतु नाम सङ्ख्याभेदः, जीवेश्वरयोस् तु कथं भेदाभेदविवक्षा, यया षड्विंशतिपञ्चविंशतिपक्षौ प्रवृत्तौ ? अत आहअनादीति । स्वतो न सम्भवति, अन्यतस् तु सम्भवात्, स्वतः सर्वज्ञः परमेश्वरोऽन्यो भवितव्य इति षड्विंशतिपक्षाभिप्राय इत्य् अर्थः ॥१०॥

क्रमसन्दर्भः  ज्ञानदत्वम् अत्र ज्ञानाज् ज्ञातुश् च वैलक्षण्यम् ईश्वरस्य बोधयत्य् एवेति भावः । एवं त्वत्तो ज्ञानं [भा.पु. ११.२२.२९] इत्य् उद्धववाक्यं चाग्रे । अत्र यदि जीवाज्ञानकल्पितम् एव तस्य परमेश्वरत्वं स्यात्, तर्हि स्थाणुपुरुषवत् तस्य ज्ञानदत्वम् अपि न स्याद् इत्य् अतः सत्य एव जीवेश्वरभेद इत्य् एवं श्रीमदीश्वरेणैव स्वयं स्वस्य पारमार्थिकेश्वराभिमानित्वेनैवास्तित्वं मूढान् प्रति बोधितम् इति स्पष्टम् । भेदवादिनश् चात्रैव प्रकरणे, यथा विविक्तं [भा.पु. ११.२२.१०] इत्य् अत्र परमविवेकजस् तु भेद एवेति । तथा, मायां मदीयां [भा.पु. ११.२२.४] इत्य् अत्र च । तथापि भगवच्छक्त्यैव तत्र तत्रनानावादावकाश इति च मन्यन्ते ॥१०॥

परमात्मसन्दर्भः (४४) तत्र भेदे हेतुम् आहअनादीति । टीका चस्वतो न सम्भवति, अन्यतस् तु सम्भवात् । स्वतः सर्वज्ञः परमेश्वरोऽन्यो भवेद् इति षड्विंशतितत्त्वपक्षाभिप्रायः इत्य् एषा । ज्ञानदत्वम् अत्र ज्ञानाज् ज्ञातुश् च वैलक्षण्यम् ईश्वरस्य बोधयत्य् एवेति भावः । एवं, त्वत्तो ज्ञानं हि जीवानां प्रमोषस् तेऽत्र शक्तितः [भा.पु. ११.२२.२८] इत्य् उद्धववाक्यं चाग्रे ।

अत्र यदि जीवाज्ञानकल्पितम् एव तस्य परमेश्वरत्वं स्यात्, तर्हि स्थाणुपुरुषवत् तस्य ज्ञानदत्तम् अपि न स्याद् इत्य् अतः सत्य एव जीवेश्वरभेद इत्य् एवं श्रीमदीश्वरेणैव स्वयं तस्य पारमर्थिकेश्वराभिमानित्वेनैवास्तित्वं मूढान् प्रति बोधितम् इति स्पष्टम् । भेदवादिनश् चात्रैव प्रकरणे यथा विविक्तं यद् वक्त्रं गृह्णीमो युक्तिसम्भवाद् इत्य् अत्र परमविवेकजस् तु भेद एवेति । तथा, मायां मदीयाम् उदगृह्य वदतां किं नु दुर्घटम् इति [भा.पु. ११.२२.४] च मन्यते ।

ननु,
श्रुतिः प्रत्यक्षम् ऐतिह्यम् अनुमानं चतुष्टयम् ।
प्रमाणेष्व् अनवस्थानाद् विकल्पान् स विरज्यते ॥ [भा.पु. ११.१९.१७]

इत्य् अत्र भेदमात्रं निषिध्यते, विकल्पशब्दस्य संशयार्थत्वात् । संशयं परित्यज्य वस्तुन्य् एव निष्ठां करोतीत्य् अर्थः । अत एव कर्मणां परिणामित्वाद् आविरिञ्च्याद् अमङ्गलम् । विपश्चिन् नश्वरं पश्येद् अदृष्टम् अपि दृष्टवद् इत्य् अत्रास्योत्तरश्लोकेऽपि विरिञ्चम् एवावधिं कृत्वा नश्वरत्वदृष्टिर् उक्ता न तु वैकुण्ठादिकम् अपीति ॥१०॥

विश्वनाथः  ननु प्राकृतानां तत्त्वानाम् उक्तन्यायेनानुप्रवेशात् सङ्ख्याभेदो भवतु, जीवेश्वरयोस् तु कथं भेदविवक्षया षड्विंशति पक्षः प्रवृत्तः ? तत्राहअनादीति । अनाद्यविद्यया अयुक्तस्य युक्तस्य वा पुरुषस्य जीवस्य आत्मवेदनम् इति षष्ठ्यर्थे प्रथमा । आत्मवेदनस्य स्वतः स्वेन न सम्भवाद् धेतोः, स्वतः सर्वतत्त्वज्ञः परमेश्वरोऽन्यो भवेद् एव इत्य् एतद् वैष्णवानां मतम् ॥१०॥

 ओ)०(ओ

॥ ११.२२.११ ॥

पुरुषेश्वरयोर् अत्र न वैलक्षण्यम् अण्व् अपि ।
तदन्यकल्पनापार्था ज्ञानं च प्रकृतेर् गुणः ॥

मध्वः  तत्त्वं सङ्ख्याविवक्षाभेदेन बहुधा भवति । सर्वथा जीवाद् अन्यः परमेश्वरोऽङ्गीकर्तव्यः । जीवस्य स्वत एव ज्ञानयोगात् । स च पुरुषरूपेण तत्स्थितो ज्ञानम् उत्पादयति । ईश्वररूपेण बहिः स्थितः फलं ददाति । न च तयोः स्वरूपयोः किञ्चिद् वैलक्षण्यम् ।

तयोश् चान्यत्वकल्पनात् स्वरूपाद् अपगमनप्रयोजनानर्थकारिणीत्य् अर्थः । ज्ञानस्वरूपस्य जीवस्य कथं ज्ञानोत्पादनम् इत्य् अतो वक्तिज्ञानं च प्रकृतेर् गुण इति । जन्य ज्ञानं प्रकृतेर् गुणः ।

स्वरूपभूतज्ञानं तु सदा जीवस्य विष्णुना ।
नियतं प्राकृतं ज्ञानं भक्त्या तेनैव दीयते ॥ इति च ॥१०११॥

श्रीधरः  कथं तर्हि पञ्चविंशतिपक्षः ? तत्राहपुरुषेति । वैलक्षण्यं विसदृशत्वं नास्ति, द्वयोर् अपि चिद्रूपत्वाद् । अतस् तयोर् अत्यन्तम् अन्यत्वकल्पना अपार्था व्यर्था । एवं पञ्चविंशतिपक्षः प्रवृत्त इत्य् अर्थः । नन्व् एवम् अपीश्वरप्रसादलभ्यज्ञानस्य पृथक्त्वात् पक्षद्वयम् अपि न घटते ? अत आहज्ञानं चेति । सत्त्वगुणवृत्तित्वात् तदन्तर्भूतम् इत्य् अर्थः ॥११॥

क्रमसन्दर्भः  यद् वा, आत्मवेदनम् अपि न सम्भवति, कुतः परमात्मवेदनं ? इत्य् अर्थः । ततश् चानिर्मोक्षप्रसङ्गाद् ईश्वराख्यपरमात्मपर्यन्तज्ञानाय जीवाख्यपुरुषाद् अन्यस् तत्त्वज्ञो ज्ञानदो भवेत् सम्भाव्यते । स तु स्वयं प्रकाशज्ञान ईश्वर इति भावः । अन्ये तु पूर्वोक्तवैशिष्ट्यम् अबुद्ध्वा, किन्तु चिन्मात्ररूपत्वेनावैशिष्ट्यबुद्ध्वैव वदन्तीत्य् आहपुरुषेति । तर्हि तन्मते पुरुषस्य ज्ञानं कुतः स्यात् ? तत्र चैवं वदन्तीत्य् आहज्ञानं च तत्प्रकृतेर् एव गुणः । ततश् च तद्गुणगणप्रवाहेषु भ्रमतस् तस्य कदाचित् तेन सम्बन्धः स्यात् । नदीप्रवाहे भ्रमतस् तारककाष्ठादिनेवेति भावः । अत्र सदृशत्वानन्यत्वाभ्यां तयोः शक्तिशक्तिमत्त्वं च दर्शितम्, तेन व्यतिरेकोऽपि ॥११॥

विश्वनाथः  कथं तर्हि पञ्चविंशतिपक्षः ? तत्राहपुरुषेश्वरयोर् जीवात्मपरमात्मनोः । अत्र उक्तलक्षणे भेदे वर्तमानेऽपि न वैलक्षण्यम् अपि अभेदोऽपि । कीदृशं ? अणु अल्पमात्रं चिद्रूपत्वेन शक्तिमत्त्वेन वा ऐक्यात् । तयोर् भेदेऽप्य् अल्पमात्रं खल्व् अभेदो वर्तत एवेति भावः । अतस् ततः परमेश्वराद् अन्योऽत्यन्तभिन्न एव जीव इति कल्पना अपार्था व्यर्था ।

नन्व् एवम् अपि ईश्वरप्रसादाद् अलभ्यस्य ज्ञानस्य पृथक्त्वात् पक्षद्वयम् अपि न घटते ? अत आहज्ञानं चेति । सत्त्वगुणवृत्तित्वात् तदन्तर्भूतम् इत्य् अर्थः ॥११॥

 ओ)०(ओ

॥ ११.२२.१२ ॥

प्रकृतिर् गुणसाम्यं वै प्रकृतेर् नात्मनो गुणाः ।
सत्त्वं रजस् तम इति स्थित्युत्पत्त्यन्तहेतवः ॥

मध्वः  अन्यज्ञानस्य प्राकृतत्वं साधयति प्रकृतेर् गुणसाम्ये त्व् इत्य् आदिना ।

अन्तस्थः पुरुषो नाम ज्ञानदः सर्वदेहिनाम् ।
बहिस्थ ईश्वरो नाम ज्ञानादिफलदो हरिः ॥
पुरुषाख्यो हृद्गतस् तु विष्णोर् जीवविबोधकः ।
फलदाता तु बाह्येन य ईशेन भिदां वदेत् ॥
तथैवान्यस्वरूपेषु विष्णोर् यो भेददर्शकः ।
ये च जीवेश्वराभेदं पश्यन्तोऽनर्थभागिनः ॥ इति ब्राह्मे ।

श्रीधरः  ननु ज्ञानं जीवधर्मः कथं प्रकृतेर् गुणः स्यात् ? अत आहप्रकृतिर् इति । गुणसाम्यं हि प्रकृतिः । अतस् तद्विशेषरूपा गुणास् तस्य एव, न त्व् आत्मनो जीवस्य अकर्तृत्वात् तस्य स्थित्यादिहेतुभूतगुणाश्रयत्वानुपपत्तेः ॥१२॥

क्रमसन्दर्भः  तर्हि भवन्मताष्टविंशतिपक्षोद्वलकः । षड्विंशतिपक्षः कथं सिद्ध्यतीत्य् आशङ्क्य तन् निरस्यन् पुनः पूर्वमतं स्थापयतिप्रकृतिर् इति सार्धेन ।

गुणानां सत्त्वादीनां साम्यम् एव प्रकृतिः प्रकृतेर् गुणास् ते त्व् आत्मनो न सम्भवन्तीति ये प्रकृतेर् गुणाः सत्त्वादयस् ते आत्मनः पुरुषस्य ये गुणा ज्ञानानन्दादयस् ते प्रकृतेर् नेति किम् उतेश्वरगुणानां वार्तेत्य् अर्थः । प्रकृतेर् गुणाश् च केवलं प्रपञ्चस्थित्यादिहेतव इत्य् आह तत्रैवसत्त्वं रज इत्य् अर्धेन । अन्तशब्देनात्र चात्यन्तिकप्रलयरूपो मोक्षोऽपि गृह्यते । तमःकारणस्यैव प्रलयस्य क्रमप्राप्तत्वात्, मोक्षस्य तु ज्ञानहेतुकत्वात् ॥१३॥

विश्वनाथः  ननु ज्ञानं जीवधर्म इति प्रसिद्धम् । कथं प्रकृतेर् गुण इति ब्रूषे ? तथा कर्मापि जीवकृतम् एव, अज्ञानम् अपि जीवस्यैव, न प्रकृतेर् नापीनांशरीरस्य, इत्य् अत एतानि तत्त्वानि जीव एवान्तर्भावनीयान्यथा सर्वम् । अत एव तत्त्वबुद्धिः स्यात् । अत आहप्रकृतिर् इति सार्धेन । गुणानां साम्यं हि प्रकृतिः । अतस् तद्विशेषरूपा गुणास् तस्या एव, न त्व् आत्मनो जीवस्य स्थित्युत्पत्त्यन्तहेतव इति । जीवस्य स्थित्यादिहेतुभूतगुणाश्रयतानुपपत्तेर् इति भावः ।

सत्यम्, एतेन किम् आयातं ? इत्य् आहसत्त्वम् इति । ज्ञानम् इति यत् प्रसिद्धं तत् सत्कार्यत्वात् सत्त्वम् एव । एवं कर्म रज एव, अज्ञानं तु तम एवेत्य् एतानि प्रकृतेर् एव धर्मा उपाध्यधीने जीवे प्रतीयन्ते एवेत्य् अत एतानि प्रकृताव् एवान्तर्भाव्यानि ॥१३॥

 ओ)०(ओ

॥ ११.२२.१३ ॥

सत्त्वं ज्ञानं रजः कर्म तमोऽज्ञानम् इहोच्यते ।
गुणव्यतिकरः कालः स्वभावः सूत्रम् एव च ॥

श्रीधरः  अतः सत्त्वं सत्त्वमयं ज्ञानं प्रकृतेर् गुण इति पूर्वेणैवान्वयः । ननु तन् निवर्त्यं कर्माज्ञानं च तत् त्व् अन्तरं स्वत्, न, रजःकर्म रजसो वृत्तिः, अज्ञानं च तमसः । जतः कर्माज्ञानयो रजस्तमोद्वारा प्रकृताव् एवान्तर्भाव इति भावः । तथापि कालस्वभावयोस् तत्त्वान्तरता स्यात्, न गुणव्यतिकर इति । गुणानां व्यतिकरो यस्मात् स ईश्वर एव कालो नाम, स्वभावो नाम सूत्रं महत्तत्त्वम् एव । तस्य सर्वशक्तिमत्त्वात् । तद् एवं ज्ञानादीनां यथायथम् अन्तर्भावान् न पक्षद्वयेऽपि तत्त्ववृद्धिः । एतच् च पक्षान्तरेष्व् अपि ज्ञेयम् ।

क्रमसन्दर्भः  यच् च सत्त्वं ज्ञानं, रजः कर्म, तमोऽज्ञानम् इति, तद् अपीह प्रपञ्च एवोच्यते । भेदेन व्यपदिश्यते मत्रं, न तु वस्तुविचारे सतीति भावः, तत्तत्समुदायस्य प्रकृतेर् अपि जडत्वात्, प्रत्यक्चिदाभाससम्बन्धेनैव ज्ञानत्वव्यपदेशाच् च । स च न परोक्षस्य तज्ज्ञानस्य हेतुः, तदा स्फुरत्य् अपि तस्मिंस् तदनुत्पत्तेः । नतरां चापरोक्षस्य । न हि गृहान्तर्गतस्वप्रकाशाभासेन सूर्यः प्रकाश्यते, अपि तु स्वप्रकाशतयैवेति । ततः स यद् अजया त्व् अजां [भा.पु. १०.८७.३८] इत्याद्युक्तदिशा अनाद्यविद्यायुक्तत्वेन पिहितज्ञानस्य पुरुषस्य मोक्षार्थम् अन्वेष्टव्यो ज्ञानदोऽन्य ईश्वर एवावसीयते । एवम् एवानुवदिष्यते श्रोत्रापि त्वत्तो ज्ञानं हि जीवानां [भा.पु. ११.२२.२८] इति । पराभिध्यानात् तु तिरोहितं, ततो ह्य् अस्य बन्धविपर्ययौ [वे.सू. ३.२.५] इत्य् अत्र परैर् अप्य् एतद् अङ्गीकृतम् । तद्देयं च ज्ञानं संविदाख्यस्वरूपशक्तेर् अंशत्वात् तदन्तःपात्य् एवेति गुणत्रयं च त्रैगुण्यस्य प्रकृतेर् अङ्गत्रयम् इति, न त्व् आधिक्यम् अपीति भावः । तद् एवं षड्विंशतिपक्ष एव तु विविक्त इति दर्शितम् ।

एवं षड्विंशतिपक्षं स्थापयित्वा, तत्र च प्रकृतेर् गुणा इत्य् उक्त्वा, गुणत्रयस्याधिक्यं वाधमानो, नवैकादश पञ्च त्रीण्यात्थ त्वम् इति शुश्रुम [भा.पु. ११.२२.२] तत्प्रश्नानुवादेन गणशः स्वमतं गणयतिगुणेति त्रयेण । तत्र स्वमताधिकसङ्ख्याहेतून् त्रीणि तत्त्वानि प्रथमतो दर्शयत्य् अर्धेनगुणेति । गुणानां व्यतिकरः क्षोभो यस्माद् एवम्भूतः कालः, कालाख्यस्वचेष्टात्मक ईश्वरः । तावद् एकस्वभावस् तत्तद्वैशिष्ट्यप्राप्तिहेतुः कर्मवासना द्वितीयम् । वक्ष्यते च सङ्ख्याकथनेमया कालात्मना धात्रा कर्मयुक्तम् इदं जगत् [भा.पु. ११.२४.१५] इति । सूत्रं क्रियाशक्त्यात्मकमुख्यप्राणाख्यं तृतीयम् । वक्ष्यते च महान् सूत्रेण संयुत [भा.पु. ११.२४.६] इति ॥१३॥

विश्वनाथः  ननु तद् अपि कालस्वभावाव् अतिरिच्येते तौ कुत्रान्तर्भाव्यौ ? तत्राहगुणानां व्यतिकरो यस्मात् स ईश्वर एव कालो नाम । स्वभावो नाम कर्मपरिणामः । स च सूत्रं महत्तत्त्वम् एव । तस्य सर्वशक्तिमत्त्वात् तौ तयोर् अन्तर्भाव्याव् इति । सर्वमतेष्व् अपि ज्ञानादितत्त्ववृद्धिपरिहार उक्तः ॥१३॥

 ओ)०(ओ

॥ ११.२२.१४ ॥

पुरुषः प्रकृतिर् व्यक्तम् अहङ्कारो नभोऽनिलः ।
ज्योतिर् आपः क्षितिर् इति तत्त्वान्य् उक्तानि मे नव ॥

मध्वः  कालो भगवान् । न वैकादश पञ्चत्रीन् इत्य् उक्तानि पुरुषः प्रकृतिर् इत्य् आदिनि । उत्सर्गस्य द्विविधत्वात् पञ्चकद्वयम् ॥१४॥

श्रीधरः  पक्षान्तरम् उद्भावयति, के ते गुणाः, किं प्रयोजनाः, किं स्वरूपाः, एतत् सर्वं दर्शयन्न् अर्थान् नवैकादश पञ्च त्रीणीति स्वमतत्वप्रतिपादनश्लोके त्रीणीति पदं व्याचष्टे, सत्त्वं रजस् तम इति । मतान्तरे, कालः, सूत्रां, पुरुष इति । स्वमते तु गुणानाम् आगमापायित्वात् प्रकृतेर् भेदो विवक्षितोऽतो गुणास् त्रीणि तत्त्वान्य् अपराणि पञ्चविंशतितत्त्वानि पूर्वोक्तपक्षद्वयसाधारणानि दर्शयतिपुरुष इति सार्धद्वाभ्याम् । व्यक्तं महत्तत्त्वम् । नभआदीनि पञ्चतन्मात्राणि । मे मया ॥१४॥

क्रमसन्दर्भः  अथ नवैकादशप्रपञ्चक्रमेण गणयतिपुरुष इति सार्धद्वयेन पुरुषो जीवः । व्यक्तं महत् तत्त्वं ज्ञानशक्त्यात्मकं नभादीनि महाभूतानि ॥१४॥

विश्वनाथः  प्रथमं पञ्चविंशतितत्त्वम् अत आहपुरुष इति सार्धद्वाभ्याम् । व्यक्तं महत्तत्त्वं मे मया ॥१४॥

 ओ)०(ओ

॥ ११.२२.१५ ॥

श्रोत्रं त्वग् दर्शनं घ्राणो जिह्वेति ज्ञानशक्तयः ।
वाक्पाण्युपस्थपाय्वङ्घ्रिः कर्माण्य् अङ्गोभयं मनः ॥

श्रीधरः  एकादश दर्शयतिश्रोत्रम् इति । दर्शनं चक्षुः । ज्ञानशक्तयो ज्ञानेन्द्रियाणि पञ्च । वगादिपाय्वन्तानि द्वन्द्वैक्येनोक्तानि चत्वार्य् अङ्घ्रिश् चेति कर्माणि कर्मेन्द्रियाणि पञ्च । उभयात्मकं मनः । उभयेन्द्रियसाधारणम् इत्य् अर्थः । अङ्ग हे उद्धव । एवम् एतान्य् एकादश ॥१५॥

क्रमसन्दर्भः  न व्याख्यातम्.

विश्वनाथः  दर्शनं चक्षुः । ज्ञानशक्तयो ज्ञानेन्द्रियाणि पञ्च । वगादिपाय्वन्तानि द्वन्द्वैक्येनोक्तानि चत्वार्य् अङ्घ्रिश् चेति कर्माणि कर्मेन्द्रियाणि पञ्च । उभयम् उभयात्मकं मन इत्य् एकादश ॥१५॥

 ओ)०(ओ

॥ ११.२२.१६ ॥

शब्दः स्पर्शो रसो गन्धो रूपं चेत्य् अर्थजातयः ।
गत्युक्त्युत्सर्गशिल्पानि कर्मायतनसिद्धयः ॥

श्रीधरः  पञ्च दर्शयतिशब्द इति । शब्दादीनि विषयतया परिणतानि पञ्चमहाभूतानि । ननु गत्यादिभिस् तत्त्वाधिक्यं पक्षत्रयेऽपि स्यान् नेत्य् आहगतीति । गतिश् च उक्तिश् च उत्सर्गौ च शिल्पं च तानि कर्मायतनानां कर्मेन्द्रियाणां सिद्धयः फलानि, न तत्त्वान्तराणीत्य् अर्थः ॥१६॥

क्रमसन्दर्भः  शब्दादयो विषयाः भूतसूक्ष्माणीत्य् अर्थः । इतीश्वरादयोऽष्टाविंशतिर् उक्ताः । तत्र गत्यादीनाम् आधिक्यं निरस्यतिगतीति । एतच् चोपलक्षणम् अन्यनिरसनार्थम् इति ॥१६॥

विश्वनाथः  अर्थजातयः ज्ञानेन्द्रियाणां विषयाः पञ्चेति पञ्चविंशतितत्त्वपक्षः । ननु गत्यादिभिस् तत्त्वाधिक्यं पक्षत्रयेऽपि स्यात् ? तत्र नेत्य् आहगतिश् च उक्तिश् च मुत्रपुरीषोत्सर्गौ च प्रियाख्यः शुक्रोत्सर्गश् च, शिल्पं चेति पञ्च कर्मायतनानां कर्मेन्द्रियाणां सिद्धयः फलानि, न तु तत्त्वान्तराणीत्य् अर्थः ॥१६॥

 ओ)०(ओ

॥ ११.२२.१७ ॥

सर्गादौ प्रकृतिर् ह्य् अस्य कार्यकारणरूपिणी ।
सत्त्वादिभिर् गुणैर् धत्ते पुरुषोऽव्यक्त ईक्षते ॥

मध्वः  त्रीन् इति गुणान् इति वक्तुं गुणप्रवृत्तिम् आहसर्गादाव् इत्य् आदिना । कार्यकारणाभावाद् अन्योन्यानुप्रवेशो युक्त इति वक्तुं सृष्टयुक्तिः ।

सृज्यस्रष्टृस्वरूपत्वाद् अन्योन्यानुप्रवेशिनः ।
तिष्ठन्ति तात्त्विका देवा विशेषप्राप्तिकारणात् ॥ इति नैसर्गे ।

अन्वेकम् अप्य् एष्व् इत्य् उक्तत्वात् पुरुषो हिरण्यगर्भः ।
यदा पुरुषशब्देन विरिञ्चसैव वाच्यता ॥
परस्य पृथग् उक्तौ च व्यक्तस् तत्र तु शङ्करः ।
तदाहङ्कारशब्देन स्कन्दस्यैव वचो भवेत् ॥ इति विवेके ।

सत्त्वादीन् गत्यादींश् च विना परमात्मना सह षड्विंशतिः । महदहङ्कारौ ब्रह्मरुद्रौ अङ्गीकृत्य स्कन्दं विना परमात्मना सह पञ्चविंशतिः ।

विषयेन्द्रियप्रकृतिदेवताः परमात्मना ।
पञ्चविंशतितत्त्वानि सङ्ख्यातानि विदो विदुः ॥ इति च ॥१७॥
श्रीधरः  तद् एवं मतत्रयेऽपि तत्त्वसङ्ख्याभेदं निरूप्य यद् विवक्षया गायन्तीति यत् पृष्टं, तत्तन्मततात्पर्यं दर्शयतिसर्गादाव् इति । कार्याणि षोडश विकाराः, कारणानि महदादीनि सप्त, तद्रूपिणी सती प्रकृतिर् अस्य विश्वस्य सर्गादौ गुणैः सृज्यत्वाद्यवस्थां धत्ते, उपादानकारणरूपत्वात् । पूरुषस् त्व् अव्यक्तोऽपरिणामी निमित्तभूतः केवलम् ईक्षते । अतः परिणामिन्याः प्रकृतेः पुरुषो भिन्न इति ॥१७॥

क्रमसन्दर्भः  सर्गादाव् इति द्वयेन सर्वेषां विवक्षितम् उक्तम् ॥१७॥

विश्वनाथः  यद् विवक्षया गायन्तीति यत् पृष्टं, तत्तन्मततात्पर्यं दर्शयतिसर्गादाव् इति । कार्याणि षोडश विकाराः, कारणानि महदादीनि सप्त, तद्रूपिणी सती प्रकृतिर् अस्य विश्वस्य सर्गादौ गुणैः सृज्यत्वाद्यवस्थां धत्ते, उपादानकारणरूपत्वात् । पूरुषस् त्व् अव्यक्तोऽपरिणामी निमित्तभूतः केवलम् ईक्षते । अतः परिणामिन्याः प्रकृतेः पुरुषो भिन्न इति ॥१७॥

 ओ)०(ओ

॥ ११.२२.१८ ॥

व्यक्तादयो विकुर्वाणा धातवः पुरुषेक्षया ।
लब्धवीर्याः सृजन्त्य् अण्डं संहताः प्रकृतेर् बलात् ॥

श्रीधरः  तत्त्वैर् आरब्धकार्यस्य तद् अन्तर्भावम् अभिप्रेत्याहव्यक्तादय इति । व्यक्तादयो महदादयः प्रकृतेर् उत्पन्ना ये धातवस् ते विकुर्वाणाः पुरुषेक्षणेन लब्धवीर्याः संहता जण्डं सूजन्ति । प्रकृतेर् बलात् ताम् आश्रित्येत्य् अर्थः ॥१८॥

क्रमसन्दर्भः  न व्याख्यातम्.

विश्वनाथः  महत्तत्त्वादिभिर् आरब्धस्याण्डस्य महत्तत्त्वादिष्व् एवान्तर्भावम् अभिप्रेत्याहव्यक्तादय इति । प्रकृतेर् बलात् ताम् आश्रित्येत्य् अर्थः ॥१८॥

 ओ)०(ओ

॥ ११.२२.१९ ॥

सप्तैव धातव इति तत्रार्थाः पञ्च खादयः ।
ज्ञानम् आत्मोभयाधारस् तद् देहेन्द्रियासवः ॥

मध्वः  ज्ञानशब्दोदितो ब्रह्मा तदाधारो हरिः स्मृतः ॥ इति च ।

ततो ज्ञानं विना परमात्मानम् अङ्गीकृत्यैव देहेन्द्रियाणासुश् च नव तत्त्वानि ।

सर्वदेहाभिमानी तु देहिनां तु दिवाकरः ।
इन्द्रियात्मेन्द्र एवैकः प्राणी नाम प्रजापतिः ॥ इति च ॥१९॥

श्रीधरः  एवं स्वमतम् उपसंहृत्य मतान्तरेष्व् अपि सामान्यतो निरूपितां घटनां विशेषतः सतात्पर्यां दर्शयतिसप्तैवेति । जानातीति द्रष्टा जीवः उभयोर् द्रष्टृदृश्ययोर् आधार आत्मा चेति सप्त । तत्र प्रकृत्यादीनां कारणत्वेन खादिष्व् अन्तर्भावः । उत्तरेषाम् अन्तर्भावार्थम् आहततस् तेभ्यः सप्तभ्यो देहेन्द्रियासवः सर्वकार्याणि जायन्ते ॥१९॥

क्रमसन्दर्भः  न व्याख्यातम्.

विश्वनाथः  सप्तैव धातवस् तत्त्वानीति मते जानातीति ज्ञानं जीवः । उभयोर् जीवखाद्योर् आधार आश्रय इति सप्त । अत्र प्रकृत्यादीनां कारणत्वेन खादिष्व् अन्तर्भावः । उत्तरेषाम् अन्तर्भावार्थम् आहततस् तेभ्यः ॥१९॥

 ओ)०(ओ

॥ ११.२२.२० ॥

षड् इत्य् अत्रापि भूतानि पञ्च षष्ठः परः पुमान् ।
तैर् युक्त आत्मसम्भूतः सृष्ट्वेदं समुपाविशत् ॥

श्रीधरः षडिति मतेऽपि भौतिकस्य भूतान्तर्भवञ्जीवस्य च परमात्मान्तर्भावम् आहतैर् युक्त इति । [४] <ल् >स च परःपुमांस् तैर् आत्मसम्भूतैःपञ्चभूतैर् युत इदन्देहादिकंसृष्ट्वा तत् स्वयंसमुपाविशत् । पूर्वस्मिन् कारणे पञ्चभूतात्मके भौतिकेन्द्रियादीनाम् अन्तर्भव उक्तःपूर्वोक्त्या ज्ञात्व्यः३॥२०॥

क्रमसन्दर्भः  न व्याख्यातम्.

विश्वनाथः  षड् इति मतेऽपि भूतानि पञ्चेति तेष्व् एवान्येषां तत्त्वानाम् अन्तर्भवः परः पुमान् इति तस्मिन् जीवस्य ॥२०॥

 ओ)०(ओ

॥ ११.२२.२१ ॥

चत्वार्य् एवेति तत्रापि तेज आपोऽन्नम् आत्मनः ।
जातानि तैर् इदं जातं जन्मावयविनः खलु ॥

मध्वः  अवयविनो जन्म तैः खलु भूतानि मात्राश् च परस् तत्त्वैकादशकं स्मृतम् इति । भूतमात्रेत्य् आरम्भात् तत्सिद्धेर् एकादशानां पृथगुक्तिः ॥२१॥

श्रीधरः  अन्नं पृथ्वी । आत्मनो जातानि आत्मना सह चत्वारि तत्त्वानि । अन्तर्भावार्थम् आहतैर् इति । अवयविनः कार्यस्य ॥२१॥

क्रमसन्दर्भः  चत्वार्य् एवेति यन्मतं तत्रापि पक्षे आत्मनः सकाशात् तेजोऽबन्नानि जातानि । पुनस् तैश् चतुर्भिर् अवयविनः कार्यस्य जन्मेत्य् अत इदं जगज् जातम् इत्य् अर्थः । तत्राकाश इन्द्रियागोचरत्वान् न मतः । वायुस् तु तेजसः सूक्ष्मावस्थैवेति भावः ॥२१॥

विश्वनाथः  अन्नं पृथ्वी । आत्मनः परमात्मनः सकाशात् अवयविनः अवयविनः कार्यस्य जन्म जातम् अभूत् ॥२१॥

ओ)०(ओ

॥ ११.२२.२२ ॥

सङ्ख्याने सप्तदशके भूतमात्रेन्द्रियाणि च ।
पञ्च पञ्चैकमनसा आत्मा सप्तदश स्मृतः ॥

मध्वः  आत्मना सहैव मन उच्यते ।

आत्म६अः सन्निधिस्थत्वान् मनसस् तु तदुक्तितः ।
उक्तो भवेत् परात्मापि तत्त्वं षोडशकं यदा ॥ इति च ॥२२॥

श्रीधरः  भूतानि च मात्राणि च इन्द्रियाणि च पञ्च पञ्च । एकेन मनसा सह आत्म सप्तदशः ॥२२॥

क्रमसन्दर्भः  न व्याख्यातम्.

विश्वनाथः  भूतानि च पञ्च । मात्राणि च पञ्च । पञ्चेन्द्रियाणि च पञ्च । एकेन मनसा सह आत्म सप्तदशः ॥२२॥

 ओ)०(ओ

॥ ११.२२.२३ ॥

तद्वत् षोडशसङ्ख्याने आत्मैव मन उच्यते ।
भूतेन्द्रियाणि पञ्चैव मन आत्मा त्रयोदश ॥

मध्वः  आत्मशब्देन च ब्रह्मा परमात्म चोभाव् उच्येते ।
भूतेन्द्रियाणि च मनो ब्रह्मा विष्णुस् तथैव च ।
एव्ग् त्रयोदशैवाहुस् तत्त्वानि मुनयो वराः ॥ इति च ।

आत्मएति परमात्म च विरिञ्चश् चापि कथ्यते ।
वायुर् मनश् च देहश् च स्वयम् इत्य् अपि कुत्रचित् ॥ इति प्रत्यये ॥२३॥

श्रीधरः  आत्मैव सङ्कल्पयन् मन उच्यते । त्रयोदशपक्षे भूतानि तन्मात्रैर् एकीकृतानि पञ्चैव । इन्द्रियाणि तत्प्रकाशकानि पञ्चैव । मनश् चैकम् इन्द्रियाधिष्ठातृ । आत्म च द्विविधः । एवं त्रयोदश ॥२३॥

क्रमसन्दर्भः  न व्याख्यातम्.

विश्वनाथः  आत्मा जीव एव सङ्कल्पयन् मन उच्यते । त्रयोदशे भूतानि तन्मात्रैर् एकीकृतानि पञ्चैव इन्द्रियाणि च पञ्चेति दश । एकं मनः जीवः परमात्मएति त्रयोदश ॥२३॥

 \ओ)०(ओ

॥ ११.२२.२४ ॥

एकादशत्व आत्मासौ महाभूतेन्द्रियाणि च ।
अष्टौ प्रकृतयश् चैव पुरुषश् च नवेत्य् अथ ॥

श्रीधरः  एकादशत्वपक्षे, पञ्चमहाभूतानि पञ्चेन्द्रियाणि । जीवमनसोश् चात्मान्तर्भावेनैतान्य् एवैकादश । नवपक्षे, अष्टौ प्रकृतयः पुरुषश् च । विकाराणां तद् अन्तर्भावः ॥२४॥

क्रमसन्दर्भः  न व्याख्यातम्.

विश्वनाथः  न व्याख्यातम्.

 ओ)०(ओ

॥ ११.२२.२५ ॥

इति नानाप्रसङ्ख्यानं तत्त्वानाम् ऋषिभिः कृतम् ।
सर्वं न्याय्यं युक्तिमत्त्वाद् विदुषां किम् अशोभनम् ॥

श्रीधरः उपसंहरति, इतीति । इति एभिःप्रकारैःप्रकृतिपुरुषभेदज्ञापनायेत्य् अर्थः। नन्व् एतेषाङ्कतमःपक्षस् त्याज्यः? इति चेत् तत्राहसर्वम् इति[५] <ल् > ॥२५॥

क्रमसन्दर्भः  न व्याख्यातम्.

विश्वनाथः  उपसंहरतिइतीति ॥२५॥

 ओ)०(ओ

॥ ११.२२.२६ ॥

श्रीउद्धव उवाच
प्रकृतिः पुरुषश् चोभौ यद्य् अप्य् आत्मविलक्षणौ ।
अन्योन्यापाश्रयात् कृष्ण दृश्यते न भिदा तयोः ।
प्रकृतौ लक्ष्यते ह्य् आत्मा प्रकृतिश् च तथात्मनि ॥

मध्वः  यद्यपि परमात्म प्रकृतिश् च विलक्षणौ, तथापि तयोर् वैलक्षण्यं न लक्ष्यते । अपरं च भिदा चेति वैलक्षण्यं प्रकीर्तितम् इति च । तद्वैलक्षण्यं कुतो न दृश्यते ? इति प्रश्नाभिप्रायः ॥२५॥

श्रीधरः  ननु गुणसाम्यं प्रकृतिस् तस्याः सत्त्वादयो गुणाः, न त्व् आत्मन इति तयोर् भेदाप्रतीतेः कथं ज्ञातुं शक्यत इत्य् उद्धवः पृच्छतिप्रकृतिर् इति । आत्मना जडाजडस्वभावेन विलक्षणौ । अन्योन्यापाश्रयात् परस्परपरिहारेणाप्रतीतेर् इत्य् अर्थः । अन्योन्यापाश्रयत्वम् एवाहप्रकृताव् इति । प्रकृतौ तत् कार्ये देहे । प्रकृतिश् चात्मनि । तेन विना तस्या अप्रतीतेः । अहम् इत्य् अभेदप्रतीतेर् न देहात्मनो भेदो लक्ष्यत इत्य् अर्थः ॥२६॥

क्रमसन्दर्भः  न व्याख्यातम्.

विश्वनाथः  तत् तु विचारोत्थं संशयान्तरम् आहप्रकृतिर् माया पुरुष ईश्वरः । आत्मना स्वरूपेणैव जडत्वेन च विलक्षणाव् एव यद्यपि शास्त्रदृष्ट्या ज्ञायेते, तद् अपि देहेष्व् अनयोर् अन्योन्याश्रयात् परस्पराश्रितत्वात् भिदा भेदो न दृश्यते । अन्योन्यापश्रयं विवृणोतिप्रकृतौ तत्कार्ये देहे लक्ष्यते, तथा प्रकृतिकार्यो देहश् च आत्मनीति, तयोर् अन्योऽन्याधिष्ठानत्वेनान्योऽन्याश्रितत्वम् ॥२६॥

 ओ)०(ओ

॥ ११.२२.२७ ॥

एवं मे पुण्डरीकाक्ष महान्तं संशयं हृदि ।
छेत्तुम् अर्हसि सर्वज्ञ वचोभिर् नयनैपुणैः ॥

श्रीधरः  हृदि वर्तमानं संशयम् । न ये युक्तौ नैपुणं प्रावीण्यं येषां तैः ॥२७॥

क्रमसन्दर्भः  न व्याख्यातम्.

विश्वनाथः  छेत्तुम् अर्हसि प्रकृतेः सकाशात् परमात्मानं पार्थक्येन दर्शयित्वेति भावः । नये युक्तौ नैपुणं प्रावीण्यं येषां तैः ॥२७॥

 ओ)०(ओ

॥ ११.२२.२८ ॥

त्वत्तो ज्ञानं हि जीवानां प्रमोषस् तेऽत्र शक्तितः ।
त्वम् एव ह्य् आत्ममायाया गतिं वेत्थ न चापरः ॥

मध्वः  अन्योन्याधारत्वम् एव दृश्यते, न तु परमेश्वरस्यानन्याधारत्वेन प्रकृत्याधारत्वं मन्दमतीनाम् इत्य् अर्थः ।

आधारप्रकृतिर् विष्णुर् नाधारस् तु हरेः क्वचित् ।
तथाप्य् अव्यक्तगो यद्वद् दृश्यते मन्दचेतसाम् ॥ इति पाद्मे ।

प्रकृतिः पुरुषश् च इत्य् एवम् अन्योन्यविलक्षणाव् एव । एष विकल्पः वैलक्षण्यादर्शनम् । विरुद्धकल्पनम् एव । यस्माद् गुणव्यतिकरात्मकः सर्गो विकारनिमित्तः स च गुणव्यतिकरस् त्रिविधः । सत्त्वरजस्तमसाम् एकैकप्राधान्येन तत्र तमःप्रधानानाम् एव विरुद्धकल्पनं, तस्मात् तमोऽत्र कारणम् इत्य् अर्थः ॥२८॥

श्रीधरः  अर्हसि इत्य् उक्तम् । तत्र हेतुम् आहत्वत्त इति । हि यस्मात् त्वत्तस् त्वत्प्रसादाद् एव । अत्र ज्ञाने प्रमोषो भ्रंशश् च ते शक्तितो मायातः । ननु स्वप्रकाशस्यात्मनः कथं ज्ञानप्रमोषः ? ज्ञानदाने तत्प्रमोषे वा मम किं प्रयोजनं ? तत्राहत्वम् एवेति ॥२८॥

क्रमसन्दर्भः  एवम् इति यद् उक्तं तत्र श्रीभगवन्मतं जीवेश्वरभेदपक्षम् एव हेतुत्वेन दर्शयतित्वत्त इति । शक्तितो मायावृत्तित एवेति तस्य तत्रानासक्तस्य नैर्घृण्यं निरस्तम् । ननु मायावृतानां मत्तः कथं ज्ञानं स्यात् ? कथं वा स्वप्रकाशस्यात्मनो मायया ज्ञानप्रमोषः ? तत्राहत्वम् एवेति । पूर्वत्र मायादूरीकरणे तवैव शक्तिर् उत्तरत्र मायायास् त्वदङ्गीकृताद् अन्यत्राभिभवसामर्थ्यम् अस्त्य् एवेति ध्वनितम् । तद् एवम् अष्टाविंशतिसहायः षड्विंशतिपक्ष एवानेन दृढीकृतः ॥२८॥

विश्वनाथः  त्वत्तो ज्ञानं त्वयैव विद्याशक्त्या ज्ञानप्रदानम् इत्य् अर्थः । तेऽत्र श्कितः प्रमोष इति तव या शक्तिर् अविद्या तयैव ज्ञानस्य चौर्यम् इत्य् अर्थः । ननु मच्छक्तेर् ज्ञानचौर्येण किं प्रयोजनं ? तत्राहत्वम् एवेति ॥२८॥

 ओ)०(ओ

॥ ११.२२.२९ ॥

श्रीभगवान् उवाच
प्रकृतिः पुरुषश् चेति विकल्पः पुरुषर्षभ ।
एष वैकारिकः सर्गो गुणव्यतिकरात्मकः ॥

मध्वः  तत्रापि प्रकृतिर् एव कारणम् ईश्वरेच्छा च । विकाराज् जातत्वाद् वैकारिक इत्य् उच्यते । अहङ्कारस् त्रिविधोऽपि ।

वैकारिको महांश् चैव तथाहङ्कार एव च ।
तथैव सात्त्विकश् चांशो वैकारिक इति त्रिधा ॥ इति शब्दनिर्णये ॥२९॥

श्रीधरः  विकाराविकाराभ्यां नानात्वैकत्वभ्यां सापेक्षनिरपेक्षत्वाभ्यां प्रकाशाप्रकाशाभ्यां चात्यन्तं भेदं वक्तुम् आहप्रकृतिः पुरुषश् चेति विकल्पोऽत्यन्तभेद एव । कुत इत्य् अपेक्षायां प्रकृतिशब्दोक्तदेहादिसङ्घातस्य विकारित्वं तावद् दर्शयति, एष इति द्वाभ्यम् । एष सर्गः सृज्यत इति सर्गो देहादिसङ्घातो वैकारिको विकारवन् । अत्र हेतुः, गुणव्यतिकरात्मको गुणक्षोभकृतः ॥२९॥

क्रमसन्दर्भः  न व्याख्यातम्.

विश्वनाथः  प्रकृतिपुरुषयोर् विकारित्वाविकारित्वाभ्यां नानात्वैकत्वाभ्यां परस्परापेक्षत्वनिरपेक्षत्वाभ्यां परप्रकाश्यत्वस्वप्रकाश्यत्वाभ्यां चात्यन्तभेदं वक्तुम् आहचतुर्भिः प्रकृतिः पुरुषश् चेति । विकल्पो भेदः, प्रकृतेः सकाशात् पुरुषो भिन्न एव । तद् अपि दृश्यते इति सर्गो देहादिसङ्घातः प्रकृतिकार्यत्वात् प्रकृतिशब्दोक्तः वैकारिकः नानाविकारवान्, यतो गुणव्यतिकरात् गुणक्षोभाद् एव आत्मस्वरूपं यस्य सः । गुणक्षोभकृत इति प्रकृतौ विकारो दर्शितः । पुरुषस् तु केवलम् ईक्षमाणो निर्विकारः प्रसिद्ध एवेति भावः ॥२९॥

 ओ)०(ओ

॥ ११.२२.३० ॥

ममाङ्ग माया गुणमय्य् अनेकधा
विकल्पबुद्धिश् च गुणैर् विधत्ते ।
वैकारिकस् त्रिविधोऽध्यात्मम् एकम्
अथाधिदैवम् अधिभूतम् अन्यत् ॥

श्रीधरः  नानात्वम् आहममेति । विकल्पं भेदं तद्बुद्धीश् च । अनेकधात्वं प्रपञ्चयतिवैकारिकोऽनेकविकारवान् अपि स्थूलेन मार्गेण तावत् त्रिविधः । त्रैविध्यम् आहअध्यात्मम् इति । एकं रूपम् ॥३०॥

क्रमसन्दर्भः  अत्र परमात्मसन्दर्भ २७साङ्ख्यकपरिच्छेदो द्रष्टव्यः.

विश्वनाथः  नानात्वम् आहममेति । विकल्पं भेदं तद्बुद्धीश् च । वैकारिकोऽनेकविकारवान् अपि स्थूलतस् त्रिविधः । तत्र अध्यात्मम् इत्य् एकम् । अथ अधिभूतम् इति द्वितीयं, अधिदैवम् अन्यत् तृतीयम् ॥३०॥

 ओ)०(ओ

॥ ११.२२.३१ ॥

दृग् रूपम् आर्कं वपुर् अत्र रन्ध्रे
परस्परं सिध्यति यः स्वतः खे ।
आत्मा यद् एषाम् अपरो य आद्यः
स्वयानुभूत्याखिलसिद्धसिद्धिः ॥

मध्वः  अध्यात्मम् इन्द्रियाणि तैर् एव विपरीतं ज्ञानं जायते ।

अहङ्कारे विद्यमाने भ्रमो भवति नान्यदा ।
सम्यग् ज्ञानं हरेः शक्त्या तन्मुक्तस्य विशेषतः ॥
देवतानुग्रहो नित्यमुक्तस्यापि ह्य् अपेक्षते ।
नित्यं तत्प्रतिबिम्बत्वाज् जीवानाम् एव कृत्स्नशः ॥
बाह्यज्ञानं च मुक्तस्य न जडाहङ्कृतेः क्वचित् ।
किन्तु स्वरूपशक्त्यैव देवेभ्यश् चाभिजायते ॥ इति ब्रह्मतर्के ।

पश्यन्न् अपि जगत् सर्वं चिद्बलेनैव पश्यति ।
कुतो मुक्तस्य तु जडं चिद्रूपस्य व्यपेक्ष्यते ॥ इति च ।

एषाम् उपरमे मुक्तौ । चक्षुर् इति पुनर्वचनम् अवधारणार्थम् ॥३०३१॥

श्रीधरः  तानि रूपाणि दर्शयतिदृग् अध्यात्मम् । रूपम् अधिभूतम् । अत्र रन्ध्रे चक्षुर्गोलके प्रविष्टम् आर्कं वपुर् अंशोऽधिदैवम् इति । सापेक्षप्रकाशताम् आहपरस्परम् इति । चक्षुषा रूपं ज्ञायते । तदन्यथानुपपत्त्या चक्षुः तत्प्रवृत्त्यन्यथानुपपत्त्या तदधिष्ठात्री देवता । ततश् च चक्षुषः प्रवृत्तिस् ततो रूपज्ञानम् इत्य् एवम् एतत् त्रयं परस्परं सिध्यति । अत्र रन्ध्र इति विशेषणव्यावर्त्यम् आह दृष्टान्तोपयोगितययस् तु खे आकाशे अर्को वर्तते मण्डलात्मा, स तु स्वतः सिद्ध्यति । चक्षुर्विषयत्वेऽपि प्रतियोग्यपेक्षाभावमात्रेण स्वत इत्य् उक्तम् ।

इदानीम् आत्मनो विकारित्वाद्यभावेन भेदम् आहयद् यस्माद् आत्मा एषाम् अध्यात्मादीनाम् आद्यः कारणम् अत एकरूपोऽभिन्नश् च । तस्माद् एतेभ्योऽपरो भिन्नः । स्वप्रकाशत्वाद् अपीत्य् आहस्वयानुभूता स्वतः सिद्धप्रकाशेनाखिलानां सिद्धानं परस्परप्रकाशकानाम् अपि प्रकाशकः, सर्वेषाम् अपि सामान्यतश् चित्प्रकाशविषयत्वात् । अत एव स्वप्रकाशत्वं सिद्धम् ॥३१॥

क्रमसन्दर्भः  न व्याख्यातम्.

विश्वनाथः  त्रैविध्यं दर्शयतिदृक् अध्यात्मं, रूपम् अधिभूतम् । आर्कं वपुर् अर्कांशोऽधिदैवम् । अत्र रन्ध्रे चक्षुर्गोलके । परस्परापेक्षत्वम् आहपरस्परं सिद्ध्यत्इ इति चक्षुषा रूपं ज्ञायते । रूपज्ञानान्यथानुपपत्त्या चक्षुः, तत्प्रवृत्त्यन्यथानुपपत्त्या तद् अधिदैवम् । ततश् चक्षुषः प्रवृत्तिस् ततो रूपज्ञानम् इत्य् एवम् एतत् त्रयं परस्परं सिध्यति ।

परमात्म तु निरपेक्ष एव । तत्र दृष्टान्तःय इति । यस् तु खे आकाशे अर्को वर्तते, मण्डलात्मा, स तु स्वत एव सिद्ध्यति । तथैव आत्मा परमात्म यत् यस्माद् एषाम् अध्यात्मादीनाम् आद्यः कारणम् एकवचनाद् एकः । योऽपरः कारणत्वाद् एव एतेभ्यो भिन्नः । स्वयानुभूत्या स्वतःसिद्धप्रकाशेन अखिलानां सिद्धानां परस्परप्रकाशकानाम् अधात्मादीनाम् अपि सिद्धिर् वस्तुतः प्रकाशो यस्मात् सः । तेन निरपेक्षत्वाद् एकत्वाद् अन्यप्रकाशकत्वाच् च पुरुषः प्रकृतेर् भिन्न इति प्रतिपादितम् ॥३१॥

ओ)०(ओ

॥ ११.२२.३२ ॥

एवं त्वगादि श्रवणादि चक्षुर्
जिह्वादि नासादि च चित्तयुक्तम् ॥

श्रीधरः  चक्षुषि दर्शितं त्रैविध्यम् इन्द्रियान्तरेष्व् अप्य् अतिदिशतिएवम् इति । यथा चक्षुर् एवं त्वगाद्य् अपीत्य् अर्थः । त्वक् स्पर्शो वयुर् इति । श्रवणं शब्दो दिश इति । जिह्वा रसो वरुण इति । नासा गन्धोऽश्विनाव् इति । चित्तेन युक्तम् अन्तःकरणान्तरम् अपि । तत्र चित्तं चेतयितव्यं वासुदेव इति । मनो मन्तव्यं चन्द्र इति । बुद्धिर् बोद्धव्यं ब्रह्मेति । अहङ्कारोऽहङ्कारोऽहङ्कर्तव्यं रुद्र इत्य् एवं त्रिविधम् इत्य् अर्थः ॥३२॥

क्रमसन्दर्भः  न व्याख्यातम्.

विश्वनाथः  चक्षुषि दर्शितं त्रैविध्यम् इन्द्रियान्तरेष्व् अप्य् अतिदिशतिएवम् इति । यथा चक्षुर् चक्षुः, रूपम् अर्कांशः । एवं त्वगादि त्वक् स्पर्शो वयुर् इति । श्रवणादि श्रवणं शब्दो दिश इति । जिह्वादि जिह्वा रसो वरुण इति । नासादि नासा गन्धोऽश्विनाव् इति । चित्तयुक्तं चित्तादि च चित्तं चेतयितव्यं वासुदेवांश इति । उपलक्षणम् एतत् । मनो मन्तव्यं चन्द्र इति । बुद्धिर् बोद्धव्यं ब्रह्मेति । अहङ्कारोऽहङ्कारोऽहङ्कर्तव्यं रुद्र इति । एवम् अन्यद् अपि सर्वं त्रिविधम् इति ॥३२॥

 ओ)०(ओ

॥ ११.२२.३३ ॥

योऽसौ गुणक्षोभकृतो विकारः
प्रधानमूलान् महतः प्रसूतः ।
अहं त्रिवृन् मोहविकल्पहेतुर्
वैकारिकस् तामस ऐन्द्रियश् च ॥

मध्वः  योऽसौ भ्रमहेतुर् विकारः स गुणक्षोभकृतः ॥३३॥

श्रीधरः  ननु पुनर् अपि वैलक्षण्यमात्रम् एवोक्तम् । त्रिविधप्रपञ्चव्यतिरिक्तात्मप्राप्तिस् तु कुतः स्यात् ? अहङ्कारनिवृत्त्या । तत् कुतः ? त्रिविधविकल्पनिवृत्त्यैवेत्य् आशयेनाहयोऽसाव् अहम् अहङ्कारः । तम् एवाहगुणक्षोभं करोतीति । तथा ततः परमेश्वरात् कालाद् वा निमित्तात् प्रधानं मूलम् उपादानं यस्य तस्मान् महतः प्रसूतो विकारः, स त्रिवृत् त्रिविधो मोहमयस्य विकल्पस्य हेतुः । त्रिवृत्त्वम् एवाहवैकारिक इति ॥३३॥

क्रमसन्दर्भः  न व्याख्यातम्.

विश्वनाथः  नन्व् असौ नानाविकारमयः प्राकृतः प्रपञ्चः सत्यो मिथ्या वा वादिनां मतवैविध्यान् निश्चेतुम् अशक्यत्वात् पृच्छ्यत इत्य् आकाङ्क्षायाम् अनुवादपरम्कम् आहयोऽसाव् इति द्वाभ्याम् । गुणक्षोभकार्यः विकारमयः पूर्व्परम्प्रधानमूलात् प्रधानहेतुकात् महतः प्रसूतो उद्भूतो योऽयम् अहङ्कारः, तस्मिन् त्रिवृत् त्रिरूपीभूतः । त्रिवृत्त्वम् एवाहवैकारिकस् तामस ऐन्द्रियश् चेति । अधिदवाधिभूताध्यात्मादिमयः स हि मोहविकल्पहेतुः । मोहेनाज्ञानेन हेतुना सत्यो वा मिथ्या वा नित्यो वेत्य् एवं विकल्पस्य हेतुः ॥३३॥

 ओ)०(ओ

॥ ११.२२.३४ ॥

आत्मापरिज्ञानमयो विवादो
ह्य् अस्तीति नास्तीति भिदार्थनिष्ठः ।
व्यर्थोऽपि नैवोपरमेत पुंसां
मत्तः परावृत्तधियां स्वलोकात् ॥

मध्वः  आत्मा तु परिज्ञानस्वरूपो न गुणक्षोभकृतः । भिदा विपर्ययेण विद्यमानं नास्ति अविद्यमानम् अस्तीति विवादः ।

असद् अस्ति सन् नास्तीत्य् एवं भेदाद् विवादनम् ।
सदैव हरिपादाब्जविमुखानां प्रवर्तते ॥ इति च ॥३४॥

श्रीधरः  स कुतो निवर्तते ? आत्माज्ञानविलसितत्वात् तज्ज्ञानेनेत्य् आशयेनाहआत्मापरिज्ञानमय इति । ननु कथं मोहमयत्वं विकल्पस्याहङ्कारस्य वा कैश्चित् सत्यत्वाङ्गीकारात् तत्राहविवाद इति । अयं भिदा अर्थनिष्ठो विवादोऽप्य् आत्मापरिज्ञानमय इत्य् अन्वयः । यद् वा, विवादः सर्वोऽपि भिदाऽर्थनिष्ठ एव, न तु वस्तुमात्रनिष्ठः । अतः परस्परं युक्तिभिर् एव भेदस्य निराकृतत्वान् मोहमयत्वं सिद्धम् इति ।

ननु यद्य् अहङ्कारो विकल्पश् च नास्ति, अलं तर्हि तन्निवृत्तिप्रयासेन, तत्राहव्यर्थोऽप्य् अर्थरहितोऽपि स्वरूपभूतान् मत्तो बहिर्मुखानां नैवोपरमेत् । प्रत्युत तत् कृतैः कर्मभिर् उच्चनीचदेहेषु ते संसरन्तीति ॥३४॥

क्रमसन्दर्भः  सोऽहङ्कारः केन निवर्तते ? उच्यते, भयं द्वितीयाभिनिवेशतः स्याद् [भा.पु. ११.२.३७] इत्याद्यनुसारतो मद्बहिर्मुखतानिदानत्वेन मदन्तर्मुख तथैवेत्याहआत्मा परिज्ञानमय इति । स्वलोकात् स्वाश्रयदापि मत्तः परावृत्तधियां पुंसां यत् आत्मापरिज्ञानं स्वस्वरूपास्फूर्तिस् तन्मयो यो निजपरमतयोर् अस्तीति नास्तीति भिदार्थनिष्ठो विवादः सोऽर्थशून्योऽपि नैवोपरमेतेति मद्बहिर्मुखतायां सत्यां विवादमात्रं प्रसवेत्, न तु ज्ञानम् उदयति मदन्तर्मुखतायां ज्ञानम् अप्य् आनुषङ्गिकतयोदयेत् परमपुरुषार्थलक्षणमत्प्राप्तिस् तु मुख्यतयेत्य् अर्थः ॥३४॥

विश्वनाथः  संशयच्छेत्तारो विद्वांस एव तत्त्वनिश्चायका इति चेत् तेषाम् अपि विवादो नोपशाम्यतीत्य् आहआत्मेति । प्रपञ्चोऽयम् अस्तीति, सत्य इति, कश्चिद् उपपत्त्या निश्चिनोति, तन्मतं दूषयित्वा नास्तीति मिथ्येति कश्चिन् निश्चिनोतीति विवादो ह्य् आत्म६अः परमात्मतत्त्वस्यापरिज्ञानसूचक इत्य् अर्थः । आत्मनि अनुभवगोचरीकृते विवादानुपपत्तेः । बिधार्थे मद्भिन्ने एव अर्थे प्रयोजने, न तु मयि निष्ठा नितरां स्थितिर् यस्मात् सः । यद् वा, भिदा विदारणं परमतखण्डनम् एवार्थस् तत्रैव निष्ठा यस्य सः ।

किं च, व्यर्थोविफलः, तस्मात् न पुण्यं न पापं न स्वर्गो न नरकश् चेत्य् एवं निष्प्रयोजनोऽपि नोपरमेतेति मन्मायाशक्तेर् एव स स्वभाव इति भावः । यद् उक्तंयच्छक्तयो वदतां वादिनां वै विवादसंवादभुवो भवन्ति [भा.पु. ६.४.३१] इति ।

किं च, बहुसम्भवान्ते मत्प्रापकं मार्गं प्राप्यापि ते ततश् च्यूता भवन्तीत्य् आहमत्तः परावृत्तधियाम् इति । वेदशास्त्रार्थो हि मत्प्रापको मार्ग एव, तं विद्वांसस् ते मां प्राप्तुं प्रवृत्तधियोऽपि मध्ये विवादम् अङ्गीकृत्य मत्तः सकाशात् प्रवृत्तधियो भवन्तीति भावः । मत्तः कीदृशात् स्वलोकतः स्वान् भक्तान् एव लोकते कृपया पश्यति नान्यान् इति तथा तस्मात् भक्ताश् च विवादान् उत्पतिष्णव एव, तेन मच्चिन्तनादिनैव स्वायुः सफलयितव्यं, न तु विवादास्पदस्य प्रपञ्चस्थतत्त्वनिश्चयजिज्ञासया तद्विफलयितव्यम् इति व्यञ्जितम् ॥३४॥

 ओ)०(ओ

॥ ११.२२.३५३६ ॥

श्रीउद्धव उवाच
त्वत्तः परावृत्तधियः स्वकृतैः कर्मभिः प्रभो ।
उच्चावचान् यथा देहान् गृह्णन्ति विसृजन्ति च ॥
तन् ममाख्याहि गोविन्द दुर्विभाव्यम् अनात्मभिः ।
न ह्य् एतत् प्रायशो लोके विद्वांसः सन्ति वञ्चिताः ॥

श्रीधरः  तत्र पृच्छतित्वत्त इति । व्यापकस्यात्मनो देहाद् देहान्तरगमनम् अकर्तुः कर्माणि नित्यस्य च जन्ममरणादीनि कथम् इति भावः ॥३५॥ एतद्विद्वांसो न सन्ति । हि यस्मान् मायया वञ्चिता मोहिताः ॥३६॥

क्रमसन्दर्भः  त्वत्त इति युग्मकम् । तच् च तैः । अत्र [टीकायां श्रीमद्ग्रन्थकृतः] स्वमते व्यापकस्य इत्य् अत्र निरीहस्येति वाच्यम् ॥३५॥

विश्वनाथः  त्वत्त इति । यदि बुद्धिस् त्वत्तः परावृत्ताभूत्, तदैव तेषां कर्मभिर् बद्धः । ततश् च उच्चावचान् उत्तमाधमान् देहान् स्थूलान् यथा गृह्णन्ति, यथा विसृजन्तीति त्वद्विमुखानां जन्ममरणयोः प्रकारं ब्रूहीत्य् अर्थः । अनात्मभिर् अल्पबुद्धिभिर् दुर्विभाव्यं भावयितुम् अप्य् अशक्यं, किं पुनर् वक्तुम् इत्य् अर्थः । ननु लोके विज्ञा बहवः स्युस् त एवैतत् प्रष्टव्यास् तत्राहन हीति । वञ्चितास् त्वन्मायया मोहिताः ॥३५३६॥

ओ)०(ओ

॥ ११.२२.३६ ॥

श्रीभगवान् उवाच
मनः कर्ममयं न्ṝणाम् इन्द्रियैः पञ्चभिर् युतम् ।
लोकाल् लोकं प्रयात्य् अन्य आत्मा तद् अनुवर्तते ॥

श्रीधरः  लिङ्गशरीराध्यासेन सर्वं घटत इत्य् उत्तरम् आहमन इति । प्रधानत्वेन पञ्चभिर् इति निर्देशोऽन्येषाम् अप्य् उपलक्षणार्थम् । देहाद् देहान्तरं प्रति याति । ततोऽन्य एवात्मा तन्मनोऽनुवर्तते अहङ्कारेणानुगच्छति ॥३६॥

क्रमसन्दर्भः  तद् अनुवर्ततेतदारूढश् चलति, तदारूढत्वात् तच्चलनेनैव चलति ॥३६॥

विश्वनाथः  मनः मनः प्रधानं सूक्ष्मशरीरम् एव लोकाल् लोकान्तरं याति । कर्ममयं कर्माधीनम् आत्मा जीवोऽन्यस् ततो भिन्नोऽपि तदपहितत्वाद् एव तत्सूक्ष्मशरीरम् अनुवर्तते अनुगच्छति ॥३६॥

 ओ)०(ओ

॥ ११.२२.३७ ॥

ध्यायन् मनोऽनु विषयान् दृष्टान् वानुश्रुतान् अथ ।
उद्यत् सीदत् कर्मतन्त्रं स्मृतिस् तद् अनु शाम्यति ॥

श्रीधरः  ननु मनसोऽपि पूर्वदेहवियोगो देहान्तरयोगश् च कथं भवतीति चेत्, स्मृतिवियोगयोगाभ्याम् इति वक्तुं तयोः कारणम् आहध्यायद् इति । कर्मतन्त्रत्वात् कर्मोपस्थापितान् दृष्टान् वा अनुश्रुतान् वेदोक्तान् विषयान् अनुध्यायत् । अथानन्तरं ध्यायमानेषूद्यदाविर्भवत्पूर्वविषयेषु च सीदल्लीयमानं भवति, तदनन्तरं तस्य स्मृतिः पूर्वापरानुसन्धानं नश्यति ॥३७॥

क्रमसन्दर्भः  न व्याख्यातम्.

विश्वनाथः  एवं सर्वदैव सूक्ष्मशरीरानुवर्तिनो जीवात्मनः स्थूलशरीरेण वियोग एव मृत्युः, संयोग एव जन्मेति ब्रुवंस् तयोर् अपि स्थूलवियोगसंयोगयोः सर्वथा स्मृतिवियोगस्मृतिसंयोगाव् एव कारणम् इत्य् आहध्यायन्न् इति । कर्मतन्त्रं कर्माधीनं मनः कर्मोपस्थापितान् दृष्टान् विषयान् मर्त्यलोकस्थान् परदारादीन्, श्रुतान् देवलोकस्थान् तान् एव ध्यायत् सत् । अथ क्षणान्तरं ध्येयेषु तेष्व् इव उद्यत् तदाकारीभवत् सीदत् पूर्वध्यातेभ्यो विषयेभ्यः सर्वथा विच्युतीभूतं भवति । तद् अनु तदनन्तरं तस्य स्मृतिः पूर्वापरानुसन्धानं नश्यति ॥३७॥

 ओ)०(ओ

॥ ११.२२.३८ ॥

विषयाभिनिवेशेन नात्मानं यत् स्मरेत् पुनः ।
जन्तोर् वै कस्यचिद् धेतोर् मृत्युर् अत्यन्तविस्मृतिः ॥

मध्वः  विषयाभिनिवेशेन उत्तरदेहाभिनिवेशेन पूर्वदेहास्मरणं यत् तन् मृत्युः ॥३९॥

श्रीधरः  ततः किं ? अत आहविषयेति । कर्मोपस्थापितदेवादिदेहात्यन्ताभिनिवेशेन आत्मानं पूर्वदेहं पुनर् न स्मरेद् इति यत्, सैव यातनादेहाभिनिवेशेन भयशोकादेर् देवादिदेहाभिनिवेशेन वा हर्षतर्षादेर् हेतोः पूर्वदेहेऽत्यन्तविस्मृतिर् अहङ्कारनिवृत्तिस् तदभिमानिनो जन्तोर् जीवस्य मृत्युर् उच्यते, न तु देहवन् नाशः ॥३९॥

क्रमसन्दर्भः  न व्याख्यातम्.

विश्वनाथः  ततः किं ? अत आहविषयेति । कर्मोपस्थापितेषु देवादिदेहेषु यातनादेहेषु वा अत्यन्ताभिनिवेशेन आत्मानं पूर्वदेहं पुनर् मनो न स्मरेद् इति यत्, स मृत्युः स्थूलदेहवियोगः । अत्यन्ता आत्यन्तिकी पूर्वदेहविषया विस्मृतिर् यतः सः । कस्यचिद् धेतोः प्रारब्धकर्मसमाप्तेर् इत्य् अर्थः ॥३९॥

 ओ)०(ओ

॥ ११.२२.४० ॥

जन्म त्व् आत्मतया पुंसः सर्वभावेन भूरिद ।
विषयस्वीकृतिं प्राहुर् यथा स्वप्नमनोरथः ॥

श्रीधरः  जन्म तु विषयस्य देहस्यात्मतया स्वीकृतिम् अभिमानं प्राहुः, न तु देहवदुत्पत्तिः । न च पुत्रादिदेहवत्प्रीत्यतिशयमात्रेण किन्तु सर्वभावेनाभेदेन । अभिमानमात्रेणोत्पत्तिमरणयोर् दृष्टान्तद्वयम्, यथा स्वप्नश् च मनोरथश् चेत्य् अर्थः ॥४०॥

क्रमसन्दर्भः  न व्याख्यातम्.

विश्वनाथः  जन्म त्व् इति । विषयस्य कर्मोपस्थापितदेहस्य सर्वभावेन आत्मतया स्वीकृतिम् आत्यन्तिकम् अभिमानम् एव जन्म प्राहुः । अभिमानमात्रेणोत्पत्तिमरणयोर् दृष्टान्तद्वयम्यथा स्वप्नश् च मनोरथश् च । सर्वोऽपि द्वन्द्वो विभाषयैकवद् भवतीत्य् एकवचनम् ॥४०॥

 ओ)०(ओ

॥ ११.२२.४१ ॥

स्वप्नं मनोरथं चेत्थं प्राक्तनं न स्मरत्य् असौ ।
तत्र पूर्वम् इवात्मानम् अपूर्वं चानुपश्यति ॥

श्रीधरः  दृष्टान्तौ विवृणोतिस्वप्नम् इति । तत्र वर्तमाने स्वप्नादौ । पूर्वं चेति अपूर्वम् इवेति चान्वयः । पूर्वसिद्धम् अप्य् आत्मानम् अपूर्वम् इवाद्य जातम् इव पश्यतीत्य् अर्थः ॥४१॥

क्रमसन्दर्भः  स्वप्नम् इति तैः । तत्र पूर्वं च इत्य् आदौ पूर्वं चापूर्वम् इवेत्य् अन्वयः इत्य् एव वक्तव्यम् ॥४१॥

विश्वनाथः  दृष्टान्तौ विवृणोतिस्वप्नम् इति । वर्तमानदेहस्थो जीवो यथा प्राक्तनं स्थूलदेहं न स्मरति, इत्थम् एव वर्तमानस्वप्नस्थो मनोरथस्थो वा जीवः प्राक्तनं स्वप्नं मनोरथं वा न स्मरति । कश्चित् कदाचित् जातिस्मरश् च पूर्वदेहं स्मरतीति न सर्वथा नियमः । किं च, तत्र वर्तमानदेहस्थो जीवः पूर्वसिद्धम् एवात्मानम् अपूर्वम् इव अनुपश्यति । अहं षाड्वार्षिक इति साप्तवर्षिक इति इतःपूर्वम् अहं नासम् इति प्रत्क्षणम् आत्मानं जानातीत्य् अर्थः ॥४१॥

 ओ)०(ओ

॥ ११.२२.४२ ॥

इन्द्रियायनसृष्ट्येदं त्रैविध्यं भाति वस्तुनि ।
बहिर्अन्तर्भिदाहेतुर् जनोऽसज्जनकृद् यथा ॥

मध्वः  ईदृशं वर्तमानम् आय एष्यत् सः अतीत इति त्रैविध्यं भाति विज्ञाय वस्तुनि विज्ञाते सति दीर्घलोपः, यत्रात इतिवत् । क्षैप्रे दीर्घलोप इति सूत्रात् । अयम् एवात्मात्मनोर् विशेषहेतुः । यथा प्रायः सज्जनोऽसज्जनम् एव जनयतीति । पितृदौरात्म्यज्ञानात् पुत्रदौरात्म्यं ज्ञायते । एवम् अनित्यत्वाद् अनात्मत्वं देहादेर् इत्य् अर्थः ॥४२॥

श्रीधरः  उपसंहरतिइन्द्रियाणाम् अयनं मनस् तस्य देहान्तराभिनिवेशेन या सृष्टिर् उत्पत्तिः, तया वस्तुन्य् आत्मनि तदभिमानेनेदं त्रैविध्यम् उत्तममध्यमनीचत्वम् असद् एव भातीत्य् अन्वयः । एवम्भूत आत्मा बाह्याभ्यन्तरभेदहेतुश् च भवति, बाह्यविषयानान्तरान् सुखादींश् च पश्यतीत्य् अर्थः । यथा जनो जीवः स्वप्ने बहून् असतो जनान् देहङ्कुर्वन् पश्यन् बहुरूपो भाति, तद्वत् । यद् वा, इदं त्रैविध्यम् अध्यात्मादिरूपं भाति । असज्जनकृद् दुष्टपुत्रोत्पादको जनः पिता स्वयं समोऽपि पुत्राभिमानतस् तदरिमित्रादिषु यथा भेदहेतुर् भवति, तद्वद् इति । अन्यत् समानम् ॥४२॥

क्रमसन्दर्भः  न व्याख्यातम्.

विश्वनाथः  उपसंहरतिइन्द्रियायनस्य इन्द्रियाश्रयस्य देहस्य सृष्ट्यैव इदं त्रैविध्यं विश्वतैजसप्राज्ञत्वं वस्तुनि जीवे भाति । त्रैविध्यं कीदृशं ? बहिर्अन्तर्भिदा हेतुः बहिर्भिदानां जागरे श्रोत्रादीन्द्रियगुणभेदानां, अन्तर्भिदानां स्वप्नसुषुप्त्योर् मनोबुद्धिगुणभेदानां हेतुर् उत्पादकम् । जनो यथा असज्जनकृद् अभद्रपुत्रोत्पादकः । इन्द्रियमनोबुद्धिगुणभिदानां तिसृणाम् अप्य् अभद्रत्वात् सङ्गत एव दृष्टान्तः ॥४२॥

 ओ)०(ओ

॥ ११.२२.४३ ॥

नित्यदा ह्य् अङ्ग भूतानि भवन्ति न भवन्ति च ।
कालेनालक्ष्यवेगेन सूक्ष्मत्वात् तन् न दृश्यते ॥

श्रीधरः  तद् एवं लोकप्रसिद्धौ जन्ममृत्यू निरूप्य सूक्ष्मावपृष्टाव् अपि तौ वैराग्याय निरूपयति, नित्यदा प्रतिक्षणं भूतानि शरीराणि उत्पद्यन्ते नश्यन्ति च । कालस्यातिसूक्ष्मत्वात् तत् कृतं भवनम् अभवनं वाविवेकिभिर् न लक्ष्यते ॥४३॥

क्रमसन्दर्भः  न व्याख्यातम्.

विश्वनाथः  लोकप्रसिद्धौ जन्ममृत्यू निरूप्य प्रतिक्षणवर्तिनौ तौ सूक्ष्मौ .विशेषार्थं निरूपयतिनित्यदा प्रतिक्षणं भूतानि शरीराणि भवन्त्य् उत्पद्यन्ते, न भवन्ति नश्यन्ति च । ननु प्रतिक्षणम् उत्पत्तिविनाशौ देहानां न लक्ष्यन्ते, तत्राहअलक्ष्यवेगेनेति । सूक्ष्मत्वात् कालवेगो यथा दुर्लक्ष्यः, तथा तत्कालकृताव् उत्पत्तिविनाशाव् अपि न लक्ष्याव् इत्य् अर्थः ॥४३॥

 ओ)०(ओ

॥ ११.२२.४४ ॥

यथार्चिषां स्रोतसां च फलानां वा वनस्पतेः ।
तथैव सर्वभूतानां वयोऽवस्थादयः कृताः ॥

श्रीधरः  सतोर् जन्ममरणयोर् ज्ञाने कारणम् एतद् भवेत् सत्त्वम् एव तयोः कुत इत्य् आशङ्क्यानुमानेन साधयतियथेति । अर्चिषां परिणामादिभिः स्रोतसां गत्यादिभिः फलानां रूपादिभिर् यथावस्थाविशेषाः कृताः कालेनेति पूर्वस्यानुषङ्गः । आदिशब्देन तेजोबलकामकौशलादीनाम् उपादानम् । विमतं प्रतिक्षणोत्पत्तिविनाशवत्, अवस्थाभेदवत्त्वात्, दीपज्वालादिवद् इत्य् अनुमानम् ॥४४॥

क्रमसन्दर्भः  न व्याख्यातम्.

विश्वनाथः  उत्पत्तिविनाशयोर् अलक्ष्यत्वेऽपि ताव् अवस्थादिभिर् एवानुमीयेते इति सदृष्टान्तम् आहयथेति । अर्चिषां परिणामादिभिः स्रोतसां गत्यादिभिः, फलानां रूपादिभिर् यथावस्थाविशेषाः कृताः, कालेनेति पूर्वस्यानुषङ्गः । तथैव भूतानां वयोऽवस्थादयः कौमार्याद्यवस्थादयः । आदिशब्देन तेजोबलकामकौशलानि ग्राह्याणि । भूतानि प्रतिक्षणोत्पत्तिविनाशवन्ति, अवस्थाभेदवत्त्वात्, दीपज्वालादिवद् इत्य् अनुमानम् ॥४४॥

 ओ)०(ओ

॥ ११.२२.४५ ॥

सोऽयं दीपोऽर्चिषां यद्वत् स्रोतसां तद् इदं जलम् ।
सोऽयं पुमान् इति नृणां मृषा गीर् धीर् मृषायुषाम् ॥

मध्वः  सोऽयम् एवेति मृषा ।

स चायम् इति तु ज्ञानं न मृषायं स एव तु ।
इति ज्ञानं मृषैव स्याद् भेदाभेदौ यतस् तयोः ॥
अभेद एव जीवस्य नित्यं प्रत्येकशः पृथक् ।
दीपदेहनदीवारिफलादीनां पृथक् स्वतः ॥
भेदाभेदौ परिज्ञेयौ कार्यकारणयोर् अपि ।
गुणस्य गुणिनश् चैव जातिव्यक्त्योस् तथैव च ॥
तथावयव्यवयवयोः क्रियायास् तद्वतस् तथा ।
एवं जनेषु नियमश् चिद्रूपेष्व् अभिदैव तु ॥ इति च ।

ये धर्मा नियमे नैव धर्मिणो न वियोगिनः ।
जडस्था अप्य् अभिन्नास् ते भिनाभिन्ना वियोगिनः ॥ इति च ॥४५॥

श्रीधरः  कथं तर्हि प्रत्यभिज्ञा तद्वद् एव सादृश्यावलम्बिनी ? इत्य् आहसोऽयम् इति । सादृश्याद् अर्चिषाम् एव यथा सोऽयं दीप इति प्रत्यभिज्ञा, यथा च स्रोतसां प्रवाहजलानाम् एव । तद् इदं जलम् इति, तथा सोऽयं पुमान् इति धीर् गीश् च मृषा नृणां बहूनां शरीरिणां मृषा व्यर्थम् आयुर् येषाम् अविवेकिनां तेषां भवति ॥४५॥

क्रमसन्दर्भः  न व्याख्यातम्.

विश्वनाथः  प्रत्यभिज्ञा तु सादृश्य् आलम्बिनी स्याद् एव ? इत्य् आहसोऽयम् इति । अर्चिषां क्षणमात्र एव सहस्रशः उद्भूयोद्भूय लयं गतानां ज्योतिःकिरणानां पुञ्ज एव क्षणान्तरे सोऽयं दीप इति । स्रोतसां स्रोतोयुक्तजलानां क्षणमात्र एव क्रमशो दूरगतत्वेऽपि क्षणान्तरेऽपि तद् इदं जलम् इति, प्रतीतिर् यथा तथैव कौमारे दृष्टो यौवनेऽपि सोऽयं पुमान् इति, तेन तत्राभेदालम्बिनी धीर् ज्ञानं, धीर् वाक् च, मृषा अविवेकविजृम्भितेत्य् अर्थः । मृषा एतादृग् विवेकव्याप्तम् आयुर् येषां तेषाम् ॥४५॥

 ओ)०(ओ

॥ ११.२२.४६ ॥

मा स्वस्य कर्मबीजेन जायते सोऽप्य् अयं पुमान् ।
म्रियते वामरो भ्रान्त्या यथाग्निर् दारुसंयुतः ॥

श्रीधरः  ननु कथं देहाध्यासवतः पुंसः कर्मजन्ममरणानि सन्ति, नान्यस्येति व्यवस्था न हि घटते, घटस्य पुरुषभेदेन सत्त्वम् असत्त्वं चेति ? न । अज्ञस्यापि वस्तुतस् तद् अभावाद् इत्य् आहमा स्वस्य नैवात्मनः कर्मणा बीजभूतेन । सोऽप्य् अज्ञोऽपि पुमान् जायते म्रियते व किन्त्व् अयं भ्रान्त्या अजन्मापि जायत इवामरोऽपि म्रियत इव । यथा महाभूततेजोरूपोऽग्निर् आकल्पान्तम् अवस्थितोऽपि दारुयोगवियोगाभ्यां जन्मनाशौ प्राप्नोति तद्वत् ॥४६॥

क्रमसन्दर्भः  मा स्वस्येति तैः तत्र तदभावाद् इति रज्जुसर्पवत् सत्त्वाभावाद् इत्य् अर्थः ।

विश्वनाथः  वस्तुतस् तूपाधिसम्बन्धेनैव जीवस्य जन्ममृत्युस् त इत्य् आहमेति । स्वस्य कर्मरूपेण बीजेन अयं पुमान् जीवः मा जायते मा म्रियते च, किन्त्व् अयं भ्रान्त्या अजन्मापि जायते, अमरोऽपि म्रियते । यथा महाभूततेजोरूपोऽग्निर् आकल्पान्तम् अवस्थितोऽपि दारुयोगवियोगाभ्यां जन्मनाशौ प्राप्नोति तद्वत् ॥४६॥

 ओ)०(ओ

॥ ११.२२.४७ ॥

निषेकगर्भजन्मानि बाल्यकौमारयौवनम् ।
वयोमध्यं जरा मृत्युर् इत्य् अवस्थास् तनोर् नव ॥

श्रीधरः  सिद्धवत् कृत्योक्ता वयोऽवस्थाः प्रपञ्चयतिनिषेको जठरे प्रवेशः । गर्भस् तन्मध्ये वृद्धिः । बाल्यं शिशुत्वम् आपञ्चमाब्दात् । कौमारम् आषोडशाद् वर्षात् । ततो यौवनम् आपञ्चाशत् । ततो वयोमध्यम् आषष्टिवर्षात् ॥४७॥

क्रमसन्दर्भः  न व्याख्यातम्.

विश्वनाथः  यत्सम्बन्धाद् एव जीवोऽवस्थावान् उच्यते, तस्यास् तनोर् अवस्था गणयतिनिषेको जठरे प्रवेशः, गर्भस् तन्मध्ये वृद्धिः, मातृजठरान् निष्क्रमः बाल्यम् आपञ्चमाब्दात्, कौमारं पौगण्डकैशोरात्वकम् आषोडशाद् वर्षात्, ततो यौवनम् आपञ्चचत्वारिञ्चतः, ततो वयोमध्यम् आषष्टिवर्षात्, ततो यावज् जीवनं जरैव ततो मृत्युर् इति ॥४७॥

 ओ)०(ओ

॥ ११.२२.४८ ॥

एता मनोरथमयीर् हान्यस्योच्चावचास् तनूः ।
गुणसङ्गाद् उपादत्ते क्वचित् कश्चिज् जहाति च ॥

श्रीधरः  देहसम्बन्धाज् जन्ममरणादीनीत्य् उपपादितम् अर्थम् उपसंहरतिएता इति । हि स्फुटम् । अन्यस्य देहस्य । तनूर् अवस्थाः । गुणसङ्गात् प्रकृत्यविवेकात् । कश्चित् परमेश्वरानुग्रहतः क्वचित् कथञ्चिज् जहाति । अवस्थवतो देहस्य द्रष्टा नासाव् अवस्थावान् इति विवेकज्ञानेन ॥४८॥

क्रमसन्दर्भः  न व्याख्यातम्.

विश्वनाथः  देहसम्बन्धाज् जन्ममरणादीनीत्य् उपपादितम् अर्थम् उपसंहरतिएता इति । हि स्पष्टम् । मनोरथमयीः कर्मप्रापितमनोध्यानप्राप्ताः, अन्यस्य देहस्य । तनूर् अवस्थाः । गुणसङ्गाद् अविद्याहेतुकात् । उपादत्ते कश्चिद् भगवदनुगृहीतो जहाति च ॥४८॥

 ओ)०(ओ

॥ ११.२२.४९ ॥

आत्मनः पितृपुत्राभ्याम् अनुमेयौ भवाप्ययौ ।
न भवाप्ययवस्तूनाम् अभिज्ञो द्वयलक्षणः ॥

मध्वः  अभिज्ञाद्वयलक्षणौ अभिमानमात्रौ ॥४९॥

श्रीधरः  ननु तदानीं मूर्च्छितत्वेन जन्ममरणवान् देहो न दृश्यते ? तत्राहआत्मन इति । पितृदेहस्यौर्ध्वदेहिकं कुर्वताप्ययदर्शनात्, पुत्रदेहस्य च जातकर्मणि जन्मदर्शनाद् आत्मनः स्वस्य देहस्यापि भवाप्ययाव् अनुमेयौ । एवं च दृश्यत्वे सति भवाप्ययवतां वस्तूनां देहानाम् अभिज्ञो द्रष्टा द्वयलक्षणो भवाप्ययधर्मको न भवति ॥४९॥

क्रमसन्दर्भः  न व्याख्यातम्.

विश्वनाथः  ननु देहस्यैता अवस्था देहिनां दृश्यन्ते एव, किन्तु निषेकगर्भजन्ममरणानि न दृश्यन्ते ? तत्राहआत्मन इति । पितृदेहस्यौर्ध्वदेहिकं कर्म कुर्वताप्ययदर्शनात्, पुत्रदेहस्य च जातकर्मणि जन्मदर्शनात्, आत्मनः स्वदेहस्यापि भवाप्ययाव् अनुमेयौ । अत्र भवशब्देन निषेकगर्भजन्मान्य् उपलक्षितानि । एवं च दृश्यत्वे सति भवाप्ययवतां वस्तूनां देहानाम् अभिज्ञो द्रष्टा द्वयलक्षणो देहलक्षणवान् न भवति ॥४९॥

 ओ)०(ओ

॥ ११.२२.५० ॥

तरोर् बीजविपाकाभ्यां यो विद्वाञ् जन्मसंयमौ ।
तरो विलक्षणो द्रष्टा एवं द्रष्टा तनोः पृथक् ॥

मध्वः  तरोर् बीजविपाकदृष्टान्तेन विद्वान् देहाभिमानं त्यक्त्वा संयमं याति ।

परमात्मनश् च भेदं जानाति प्रकृत्यादेः ।
बीजाद्यवस्था संयुक्ताद् वृक्षाद् दृष्टा यथा पृथक् ।
एवं विकारिणोर् विष्णुर् जीवश् च पृथग् एव तु ॥ इति च ॥५०॥

श्रीधरः  एतद् एव दृष्टान्तेन स्पष्टयतितरोर् इति । तरुशब्दो नोद्भिज्जमात्रस्योपलक्षणं, किन्तु फलपाकान्तस्य व्रीह्यादेर् इत्य् अर्थः । यद् वा, तरोर् एवान्त्यः परिणामो विपाकः । बीजाज् जन्म विपाकात् संयमं नाशं च विद्वान् । द्रष्टा तरुद्रष्टा । एवं तनोर् द्रष्टा ततः पृथक् । अतस् तत्र वर्तमानोऽपि भवाप्ययाभ्यां न सम्बध्यते ॥५०॥

क्रमसन्दर्भः  न व्याख्यातम्.

विश्वनाथः  एतद् एव दृष्टान्तेन स्पष्टयतितरोर् इति । तरुशब्देनोद्भिज्जमात्रम् उच्यते । ततो लक्षणया फलपाकान्तस्य व्रीह्यादेर् इत्य् आदि । बीजाज् जन्मविपाकात् संयमं नाशं च विद्वान् ॥५०॥

 ओ)०(ओ

॥ ११.२२.५१ ॥

प्रकृतेर् एवम् आत्मानम् अविविच्याबुधः पुमान् ।
तत्त्वेन स्पर्शसम्मूढः संसारं प्रतिपद्यते ॥

श्रीधरः  अविवेकिनः संसारं प्रपञ्चयतिप्रकृतेर् इति पञ्चभिः । तत्त्वेन तत्त्वदृष्ट्या, स्पर्शेषु विषयेषु सम्मूढ इति वा ॥५१॥

क्रमसन्दर्भः  न व्याख्यातम्.

विश्वनाथः  अविवेकिनः संसारं प्रपञ्चयतिप्रकृतेर् उपाधेः सकाशात् आत्मानं स्वं स्पर्शसम्मूढः विषयाविष्टः ॥५१॥

 ओ)०(ओ

॥ ११.२२.५२ ॥

सत्त्वसङ्गाद् ऋषीन् देवान् रजसासुरमानुषान् ।
तमसा भूततिर्यक्त्वं भ्रामितो याति कर्मभिः ॥

श्रीधरः  गुणभेदेन त्रिविधं, तत्रापि च तत् तारतम्येनैकैकत्र द्विविधं संसारम् आहसत्त्वेति ॥५२॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ११.२२.५३ ॥

नृत्यतो गायतः पश्यन् यथैवानुकरोति तान् ।
एवं बुद्धिगुणान् पश्यन्न् अनीहोऽप्य् अनुकार्यते ॥

मध्वः  दुःखशोकादयः सर्वे ज्ञेया बुद्धिगुणा इति ।

सुखज्ञाने तु जीवस्य भक्तिः स्नेहस् तथैव च ।
विपर्ययेणासुराणां जीवबुद्धिगुणा इति ॥ इति च ।

आत्मनोऽपि गुणा बुद्धिकृतबुद्धिगुणा इति ।
उच्यन्ते सुखदुःख्याद्यः परमात्मकृता यथा ॥ इति त्रैलोक्ये ॥५३॥

श्रीधरः  नन्व् अकर्तुर् आत्मनः कुतः कर्मभिर् भ्रमणं ? अत्राहनृत्यतो गायतो जनान् पश्यन्न् अनुकरोति । तद् गतस्वरतालादिगतिं शृङ्गारकरुणादिरसं च मनस्य् अनुवर्तयतीत्य् अर्थः । अनुकार्यते गुणैर् बलाद् इत्य् अर्थः । अनेन दृष्टान्तेन दृश्यधर्मो द्रष्टरि स्फुरतीति दर्शितम् ॥५३॥

क्रमसन्दर्भः  न व्याख्यातम्.

विश्वनाथः  द्रष्टु जीवस्य दृश्यात् पार्थक्येऽपि दृश्यधर्मग्रहणे दृष्टान्तम् आहनृत्यतो गायतो जनान् पश्यन् ब्ळओ यथा अनुकरोति । तद्गतस्वरतालादिगतिं शृङ्गारादिरसं च मनस्य् अनुवर्तयतीत्य् अर्थः । अनुकार्यते गुणैर् बला इत्य् अर्थः ॥५३॥

 ओ)०(ओ

॥ ११.२२.५४५५ ॥

यथाम्भसा प्रचलता तरवोऽपि चला इव ।
चक्षुषा भ्राम्यमाणेन दृश्यते भ्रमतीव भूः ॥
यथा मनोरथधियो विषयानुभवो मृषा ।
स्वप्नदृष्टाश् च दाशार्ह तथा संसार आत्मनः ॥

मध्वः  अल्पप्रयोजनं यत् तन् मृषेत्य् एव तद् उच्यते इति शब्दनिर्णये । आत्मनः स्वत एव दुःखाद्याः सुखादिवद् इति मिथ्याबुद्धिर् इति वा ॥५५॥

श्रीधरः  उपाधिधर्माश् चोपहितेऽवभासन्ते इत्य् अत्र दृष्टान्तम् आहयथाम्भसेति । तटस्थास् तरवो धावन्त इव दृश्यन्ते जले प्रतिबिम्बिता व चञ्चला इवेति । विषयग्राहकेण मनसा परिकल्पिता एव तेषु लावण्यादयो गुणा न वस्तुतः सन्ति, अतो मनोविबन्धन एव संसार इत्य् अभिप्रेत्य ग्राहकगुणा ग्राह्येऽवभासन्त इत्य् अत्र दृष्टान्तम् आहचक्षुषेति ॥५४॥

भोगस्यापि मिथ्यात्वे दृष्टान्तद्वयम् आहयथेति । यथा एताः प्रसिद्ध मनोरथधियः स्वप्नदृष्टाश् च धियो मृषा एवम् आत्मनो विषयानुभवः संसारो मृषा ॥५५॥

क्रमसन्दर्भः  न व्याख्यातम्.

विश्वनाथः  अन्यधर्मा अन्यत्रावभासन्त इत्य् अत्र दृष्टान्तम् आहयथेति । अम्भसा प्रचलतेव तत्र नौकारूढैर् जनैस् तत्तीरस्थास् तरवो यथा चला इव दृश्यन्ते, एवं कर्तृत्वभोक्तृत्वादय उपाधिधर्मा एव तद्ग्राह्ये जीवे सर्वभूताद्याविष्टत्वात् सर्पादिग्राह्ये मनुष्ये सर्पादिधर्मा इवावभासन्ते, इत्य् अत्र दृष्टान्तम् आहचक्षुषेति ॥५४॥

तद् एवं विषयभोगो उपाधिधर्मा एव जीवे मृषा प्रतीता इत्य् अत्र दृष्टान्तम् आहयथेति । विषयानुभवो विषयभोगः संसारः संसारबद्धः ॥५५॥

 ओ)०(ओ

॥ ११.२२.५६ ॥

अर्थे ह्य् अविद्यमानेऽपि संसृतिर् न निवर्तते ।
ध्यायतो विषयान् अस्य स्वप्नेऽनर्थागमो यथा ॥

श्रीधरः  ननु यदि मृषा तर्हि किं तन् निवृत्तिश्रमेणात आहअर्थे हीति । अस्यात्मनः ॥५६॥

क्रमसन्दर्भः  तस्माद् उद्धव मा भुङ्क्ष्वेति स्फुटम् एव तम् उपलक्ष्यान्यान् प्रत्युपदेशो व्यज्यतेनोद्धवोऽण्व् अपि मन्न्यून इत्यादिश्रीभगवन्मनोवृत्तेः ॥५६॥

विश्वनाथः  संसारबद्धस्य मिथ्यात्वेऽपि तदुत्थं दुःखं न निवर्तत इत्य् आहअर्थे उपाधिसम्बन्धे अविद्यमाने अवस्तुभूतेऽपि संसृतिं संसारसम्बन्धोत्थं दुःखं न निवर्तते । कस्य ? विषयान् भोगबुद्ध्या ध्यायतोऽस्य जीवस्य अवस्तुभूतस्यापि दुःखदत्वे दृष्टान्तः । स्वप्नेऽनर्थागमः सर्पादिदंशः ॥५६॥

 ओ)०(ओ

॥ ११.२२.५७ ॥

तस्माद् उद्धव मा भुङ्क्ष्व विषयान् असदिन्द्रियैः ।
आत्माग्रहणनिर्भातं पश्य वैकल्पिकं भ्रमम् ॥

श्रीधरः  अतो भोगोद्यमो न कर्तव्य इत्य् आहतस्माद् इति ॥५७॥

क्रमसन्दर्भः  न व्याख्यातम्.

विश्वनाथः  यस्माद् भोगबुद्ध्या विषयध्यानम् अनर्थहेतुस् तस्मात् त्वं तं त्यजेत्य् आहतस्माद् इति । विकल्पाद् देहाध्यासाद् उद्भूतं भ्रमम् अज्ञानं पश्य कीदृशं ? आत्मनो जीवस्य अग्रहणम् अप्राप्तिस् तत्र निर्भातं विराजमानं तदतिसाधकम् इत्य् अर्थः ॥५७॥

 ओ)०(ओ

॥ ११.२२.५८ ॥

क्षिप्तोऽवमानितोऽसद्भिः प्रलब्धोऽसूयितोऽथ वा ।
ताडितः सन्निरुद्धो वा वृत्त्या वा परिहापितः ॥

श्रीधरः  दुःखप्रतीकारोद्यमम् अपि परित्यज्य परमेश्वरनिष्ठेनेव भाव्यम् इत्य् आहक्षिप्त इति द्वाभ्याम् । क्षिप्त आक्षिप्तो नुन्न इति वा । प्रलब्ध उपहसितः ॥५८॥

क्रमसन्दर्भः  न व्याख्यातम्.

विश्वनाथः  विषयभोगरहितः कीदृशस् तिष्ठेयं ? इत्य् अपेक्षायाम् आहक्षिप्त इति द्वाभ्याम् । क्षिप्त आक्षिप्तः बहिर् निःसारितो वा प्रलब्ध उपहसितः । असूयितः दोषारोपविषयीकृतः वृत्त्या जीविकया रहितीकृतः ॥५८॥

 ओ)०(ओ

॥ ११.२२.५९ ॥

निष्ठ्युतो मूत्रितो वाज्ञैर् बहुधैवं प्रकम्पितः ।
श्रेयस्कामः कृच्छ्रगत आत्मनात्मानम् उद्धरेत् ॥

श्रीधरः  निष्ठितो निष्ठीवनविषयीकृतः, मूतो मूत्रेणार्द्रीकृतः, प्रकम्पितः परमेश्वरनिष्ठातः प्रच्यवितोऽपि, कृच्छ्रगतः कृच्छ्रं प्राप्तोऽपि ।

क्रमसन्दर्भः  न इत्य् एकत्वे बहुवचनम् अस्मदो द्वयोश् च इति सूत्रात् । पूर्व हि विविक्त उपसङ्गम्य इत्यादिना निर्जन एव संवादोऽयम् इति व्यञ्जितम् । अत्रैव चानुबुध्येयेत्य् एकवचनान्त एव लिङ्प्रयोग इति ॥५९॥

विश्वनाथः  निष्ठ्युतः निष्ठीवनक्षेपणपात्रीकृतः ॥५९॥

 ओ)०(ओ

॥ ११.२२.६० ॥

श्रीउद्धव उवाच
यथैवम् अनुबुध्येयं वद नो वदतां वर ।
सुदुःसहम् इमं मन्य आत्मन्य् असदतिक्रमम् ॥

श्रीधरः  एवं तद् उक्तं यथा अनुबुध्येयं तथा नोऽस्मान् सर्वान् प्रति वद ॥६०॥

क्रमसन्दर्भः  ऋते त्वद्धर्मनिरतानिति ये त्वच्छ्रवणकीर्तनादितत्परास् तेष्व् अस्माकं न विस्मयः । अतस् ते तु भवता नात्रोदाहार्याः, किन्त्व् अन्य एवेति भावः ॥६०॥

विश्वनाथः  यथा अनुबुध्येयं तत्तत्सहने यथा विवेकः प्राप्नुयाम् एवं वद ॥६०॥

 ओ)०(ओ

॥ ११.२२.६१ ॥

विदुषाम् अपि विश्वात्मन् प्रकृतिर् हि बलीयसी ।
ऋते त्वद्धर्मनिरतान् शान्तांस् ते चरणालयान् ॥

श्रीधरः  त्वद्धर्मनिरतान् ऋते विदुषाम् अप्य् असद्भिः कृतम् अतिक्रमम् अपराघं सुदुःसहं मन्य इत्य् अन्वयः । प्रकृतिः स्वभावः ॥६१॥

क्रमसन्दर्भः  न व्याख्यातम्.

विश्वनाथः  विदुषाम् असदतिक्रमसहने उपायं जानताम् अपि प्रकृतिर् अमर्षात्मकः स्वभावः । त्वद्धर्मनिरतान् त्वद्भक्तान् विनेति तेषां त्वत्साधर्म्यप्राप्त्या प्रकृतिर् अकोपनैवेत्य् आहशान्तान् तत्र हेतुस् त्वच्चरणनिवासान् ॥६१॥

इति सारार्थदर्शिन्यां हर्षिण्यां भक्तचेतसाम् ।
एकविंशोऽत्र दशमे सङ्गतः सङ्गतः सताम् ॥*॥

 \ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्याम् एकादशस्कन्धे
उद्धवभगवत्संवादे
द्वाविंशोऽध्यायः ।
॥११.२२॥





(११.२३)
अथ त्रयोविंशोऽध्यायः
श्रीभगवदुद्धवसंवादे भिक्षुगीता

॥ ११.२३.१ ॥

श्रीबादरायणिर् उवाच
स एवम् आशंसित उद्धवेन
भागवतमुख्येन दाशार्हमुख्यः ।
सभाजयन् भृत्यवचो मुकुन्दस्
तम् आबभाषे श्रवणीयवीर्यः ॥

श्रीधरः
निरस्य सर्वसन्देहम् एकीकृत्य सुदर्शनम् ।
प्रकाशितरहस्यं तं भजस्व गुरुम् ईश्वरम् ॥
त्रयोविंशे तिरस्कार सहनोपाय ईर्यते ।
भिक्षुगीतप्रकारेण मनसः संयमो धिया ॥
दुर्जनोपद्रवो नूनं दुःसहो हि महीयसाम् ।
अतश् चतुर्भिर् अध्यायैः सहनोपायवर्णनम् ॥

तत्र तावद् अस्मिन्न् अध्याये भिक्षुगीतया मनोविजय उत्तरस्मिन् प्रकृतिपुरुषविवेकस् तद् उत्तरस्मिन् गुणवृत्तिविजयस्ततः परस्मिन्न् ऐलगीतया विषयसङ्गत्यागेन सत्सङ्ग इति क्रमेणोपाया भगवता वर्ण्यन्ते । आशंसितः प्रार्थितो भृत्यस्य वचः सत्कुर्वस् तं भृत्यं प्रति आबभाषे ॥१॥

क्रमसन्दर्भः  न व्याख्यातम्.

विश्वनाथः
त्रयोविंशे कदर्यस्य धनज्ञानाप्ययोदयौ ।
गीतं दुःखहरं चोक्तं दुर्जनाप्ततिरस्कृते ॥

आशंसितः प्रार्थैतः ॥१॥

 ओ)०(ओ

॥ ११.२३.२ ॥

श्रीभगवान् उवाच
बार्हस्पत्य स नास्त्य् अत्र साधुर् वै दुर्जनेरितैः ।
दुरुक्तैर् भिन्नम् आत्मानं यः समाधातुम् ईश्वरः ॥

श्रीधरः  तत्र तावद् अङ्गीकारतस् तद्वचः सम्पूजयति द्वाभ्याम् । हे बार्हस्पत्य ! बृहस्पतेः शिष्य ! अत्र लोके स साधुर् नास्ति, यो दुर्जनोक्तैर् भिन्नं क्षुभितं मनः शमयितुम् ईश्वरः स्यात् ॥२॥

क्रमसन्दर्भः  न व्याख्यातम्.

विश्वनाथः  हे बार्हस्पत्य ! बृहस्पतेः शिष्य ! इति । सोपपत्तिकं त्वद्वाक्यम् अहम् अमानयम् एव, किन्तु पारमार्थिकोऽयं मार्गस् त्वद्गुरुणा तेनाप्य् अगम्यो, मत्त एव त्वया शिक्षयितव्य इति भावः ॥२॥

 ओ)०(ओ

॥ ११.२३.३ ॥

न तथा तप्यते विद्धः पुमान् बाणैस् तु मर्मगैः ।
यथा तुदन्ति मर्मस्था ह्य् असतां परुषेषवः ॥

श्रीधरः  कुतः ? इत्य् अत आहनेति । यथा मर्मस्था मर्मस्व् एव नित्यं स्थिताः परुषोक्तिरूपा इषवस् तुदन्ति व्यथयन्ति, तथेतरे वाणा न तुदन्ति । अतस् तैस् तथा न तप्यत इत्य् अर्थः ॥३॥

क्रमसन्दर्भः  न व्याख्यातम्.

विश्वनाथः  परुषेषवः परुषोक्तिरूपा इषवः ॥३॥

 ओ)०(ओ

॥ ११.२३.४५ ॥

कथयन्ति महत् पुण्यम् इतिहासम् इहोद्धव ।
तम् अहं वर्णयिष्यामि निबोध सुसमाहितः ॥
केनचिद् भिक्षुणा गीतं परिभूतेन दुर्जनैः ।
स्मरता धृतियुक्तेन विपाकं निजकर्मणाम् ॥

श्रीधरः  तथापि मया वक्ष्यमाणैर् उपायैः सर्वं सोढुं शक्यम् इत्य् अभिप्रायेणेतिहासं प्रस्तौति, महद् यथा भवति तथा पुण्यम् इतिहासं गाथां कथयन्ति ॥४५॥

क्रमसन्दर्भः  तथैवोदाहरतिकथयन्तीति युग्मकम् इदम् ॥४५॥

विश्वनाथः  यद्यप्य् एवम् एव सर्वत्र दृष्टं तद् अपि परुषेषुवैयर्थ्यकरम् उपाख्यानं श्र्ण्व् इत्य् आहकथयन्तीति । विपाकं फलम् ॥४५॥

 ओ)०(ओ

॥ ११.२३.६ ॥

अवन्तिषु द्विजः कश्चिद् आसीद् आढ्यतमः श्रिया ।
वार्तावृत्तिः कदर्यस् तु कामी लुब्धोऽतिकोपनः ॥

श्रीधरः  स भिक्षुः पूर्वं धनाढ्यः कृच्छ्रार्जितस्य धनस्य नाशेन सन्तप्यमानो निर्विण्णः सन् प्रव्रज्य भिक्षार्थम् अटन् दुर्जनैर् उपद्रुतः प्रस्तुतोपयोगिनीं गाथाम् अगायतेति वक्तुं तस्य पूर्वचरितम् आहअवन्तिष्व् इत्यादिन । अवन्तिषु मालवेषु वार्ता कृषिवाणिज्यादिरूपा वृत्तिर् यस्य । कदर्यस् तु स्मृताव् उक्तः

आत्मानं धर्मकृत्यं च पुत्रदारांश् च पीडयन् ।
देवतातिथिभृत्यांश् च स कदर्य इति स्मृतः ॥ इति ॥६॥

क्रमसन्दर्भः  न व्याख्यातम्.

विश्वनाथः  अवन्तिषु मालवेषु वार्ता कृषिवाणिज्यादिरूपा वृत्तिर् यस्य सः । कदर्यो विगीतः । यद् उक्तं

आत्मानं धर्मकृत्यं च पुत्रदारांश् च पीडयन् ।
देवतातिथिभृत्यांश् च स कदर्य इति स्मृतः ॥ इति ॥६॥


 ओ)०(ओ

॥ ११.२३.७ ॥

ज्ञातयोऽतिथयस् तस्य वाङ्मात्रेणापि नार्चिताः ।
शून्यावसथ आत्मापि काले कामैर् अनर्चितः ॥

श्रीधरः  तस्य ये ज्ञातयो बन्धवा अतिथयोऽध्वनीनाश् च तेन नार्चिता इत्य् अर्था । शून्यावसथे धर्मकर्महीने गृहे देहे वा ॥७॥

क्रमसन्दर्भः  न व्याख्यातम्.

विश्वनाथः  शून्यावसथे धर्मकर्मशून्ये गृहाश्रमे ॥७॥

 ओ)०(ओ

॥ ११.२३.८ ॥

दुःशीलस्य कदर्यस्य द्रुह्यन्ते पुत्रबान्धवाः ।
दारा दुहितरो भृत्या विषण्णा नाचरन् प्रियम् ॥

श्रीधरः, क्रमसन्दर्भः  न व्याख्यातम्.

विश्वनाथः  दुःशीलस्य दुःशीलाय द्रुह्यन्ते द्रुह्यन्ति ॥८॥

 ओ)०(ओ

॥ ११.२३.९ ॥

तस्यैवं यक्षवित्तस्य च्युतस्योभयलोकतः ।
धर्मकामविहीनस्य चुक्रुधुः पञ्चभागिनः ॥

श्रीधरः  यक्षाणां वित्तम् इव केवलं रक्षणीयं वित्तं यस्य । पञ्चभागिनः पञ्चयज्ञदेवताः ॥९॥

क्रमसन्दर्भः  न व्याख्यातम्.

विश्वनाथः  यक्षाणां वित्तम् इव केवलं रक्षणीयं वित्तं यस्य तस्य । पञ्चभागिनः पञ्चयज्ञदेवताः ॥९॥

 ओ)०(ओ

॥ ११.२३.१० ॥

तदवध्यानविस्रस्तपुण्यस्कन्धस्य भूरिद ।
अर्थोऽप्य् अगच्छन् निधनं बह्वायासपरिश्रमः ॥

श्रीधरः  तेषाम् अवध्यानम् अनादरः, तेन विस्रस्तो विशीर्णः । पुण्यस्य स्कन्धोऽर्थलाभमात्रहेतुर् अंशो यस्य । बह्वायासैः कृष्यादिभिः केवलं श्रमो यस्मिन् सः ॥१०॥

क्रमसन्दर्भः  विस्रस्तपुण्यस्कन्धस्येत्य् अंशमात्रापगमात् सद्वासनाहेतुर् यो मुमुक्षया भगवत्य् अर्पितो धर्मविशेषस् तस्याविस्रंसं बोधयति ॥१०॥

विश्वनाथः  तेषाम् अवध्यानम् अनादरः । बह्वायासैः कृष्यादिभिः परिश्रमो यस्मिन् सः ॥१०॥

 ओ)०(ओ

॥ ११.२३.११ ॥

ज्ञातयो जगृहुः किञ्चित् किञ्चिद् दस्यव उद्धव ।
दैवतः कालतः किञ्चिद् ब्रह्मबन्धोर् नृपार्थिवात् ॥

श्रीधरः  कुतो निधनम् अगच्छत् तद् आहज्ञातय इति । दैवतो गृहदाहादिना । कालतो निखातधान्यादि । नृणां पार्थिवानां च द्वन्द्वैक्यम्, तस्मात् ॥११॥

क्रमसन्दर्भः  न व्याख्यातम्.

विश्वनाथः  दैवतो गृहदाहादिना । किञ्चित् कालतः कालेनापि निखातधान्यादिकम् । किञ्चिन् नृपार्थिवाद् इति द्वन्द्वैक्यम् । नृभ्यश् चौरादिभ्यो राजभ्यश् च निधनम् अगच्छद् इति पूर्वेणान्वयः ॥११॥

 ओ)०(ओ

॥ ११.२३.१२ ॥

स एवं द्रविणे नष्टे धर्मकामविवर्जितः ।
उपेक्षितश् च स्वजनैश् चिन्ताम् आप दुरत्ययाम् ॥

न कतमेनापि व्याख्यातम्.

 \ओ)०(ओ

॥ ११.२३.१३ ॥

तस्यैवं ध्यायतो दीर्घं नष्टरायस् तपस्विनः ।
खिद्यतो बाष्पकण्ठस्य निर्वेदः सुमहान् अभूत् ॥

श्रीधरः  नष्टरायः नष्टो रा अर्थो यस्य तस्य । तपस्विनः सन्तप्तस्य ॥१३॥

क्रमसन्दर्भः  अतः कदर्यस्यापि सर्वापराधम् अतिक्रम्य प्राचीनः संस्कारविशेषोऽयम् उद्बुद्ध इत्य् आहतस्यैवम् इति ॥१३॥

विश्वनाथः  कदर्यस्यापि तस्यापराधस्थगितः तद्भोगान्ते प्राचीनः संस्कारविशेषोऽयम् उद्बुद्ध इत्य् आहतस्येति । नष्टरायो नष्टधनस्य तपस्विनः सन्तप्तस्य ॥१३॥

 ओ)०(ओ

॥ ११.२३.१४ ॥

स चाहेदम् अहो कष्टं वृथात्मा मेऽनुतापितः ।
न धर्माय न कामाय यस्यार्थायास ईदृशः ॥

श्रीधरः  मे मया । आत्मा देहः । वृत्था वृथैव । आत्मानुतापं प्रपञ्चयतिन धर्मायेत्यादिना । यस्येदृशोऽर्थायासः, तेन मया ॥१४॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ११.२३.१५ ॥

प्रायेणार्थाः कदर्याणां न सुखाय कदाचन ।
इह चात्मोपतापाय मृतस्य नरकाय च ॥

श्रीधरः  नरकाय, सत्य् अप्य् अर्थे धर्माननुष्ठानात् ॥१५॥

क्रमसन्दर्भः  न व्याख्यातम्.

विश्वनाथः  नरकाय, व्ययभीत्या नित्यनैमित्तिककर्माननुष्ठानात् ॥१५॥

 ओ)०(ओ

॥ ११.२३.१६ ॥

यशो यशस्विनां शुद्धं श्लाघ्या ये गुणिनां गुणाः ।
लोभः स्वल्पोऽप्य् तान् हन्ति श्वित्रो रूपम् इवेप्सितम् ॥

श्रीधरः, विश्वनाथः  श्वित्रः श्वेतकुष्टम् ॥१६॥

क्रमसन्दर्भः  न व्याख्यातम्.

 ओ)०(ओ

॥ ११.२३.१७ ॥

अर्थस्य साधने सिद्धे उत्कर्षे रक्षणे व्यये ।
नाशोपभोग आयासस् त्रासश् चिन्ता भ्रमो नृणाम् ॥

श्रीधरः  सिद्धेऽप्य् अर्थे तस्य उत्कर्षे संवर्धने । नाशोपभोगयोर् द्वन्द्वैक्यम् । नाशे उपभोगे चेत्य् अर्थः । साधनोत्कर्षयोर् आयासस् ततस् त्रासश् चिन्ता च नाशे भ्रम इति ॥१७॥

क्रमसन्दर्भः  न व्याख्यातम्.

विश्वनाथः  अर्थस्य साधने उत्पादने, सिद्धेऽप्य् अर्थे उत्कर्षेऽर्थस्य संवर्धने नाशे उपभोगे ॥१७॥

 ओ)०(ओ

॥ ११.२३.१८१९ ॥

स्तेयं हिंसानृतं दम्भः कामः क्रोधः स्मयो मदः ।
भेदो वैरम् अविश्वासः संस्पर्धा व्यसनानि च ॥
एते पञ्चदशानर्था ह्य् अर्थमूला मता नृणाम् ।
तस्माद् अनर्थम् अर्थाख्यं श्रेयोऽर्थी दूरतस् त्यजेत् ॥

श्रीधरः  किं च, अर्थप्राप्त्यर्थास्तेयादयः षडनर्थाः, प्राप्तेऽर्थे स्मयादयो व्यसनैः सह नव । व्यसनानि स्त्रीद्यूतमद्यविषयाणि त्रीणि ॥१८१९॥

क्रमसन्दर्भः  न व्याख्यातम्.

विश्वनाथः  यथासम्भवम् आयासादयो व्यसनानि स्त्रीद्यूतमद्यविषयाणि त्रीणीत्य् ऊनविंशतिः । तत्रायासत्रासचिन्ताभ्रमाः केवलं दुःखहेतव एव स्तेयादयस् तु पापहेतवोऽपीति पञ्चदशैवानर्थहेतवः ॥१८१९॥

 ओ)०(ओ

॥ ११.२३.२० ॥

भिद्यते भ्रातरो दाराः पितरः सुहृदस् तथा ।
एकास्निग्धाः काकिणिना सद्यः सर्वेऽरयः कृताः ॥

श्रीधरः  भेदवैरस्पर्धाः प्रपञ्चयति द्वभ्याम्, भिद्यन्ते स्नेहं त्यजन्ति । कथम्भूताः । एकास्निग्धाः एके एकप्राणास् ते च ते आस्निग्धा अतिप्रियाश् चेत्य् अर्थः । कुतः । काकिणिना । पुंस्त्वमार्षम् । विंशतिवराटिका काकिणी तया ॥२०॥

क्रमसन्दर्भः  न व्याख्यातम्.

विश्वनाथः  ऐकमत्याद् एके च ते अतिस्नेहवत्त्वाद् आस्निग्धाश् च ते एकास्निग्धा अपि त्रासादयः काकिणिनेत्य् आर्षं विंशतिवराटिकामात्रेणैवार्थेन ॥२०॥

 ओ)०(ओ

॥ ११.२३.२१ ॥

अर्थेनाल्पीयसा ह्य् एते संरब्धा दीप्तमन्यवः ।
त्यजन्त्य् आशु स्पृधो घ्नन्ति सहसोत्सृज्य सौहृदम् ॥

श्रीधरः, विश्वनाथः  संरब्धाः क्षुभिताः । स्पृधः स्पर्धमानाः ॥२१॥

क्रमसन्दर्भः  न व्याख्यातम्.

 ओ)०(ओ

॥ ११.२३.२२ ॥

लब्ध्वा जन्मामरप्रार्थ्यं मानुष्यं तद् द्विजाग्र्यताम् ।
तद् अनादृत्य ये स्वार्थं घ्नन्ति यान्त्य् अशुभां गतिम् ॥

श्रीधरः  इह तावद् अर्थनिष्ठानाम् एतेऽनर्थाः परलोकेऽप्य् अनर्था एव तेषाम् इत्य् आहलब्ध्वेति त्रिभिः । मानुष्यं जन्म, तत्रापि द्विजाग्र्यतां ब्राह्मण्यम् । स्वार्थं घ्नन्ति आत्महितं न कुर्वन्ति ये ते यान्ति ॥२२॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ११.२३.२३ ॥

स्वर्गापवर्गयोर् द्वारं प्राप्य लोकम् इमं पुमान् ।
द्रविणे कोऽनुषज्जेत मर्त्योऽनर्थस्य धामनि ॥

श्रीधरः  अमरप्रार्थ्यतां दर्शयन्न् आहस्वर्गेति । लोकं देहम् । अनुषज्जेत आसाक्तिं कुर्यात् ॥२३॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ११.२३.२४ ॥

देवर्षिपितृभूतानि ज्ञातीन् बन्धूंश् च भागिनः ।
असंविभज्य चात्मानं यक्षवित्तः पतत्य् अधः ॥

श्रीधरः  ऋषयो मनुष्ययज्ञब्रह्मयज्ञयोर् देवताः । देवपितृभूतानि इतरेषु ज्ञातयः सगोत्राः । बन्धवो विवाहादिना सम्बद्धास् तान् । अन्यांश् च भागिनो भागार्हान् । आत्मनां चासं विभज्यान्नादिभिर् असन्तर्प्य ॥२४॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ११.२३.२५ ॥

व्यर्थयार्थेहया वित्तं प्रमत्तस्य वयो बलम् ।
कुशला येन सिध्यन्ति जरठः किं नु साधये ॥

श्रीधरः  एवं विमृश्यानुतप्यमान आहव्यर्थयार्थेहया प्रमत्तस्य मम वित्तादि गतम् इति शेषः । येन वित्तादिन कुशला विवेकिनः सिध्यन्ति मुच्यन्ते । जरठो वृद्धः ॥२५॥

क्रमसन्दर्भः  न व्याख्यातम्.

विश्वनाथः  व्यर्थया अर्थेहया मम प्रमत्तस्य वित्तादि गतम् इति शेषः । येन वित्तादिनापि कुशला विवेकिनः सिद्ध्यन्ति । जरठो मल्लक्षणोऽयं जनः ॥२५॥

 ओ)०(ओ

॥ ११.२३.२६ ॥

कस्मात् सङ्क्लिश्यते विद्वान् व्यर्थयार्थेहयासकृत् ।
कस्यचिन् मायया नूनं लोकोऽयं सुविमोहितः ॥

श्रीधरः  अन्यम् अपि स्वसदृशं शोचतिकस्माद् एवम् अनर्थं विद्वन् अपि सङ्क्लिश्यत इति । कारणं सम्भावयतिकस्यचिद् इति ॥२६॥

क्रमसन्दर्भः  न व्याख्यातम्.

विश्वनाथः  कस्माद् इति । स्वगतं पृच्छति, तत्र स्वयम् एव प्रत्युतंरयतिकस्यचिद् इति ॥२६॥

 ओ)०(ओ

॥ ११.२३.२७ ॥

किं धनैर् धनदैर् वा किं कामैर् वा कामदैर् उत ।
मृत्युना ग्रस्यमानस्य कर्मभिर् वोत जन्मदैः ॥

श्रीधरः  ननु नायं मोहितः क्लिश्यति किन्तु धनादिभिर् भोगादिविधित्सयात आहकिं धनैर् इति । उत पुनर् अपि ॥२७॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ११.२३.२८ ॥

नूनं मे भगवांस् तुष्टः सर्वदेवमयो हरिः ।
येन नीतो दशाम् एतां निर्वेदश् चात्मनः प्लवः ॥

श्रीधरः  इदानीं सम्पन्नविवेकः संहृष्यन्न् आहनूनम् इति त्रिभिः । येन प्रीतेनात्मनः प्लवरूपो निर्वेदश् च भवति, स हरिर् मे नूनं प्रीत इति ॥२८॥

क्रमसन्दर्भः  तस्य संस्कारस्य भगवत्सम्बन्धित्वं व्यञ्जयतिनूनम् इति । सर्वदेवमय इति । यज्ञादौ तन्मयत्वेन तदुपासनस्फूर्तेः ॥२८॥

विश्वनाथः  तदानीम् एव सम्पन्नविवेकः सन् हृष्यन्न् आहनूनम् इति त्रिभिः । येन तुष्टेन हरिणा प्रापितो येन तुष्टेन हेतुना निर्वेदश् च स्वस्य संसारसिन्धुप्लवरूपः ॥२८॥

 ओ)०(ओ

॥ ११.२३.२९ ॥

सोऽहं कालावशेषेण शोषयिष्येऽङ्गम् आत्मनः ।
अप्रमत्तोऽखिलस्वार्थे यदि स्यात् सिद्ध आत्मनि ॥

श्रीधरः  अङ्गं शोषयिष्ये तपसा । तद् वा विद्यया लयं नेष्यामि । यदि स्यात् कालाव् अशेषः, तर्ह्य् आत्मन्य् एव सिद्धस् तुष्टः सन् । अखिले स्वार्थे धर्मादिसाधनेऽप्रमत्तः सन् ॥२९॥

क्रमसन्दर्भः  यदि स्यात् कालावशेषस् तर्हि तेन कालावशेषेण तं व्याप्याखिलस्वार्थेऽखण्डपुरुषार्थस्वरूपे आत्मन्य् अप्रमत्तोऽवहितान्तःकरणः सन्, ततश् च जातसाक्षात्कारः सन्न् अङ्गं स्थूलसूक्ष्मात्मकं देहं लयं नेष्यामि । अत्र कालावशेषेणेति अपवर्गे तृतीया [पा. २.३.६] इति सूत्रात् ॥२९॥

विश्वनाथः  शोषयिष्ये यत्नतोऽस्य भोग्यसम्पादनाद् इति भावः । अखिलस्वार्थे भगवच्चरणचिन्तनेऽप्रमत्तः । यदि कालावशेषः आयुःशेषः । आत्मनि मयि स सिद्धः स्यात् ॥२९॥

 ओ)०(ओ

॥ ११.२३.३० ॥

तत्र माम् अनुमोदेरन् देवास् त्रिभुवनेश्वराः ।
मुहूर्तेन ब्रह्मलोकं खट्वाङ्गः समसाधयत् ॥

श्रीधरः  अनुमोदेरन्न् अनुगृह्णन्तु । ननु देवैर् अनुमोदितोऽपि जरठः स्वल्पेन कालेन किं साधयिष्यसि ? तत्राहमुहूर्तेनेति ॥३०॥

क्रमसन्दर्भः  न व्याख्यातम्.

विश्वनाथः  त्रिभुवनेश्वरा इन्द्राद्या अनुमोदेरन्, मा विघ्नान् कुर्वन्त्व् इत्य् अर्थः । ननु तद् अपि स्वल्पेन कालेन किं साधयिष्यसि ? तत्राहमुहूर्तेनेति ॥३०॥

 ओ)०(ओ

॥ ११.२३.३१ ॥

श्रीभगवान् उवाच
इत्य् अभिप्रेत्य मनसा ह्य् आवन्त्यो द्विजसत्तमः ।
उन्मुच्य हृदयग्रन्थीन् शान्तो भिक्षुर् अभून् मुनिः ॥

श्रीधरः  अभिप्रेत्य निश्चित्य । आवन्त्योऽवन्तिदेशभवः । हृदयग्रन्थीन् अहङ्कारममकारान् ॥३१॥

क्रमसन्दर्भः  भिक्षुः सन्न्यासी ॥३१॥

विश्वनाथः  हृदयग्रन्थीन् अहङ्कारममकारान् ॥३१॥

 ओ)०(ओ

॥ ११.२३.३२ ॥

स चचार महीम् एतां संयतात्मेन्द्रियानिलः ।
भिक्षार्थं नगरग्रामान् असङ्गोऽलक्षितोऽविशत् ॥

श्रीधरः  असङ्ग आसक्तिशून्यः । अलाक्षितः श्रैष्ठ्यम् अद्योतयन् ॥३२॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ११.२३.३३ ॥

तं वै प्रवयसं भिक्षुम् अवधूतम् असज्जनाः ।
दृष्ट्वा पर्यभवन् भद्र बह्वीभिः परिभूतिभिः ॥

श्रीधरः  प्रवयसं वृद्धम् । अवधूतं मलिनम् । पर्यभवन्न् अवगेनिरे । हे भद्र ! परिभूतिभिस् तिरस्कारैः ॥३३॥

क्रमसन्दर्भः  न व्याख्यातम्.

विश्वनाथः  प्रवयसं वृद्धम् । पर्यभवन्न् तिरश्चक्रुः । हे भद्र ! परिभूतिभिस् तिरस्कारसाधनैः ॥३३॥

 ओ)०(ओ

॥ ११.२३.३४ ॥

केचित् त्रिवेणुं जगृहुर् एके पात्रं कमण्डलुम् ।
पीठं चैकेऽक्षसूत्रं च कन्थां चीराणि केचन ॥

श्रीधरः  परिभवान् एव दर्शयतिकेचिद् इति सप्तभिः ॥३४॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ११.२३.३५ ॥

प्रदाय च पुनस् तानि दर्शितान्य् आददुर् मुनेः ।
अन्नं च भैक्ष्यसम्पन्नं भुञ्जानस्य सरित्तटे ॥

श्रीधरः  भो भगवन् ! गृहाणेति दर्शितानि सन्ति प्रदाय पुनश् चादुदुः ॥३५॥

क्रमसन्दर्भः  न व्याख्यातम्.

विश्वनाथः  प्रदाय च पुनर् आददुः । पुनर् अपि गृहाणेति दातुं दर्शितान्य् अपि नयनकाले पुनर् आददुः आच्छिद्य जगृहुः ॥३५॥

 ओ)०(ओ

॥ ११.२३.३६ ॥

मूत्रयन्ति च पापिष्ठाः ष्ठीवन्त्य् अस्य च मूर्धनि ।
यतवाचं वाचयन्ति ताडयन्ति न वक्ति चेत् ॥

श्रीधरः  अन्ने मूत्रयन्ति । मूर्धनि च ष्ठीवन्ति । फूत्कारेण श्लोष्माणं प्रक्षिपन्ति ॥३६॥

क्रमसन्दर्भः  न व्याख्यातम्.

विश्वनाथः  अन्ने मूत्रयन्ति । मूर्धनि ष्ठीवन्ति ॥३६॥

 ओ)०(ओ

॥ ११.२३.३७ ॥

तर्जयन्त्य् अपरे वाग्भिः स्तेनोऽयम् इति वादिनः ।
बध्नन्ति रज्ज्वा तं केचिद् बध्यतां बध्यताम् इति ॥

न कतमेनापि व्याख्यातम्.

 \ओ)०(ओ

॥ ११.२३.३८ ॥

क्षिपन्त्य् एकेऽवजानन्त एष धर्मध्वजः शठः ।
क्षीणवित्त इमां वृत्तिम् अग्रहीत् स्वजनोज्झितः ॥

श्रीधरः  क्षिपन्ति निन्दन्ति । निन्दाम् एवाहएष धर्मध्वजस् त्रिदण्डलिङ्गोपजीवी । शठो लोकवञ्चकः । तद् एवाहुः, क्षीणवित्त इति ॥३८॥

क्रमसन्दर्भः  न व्याख्यातम्.

विश्वनाथः  धर्मध्वजस् त्रिदण्डलिङ्गोपजीवी । शठो लोकवञ्चकः । वञ्चनम् एवाहुःक्षीणवित्त इति ।

 ओ)०(ओ

॥ ११.२३.३९४० ॥

अहो एष महासारो धृतिमान् गिरिराड् इव ।
मौनेन साधयत्य् अर्थं बकवद् दृढनिश्चयः ॥
इत्य् एके विहसन्त्य् एनम् एके दुर्वातयन्ति च ।
तं बबन्धुर् निरुरुधुर् यथा क्रीडनकं द्विजम् ॥

श्रीधरः  महासारोऽतिबली ॥३९॥ दुर्वातयन्ति तद् उपर्यधोवायुं मुञ्चन्ति । बबन्धुः शृङ्खलैः । निरुरुधुः कारागृहादिषु । द्विजं शुकसारिकादि यथा ॥४०॥

क्रमसन्दर्भः  न व्याख्यातम्.

विश्वनाथः  महासारः सारार्थग्राही । दुर्वातयन्ति तद् उपर्यपानवायुं मुञ्चन्ति । बबन्धुः शृङ्खलैः कारागृहादिषु । द्विजं शुकसारिकादिकं यथा ॥४०॥

 ओ)०(ओ

॥ ११.२३.४१ ॥

एवं स भौतिकं दुःखं दैविकं दैहिकं च यत् ।
भोक्तव्यम् आत्मनो दिष्टं प्राप्तं प्राप्तम् अबुध्यत ॥

श्रीधरः, विश्वनाथः  भौतिकं दुर्जनादिकृतम् । दैहिकं ज्वरादिनिमित्तम् । दैविकं शीतोष्णादिप्रभवम् । दिष्टं दैवप्राप्तम् ॥४१॥

क्रमसन्दर्भः  न व्याख्यातम्.

 ओ)०(ओ

॥ ११.२३.४२ ॥

परिभूत इमां गाथाम् अगायत नराधमैः ।
पातयद्भिः स्वधर्मस्थो धृतिम् आस्थाय सात्त्विकीम् ॥

श्रीधरः  धर्मात् पातयद्भिः परिभूतोऽपि सात्त्विकीं धृतिम् आस्थाय स्वधर्म एव स्थित इमां वक्ष्यमाणां गाथाम् अगायत । सात्त्विकी धृतिश् च,

धृत्या यया धारयते मनःप्राणेन्द्रियक्रियाः ।
योगेनाव्यभिचारिण्या धृतिः सा पार्थ सात्त्विकी ॥ [गीता १८.३३] इति ॥४२॥

क्रमसन्दर्भः  न व्याख्यातम्.

विश्वनाथः  स्वीयधर्मनिष्ठातः पातयद्भिर् अपि तैः स्वधर्मे स्थित एव इमां वक्ष्यमाणां गाथाम् अगायत । सात्त्विकी धृतिश् च

धृत्या यया धारयते मनःप्राणेन्द्रियक्रियाः ।
योगेनाव्यभिचारिण्या धृतिः सा पार्थ सात्त्विकी ॥ [गीता १८.३३] इति ॥४१॥

 ओ)०(ओ

॥ ११.२३.४२ ॥

द्विज उवाच
नायं जन मे सुखदुःखहेतुर्
न देवतात्मा ग्रहकर्मकालाः ।
मनः परं कारणम् आमनन्ति
संसारचक्रं परिवर्तयेद् यत् ॥

श्रीधरः  ताम् एवाष्टादशश्लोकीं गाथाम् आहनायम् इति । न चात्मा नापि ग्रहादयः । मनः परं केवलं सुखदुःखयोः कारणं वदन्तिमनसा ह्य् एव पश्यति मनसा शृणोति इत्यादिश्रुतयः ॥४२॥

क्रमसन्दर्भः  न व्याख्यातम्.

विश्वनाथः  अहो दुःखम् एतावत् कः खलु दत्त इति विमृशन् न तावद् अयं दुर्जनो दत्त इत्य् आहनायम् इति । ननु प्रत्यक्षम् अर्थं किम् अपलपसि ? स्वातन्त्र्येणायं जनो न दत्त इति चेत्, केषाञ्चित् प्रेरणवशाद् दत्त इत्य् उच्यतां, तत्र प्रेरकान् निषेधति, न देवता नाप्य् आत्मा नापि ग्रहादयः । मन एव परं केवलं कारणं वदन्तिमनसा ह्य् एव पश्यति मनसा ह्य् एव शृणोति इत्याद्याः श्रुतयः । परिवर्तयेत् परिभ्रामयेत् ॥४२॥

 ओ)०(ओ

॥ ११.२३.४४ ॥

मनो गुणान् वै सृजते बलीयस्
ततश् च कर्माणि विलक्षणानि ।
शुक्लानि कृष्णान्य् अथ लोहितानि
तेभ्यः सवर्णाः सृतयो भवन्ति ॥

श्रीधरः  परिवर्तनप्रकारम् आहमन इत्यादि । गुणान् गुणवृत्तीः सृजति । ततश् च तेभ्यो गुणेभ्यः शुक्लानि सात्त्विकानि । कृष्णणि तामसानि । लोहितानि राजसानि । सवर्णास् तत्तत्कर्मानुरूपाः सृतयो देवतिर्यङ्नरादिगतयः ॥४४॥

क्रमसन्दर्भः  न व्याख्यातम्.

विश्वनाथः  परिवर्तनप्रकारम् आहमन एव दोषपूर्णेऽपि कनककामिन्यादिवस्तुनि गुणान् सृजते सृजति । धनं विना कुतो धर्माः ? स्रक्चन्दनवनिताद्या भोगाश् च कुतः सिध्यन्ति ? तांश् च विना कुतः सुखं ? अतो धनम् उपार्जनीयम् इति । प्रथमं धनोपार्जने दोषेऽपि मन एव प्रवर्तयतीत्य् अर्थः । बलीय इत्य् अरे महानर्थकृद् धनकलत्रपुत्रादिकम् इत्य् अन्यतः स्वतो वा जनितं विवेकम् अपि नैव गृह्णातीति भावः । कर्माणि मनःप्रवर्तितानि विलक्षणानि, कानिचित् सात्त्विकानि, कानिचित् तामसानि, कानिचिद् राजसानि, न त्व् एकीभूतानीत्य् अर्थः । शुक्लानि धर्मोपयोगीनि, कृष्णानि नरकोपयोगीनि, क्रमेण तेभ्यः सवर्णाः सृतयो देवतिर्यङ्नरादिगतयः ॥४४॥

 ओ)०(ओ


॥ ११.२३.४५ ॥

अनीह आत्मा मनसा समीहता
हिरण्मयो मत्सख उद्विचष्टे ।
मनः स्वलिङ्गं परिगृह्य कामान्
जुषन् निबद्धो गुणसङ्गतोऽसौ ॥

श्रीधरः  तर्हि मनस एव संसारः स्यान् नात्मन इत्य् आशङ्क्याहअनीह इति । अयम् अर्थः, अविद्ययाद्यासेनेयम् आत्मनः संसृतिर् न तु स्वतः । यतस् तद् रहितस्येश्वरस्य सा नास्ति किन्तु तद्वतो जीवस्यैवेति । तद् एवाहमनसा समीहमानेन सहनियन्तृत्वेन वर्तमानोऽपि परमात्म अनीहस् तत् क्रियासङ्गरहितः । यतो हिरण्मयो विद्याशक्तिप्रधानः । यतो मत्सखः । मम जीवस्य सखा नियन्ता । अत उदुच्चैर् विचष्टे । अतिरोहितज्ञानेन केवलं पश्यतीत्य् अर्थः । असौ पुनर् अहं जीवः खलिङ्गं स्वस्मिन्न् आत्मनि लिङ्गयति द्योतयति संसारम् इति तथा तन्मनः परिगृह्यात्मत्वेन स्वीकृत्य मनसो गुणैः कर्मभिः सङ्गतः सम्बद्धो गुणसङ्गाद् वा कामान् जूषन् निबद्ध इति ॥४५॥

क्रमसन्दर्भः  मनः स्वलिङ्गं परिगृह्येत्य् अनेन मानसज्ञानातिरिक्तं स्वाभाविकं ज्ञानं जीवस्य दर्शितं, तदभावेन परिग्रहाद्यनुत्पत्तेः ॥४५॥

विश्वनाथः  ननु तर्हि मनस एव संसारोऽस्तु, नात्मनः ? तन् न सत्यम् आत्मा ह्य् अत्र शरीर्रे द्विविधःएकः परमात्म मनोलेपरहितः, अन्यो जीवात्मा तल्लेपसहित एव । तत्र प्रथमं तावत् शृण्व् इत्य् आहअनीह इति । मनसा समीहमानेन सह नियन्तृत्वेन वर्तमानोऽपि परमात्म अनीहः तत्क्रियासङ्गरहितः, यतो हिरण्मयः स्वतन्त्रचिन्मयः । मम जीवस्य सखा उत् उच्चैर् विचष्टे, अतिरोहितज्ञानत्वात् स केवलं निर्लेप एव पश्यतीत्य् अर्थः । द्वितीयो जीवात्मा तु स्वस्य लिङ्गं लिङ्गशरीर्रं मनः परिगृह्य आत्मत्वेन स्वीकृत्य तस्य मनसो गुणैर् गुणकृतकर्मभिः सङ्गतः सङ्गात् कामान् जुषन् निबद्धः । मनोऽध्यासात् जीवात्मन एव संसार इत्य् अर्थः । मनसस् तु जडत्वेन सुखदुःखानुभवाभावात् स्वर्गनरकापवर्गेषु मध्ये न कोऽपीति भावः ॥४५॥

 ओ)०(ओ

॥ ११.२३.४६ ॥

दानं स्वधर्मो नियमो यमश् च
श्रुतं च कर्माणि च सद्व्रतानि ।
सर्वे मनोनिग्रहलक्षणान्ताः
परो हि योगो मनसः समाधिः ॥

श्रीधरः  अतो मनोनिग्रहे कृते सर्वं कृतं स्यात्, तं विना तु सर्वं व्यर्थम् इत्य् आहदानम् इति द्वाभ्याम् । स्वधर्मो नित्यनैमित्तिकः । सद्व्रतान्य् एकादश्युपवासादीनि । अन्यानि च यावन्ति कर्माणि । एते सर्वे उपाया मनोनिग्रहलक्षणोऽन्तो निष्ठा फलं येषां ते तथा । ननु ज्ञानाङ्गत्वं तेषां प्रसिद्धं तत्राहमनसः समाधिर् निग्रह एव परो योगो ज्ञानम् ॥४६॥

क्रमसन्दर्भः  न व्याख्यातम्.

विश्वनाथः  तस्मात् सर्वानर्थकृतो मनसो निग्रहे एव यतनीयम् इत्य् आहदानम् इति । दानादय एते सर्वे उपाया मनोनिग्रहलक्षणः अन्तः शेषः फलं येषां ते । यतो मनसः समाधिर् निग्रह एव परः सर्वश्रेष्ठो योगः ॥४६॥

 ओ)०(ओ

॥ ११.२३.४७ ॥

समाहितं यस्य मनः प्रशान्तं
दानादिभिः किं वद तस्य कृत्यम् ।
असंयतं यस्य मनो विनश्यद्
दानादिभिश् चेद् अपरं किम् एभिः ॥

श्रीधरः  अतो यस्य मनः समाहितं भवति तस्य किं कृत्यम् अस्ति वदेत्य् अपरं प्रत्युपदिशन्न् इव स्वयम् एवाहअसंयतं विक्षिप्तं चेत् । यद् वा, विनश्यद् आलस्यादिना लीयमानं चेद् भवेत् तर्ह्य् एभिर् दानादिभिः किम् अपरं प्रयोजनं स्यात् । न किञ्चिद् इत्य् अर्थः ॥४७॥

क्रमसन्दर्भः  न व्याख्यातम्.

विश्वनाथः  सुधीभिर् एको मनोनिग्रह एवापेक्षणीयो नान्य इत्य् आहसमाहितं वशीकृतं चेत् किं दानादिभिः असंयतम् अवशीभूतं यतो विनश्यत् लययुक्तम् अपरम् अनुत्कृष्टं विक्षेपयुक्तं च चेत् किम् एभिर् दानादिभिः ? ॥४७॥

 ओ)०(ओ

॥ ११.२३.४८ ॥

मनोवशेऽन्ये ह्य् अभवन् स्म देवा
मनश् च नान्यस्य वशं समेति ।
भीष्मो हि देवः सहसः सहीयान्
युञ्ज्याद् वशे तं स हि देवदेवः ॥

श्रीधरः  नन्व् इतरेन्द्रियजयः प्रयोजनं स्यान् नेत्य् आहमनोवश इति । देवा इन्द्रियाणि तद् अधिष्ठातारो वा । भीष्मो योगिनाम् अपि भयङ्करो मनोलक्षणो देवः । कुतः ? सहसो बलाद् अपि बलिनोऽपि वा सहीयान् बलवान् । अतस् तं यो वशवर्तिनं कुर्यात् स एव देवदेवः सर्वेन्द्रियजेता भविता नान्यः । तथा च श्रुतिःमनसो वशे सर्वम् इदं बभूव नान्यस्य मनो वशम् अन्वियाय । भीष्मो हि देवः सहसः सहीयण् इति ॥४८॥

क्रमसन्दर्भः  न व्याख्यातम्.

विश्वनाथः  नन्व् इतरेन्द्रियजयोऽप्य् अपेक्षणीय एव । तत्र नेत्य् आहमनोवश इति । देवा इन्द्रियाणि तदधिष्ठातारश् च मनोवशे मनस एव वशेऽभवन् वर्तन्ते स्म । भीष्मो योगिनाम् अपि भयङ्करो मनोलक्षणो देवः, यतः सहसः सहस्विनोऽपि सहीयान् बलिष्ठाद् अपि बलिष्ठ इत्य् अर्थः । अतस् तं यो वशं युञ्ज्यात् कुर्यात्, स हि देवदेवः सर्वेन्द्रियजेता । तथा चमनसो वशे सर्वम् इदं बभूव नान्यस्य मनो वशम् अन्वियाय । भीष्मो हि देवः सहसः सहीयण् इति ॥४८॥

 ओ)०(ओ

॥ ११.२३.४९ ॥

तं दुर्जयं शत्रुम् असह्यवेगम्
अरुन्तुदं तन् न विजित्य केचित् ।
कुर्वन्त्य् असद्विग्रहम् अत्र मर्त्यैर्
मित्राण्य् उदासीनरिपून् विमूढाः ॥

मध्वः  सात्त्विकमनोविवक्षया देवशब्दः । तामसमनोविवक्षया शत्रुशब्दः ।

एकस्थानाधिपत्ये तु भिन्नानाम् अपि युज्यते ।
अभेदेन परामर्शः सादृश्येनापि वस्तुनोः ॥ इति प्रयोगे ।

उदासीनानां रिपुं सम्यग् ज्ञानवतां न रिपुत्वं शक्यत इत्य् अर्थः ॥४९॥

श्रीधरः  अतोऽसह्या रागादयो वेगा यस्य तम् । अत एवारुन्तुदम् अरुर् मर्म तत् तुदति व्यथयतीत्य् अरुन्तुदस् तम् । तन् नेति च्छेदः । तं न विजित्याजित्वा, तत् ततो ये केचिन् मर्त्यैः कैश्चिद् असद्विग्रहं कुर्वन्ति । तत्र चानुकूलप्रतिकूलादीन् अन्यान् मित्रादीन् कुर्वन्ति, ते मूढा इत्य् अर्थः ॥४९॥

क्रमसन्दर्भः  न व्याख्यातम्.

विश्वनाथः  अरुर् मर्म तत् तुदति व्यथयतीत्य् अरुन्तुदस् तं न विजित्य अजित्वा तत् तत एवाजिताद् धेतोः केचिन् मूढा मर्त्यैः सहासद्विग्रहं कुर्वन्ति । तत्र चानुकूलप्रतिकूलादीन् अन्यान् मित्रादीन् कुर्वन्ति ॥४९॥

 ओ)०(ओ

॥ ११.२३.५० ॥

देहं मनोमात्रम् इमं गृहीत्वा
ममाहम् इत्य् अन्धधियो मनुष्याः ।
एषोऽहम् अन्योऽहम् इति भ्रमेण
दुरन्तपारे तमसि भ्रमन्ति ॥

मध्वः  अभिमानमात्रेणैव जीवस्य देहेन सम्बन्ध इति मनोमात्रम् । मनसि निर्माणम् इति । अहम् अन्य इत्य् अपि देहमात्रे मन्यन्ते ।

ऋते द्वे ब्रह्मणी कस्य मनो याति वशं क्वचित् ।
श्रियं सरस्वतीं वापि याति वा तत्प्रसादतः ॥ इति पाद्मे ।

उदासीनानां रिपुं सम्यग्ज्ञानवतां न रिपुत्वं शक्यत ल्हेतु

श्रीधरः  ततश् चानेन प्रकारेण संसारे भ्रमन्तीत्य् आहदेहम् इति । मनोमात्रपरिकल्पितम् इमं स्वदेहम् अहम् इति पुत्रादिदेहं च ममेति स्वीकृत्य । तमसि संसारे ॥५०॥

क्रमसन्दर्भः  न व्याख्यातम्.

विश्वनाथः  ततश् चानेन प्रकारेण संसारे भ्रमन्तीत्य् आहदेहम् इति । मनोमात्रपरिकल्पितम् इमं स्वदेहम् अहम् इति पुत्रादिदेहं च ममेति स्वीकृत्य । तमसि संसारे ॥५०॥

 ओ)०(ओ

॥ ११.२३.५१ ॥

जनस् तु हेतुः सुखदुःखयोश् चेत्
किम् आत्मनश् चात्र हि भौमयोस् तत् ।
जिह्वां क्वचित् सन्दशति स्वदद्भिस्
तद्वेदनायां कतमाय कुप्येत् ॥

मध्वह् जनशब्दः स्वतो जीवे क्वचिद् देहे प्रवर्तते इति प्रयोगे । अयोग्यक्रोधादेर् मन एव कारणम् ॥५१॥

श्रीधरः  तद् एवं मनस एव दुःखकारणत्वम् उपपाद्येदानीं जनादीनां षण्णाम् अकारणत्वं प्रपञ्चयतिजनस् त्व् इति षड्भिः । अत्र चास्मिन्न् अपि पक्षे आत्मनः किं ? न किञ्चित् । सुखदुःखकर्मत्वं तत् कर्तृत्वं चेत्य् अर्थः । कुत इत्य् अत आहह निश्चितं भौमयोर् विकारयोर् देहयोस् तत्, न त्व् आत्मनः । अमूर्तस्याक्रियस्य च हननादिषु कर्मत्वकर्तृत्वानुपपत्तेः । तथापि दुःखम् आत्मपर्यवसाय्य् एवेति चेद् एवम् अपि परमात्मन उभयत्राप्य् एकत्वान् न कोपविषयोऽस्तीति स्वदृष्टान्तेन दर्शयतिजिह्वाम् इति ॥५१॥

क्रमसन्दर्भः  जनस् त्व् इति । आत्मनो जीवस्य आत्मन एव प्राधान्येन सर्वाणि क्षेत्राणीति विचारे तु सुतरां न कोऽप्य् अवकाश इत्य् आहजिह्वाम् इति । एवम् उत्तरत्रापि ॥५१॥

विश्वनाथः  तद् एवं मनस एव सुखदुःखयोः कारणत्वम् उपपाद्येदानीं जनादीनां पूर्वोक्तानां षण्णाम् अकारणत्वं प्रपञ्चयतिजनस् त्व् इति षड्भिः । हेतुर् इति जन एव जनं सुखयति जन एव जनं दुःखयतीति चेत्, अत्र च अस्मिन्न् अपि पक्षे आत्मनो जीवात्मनः किं ? न किञ्चिद् अपि, यतस् तत्सुखदुःखकर्तृत्वं सुखदुःखकर्मत्वं च भौमयोर् भूविकारदेहयोः, नात्मनः । अमूर्तस्य देहाद् भिन्नत्वाद् वस्तुनोऽभिमानिनस् तस्य ताडनादिषु कर्तृत्वकर्मत्वानुपपत्तेः ।

ननु तद् अपि पीडा त्व् आत्मन एव प्रत्यक्षीभवति ? इत्य् अत आहजिह्वाम् इति । तद्वेदनायां तत्र वेदनायां पीडायाम् आत्मगामिन्यां सत्यां कतमाय कुप्येत्, किं पीडकेभ्यो दद्भ्यः किं वा पीड्यमानायै जिह्वायै, तत्र यथा पीड्यमानायै जिह्वायै कोपस्यानौचित्यात् पीडकेभ्यो दद्भ्यः कोपो न क्रियते, तथैवात्रापि कोपो न कर्तव्य इति भावः । दुःखं त्व् आत्मनो लिङ्गाध्यासमूलकं सोढव्यम् एव । लिङ्गं तु मन एवेति, तदृतेऽन्यस्मै दोषो न देय इत्य् अग्रिमश्लोकेषु सर्वत्रैवम् एवं ज्ञेयम् ॥५१॥

 ओ)०(ओ

॥ ११.२३.५२ ॥

दुःखस्य हेतुर् यदि देवतास् तु
किम् आत्मनस् तत्र विकारयोस् तत् ।
यद् अङ्गम् अङ्गेन निहन्यते क्वचित्
क्रुध्येत कस्मै पुरुषः स्वदेहे ॥

मध्वः  अविकाराश् च ते देवा विकारा इति शब्दिताः ।
अभिमानाद् विकारस्य स्वत्गः शक्ता अपि ध्रुवम् ॥ इति च ॥५२॥

श्रीधरः  यदि देवता अस्तु नाम, तत्रापि पक्षे आत्मनः किम् । यतो विकारयोर् विक्रियमाणयोर् देवयोस् तद् धस्तेन मुखेऽभिहते । तेन वा हस्ते दष्टे तद् अभिमानिनोर् वह्नीन्द्रयोर् एव तत्, न त्व् अविक्रियस्यानहङ्कारस्य चात्मनः । देवतानां च सर्वदेहेष्व् अभेदान् न कोपविषयोऽस्तीति स्वदेहदृष्टान्तम् आहयद् यदा अङ्गं देवताधिष्ठानं हस्तमुखादि । अत एव पूर्वत्र देवतान् अधिष्ठानरूपभूविकारदन्तोदाहरणम् ॥५२॥

क्रमसन्दर्भः  दुःखस्येति । तैः तत्र हस्तेनेति कस्यचिद् धस्तेनान्यतरस्य मुखेऽभिहत इत्य् अर्थः । देवतानां चेति आत्मनः सविकारादित्वेऽपि य इन्द्रादिर् मम देहे स एवान्यस्य देहे ततो ममाङ्गान्य् एव देवतास् ता इति क्रोधविषया न स्युर् एवेत्य् अर्थः ॥५२॥

विश्वनाथः  यदि देवता अस्तु नाम, तत्रापि पक्षे आत्मनः किं ? यतो विकारयोर् विक्रियमाणयोर् देवतयोर् एव तत् । हस्तेन मुखेऽभिहते । तेन च श्वित्रम् अस्त्व् इति हस्तेऽभिशप्ते, तदभिमानिनोर् वह्नीन्द्रयोर् दैवतयोर् एव तद्दुःखं सम्भवतु, नात्मनस् ततः पृथग्भूतस्य, देवतानां च सर्वदेहेष्व् अभेदान् न कोपविषयोऽस्तीति । स्वदेहदृष्टान्तम् आहयद् यदा अङ्गं मुखादिकम् अङ्गेन हस्तादिना इन्द्राद्यधिष्ठानेन विहन्यत एव, पूर्वत्र देवतान् अधिष्ठानरूपभूविकारदन्तोदाहरणम् ॥५२॥

 ओ)०(ओ

॥ ११.२३.५३ ॥

आत्मा यदि स्यात् सुखदुःखहेतुः
किम् अन्यतस् तत्र निजस्वभावः ।
न ह्य् आत्मनोऽन्यद् यदि तन् मृषा स्यात्
क्रुध्येत कस्मान् न सुखं न दुःखम् ॥

मध्वः  न ह्य् आत्मनः स्वभावाद् अन्यद् भवति, यद् इदं दृश्यते, तथापि मृषा स्यात् । सुखरूपं दुःखं न भवति । अतो मन एव तथा दर्शयति ।

जीवस्य सुखरूपस्य न दुःखं क्वचिद् इष्यते ।
अतो मनोऽभिमानेन दुःखी भवति नान्यथा ॥ इति भारते ॥५३॥

श्रीधरः  आत्मनः सुखदुःखाद्याकारपरिणामोऽतः स एव यदि हेतुः स्यात् तत्र तस्मिन् पक्षे अन्यतः किम् । न किञ्चिद् अन्यतो भवति यस्मै कुप्येद् इत्य् अर्थः, यतो निज एव स्वभावः सः । नन्व् आत्मनस् तथा परिणामोऽन्यनिमित्तो भवत्य् अतोऽस्ति कोपविषय इति चेत् तत्राहन हीति । आत्मव्यतिरिक्तं नास्त्य् एव । यदि स्याद् अस्तीति प्रतीयेत, तर्हि तन् मृषैवातः कस्माद् धेतोः क्रुद्ध्येत, यतो नास्ति निमित्तं न च सुखं दुःखं चेत्य् अर्थः ॥५३॥

क्रमसन्दर्भः  मृषेत्य् आत्मन्य् अविद्ययारोपितम् एवेत्य् अर्थः । यतोऽसौ तदात्मकः कालात्मक एव । आत्मनो ब्रह्मांशत्वात्, कालब्रह्मणोश् चैक्याद् इति भावः ।।५३॥

विश्वनाथः  आत्मा जीवात्मैवेति, न हीष्टकालोष्ट्रादिकं, केनचिद् दुःखयितुं शक्यम् । ततो जीवात्मनश् चेतनत्वम् एव दुःखानुभवहेतुर् इति चेत्, तर्हि किम् अन्यत इति । अन्यः कथं दूषणीय इत्य् अर्थः । तत्र आत्मनि निजस्वभावश् चैतन्यम् एव सुखदुःखहेतुर् इत्य् अर्थः । न हि तच् चैतन्यम् आत्मनः सकाशाद् अन्यत् । यदि च ततोऽन्यद् एव तद् इति मतं, तर्हि तन्मतं मृषा मिथ्यैवाज्ञानकल्पितम् इत्य् अर्थः । तथा सत्यात्मनो लोष्ट्रादीनाम् इव न सुखं न च दुःखं स्याद् इत्य् अतः कस्माद् धेतोः क्रुध्येत ? ॥५३॥

 ओ)०(ओ

॥ ११.२३.५४ ॥

ग्रहा निमित्तं सुखदुःखयोश् चेत्
किम् आत्मनोऽजस्य जनस्य ते वै ।
ग्रहैर् ग्रहस्यैव वदन्ति पीडां
क्रुध्येत कस्मै पुरुषस् ततोऽन्यः ॥

मध्वः  गृह्यमाणत्वाद् ग्रहो देहः ॥५३॥

श्रीधरः  ग्रहपक्षेऽप्य् अजस्यात्मनः किं, यतो जन्यत इति जनो देहस् तस्यैव जन्मलग्नापेक्षया द्वादशाष्टमादिराशिस्थास् ते सुखदुःखयोर् निमित्तं भवन्ति । किं च, अन्तरिक्षस्थैर् ग्रहैस् तत्रस्थस्य ग्रहस्यैव पादार्धादिदृष्ट्यादिभेदैः पीडां वदन्ति दैवज्ञाः, न तु ग्रहकोणादिषु स्थितस्य तद् दृष्ट्यगोचरस्य पुरुषस्य । ग्रहगतैव तु पीडा तल् लग्नोत्पन्ने देहे तस्याभिमानाद् भवति । अतः पुरुषस् ततो ग्रहाद् देहाच् चान्यः कस्मै क्रुध्येत ? ॥५४॥

क्रमसन्दर्भः  न व्याख्यातम्.

विश्वनाथः  ग्रहपक्षेऽप्य् अजस्यात्मनः किं ? यतो जन्यत इति जनो देहः, तस्यैव ते जन्मलग्नापेक्षया द्वादशाष्टमादिराशिस्था दुःखनिमित्तं भवन्ति । किं च, अन्तरिक्षस्थैर् ग्रहैस् तत्रस्थस्य ग्रहस्यैव पादार्धदृष्ट्यादिभेदैः पीडां वदन्ति ज्योतिर्विदः, न तु ग्रहकोणादिस्थितस्य तद्दृष्ट्यगोचरस्य पुरुषस्याग्रते । ग्रहगतैव पीडा तल्लग्नोत्पन्ने देहे भवतीति पुरुषस् त्व् आत्मा तु ततो देहाद् अन्यः ॥५४॥

 ओ)०(ओ

॥ ११.२३.५५ ॥

कर्मास्तु हेतुः सुखदुःखयोश् चेत्
किम् आत्मनस् तद् धि जडाजडत्वे ।
देहस् त्व् अचित् पुरुषोऽयं सुपर्णः
क्रुध्येत कस्मै न हि कर्म मूलम् ॥

मध्वः  अजडत्वे आत्मनः ॥५३॥

श्रीधरः  कर्म हेतुश् चेद् अस्त्व् इत्य् असूयोपगमः कर्मैव नास्ति कुतस् तस्य हेतुत्वम् इति, तद् आहहि यस्मात् कर्म एकस्य जडाजडत्वे सति स्यात्, जडत्वाद् विकारित्वोपपत्तेः, अजडत्वाच् च हितानुसन्धानतः प्रवृत्तिसम्भवात् । अचिज्जडो देहोऽतस् तस्य प्रवृत्तिर् न सम्भवति । पुरुषस् तु सुपर्णः शुद्धज्ञानस्वरूपोऽतः कस्मै क्रुद्ध्येत, यतः सुखदुःखयोर् मूलभूतं कर्मैव नास्तीति ॥५५॥

क्रमसन्दर्भः  न व्याख्यातम्.

विश्वनाथः  कर्म हेतुश् चेद् अस्त्व् इत्य् असूयोपगमः, कर्मैव न सम्भवेत् । कुतस् तद्धेतुत्वं ? इत्य् आहतत् कर्म हि यस्माद् एकस्य जडत्वे सति सम्भवेत्, जडत्वाद् विकारित्वोपपत्तेः, अजडत्वाद् धितानुसन्धानतः प्रवृत्तिसम्भवात् । अचिज्जडो देहः, पुरुषस् तु सुपर्णः शुद्धचैतन्यरूपः । न च शुद्धचैतन्यस्य जडदेहेन शुद्धतजसस् त्मसेव साहित्यं स्यात् । अतः कस्मै क्रुध्येत हि, यतः कर्मैव नस्ति यत् सुखदुःखयोर् मूलम् ॥५५॥

 ओ)०(ओ

॥ ११.२३.५६ ॥

कालस् तु हेतुः सुखदुःखयोश् चेत्
किम् आत्मनस् तत्र तदात्मकोऽसौ ।
नाग्नेर् हि तापो न हिमस्य तत् स्यात्
क्रुध्येत कस्मै न परस्य द्वन्द्वम् ॥

मध्वः  तद् आत्मनः कालाधीनस्य । स्वातन्त्र्याम् आत्मशब्दोक्तं स्वरूपम् अपि कुत्रचित् इति विवेके । यथाग्नेर् हिमस्य नैव दुःखं तापनिमित्तं जडत्वात् । एवं जडत्वाद् देहस्यापि कालादिसम्बन्धे विद्यमानम् अपि न दुःखं युक्तम् ।

 सदा कालादिसम्बन्धाद् दुःखं देहस्य युज्यते ।
तथापि नैव दुःखी स जडत्वान् नियमेन तु ॥
आत्मनः सुखरूपत्वान् न दुःखं युज्यते क्वचित् ।
तस्मान् मनोभ्रमेणैव दुःखी जीवो न चान्यथा ॥
सर्वेषां मनसो नेता मनोरूपस् त्रिलोचनः ।
तद्वशाः सह देवाश् च ते नैव सुखदुःखिनः ॥
नियन्ता तस्य च प्राणस् ततोऽपि बलवत्तरः ।
तन्नियन्ता हरिः साक्षात् परमानन्दलक्षणः ॥ इति तात्पर्ये ॥५६॥

श्रीधरः  तत्र कालपक्षेऽप्य् आत्मनः किं, यतोऽसौ कालात्मक एव ब्रह्मांशत्वात् । स्वांशस्य स्वतः पीडा नास्तीत्य् अत्र दृष्टान्तः, नाग्नेर् देतोस् तद् अंशस्य ज्वालादेस् तापो दाहतो नाशोऽस्ति । तत्रोपाधिभूतकाष्ठांशदाहान् नाशः स्याद् इति दृष्टान्तान्तरम् आहहिमस्य तच् छैत्यं तद् अंशस्य तुषारकणस्य नाशकं न स्याद् इत्य् अर्थः । किं च आस्ताम् अंशत्वं वस्तुतः पर एवायं न च परस्य द्वन्द्वं सुखदुःखादिकम् अस्तीति ॥५६॥

क्रमसन्दर्भः  परस्य स्वरूपतो मायातीतस्य ॥५६॥

विश्वनाथः  कालपक्षेऽप्य् आत्मनः किं ? यतोऽसौ जीवात्मा तदात्मकः । जीवात्मनो ब्रह्मांशत्वात् कालब्रह्मणोश् चैक्यात् अंशांशिनः सकाशात् पीडा नास्तीत्य् अत्र दृष्टान्तः अग्नेर् हेतोस् तदंशस्य जालादेस् तापो नास्ति हिमस्यापि तत्शैत्यं हिमकणस्य न स्यात् । अतः कस्मै क्रुध्येत ? तद् एवं परस्य स्वरूपतो मायातीतस्य जीवात्मनो द्वन्द्वं सुखदुःखादिकं नास्तीति षड् एते हेतवो निरस्ताः ॥५६॥

 ओ)०(ओ

॥ ११.२३.५७ ॥

न केनचित् क्वापि कथञ्चनास्य
द्वन्द्वोपरागः परतः परस्य ।
यथाहमः संसृतिरूपिणः स्याद्
एवं प्रबुद्धो न बिभेति भूतैः ॥

मध्वः  आत्मनो मनसः । भौमयोर् विकारयोः पीड्यपीडकयोर् उभयमनसोः सतोर् दुःखं भवति । ग्रहस्य ग्रहणरूपस्य मनसः सत एव । जडे मनसि सत्य् एव । तदात्मनो मनसः सत एव । संसृतिरूपिणः आत्मनो जीवस्य यथा तथा न हि परमस्य अमनस्त्वाद् अतो मनोऽन्वयव्यतिरेके इति भावः ॥५७॥

श्रीधरः  तद् एवं षड् एते हेतवः प्रसिद्धा निरस्ताः, यदि कश्चिद् धेत्वन्तरम् उद्भावयेत् तद् अपि वस्तुमहिमापेक्षायां न सम्भवतीत्य् आहन केनचिद् इति । नन्व् अपरोक्षः कथम् अपह्नूयते तत्राहयथेति । संसृतिम् अविद्यमानाम् एव रूपयति प्रकाशयतीति तथा तस्य अहमोऽहङ्कारस्य यथा स्यान् न तथा परतः प्रकृतेः परस्यात्मनो द्वन्द्वसम्बन्धः । अहङ्कारनिमित्तोऽसौ न वास्तव इत्य् अर्थः । एवं प्रबुद्धो यः स भूतैः कृत्वा न बिभेति ॥५७॥

क्रमसन्दर्भः  न व्याख्यातम्.

विश्वनाथः  यदि कश्चिद् धेत्वन्तरम् उद्भावयेत्, तद् अपि वस्तुमहिम्ना न सम्भवतीत्य् आहनेति । परतः अन्यस्माद् धेतोः यतः परस्य मायातीतस्य । ननु तर्ह्य् अपरोक्षस्य दुःखानुभवस्य को हेतुः ? तत्र पूर्वोक्तमनोऽध्यास एवेत्याहयथाहम् इति । मनःप्रधाने लिङ्गदेहे योऽहङ्कारस् तस्माद् एव नान्यस्मात् । यथाशब्द एवार्थे । संसृतिं संसारबद्धं निरूपयितुं शीलं यस्य तस्मात् । एवं प्रबुद्धो यः स भूतैः कृत्वा न बिभेति । जीवात्मा हि स्वरूपतः शुद्ध एव, न तस्य कालकर्मादयो दुःखहेतवः । किन्त्व् अविद्यया देहेऽहङ्कारात् देहस्य अध्यास एव । स च देहो मनःप्रधानत्वात् । मन एवेति, तद् एव दुःखहेतुर् इति प्रकरणार्थः । देहाध्यासे सति तु जीवात्मनः शुद्धत्वेऽपगते अध्यासानुगाः षड् अपि हेतवो यथायोगम् उद्भवन्तीति निर्गलितार्थः ॥५७॥

 ओ)०(ओ

॥ ११.२३.५८ ॥

एतां स आस्थाय परात्मनिष्ठाम्
अध्यासितां पूर्वतमैर् महर्षिभिः ।
अहं तरिष्यामि दुरन्तपारं
तमो मुकुन्दाङ्घ्रिनिषेवयैव ॥

श्रीधरः  अतोऽहम् अपि तथैव परमात्मनिष्ठतया तरिष्यमीत्य् आहएताम् इति । सोऽहम् इत्य् अन्वयः । नन्व् इयं निष्ठैव कथं भवेत् तद् आहमुकुन्देति ॥५८॥

क्रमसन्दर्भः  तद् एषा च मनः परमात्मनिष्ठा श्रीमन्मुकुन्दाङ्घ्रिनिषेवां विना सोपद्रवैव जाता यद् ईदृशो नानाविचारोऽपि तन्निष्ठायाम् उपद्रव एवेत्य् अन्ते तन्निषेवाम् अवलम्ब्यैव विविनक्तिएताम् इति । तस्माद् भवता साध्व् एवोक्तम् ऋते त्वद्धर्मनिरतान् [भा.पु. ११.२२.६१] इति श्रीभगवतो भावः ॥५८॥

विश्वनाथः  ततश् च तस्य विघ्नस्थगिता प्राग्भवी या शुद्धा मद्भक्तिर् मनसि प्रादुर्भूता, प्रादुर्भूतायां च तस्यां स्वस्य सन्न्यासं द्वन्द्वसहनोपायमुक्तलक्षणम् एतावन्तं विचारं चावधीरयन् मच्चरणनिषेवयामृतसिन्धुनिमग्न उच्चैर् नृत्यन् सहर्षाटोपम् आहएताम् इति सोऽहम् इत्य् अन्वयः । परमात्मनिष्ठां देहदैहिकाभिमानेभ्यः परं शुद्धो य आत्मा जीवस् तस्य निष्ठां विचारितलक्षणं स्वरूपं केवलम् आस्थायेति परमात्मनिष्ठायाम् अस्यां मम आ ईषत् स्थितमात्रम् एव तमः संसारं तु सेवयैव तरिष्यामि न त्व् अन्यथेत्य् अर्थ एवकाराल् लभ्यते । ननु तर्हि परमात्मनिष्ठायां स्थितिमात्रम् अपि किं करोषि तत्राहपूर्वतमैः प्राचीनैर् अध्यासिताम् इति ॥५८॥

 ओ)०(ओ

॥ ११.२३.५९ ॥

श्रीभगवान् उवाच
निर्विद्य नष्टद्रविणे गतक्लमः
प्रव्रज्य गां पर्यटमान इत्थम् ।
निराकृतोऽसद्भिर् अपि स्वधर्माद्
अकम्पितोऽमूं मुनिर् आह गाथाम् ॥

श्रीधरः  प्रस्तावेन सह गाथार्थं सङ्क्षेपतो दर्शयति द्वाभ्याम्, इत्थं नष्टद्रविणो निर्विद्य गतक्लमः प्रव्रज्य गां पर्यटन्न् असद्भिर् निराकृतोऽपि स्वधर्माद् अकम्पितः सन् मुनिर् अमूं गाथाम् अगायतेत्य् अन्वयः ॥५९॥

क्रमसन्दर्भः  न व्याख्यातम्.

विश्वनाथः  कदर्योपाख्यानं तदुपाख्यानोत्तापनप्रयोजनं चाहश्लोकद्वयेन निविद्येति ॥५९॥

 ओ)०(ओ

॥ ११.२३.६० ॥

सुखदुःखप्रदो नान्यः पुरुषस्यात्मविभ्रमः ।
मित्रोदासीनरिपवः संसारस् तमसः कृतः ॥

श्रीधरः  मित्रोदासीनरिपवः सर्वोऽपि संसारस् तमसोऽज्ञानत आत्मनो मनसो विभ्रममात्रः कृतो न तात्त्विक इत्य् अर्थः ॥६०॥

क्रमसन्दर्भः  मित्रोदासीनरिपुरूपः सुखदुःखप्रदः पुरुषस्य सर्वोऽपि संसारो नान्योऽस्ति किन्तु तमसस् तमसा स्वाज्ञानेन कृतो य आत्मनो मनसो विभ्रमस् तद्रूप एवेत्य् अर्थः ।।६०॥

विश्वनाथः  आत्मविभ्रम इति पञ्चम्यर्थे प्रथमा । आत्मविभ्रमाद् अन्योऽन्येत्य् अर्थः । अत एव तमसोऽज्ञानस्वरूपात् मित्रादिरूपः संसारः ॥६०॥

 ओ)०(ओ

॥ ११.२३.६१ ॥

तस्मात् सर्वात्मना तात निगृहाण मनो धिया ।
मय्य् आवेशितया युक्त एतावान् योगसङ्ग्रहः ॥

श्रीधरः  उक्तं द्वन्द्वसहनोपायम् उपसंहरतितस्माद् इति ॥६१॥

क्रमसन्दर्भः  न व्याख्यातम्.

विश्वनाथः  उक्तं द्वन्द्वसहनोपायम् उपसंहरतिएतावान् मनोनिग्रहपर्यन्त एवेत्य् अर्थः ॥६१॥

 ओ)०(ओ

॥ ११.२३.६२ ॥

य एतां भिक्षुणा गीतां ब्रह्मनिष्ठां समाहितः ।
धारयञ् छ्रावयञ् छृण्वन् द्वन्द्वैर् नैवाभिभूयते ॥

श्रीधरः  मनोनिग्रहाशक्तोऽप्य् एतच् छ्रवणादिनिष्ठस् तत् कलं प्राप्नोतीत्य् आहय इति । द्वन्द्वैः सुखदुःखादिभिः ॥६२॥

क्रमसन्दर्भः  न व्याख्यातम्.

विश्वनाथः  मनोनिग्रहाशक्तोऽप्य् एतच् छ्रवणादिना तत्फलं प्राप्नोतीत्य् आहय इति ॥६२॥

इति सारार्थदर्शिन्यां हर्षिण्यां भक्तचेतसाम् ।
एकादशे त्रयोविंशः सङ्गतः सङ्गतः सताम् ॥*॥

 \ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्याम् एकादशस्कन्धे श्रीभगवदुद्धवसंवादे भिक्षुगीता नाम त्रयोविंशोऽध्यायः ।
॥२३॥





 (११.२४)
अथ चतुर्विंशोऽध्यायः
श्रीभगवदुद्धवसंवादे साङ्ख्ययोगः

॥ ११.२४.१ ॥

श्रीभगवान् उवाच
अथ ते सम्प्रवक्ष्यामि साङ्ख्यं पूर्वैर् विनिश्चितम् ।
यद् विज्ञाय पुमान् सद्यो जह्याद् वैकल्पिकं भ्रमम् ॥

श्रीधरः
चतुर्विंशे तु साङ्ख्येन मनोमोहो निवार्यते ।
आत्मनः सर्वभावानाम् आगमापायचिन्तया ॥
स्वपदद्वन्द्वभक्तानाम् अद्वन्द्वत्वाय संयमम् ।
चित्तस्योक्त्वा पुनः कृष्णः साङ्ख्यमत्राह तत् कृते ॥

अद्वितीयात् परमात्मनो मायया प्रकृतिपुरुषद्वारा सर्वं द्वैतम् उदेति, पुनस् तत्रैव लीयते इत्य् अनुसन्दधानस्य पुरुषस्य द्वन्द्वभ्रमो निवर्तते इति वक्तुं साङ्ख्यं प्रस्तौतिअथेति । पूर्वैः कपिलादिभिर् विनिश्चितम् । वैकल्पिकं भेदनिमित्तम् । भ्रमं सुखदुःखादिरूपम् ॥१॥

क्रमसन्दर्भः  बहिरङ्गाया मायायाश् चांशद्वयम् । अत्र गुणरूपस्य मायाख्यस्य निमित्तांशस्य, द्रव्यरूपस्य प्रधानाख्यस्योपादानांशस्य च परस्परं भेदम् आह चतुर्भिःअथेति तैः । अत्र प्रधानपर्यायः प्रकृतिशब्दः ॥१॥ [परमात्मसन्दर्भ ४९]

विश्वनाथः
चतुर्विंशे तु सूत्राद्यहेतवोऽस्य यतोऽभवन् ।
पुनस् तद् एव विविशुर् एतत् साङ्ख्यं निरूपितम् ॥

मनःप्रधानलिङ्गदेहेऽहम्बुद्धिर् एवात्मनो दुःखकारणम् इति भिक्षुगीताद् अवगतं, सा चानात्मबुद्धिर् आत्मानात्मविवेके सति निवर्तते । सा चात्मानात्मविवेकः साङ्ख्यज्ञानमूल इत्य् अतः साङ्ख्यम् उपदिशन्न् आहअथेति । विकल्पो देहस् तदुद्भवम् अध्यासरूपं भ्रमं त्यजेत् ॥१॥

 ओ)०(ओ

॥ ११.२४.२ ॥

आसीज् ज्ञानम् अथो अर्थ एकम् एवाविकल्पितम् ।
यदा विवेकनिपुणा आदौ कृतयुगेऽयुगे ॥

मध्वः  यथैवार्थस् तथाज्ञानं ज्ञानार्थैक्यम् उदाहृतम् ।
तथा कृतयुगे प्रायस् तद् अन्येषु तु कस्यचित् ॥ इति ब्रह्मतर्के ॥२॥

श्रीधरः  अथोशब्दः कार्त्स्न्ये । ज्ञानं द्रष्टृ, तेन दृश्यरूपः कृत्स्नोऽप्य् अर्थश् च विकल्पशून्यम् एकम् एव, ब्रह्मण्य् एव लीनम् आसीद् इत्य् अर्थः । कदेत्य् अपेक्षायाम् आहअयुगे युगेभ्यः पूर्वम्, प्रलय इत्य् अर्थः । तथा आदौ यत् कृतयुगं, तस्मिंश् चान्यदापि यदा विवेकनिपुणा जना भवन्ति, तदापि तेषां भेदास्फूर्तेः ॥२॥

क्रमसन्दर्भः  आसीद् इति तैः तृतीयस्कन्धेभगवान् एक आसेदम् अग्र आत्मात्मनां विभुः [भा.पु. ३.५.२३] इत्यादौ यद् भगवत्त्वेन शब्द्यते, तद् एवात्र ब्रह्मत्वेन शब्द्यत इति, वदन्ति इत्यादिवद् उभयत्रैकम् एव वस्तु प्रतिपाद्यम् । अन्ते तु, एष साङ्ख्यविधिः प्रोक्तः [भा.पु. ११.२४.२९] इत्यादौ, परावरदृशा मया इत्य् अनेन भगवद्रूपेणाप्य् अवस्थितिः स्पष्टैव । कदेत्य् अपेक्षायाम् आहयदा आदौ कृतयुगे विवेकनिपुणा जना भवन्ति, तस्मिन्न् अयुगे तत्पूर्वस्मिन् प्रलयकाल इत्य् अर्थः । यद् वा, ज्ञानम् अत्र जीवतत्त्वम् ॥२॥ [परमात्मसन्दर्भ ५०]

विश्वनाथः  ज्ञानं ब्रह्मपरमात्मभगवच्छब्दवाच्यस् त्व् इत्य् अर्थः । यज् ज्ञानम् अद्वयं ब्रह्म [भा.पु. १.२.११] इति, परमात्मेति भगवान् इति शब्द्यते इति सूतोक्तेः । अथोशब्दः कार्त्स्न्ये । अविकल्पितं विकल्पशून्यम् एकम् एव ज्ञानं ब्रह्मैवाथो वस्व् आसीत्, कदेत्य् अपेक्षायाम् आहअयुगे युगेभ्यः पूर्वं प्रलय इत्य् अर्थः । तथा आदौ यत् कृतयुगं तस्मिंश् च अन्यद् अपि यदा विवेकनिपुणा ज्ञानिनो भवन्ति तदापि तेषां भेदास्फूर्तेः ॥२॥

 ओ)०(ओ

॥ ११.२४.३ ॥

तन् मायाफलरूपेण केवलं निर्विकल्पितम् ।
वाङ्मनोऽगोचरं सत्यं द्विधा समभवद् बृहत् ॥

श्रीधरः  तद् बृहद् ब्रह्म वाङ्मनोऽगोचरं यथा भवति, तथा माया दृश्यं फलं तत्प्रकाशस् तद्रूपेण मायारूपेण विलासरूपेण वा द्विधाभूत् ॥३॥

क्रमसन्दर्भः  तद् इति । तैः तत्र मायादृश्यम् इति फलं तत्प्रकाश इति छेदः, तेन ब्रह्मणा यद् दृश्यं वस्तु, तन् माया । तस्य ब्रह्मणो यः प्रकाशविशेषः, स फलम् इत्य् अर्थः । यद् वा, प्रकृतिर् यस्य [भा.पु. ११.२४.१९] इत्यादौ, ब्रह्म तत् त्रितयं त्व् अहम् इति वक्ष्यमाणात्, तद् बृहत् मल्लक्षणं ब्रह्मस्वरूपेण स्थित्वैव मायाया निजशक्तिविशेषस्य यत् फलं व्यङ्गं वस्तु, तद्रूपेण ॥३॥ [परमात्मसन्दर्भ ५१]

विश्वनाथः  तद् एव केवलम् एकम् अपि बृहद् ब्रह्म माया बहिरङ्गाख्यस्वशक्तिं, फलं फलभोक्तृ स्वीयचित्कणरूपतटस्थशक्तिश् च, तद्रूपेण द्विविधं सम्यग् अभवत् । द्विविधम् अपि तद् विशिनष्टिनिर्विकल्पितं ब्रह्मतो निर्भेदं, तयोस् तच्छक्तित्वात्, वाङ्मनसोर् अगोचरं मायाया अव्यक्तस्वरूपत्वात्, जीवस्यातिसौक्ष्म्यात्, सत्यं द्वयोर् एव नित्यत्वात् ॥३॥

 ओ)०(ओ

॥ ११.२४.४ ॥

तयोर् एकतरो ह्य् अर्थः प्रकृतिः सोभयात्मिका ।
ज्ञानं त्व् अन्यतमो भावः पुरुषः सोऽभिधीयते ॥

श्रीधरः  तयोर् द्विधाभूतयोर् अंशयोर् मध्ये उभयात्मिका कार्यकारणरूपिणी ॥४॥

क्रमसन्दर्भः  तयोर् इति तैः । प्रकृतिः प्रधानं पुरुषो जीवः । एवं श्रीविष्णुपुराणेविष्णोः स्वरूपात् परतो हि तेऽन्ये रूपे प्रधानं पुरुषश् च विप्र [वि.पु. १.२.२४] इत्य् अत्र तेषाम् एव टीका चपरतो निरुपाधेर् विष्णोः स्वरूपात् ते प्रागुक्ते प्रधानं पुरुषश् च इति द्वे रूपे अन्ये मायाकृते इति ॥४॥ [परमात्मसन्दर्भ ५२]

विश्वनाथः  तयोर् द्विधाभूतयोर् अंशयोर् मध्ये एकतरो मायाखोऽर्थः प्रकृतिः । सा चोभयात्मिका कार्यकारणरूपिणी, अन्यतमोऽर्थः ज्ञानं ज्ञानस्वरूपः स च पुरुषो जीवः ॥४॥

 ओ)०(ओ

॥ ११.२४.५ ॥

तमो रजः सत्त्वम् इति प्रकृतेर् अभवन् गुणाः ।
मया प्रक्षोभ्यमाणायाः पुरुषानुमतेन च ॥

श्रीधरः  अभवन्न् अभिव्यक्ता बभूवुः । मया परमेश्वरेण । जीवादृष्टप्रयुक्तत्वात् सृष्टेः पुरुषानुभूतत्वम् । यद् वा, स्वस्यैव प्रकृतीक्षणरूपा या पुरुषावस्था तदनुमतेन तद्वारेणेत्य् अर्थः ॥५॥

क्रमसन्दर्भः  मया कालाख्यचेष्टात्मकेन महत्स्रष्टृसहायपुरुषरूपेण लीलासाधकभक्तजीववृन्दार्थकृतयेक्षया प्रक्षोभ्यमाणायास् तत उद्बुद्धेन पुरुषेषु सर्वेषु जीवेष्व् अनुगतेन मतेन ज्ञानेन वासनारूपेण पूर्वोक्तस्वभावाख्येन विशेषतः प्रक्षोभ्यमाणायाः प्रकृतेः सम्बन्धिनस् तमआदयो गुणा अभवन्, व्यक्तीभूता इत्य् अर्थः । वेति पाठोऽपि समुच्चयार्थः ॥५॥

विश्वनाथः  मया महत्स्रष्टृमहापुरुषस्वरूपेण पुरुषस्य जीवस्यानुमतेन, अस्मद्विधस्य जीवस्य प्राक्तनकर्मज्ञानभक्तिसाधनानि सम्पद्यन्ताम् इत्य् आत्मकेन, सृष्टैर् जीवादृष्टप्रयुक्तत्वात् ॥५॥

 ओ)०(ओ

॥ ११.२४.६ ॥

तेभ्यः समभवत् सूत्रं महान् सूत्रेण संयुतः ।
ततो विकुर्वतो जातो योऽहङ्कारो विमोहनः ॥

श्रीधरः  सूत्रं क्रियाशक्तिमान् प्रथमो विकारः । ततो महान् ज्ञानशक्तिः । नन्व् अयं महान् एव प्रथमो विकारः प्रसिद्धः ? तत्राहस च ज्ञानक्रियागर्भत्वात् सूत्रेण संयुतः, न पृथक् । एकम् एव तत्त्वं क्रियाज्ञानशक्तिभ्यां द्विधोच्यत इत्य् अर्थः । विमोहनो जीवस्य भ्रमहेतुः स जातः ॥६॥

क्रमसन्दर्भः  ततस् तेभ्यः सूत्रेण संयुतः स महान् समभवत् जातः इत्य् अनयोर् भेद एव दर्शितः । तद् एवम् ईश्वरजीवप्रकृतिस्वभावसूत्रमहदाख्यानि षड् एव तत्त्वानि महापुरुषस्य मायायाश् च बृहदाख्यसर्वेश्वरगुणत्रयस्य प्रकृताव् अन्तर्भावात् देवतानां तत्त्वान्तर्भावात् अहङ्कारादयो द्वाविंशतिर् इत्य् अष्टाविंशतिः ॥६॥

विश्वनाथः  सूत्रं क्रियाशक्तिमान् प्रथमो विकारः । ननु प्रथमो विकारो ज्ञानशक्तिर् महान् इति प्रसिद्धः ? तत्राहमहान् यः प्रसिद्धः स हि सूत्रेण संयुतः । तत्र तत्र सूत्रसहित एव स ज्ञेय इत्य् अर्थः । विमोहनः जीवस्य भ्रमहेतुः ॥६॥

 ओ)०(ओ

॥ ११.२४.७ ॥

वैकारिकस् तैजसश् च तामसश् चेत्य् अहं त्रिवृत् ।
तन्मात्रेन्द्रियमनसां कारणं चिदचिन्मयः ॥

मध्वः  फलं रूपयति इति फलरूपः । ज्ञानार्थैक्येन सत्यं पश्चात् तद् द्विधा समभवत् । तच्छब्दार्थात्मकम् उभयं बृहत्तरम् ।

ज्ञानाभिमानी पुरुषः स ब्रह्मा समुदाहृतः ।
अर्थाभिमानी प्रकृतिः गायत्री सा प्रकीर्तिता ॥
तयोर् नियामको विष्णुः श्रीश् चानुग्राहिका स्मृता ।
वायुस् तु ब्रह्मणः पुत्रः प्रकृतौ समजायत ॥
त्रिगुणात्मा समुद्दिष्टः प्रायःसत्त्वात्मकस् तथा ।
गायत्री चैव सावित्री तथैव च सरस्वती ॥
एवं त्रिरूपा प्रकृतिर् एका सत्त्वादिभेदतः ।
तासु वीर्यं समुत्सृष्टं ब्रह्मण्य् एकत्वम् आगतम् ॥
स सूत्रात्मा समुद्दिष्टो वायुर् लोकप्रणायकः ।
तस्यापि सूत्रं भगवान् धारणाद् विष्णुर् अव्ययः ॥
सूत्रपुत्रस् त्व् अहङ्कारः स रुद्रः समुदाहृतः ।
अनन्ताद् अपि रुद्रोऽभूद् ब्रह्मणश् चेति स त्रिधा ॥
वैकारिको ब्रह्मजस् तु तैजसो वायुजः स्मृतः ।
तामसोऽनन्तजश् चैव स एको गुणभेदतः ॥ इति प्रामाण्ये ।

चिद् अचिद् यद् वशे सर्वं स रुद्रश् चिदचिन्मयः ॥ इति ॥२७॥

श्रीधरः  यतस् तन्मात्रादीनां कारणम् । मनःशब्देन देवानाम् अप्य् उपलक्षणम् । चिदचिन्मयः, चिदाभासव्याप्तत्वाद् उभयग्रन्थिरूप इति जीवोपाधित्वं दर्शितम् । यद्य् अपि, तस्माद् वा एतस्माद् आत्मन आकाशः सम्भूतः इत्यादिश्रुतेः, अन्नमयं हि सौम्य मनः इत्यादिश्रुतेश् च प्रथमं भूतानि जायन्ते, तेभ्यश् चापञ्चीकृतेभ्यः प्राणादिक्रमेण समष्ट्यात्मकं लिङ्गशरीरं, पञ्चीकृतेभ्यश् च ब्रह्माण्डं, तस्मिन् वैराजस् तद् अन्तर्यामी लीलाविग्रहः क्षीराब्धिशायी श्रीनारायणस् तन् नाभिपद्मे च वैराजस्य भोगविग्रहश् चतुराननस् ततो यथावसरम् अन्येषां जीवानाम् आविर्भाव इति प्रक्रिया तथापि चित्ताभिव्यक्तिपूर्वकोऽहङ्कारस् ततो भूतेन्द्रियादिव्यवहार इत्य् एतावता महदादिक्रमेण सृष्टिर् उच्यते । तथा चोक्तम्,
मृल्लोहविस्फुलिङ्गाद्यैः सृष्टिर् या चोदितान्यथा ।
उपायः सोऽवताराय नास्ति भेदः कथञ्चन ॥ इति ।

क्रमसन्दर्भः  वैकारिक इति तैः तत्र यद्यपीत्य् आदौ पुराणैकनिश्चितश्रुत्यर्थानां त्व् इदं मतम्, अहङ्कारोपाधेर् एवात्मन आकाशः सम्भूतः मनसोऽन्नमयत्वं चाभिव्यक्तिविशेषापेक्षयेत्यादिज्ञेयम् इति स्मार्ताश् चैतम् एवार्थं मन्यन्ते । युक्तं च तत्, यथोक्तम्,

वेदार्थाद् अधिकं मन्ये पुराणार्थं वरानने ।
वेदाः प्रतिष्ठिता देवि पुराणे नात्र संशयः ॥
पुराणम् अन्यथा कृत्वा तिर्यग्योनिम् अवाप्नुयात् ।
सुदान्तोऽपि सुशान्तोऽपि न गतिं प्राप्नुयात् क्वचित् ॥
यो वेद चतुरो वेदान् साङ्गोपनिषदो द्विजाः ।
पुराणं नैव जानाति न च स स्याद् विचक्षणः ॥ इत्य् आदि ।

भारतव्यपदेशेन ह्य् आम्नायार्थः प्रदर्शितः इत्य् आदि च । क्षीराब्धिशायीत्य् अत्र गर्भोदशायीति वाच्यं चित्तं महत्तत्त्वम् इति ॥७॥

विश्वनाथः  अहम् अहङ्कारः । त्रिवृत् वृत्तित्रयवान् । तन्मातेन्द्रियमनसाम् इति व्युत्क्रमेण अयतिआत्मसङ्ख्यं चिदचिन्मय इति स्वयम् अचिन्मयोऽपि जीवोपाधित्वेन तदैक्याच् चिज्जडग्रन्थिरूपत्वाच् चिदचिन्मयः ॥७॥

 ओ)०(ओ

॥ ११.२४.८ ॥

अर्थस् तन्मात्रिकाज् जज्ञे तामसाद् इन्द्रियाणि च ।
तैजसाद् देवता आसन्न् एकादश च वैकृतात् ॥

श्रीधरः  तस्मात् त्रिविधात् त्रिविधप्रपञ्चोत्पत्तिं दर्शयतिअर्थ इति । तन्मात्रिकाच् छब्दादितन्मात्रकारणात् तामसात् तद्द्वारा अर्थो महाभूतरूपो जज्ञे बभूव, भूतानाम् आवरणस्वभाभावत्वात् । इन्द्रियाणि दश तैजसाद् राजसात् । तेषां प्रवृत्तिस्वभावत्वात् । वैकृतात् सात्त्विकाद् देवताः, दिग्वातार्कप्रचेताश् च वह्नीन्द्रोपेन्द्रमित्रकाः चन्द्रश् चेत्य् एकादशः । चशब्दान् मनश् च । तेषां प्रकाशस्वभावत्वात् ॥८॥

क्रमसन्दर्भः  न व्याख्यातम्.

विश्वनाथः  तन्मात्रिकात् तन्मात्रकारणात् तामसाद् अर्थ आकाश आदिभूतपञ्चकं जज्ञे, तस्यावरणस्वभावत्वात् तामसत्वं, कारणस्य कार्यनिरासरूपत्वात् तस्य निरास इत्य् अर्थे । बुञ्जण् कठजिन इत्य् आदिना कुमुदादित्वात् टचा तन्मात्रिक इति सिद्धम् । इन्द्रियाणि दश तैजसात्, तेषां प्रवृत्तिस्वभावत्वात् तैजसत्वं वैकृतात् सात्त्विकात् देवता दिग्वातादयः चकारान् मनश् च तेषां प्रकाशस्वभावात् सात्त्विकत्वम् ॥८॥

 ओ)०(ओ

॥ ११.२४.९ ॥

मया सञ्चोदिता भावाः सर्वे संहत्यकारिणः ।
अण्डम् उत्पादयाम् आसुर् ममायतनम् उत्तमम् ॥

श्रीधरः  मम वैराजान्तर्यामिणः ॥९॥

क्रमसन्दर्भः  आयतनम् उपाधिः तत्रोत्तमत्वं व्यष्ट्यपेक्षया ॥९॥

विश्वनाथः  भावाः सूत्रादयः ॥९॥

 ओ)०(ओ

॥ ११.२४.१० ॥

तस्मिन्न् अहं समभवम् अण्डे सलिलसंस्थितौ ।
मम नाभ्याम् अभूत् पद्मं विश्वाख्यं तत्र चात्मभूः ॥

मध्वः  चिदानन्दशरीर्रस् तु प्रविष्टोऽन्ते हरिः स्वयम् ।
तन्नाभेर् भूतदेहोऽभूत् पद्माद् अपि चतुर्मुखः ॥
चतुर्मुखस् तु सर्वान्त व्याप्तदेहो महातपाः ।
हरिस् तु सर्वव्याप्तोऽपि भूतदेहो न तु क्वचित् ।
नैवास्य प्राकृतो देहो प्रादुर्भावेष्व् अपि क्वचित् ॥ इति निवृत्ते ॥१०॥

श्रीधरः  सलिले संस्थितिर् यस्य तत् सलिलसंस्थितितस्मिन् सलिलसंस्थिताव् अण्डे श्रीनारायणरूपो लीलाविग्रहेण समभवं स्थित इत्य् अर्थः । विश्वाख्यं लोककारणभूतम् । तत्र चात्मभूश् चतुराननरूपभोगविग्रहेण पुनर् वैराज एव तस्मिन्न् आविर्भूत इत्य् अर्थः ॥१०॥

क्रमसन्दर्भः  द्वितीयपुरुषरूपेणाहं समभवं सलिलस्य गर्भोदकरूपस्य संस्थितिर् यस्मिन्न् इति च तन्त्रेणोक्तम् ॥१०॥

विश्वनाथः  सलिलस्य गर्भोदरूपस्य संस्थितिर् यत्र तस्मिन्न् अण्डे अहं गर्भोदशायिरूपो द्वितीयः पुरुषः समभवं स्थित इत्य् अर्थः । विश्वाख्यं लोककारणभूतं तत्रात्मभूर् ब्रह्मा वैराज एव भोगविग्रहः पुनश् चतुराननोऽभूद् इत्य् अर्थः ॥१०॥

 ओ)०(ओ

॥ ११.२४.११ ॥

सोऽसृजत् तपसा युक्तो रजसा मदनुग्रहात् ।
लोकान् सपालान् विश्वात्मा भूर् भुवः स्वर् इति त्रिधा ॥

श्रीधरः  रजसा युक्तो मदनुग्रहात् तपसासृजत् । भूर् अतलादिसहिता । भुवः अन्तरिक्षलोकः । स्वः स्वर्लोकः । महर्लोकादेर् अप्य् उपलक्षणम् ॥११॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ११.२४.१२ ॥

देवानाम् ओक आसीत् स्वर् भूतानां च भुवः पदम् ।
मर्त्यादीनां च भूर् लोकः सिद्धानां त्रितयात् परम् ॥

श्रीधरः  लोकसृष्टिप्रयोजनम् आहदेवानाम् इति सार्धेन । ओको निवासः । पदं स्थानम् । त्रितयात् परं महर्लोकादि ॥१२॥

क्रमसन्दर्भः  सिद्धानां योगादिभिस् त्रितयात् परं महर्लोकादि ॥१२॥ [भ.सं. ६३]

विश्वनाथः  न व्याख्यातम्.

 ओ)०(ओ

॥ ११.२४.१३१४ ॥

अधोऽसुराणां नागानां भूमेर् ओकोऽसृजत् प्रभुः ।
त्रिलोक्यां गतयः सर्वाः कर्मणां त्रिगुणात्मनाम् ॥
योगस्य तपसश् चैव न्यासस्य गतयोऽमलाः ।
महर् जनस् तपः सत्यं भक्तियोगस्य मद्गतिः ॥

मध्वः  महर्आदीनाम् अपि भक्तियोगोऽपेक्षित एव, आधिक्येनापेक्षितत्वाद्, भक्तियोगस्य मद्गतिः इत्य् उक्तम् ।

नैव विष्णाव् अभक्तस्य महर्लोकादिका गतिः ।
भक्त्युद्रेकात् क्रमाद् ऊर्ध्वं यावद् विष्णुप्रवेशनम् ॥
एवं ज्ञानं विना नापि महर्लोकादिका गतिः ।
ज्ञानोद्रेकात् क्रमाद् ऊर्ध्वं यावद् विष्णुप्रवेशनम् ॥
नित्यशो भगवद्रूपस्यापरोक्ष्येण दर्शनम् ।
मुहूर्तमात्रं ज्ञानं स्यान् महाज्ञानं ततोऽधिकम् ॥
ज्ञानेन ब्रह्मलोकः स्यान् महाज्ञानाद् धरेर् गतिः ।
सदैवाखण्डितं ज्ञानं तप इत्य् उच्यते बुधैः ॥
अपरोक्षदृशा युक्तं नित्यं यन्मात्रकालया ।
अपरोक्षदृशा नित्यम् एकमात्रायुजा युतम् ॥
योगनाम्ना समुद्दिष्टं ध्यानं नित्यम् अखण्डितम् ।
तच्चतुर्भागया नित्यम् अपरोक्षदृशा युतम् ॥
पादयोगाख्यम् उद्दिष्टं ध्यानं नित्यम् अखण्डितम् ।
पादयोगान् महर्लोको जनोलोकस् तु योगतः ।
तपसस् तु तपोलोकः प्राप्यते नान्यतः क्वचित् ॥ इति ध्यानयोगे ॥१३१४॥

श्रीधरः  भूमेर् अधः अतलादि । एव व्यवस्थायां कारणम् आह सार्धेन, त्रिलोक्यां पातालादिसहितायाम् ॥१३॥ योगादितारतम्येन यथोत्तरं महर्लोकादयः । मद्गतिर् वैकुण्ठलोकः ॥१४॥

क्रमसन्दर्भः  त्रिलोक्याम् इति सार्धकम् । तत्र पातालादिकभूर् भुवः स्वश् चेति कर्मणां गार्हस्थ्यधर्माणां, तपो वानप्रस्थत्वं ब्रह्मचर्यं च । तत्र ब्रह्मचर्येणोपकुर्वाणनैष्ठिकत्वभेदेन क्रमान् महर् जनश् च । वानप्रस्थेन तपः । न्यासेन सत्यम् । योगतारतम्येन तु सर्वम् इति ज्ञेयम् । मद्गतिः श्रीवैकुण्ठलोके भक्तियोगप्राप्यत्वेन वक्ष्यमाणं, यन् न व्रजन्ति [भा.पु. ३.१५.२३। इत्यादिवाक्यसाहाय्याल् लोकप्रकरणाच् च । उक्तं च तृतीये देवान् प्रति ब्रह्मणैवतत्सङ्कुलं हरिपदान् अतिमात्रदृष्टैः [भा.पु. ३.१५.२०] इत्यादि । टीका च, पुनर् वैकुण्ठलोकम् एव विशिनष्टितत्सङ्कुलं व्याप्तं भवति । कैः ? हरिपदायोर् आनतिः प्रणामस् तावन्मात्रेण दृष्टैर् भक्तानां विमानैर् न तु कर्मादिप्राप्यैः इत्य् एषा ।

एवम् एव श्रुतिश् चपरीक्ष्य लोकान् कर्मचितान् ब्राह्मणो निर्वेदम् आयान् नास्त्य् अकृतः कृतेन[६] <ल् > [मु.उ. १.२.१२] इति । अत्राप्य् अकृत इत्य् अस्य विशेष्यंलोक इत्य् एव, तत्प्रसक्तेः। ईश्वरः सर्वभूतानां [गीता १८.६१] इत्यादौ,

तम् एव शरणं गच्छ सर्वभावेन भारत ।
तत्प्रसादात् परा शान्तिः स्थानं प्राप्स्यसि शाश्वतम् ॥ [भा.पु. १८.६२]

इति श्रीभगवदुपनिषत्सु ॥ [भगवत्सन्दर्भ ४९ (६३)]

विश्वनाथः  कर्मणां तद्वतां, योगस्याष्टाङ्गस्य, न्यासस्य, ज्ञानस्येति एतत् त्रैतयवतां महर्आदयश् चत्वारो लोका गतयः प्राप्याः । मद्गतिर् वैकुण्ठलोकः, भक्तियोगस्य निर्गुणस्य, तद्वतां निर्गुणानां प्राप्योऽपि वैकुण्ठलोको निर्गुण एवेति भावः ॥१३१४॥

 ओ)०(ओ

॥ ११.२४.१५ ॥

मया कालात्मना धात्रा कर्मयुक्तम् इदं जगत् ।
गुणप्रवाह एतस्मिन्न् उन्मज्जति निमज्जति ॥

मध्वः  कालात्मना ज्ञानाद्यात्मना ॥१५॥

श्रीधरः  तत्र तु मद्गतिव्यतिरेकेणेतरा गतयश् चञ्चला इत्य् आह वैराग्यार्थम् । मया कालशक्तिना धात्रा परमेश्वरेण कर्मफलप्रदेन हेतुभूतेन गुणप्रवाहे संसारे उन्मज्जत्य् आसत्यलोकम् उत्तमा गतीः प्राप्नोति, पुनर् निमज्जत्य् आस्थावरं नीचा गतीः प्राप्नोति ॥१५॥

क्रमसन्दर्भः  मया कर्त्रा इदं जगत् कर्मयुक्तं कर्मफलेन योजितम् इत्य् अर्थः फलम् अत उपपत्तेः [वे.सू. ३.२.३९] इति न्यायात् ॥१५॥

विश्वनाथः  गुणमय्यो गतयस् तु चला एवेत्य् आहमया कालशक्तिना धात्रा परमेश्वरेण कर्मफलप्रदेन इदं जगत् सृष्टम् इति शेषः । गुणप्रवाहे संसारे उन्मज्जत्य् आसत्यलोकम् उत्तमा गतीः प्राप्नोति, पुनर् निमज्जत्य् आस्थावरं नीचा गतीः प्राप्नोति ॥१५॥

 ओ)०(ओ

॥ ११.२४.१६ ॥

अणुर् बृहत् कृशः स्थूलो यो यो भावः प्रसिध्यति ।
सर्वोऽप्य् उभयसंयुक्तः प्रकृत्या पुरुषेण च ॥

श्रीधरः  सृष्टिनिरूपणस्याद्वितीयात्मप्रतिपत्त्यर्थत्वात् तत्प्रतिपादनाय कारणेन कार्यस्य व्याप्तिम् आहअणुर् इति । अभयेन संयुक्तो व्याप्तः । तद् एवाहप्रकृत्येति ॥१६॥

क्रमसन्दर्भः  न व्याख्यातम्.

विश्वनाथः  कारणेन कार्यस्य व्याप्तिम् आहअणुर् इति । भावः कार्यभूतः पदार्थः ॥१६॥

 ओ)०(ओ

॥ ११.२४.१७ ॥

यस् तु यस्यादिर् अन्तश् च स वै मध्यं च तस्य सन् ।
विकारो व्यवहारार्थो यथा तैजसपार्थिवाः ॥

मध्वः  प्रकृतेस् तु विकाराणां कोट्यंशो भेद इष्यते ।
तथैवाकाशतो भेदः सोऽपि नाभेदवर्जितः ॥
भेदाभेदम् अतः प्राहुर् अभेदं वा तयोर् बुधाः ॥ इति विवेके ।

पारमार्थिकसत्यत्वं स्वातन्त्र्यम् अभिधीयते ।
तद् विष्णोर् एव नान्यस्य तद् अन्येषां सदास्तिता ॥ इति च ॥१७॥

श्रीधरः  इदानीं कार्यस्य कारणात्मतां दर्शयतियस्य कार्यस्य आदिः कारणमन्तो लयस्थानं च तस्य मध्यं मध्यावस्थापि स एव । वै प्रसिद्धं मृत्सुवर्णादिषु । अत एवाव्यभिचारित्वात् स एव सन् नेतरः । अलं तर्हि मिथ्याभूतकार्यसृष्ट्या । तत्राहविकार इति । तैजसाः कटककुण्डलादयः । पार्थिवा घटशरावादयस्य यथेति ॥१७॥

क्रमसन्दर्भः  न व्याख्यातम्.

विश्वनाथः  तस्मात् कार्यस्य कारणात्मकत्वम् एवेति दर्शयतियस् त्व् इति । यस्य कार्यस्य य आदिः कारणं, अन्तः लयस्थानं च तस्य मध्यं मध्यावस्थापि स एव सन् सत्य एव । अयम् अर्थः पूर्वम् अविकृतं कारणम् एव, पश्चात् विकृतं सत् कार्यत्वम् आपद्यते, न तु कार्यं कारणात् प्र्ठग् भूतं वस्तु भवति । अतः कार्यस्य निथ्यात्वे कारणस्याप्य् अंशेन मिथ्यात्वप्रसक्तेः कार्यकारणे उभे अपि सत्ये एवेति । यस्माद् एवं तस्माद् विकारः कार्यं, पदार्थो व्यवहारार्थो , व्यवहारार्थस्याभ्रान्तानां सत्येनैव वस्तुना सिद्धेः सत्य इत्य् अर्थः । यथा तैजसाः कटककुण्डलादयः पार्थिवा घटशरावादयश् च सत्या एव व्यवह्रियन्ते ॥१७॥

 ओ)०(ओ

॥ ११.२४.१८ ॥

यद् उपादाय पूर्वस् तु भावो विकुरुतेऽपरम् ।
आदिर् अन्तो यदा यस्य तत् सत्यम् अभिधीयते ॥

मध्वः  यद् ब्रह्मोपादाय पूर्वः प्रकृत्यादिर् आदिर् अन्तश् च यद् ब्रह्मणि यस्मात् तस्मा ब्रह्म परमार्थसत्यम् ॥१८॥

श्रीधरः  नन्व् एवं तर्हि स्वकार्यं प्रति महदादीनाम् अप्य् आद्यन्तरूपत्वात् सत्यत्वं स्यात् तत्राहयद् इति । यद् रूपम् उपादायोपादानकारणतया स्वीकृत्य पूर्वः कारणरूपो महदादिर् भावः अपरम् अहङ्कारादिकं भावं विकुरुते सृजति । यथा पिण्डो मृदम् उपादाय स्वयं निमित्तभूतो घटं सृजति तद्वत् । स एव सन्न् इति पूर्वस्यानुषङ्गः । कथं तर्हि मृत्तिकेत्य् एव सत्यम् इत्यादिश्रुतिः ? तत्राहआदिर् इति । यद् यदा यस्यादिर् अन्तश् च विवक्ष्यते तदा तत् सत्यम् इत्य् अभिधीयते श्रुत्या । परमकारणात्मनः सत्यत्वविवक्षयेत्य् अर्थः ॥१८॥

क्रमसन्दर्भः  मम् इव तु सर्वसत्तासम्पादकं सत्त्वम् इति वक्तुं युक्तिं दर्शयतिइयद् इति ॥१८॥

विश्वनाथः  किं च, कार्यकारणयोर् उभयोः सत्यत्वेऽपि मृत्तिकेत्य् एव सत्यम् इति श्रुत्या यद् उच्यतेतत् सत्यशब्देन कारणम् एवोच्यते इत्य् आहयद् वस्तु उपादाय पूर्वो भावः परं विकुरुते सृजति, तत् सत्यं, यथा पिण्डो मृद् उपादाय स्वयं निमित्तभूतो घटं सृजति, तन् मृद् एव सत्यम् । किं च, यद् यदा यस्यादिर् अन्तश् च भवति, तदा तत् सत्यम् अभिधीयते । इति मृदः सत्यत्वं घटम् अपेक्ष्य, कारणत्वम् इति मृदादीनाम् आपेक्षिकं सत्यत्वम् । प्रकृतेस् तु परमकारणत्वलक्षणम् आत्यन्तिकं सत्यत्वम् आयातम् । अत्र कारणस्यैव कार्यरूपत्वेन प्रतिपादनाद् उभयोर् अपि कार्यकारणयोर् वस्तुतः सत्यत्वेऽपि तत् सत्यम् अभिधीयते इत्य् उक्तेः कारणस्य सत्यम् इति नामैव भगवता कृतम् इत्य् अवसीयते, मृत्तिकेत्य् एव सत्यम् इति श्रुतेः । सत्कार्यवादेऽपि व्याख्यानार्थम्, अत एव तत् सत्यं भवतीत्य् अप्रयुज्य तत् सत्यम् अभिधीयते इत्य् उक्तम् । व्याख्यानान्तरेऽध्यायेऽस्मिन् मायावादस्याप्रसङ्गात् कार्यकारणयोर् लक्षणस्य सर्वैर् एव ज्ञातत्वाद् वाक्यस्यास्य वैयर्थ्यम् एवापद्येतेत्य् अवधेयम् ॥१८॥

 ओ)०(ओ

॥ ११.२४.१९ ॥

प्रकृतिर् ह्य् अस्योपादानम्[७] <ल् >आधारःपुरुषःपरः।
सतोऽभिव्यञ्जकः कालो ब्रह्म तत् त्रितयं त्व् अहम् ॥

मध्वः  परः पुरुषो हिरण्यगर्भः कालोऽपि रूपान्तरेण स एव ।
कालाभिमानि ब्रह्मा तु काल इत्य् अभिशब्दितः ॥
सर्वजीवाभिमानी स परः पुरुष उच्यते ॥
प्रकृतिर् नाम तत्पत्नी प्रकृते अभिमानिनी ।
सा प्रसूते जगत् सर्वं सूत्रम् आरभ्य सर्वशः ॥ इति च ।

आधारो व्यञ्जकश् चैव प्रसविता च केशवः ।
कालप्रकृतिपुंसां च तन्मूलप्रकृतेर् अपि ।
आधारो व्यञ्जकश् चैव सर्वस्यापि नियामकः ॥ इति च ॥१९॥

श्रीधरःननु तथापि[८] <ल् > प्रकृतिपुरुषकालानाम् अकार्यभूतानाम्भिन्नत्वात् कथम् अद्वितीयता तत्राहप्रकृतिर् इति । अस्य सतःकार्यस्योपादानंया प्रकृतिःप्रसिद्धा यश् च तस्या आधारोऽधिष्ठाता परःपुरुषो यश् च गुणक्षोभेणाभिव्यञ्जकःकालस् तत् त्रितयम्ब्रह्मरूपोऽहम् एव, न तु पृथक् । प्रकृतेःशक्तित्वात् पुरुषकालयोर् अवस्थारूपत्वात् ॥१९॥

क्रमसन्दर्भः  तथैवाहप्रकृतिर् इति ॥१९॥

विश्वनाथः  ननु तर्हि परमेश्वरस्य तव कथं परमकारणत्वलक्षणम् आत्यन्तिकसत्यत्वं तत्राहप्रकृतिर् हीति । यस्य सतः कार्यस्योपादानं या प्रकृतिः प्रसिद्धा । यश् चास्य आधारः केषाञ्चिन् मते अधिष्ठानकारणं पुरुषः, यश् च गुणक्षोभेणाभिव्यञ्जकः कालो निमित्तं, तत् त्रितयं ब्रह्मरूपोऽहम् एव । प्रकृतेः शक्तित्वात्, पुरुषस्य मदंशत्वात्, कालस्य मच्चेष्टारूपत्वात्, तत् त्रितयम् अहम् एव । एवं च प्रकृतेर् जगदुपादानत्वाद् एव मम जगदुपादानत्वम् । किं च, तस्याविकारित्वेऽपि न मे विकारित्वं, तस्या मच्छक्तित्वेऽपि मत्स्वरूपशक्तित्वाभावात्, किन्तु बहिरङ्गशक्तित्वम् एव मत्स्वरूपस्य मायातीतत्वेन सर्वशास्त्रप्रसिद्धेः ॥१९॥

 ओ)०(ओ

॥ ११.२४.२० ॥

सर्गः प्रवर्तते तावत् पौर्वापर्येण नित्यशः ।
महान् गुणविसर्गार्थः स्थित्यन्तो यावद् ईक्षणम् ॥

मध्वः  यावत् स्थितिर् अस्ति तावद् उत्पत्तिर् अस्त्य् एव । यावद् ईक्षणं यावत् प्रलयः स्याद् इति भगवतः स्मरणम् ॥२०॥

श्रीधरः  इदानीं कार्यस्य कारणात्मतां दर्शयति, यस्य कार्यस्य आदिः कारणम् अन्तो लयस्थानं च तस्य मध्यं मध्यावस्थापि स एव । वै प्रसिद्धं मृत्सूवर्णादिषु । अत एवाव्यभिचारित्वात् स एव सन्नेतरः । अलं तर्हि मिथ्याभूतकार्यसृष्ट्या, तत्राहविकार इति । तैजसाः कटककुण्डलादयः, पार्थिवा घटशरावादयश् च यथेति ॥२०॥

क्रमसन्दर्भः  न व्याख्यातम्.

विश्वनाथः  जगत्सर्गोऽयं कियत्कालावधिर् इति चेत् स्थितिकालपर्यन्त इत्य् आहसर्ग इति । महान् अतिबहुलः पौर्वापर्येण पितृपुत्रादिरूपेण नित्यशोऽविच्छेदेन, किमर्थः गुणेषु देहेषु विविधया सृज्यत इति गुणविसर्गो जीवस् तदर्थस् तद्भोगादिप्रयोजनकः, स च सर्गस् तावत् प्रवर्तते यावत् स्थित्यन्तः स्थितेः पालनस्यान्तः समाप्तिः । स चान्त एव किमवधिकः ? तत्राहयावद् ईक्षणं पालनेच्छानुकूलम् इत्य् अर्थः ॥२०॥

 ओ)०(ओ

॥ ११.२४.२१ ॥

विराण् मयासाद्यमानो लोककल्पविकल्पकः ।
पञ्चत्वाय विशेषाय कल्पते भुवनैः सह ॥

मध्वः  विशेषेण गुणोद्रेकात् विशेषः पृथिवी स्मृता इति प्रवृत्ते । पञ्चत्वानन्तरम् अविशेषाय ॥२१॥

श्रीधरः  प्रलयं निरूपयतिविराट् ब्रह्माण्डं मया कालात्मना आसाद्यमानो व्याप्यमानो लोकानाम् अहर्अहःकल्पाः सृष्टिप्रलया विविधाः कल्पन्ते यस्मिंस् तान् वा स्वस्मिन् विकल्पयतीति स तथाभूतोऽपि पञ्चत्वरूपाय विशेषाय विभागाय कल्पते योग्यो भवति । पञ्चानां भूतानाम् ऐक्यरूपस् तेषां पृथग् भावापत्त्या नश्यतीत्य् अर्थः ॥२१॥

क्रमसन्दर्भः  न व्याख्यातम्.

विश्वनाथः  तदनन्तरं किं भविष्यतीति चेत् प्रलय एवेति तं निरूपयतिविराट् ब्रह्माण्डं, मया कालात्मना व्याप्यमानः, लोकानां भूर्आदीनां मनुष्यतिर्यगादीनां वा कल्पः सामान्यतः कल्पः सामान्यतः कल्पना, विकल्पो विशेषतश् च कल्पना यत्र सः । पञ्चत्वाय विशेषाय पञ्चत्वरूपो यो विशेषः, विभागस् तस्मै तं प्राप्तुं कल्पते योग्यो भवति, पञ्चत्वं मृत्युः ॥२१॥

 ओ)०(ओ

॥ ११.२४.२२ ॥

अन्ने प्रलीयते मर्त्यम् अन्नं धानासु लीयते ।
धाना भूमौ प्रलीयन्ते भूमिर् गन्धे प्रलीयते ॥

मध्वः  देव्याम् ओषधिमानिन्यां लीयतेऽन्नाभिमानिनी इत्य् आदि च ॥२२॥

श्रीधरः  तत्र, तस्माद् वा एतस्माद् आत्मन आकाशः सम्भूतः । आकाशाद् वायुः । वायोर् अग्निः । अग्नेर् आपः । अद्भ्यः पृथिवी । पृथिव्या ओषधयः । ओषधीभ्योऽन्नम् । अन्नात् पुरुषः इति श्रुत्युक्तसृष्टिक्रमप्रातिलोम्येन लयम् आहअन्न इति । मर्त्यं शरीरं येनोपचितं तस्मिन्न् अन्ने शतवर्षायाम् अनावृष्टौ क्षीणे सति तत्रैव लीयत इत्य् अर्थः । अन्नं धानासु बीजमात्रावशेषं भजतीत्य् अर्थः । धाना भूमौ उप्ता न प्ररोहन्तीत्य् अर्थः । भूमिर् गन्धे संवर्तकाद् इत्य् अशोषिता सङ्कर्षणमुखाग्निना दग्धा च सती भूतसूक्ष्मरूपगन्धमात्रावशेषा भवति ॥२२॥

क्रमसन्दर्भः  अन्ने तदुत्पादकपृथिव्यंशे, तद् अप्य् अन्नं धानासु, तस्यापि कारणांशरूपासु सूक्ष्मावस्थासु ताश् च धाना भूमौ स्वाश्रयरूपायां पृथिव्यां प्रलीयन्ते, यथा पृथुना दोहने पुनर् उद्भवाय कल्पन्ते स्म, तथा न कल्पन्ते इत्य् अर्थः ॥२२॥

विश्वनाथः  तत्र, तस्माद् वा एतस्माद् आत्मन आकाशः सम्भूतः । आकाशाद् वायुः । वायोर् अग्निः । अग्नेर् आपः । अद्भ्यः पृथिवी । पृथिव्या ओषधयः । ओषधीभ्योऽन्नम् । अन्नात् पुरुषः इति श्रुत्युक्तसृष्टिक्रमप्रातिलोम्येन प्रलयम् आहमर्त्यं शरीरं येनोपचितं तस्मिन्न् अन्ने शतवर्षव्यापिन्य् अनावृष्टिर् वा भवेत् तन्मध्य एव, प्रथमं शरीर्रस्य तदनन्तरम् एवान्नस्य कार्त्स्न्येन नाशात्, ततश् चान्नं धानासु स्वस्वबीजेषु, धाना भूमौ, भूमिर् गन्ध इति संवर्तकादिशोषिता सङ्कर्षणमुखाग्निदग्धा च सती स्वगुणगन्धमात्रावशेषा भवतीत्य् अर्थः ॥२२॥

ओ)०(ओ

॥ ११.२४.२३ ॥

अप्सु प्रलीयते गन्ध आपश् च स्वगुणे रसे ।
लीयते ज्योतिषि रसो ज्योती रूपे प्रलीयते ॥

श्रीधरः  गन्धः शतवार्षिक्या वृष्ट्या प्लाव्यमानोऽप्सु लीयते । एवम् एवापो ज्योतिषा शोष्यमाणा रसमात्रावशेषा भवन्ति । ततो रसोऽपि तस्मिन् लीयते । ज्योतिश् च वायुनाभिभूयमानं रूपमात्रं सत् तस्मिन् लीयते ॥२३॥

क्रमसन्दर्भः  स्वयोनिषु राजसाहङ्कारवृत्तिषु ॥२३॥

विश्वनाथः  इन्द्रियाणि स्वयोनिषु स्वयोनौ तैजसाहङ्कारे । योनिस् तैजसाहङ्कारो वैकारिकाहङ्कारकार्ये मनसि कुतः ? ईश्वरे तैजसाहङ्कारस्य ज्ञानकर्ममयत्वाज् ज्ञानकर्मणोश् च ज्ञानेन्द्रियरूपत्वात् ज्ञानेन्द्रियकर्मेन्द्रियाणां च मनस एव ईशितव्यत्वात् मन एव तेषाम् ईश्वर इति युक्तेः ॥२३॥

 ओ)०(ओ

॥ ११.२४.२४ ॥

रूपं वायौ च स स्पर्शे लीयते सोऽपि चाम्बरे ।
अम्बरं शब्दतन्मात्र इन्द्रियाणि स्वयोनिषु ॥

श्रीधरः  वायुश् च कालप्रेरितेनाम्बरेण ग्रस्तः स्पर्शमात्रः सस् तस्मिन् । अम्बरं च भूतादिनाहङ्कारेण ग्रस्यमानं शब्दतन्मात्रे । तद् एवं तामसाहङ्कारकार्यस्य शब्दपर्यन्तं लयम् उक्त्वा राजसाहङ्कारकार्यस्याप्य् आहैन्द्रियाणि स्वयोनिष्व् इति । स्वप्रवर्तकदेवतासु । तेषां प्रवृत्तिस्वभावत्वात् प्रवृत्तेश् च देवताधीनत्वात् तासु लय इति वाचोयुक्तिः । वस्तुतस् तु स्वकारणे राजसाहङ्कारे लयोऽभिप्रेतः ॥२४॥

क्रमसन्दर्भः  योनिः सर्वेन्द्रियप्रवृत्तिहेतुर् मनः वैकारिके सात्त्विकाहङ्कारे तस्मिन् कथम्भूते मनसीश्वरे व्यधिकरणसप्तम्यौ मनसः सप्तमी च स्वामीश्वराधिपति इत्यादिना मनःकारणत्वान् मनोऽधिष्ठातरीश्वरे इत्य् अर्थः । उपलक्षणं चैतद् देवतालयस्य महति सूत्रसंयुत इति ज्ञेयम् । महांश् च सूत्रसंयुत इति ज्ञापितत्वात् ॥२४॥

विश्वनाथः  न व्याख्यातम्.

 ओ)०(ओ

॥ ११.२४.२५ ॥

योनिर् वैकारिके सौम्य लीयते मनसीश्वरे ।
शब्दो भूतादिम् अप्येति भूतादिर् महति प्रभुः ॥

मध्वः  विकारजत्वात् तु महान् वैकारिक उदाहृतः ।
ईशनाद् ईश्वरश् चैव ब्रह्मा बृंहणतः स्मृतः ॥ इति च ॥२५॥

श्रीधरः  योनिर् इत्य् उद्देश्यगतत्वाद् एकत्वम् अविवक्षितम् । योनयो देवतास् तु मनसि । कुतः ? ईश्वरे नियन्तरि, मनो वशेऽन्ये ह्य् अभवं स्म देवाः इत्य् उक्तत्वात् । इन्द्रियलयोक्त एवात्राप्य् अभिप्रायः । मनश् च देवताभिः सह वैकारिकेऽहङ्कार इत्य् अर्थः । तामसाहङ्कारकार्यावशेषितस्य शब्दस्य लयम् आहशब्दो भूतादिं तामसाहङ्कारम् अप्य् एति, तस्मिन् लीयत इत्य् अर्थः । भूतादिर् इत्य् उपलक्षणम् । त्रिविधोऽप्य् अहङ्कारो महति जडांशं विहाय ज्ञानक्रियाशक्तिमात्ररूपो भवति । कथं भूतः । प्रभूः समर्थः । सर्वजगन्मोहकत्वात् ॥२५॥

क्रमसन्दर्भः  न व्याख्यातम्.

विश्वनाथः  अम्बरं शब्दतन्मात्र इत्य् उक्तं तस्य शब्दतन्मात्रस्य लयम् आहशब्दो भूतादिं ताम् असाहङ्कारम् अप्य् एति तस्मिन् लीयत इत्य् अर्थः । भूतादिस् तामसाहङ्कारो वैकारिकाहङ्कारश् च महति ॥२५॥

 ओ)०(ओ

॥ ११.२४.२६२७ ॥

स लीयते महान् स्वेषु गुणेषु गुणवत्तमः ।
तेऽव्यक्ते सम्प्रलीयन्ते तत् काले लीयतेऽव्यये ॥
कालो मायामये जीवे जीव आत्मनि मय्य् अजे ।
आत्मा केवल आत्मस्थो विकल्पापायलक्षणः ॥

मध्वः  गायत्री चैव सावित्री तथैव च सरस्वती ।
एवं त्रिरूपा प्रकृतिर् ब्रह्मपत्नी प्रकीर्तिता ॥
महत्तत्तात्मको ब्रह्मा तज्जत्वात् तत्र लीयते ।
गुणाधिकः पतिर् अपि तस्या सत्त्वादिभेदतः ॥
त्रिविधा मूलरूपायां प्रकृत्यांसा प्रलीयते ।
प्रकृतिर् मूलरूपा सा ब्रह्मपत्नी जगन्मयी ॥
पुरुषाभिधे विरिञ्चे स स्वस्मिन् कालसञ्ज्ञिते ।
कालभिधो विरिञ्चस् तु महालक्ष्म्यां विलीयते ॥
जीवनायेति याम् आहुः सा च सत्त्वादिभेदतः ।
त्रिविधैकत्वम् आपाद्य विष्णाव् एव विलीयते ॥
हरेर् अत्यन्तसामीप्यं लयो लक्ष्म्याः प्रकीर्तितः ।
पुरुषेणापि सामीप्यं प्रकृतेर् लय उच्यते ॥
ब्रह्मा च प्रकृतिश् चैव युक्तिगौ विलये यतः ।
अतस् तौ भिन्नदेहौ तु ज्ञानमात्रौ समीपगौ ॥ इत्य् आदि च ॥२६२७॥

श्रीधरः  स च महान् स्वकारणेषु गुणेषु । ज्ञानक्रियाशक्तिमत्त्वाद् गुणवत्तमस् तादृग् भावं विहाय गुणमात्ररूपो भवति । तेऽव्यक्ते प्रकृतौ । साम्यावस्थां गच्छन्तीत्य् अर्थः । तद् अव्यक्तं काले कालाधीनत्वात् तेनैकीभूयावतिष्ठते । अव्यये उपरतवृत्तौ ।

मायामये मायाप्रवर्तके ज्ञानमये वा । अत एव जीवयतीति जीवस् तस्मिन् महापुरुषे । अयं भावः, विश्वस्रष्टुर् महापुरुषस्योपकरणरूपः कालो वृत्त्यंशेन सृज्यश् चातस् तद् आत्मनावतिष्ठत इति । तद् उक्तं सप्तमे, “कालं चरन्तं सृजतीश आश्रयं प्रधानपुम्भ्यां नरदेव सत्यकृत्” इति । दशमे च, “योऽयं कालस् तस्य तेऽव्यक्तबन्धो चेष्टाम् आहुश् चेष्टते येन विश्वम् । निमेषादिर् वत्सरान्तो महीयांस् तं त्व् एशानं क्षेमधाम प्रपद्ये ।” इति । जीव आत्मनि । प्रकृतेर् लीनत्वेन प्रतियोग्यभावात् परिपूर्णत्वेन सद्रूपेणावतिष्ठते । आत्मा चात्मस्थ एव नान्यत्र लीयते । यतः केवलो निरुपाधिः । तत्र हेतुः, विकल्पापायाभ्यां विश्वोत्पत्तिप्रलयाभ्यां लक्ष्यतेऽधिष्ठानत्वेनावधित्वेन वेति तथा सः ॥२६२७॥

क्रमसन्दर्भः  काले तच्छक्त्यात्मके ईश्वरे, अत एवाव्यये ॥२६॥ यस् तु क्रियाणां क्रमानुसन्धानात्मकस् तत्कार्यरूपो लौकिकः कालः, स तु मायामये तदनुसन्धातरि जीवे लीयते, यथामायाशब्देन तैर् ज्ञानं व्याख्यातं, माया च वयुनं ज्ञानम् इति निघण्टुः । स जीवः । आत्मनि परमात्मरूपे मयि । तस्य तु लयाभावम् आहअज इति । किन्तु स तु परमात्मा परमपुरुषः, केवले शुद्ध आत्मनि भगवद्रूपे स्वस्वरूपे स्थितो भवति । कीदृशः सन् ? विकल्पानां सृष्टिस्थितिप्रलयानाम् अपायोऽनङ्गीकारो यत्र तादृशस्वरूपः सन्न् इति ॥२७॥

विश्वनाथः  स च सूत्रसंयुतो महान् गुणेषु, ते च गुणा अव्यक्ते प्रकृतौ, गुणानां वैषम्यत्याग एव लयो विवक्षितः, प्रकृतेर् गुणसाम्यरूपत्वात् । तद् अव्यक्तं काले लीयते इति प्रकृतेर् लयो व्याख्यातुम् अशक्यः ।

न तस्य कालावयवैः परिणामादयो गुणाः ।
अनाद्य् अनन्तम् अव्यक्तं नित्यं कारणम् अव्ययम् ॥ [भा.पु. १२.४.१९]

इति द्वादशोक्तौ प्रकृतेर् नित्यत्वश्रवणात् जायन्तेयोपाख्यानेऽप्य् आन्तरीक्षेण प्रलयवर्णने प्रकृतेर् लयो नोक्तः । अत एवोक्तं

लयः प्राकृतिको ह्य् एष पुरुषाव्यक्तयोर् यदा ।
शक्तयः सम्प्रलीयन्ते विवशाः कालविद्रुताः ॥ [भा.पु. १२.४.२२] इति ।

तस्मा एवं व्याख्येयं तत्काले तस्मिन् काले ते गुणा अव्यक्ते सम्प्रलीयन्ते, ततश् च कालो लौकिकः सृज्यः । मायामये मायोपाधौ जीवे लीयते इति पूर्वेणान्वयः । न व्येतीत्य् अव्ययस् तस्मिन्न् इति जीवस्यापि तटस्थशक्तित्वान् नित्यत्वेन तत्त्वान्तराणाम् इव स्वरूपलयानौचित्यात् । स च जीवः आत्मनि परमात्मनि मयि लीयते अव्ययत्वाद् अप्रच्युतस्वरूप एव संश्लिष्टस् तिष्ठतीत्य् अर्थः । आत्मा आत्मस्थ एव विराजते केवलो निरुपाधिः, यतो विकल्पाप्ययाभ्यां विश्वोत्पत्तिलयाभ्यां लक्ष्यते ॥२६२७॥

 ओ)०(ओ

॥ ११.२४.२८२९ ॥

एवम् अन्वीक्षमाणस्य कथं वैकल्पिको भ्रमः ।
मनसो हृदि तिष्ठेत व्योम्नीवार्कोदये तमः ॥
एष साङ्ख्यविधिः प्रोक्तः संशयग्रन्थिभेदनः ।
प्रतिलोमानुलोमाभ्यां परावरदृशा मया ॥

श्रीधरः  अस्य कथनस्य प्रस्तुतोपयोगम् आहएवम् इति । मनसः कथं भेदनिमित्तो भ्रमः स्यात् । जातो वा कथं हृदि तिष्ठेत् । उपसंहरति, एष इति ॥२८२९॥

क्रमसन्दर्भः  परावरदृशा मयेति सर्वादित्वं सर्वशेषत्वं च स्वयं भगवद्रूपस्य स्वस्यैव स्थापितम् ॥२८२९॥

विश्वनाथः  अन्वीक्षमाणस्य विचारयतः वैकल्पिकः देहोऽहम् इति मनसो भ्रमः हृदि कथं तिष्ठेतेति उक्तलक्षणेन साङ्ख्येनात्मानात्माविवेके सति देहस्यानात्मत्वनिर्धारणाद् इति भावः ॥२८२९॥

इति सारार्थदर्शिन्यां हर्षिण्यां भक्तचेतसाम् ।
एकविंशोऽत्र दशमे सङ्गतः सङ्गतः सताम् ॥*॥

 \ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां दशमस्कन्धे
श्रीभगवदुद्धवसंवादे साङ्ख्ययोगो नाम
चतुर्विंशोऽध्यायः ।
॥ ११.२४ ॥

(११.२५)
अथ पञ्चविंशोऽध्यायः
श्रीभगवदुद्धवसंवादे त्रिगुणवृत्तिनिरूपणं

॥ ११.२५.१ ॥

श्रीभगवान् उवाच
गुणानाम् असमिश्राणां पुमान् येन यथा भवेत् ।
तन् मे पुरुषवर्येदम् उपधारय शंसतः ॥

श्रीधरः  
प्रत्यक्षम् इव येनेदं दर्शितं तत्त्वम् आत्मनः ।
साङ्ख्यप्रख्यानतस् तस्मै हरये गुरवे नमः ॥
पञ्चविंशे स्वनैर् गुण्यप्रतिपत्त्यै निरूप्यन्ते ।
चित्तप्रभवसत्त्वादिगुणवृत्तिर् अनेकधा ॥

प्रकृतिपुरुषविवेकज्ञानवतोऽपि यावत्प्रयत्नविशेषेण गुणत्रयवृत्तिजयो न स्यान् न तावद् द्वन्द्वोपरमोऽतस् तज्जयोपायगुणवृत्तिनिरूपणार्थम् आहगुणानाम् इति । सह मिश्रीभूय वर्तमानाः समिश्राः, न समिश्राः असमिश्रास् तेषां विभक्तानां गुणानां मध्ये येन गुणेन यथा यादृशो भवेत् तद् इदं कथयतो मत्तो निबोधयतेत्य् अर्थः ॥१॥

क्रमसन्दर्भः  असमिश्राणाम् इति, असमिश्राणां परस्परमिश्राणां चेत्य् अर्थः ॥१॥

विश्वनाथः
पञ्चविंशे निरूप्यन्ते सत्त्वादिगुणवृत्तयः ।
गुणयुक्तानि वस्तूनि गुणातीतान्य् अपि क्रमात् ॥

अथोक्तेन साङ्ख्येनात्मानात्मविवेकवतोऽपि यावद्गुणत्रयवृत्तिजयो न स्यात् तावद् देहाध्यासो न निवर्तते इति गुणत्रयवृत्तीर् निरूपयितुम् आहगुणानाम् इति । सह मिश्रीभूय वर्तमानाः समिश्राः न समिश्राः असमिश्राः गुणान्तरामिलितास् तेषां गुणानां मध्ये येन गुणेन यथा यादृशो भवेत् तद् इदं मे मत्तः शंसतो वद तत्वम् उपधारय बुध्यस्व ॥१॥

 ओ)०(ओ

॥ ११.२५.२५ ॥

शमो दमस् तितिक्षेक्षा तपः सत्यं दया स्मृतिः ।
उष्टिस् त्यागोऽस्पृहा श्रद्धा ह्रीर् दयादिः स्वनिर्वृतिः ॥
काम ईहा मदस् तृष्णा स्तम्भ आशीर् भिदा सुखम् ।
मदोत्साहो यशःप्रीतिर् हास्यं वीर्यं बलोद्यमः ॥
क्रोधो लोभोऽनृतं हिंसा याच्ञा दम्भः क्लमः कलिः ।
शोकमोहौ विषादार्ती निद्राशा भीर् अनुद्यमः ॥
सत्त्वस्य रजसश् चैतास् तमसश् चानुपूर्वशः ।
वृत्तयो वर्णितप्रायाः सन्निपातम् अथो शृणु ॥

मध्वः  राजसेऽपि यदा दुःखं तामसे किम् उतेति तत् ।
राजसे दुःखवचनं तामसेऽतिविवक्षया ॥ इति प्रद्योते ॥२५॥

श्रीधरः  तत्र सत्त्ववृत्तीर् आहशम इति । शमो मनोनिग्रहः । दमो बाह्येन्द्रियनिग्रहः । तितिक्षा सहिष्णुत्वम् । ईक्षा विवेकः । तपः स्वधर्मवर्तित्वम् । स्मृतिः पूर्वापरानुसन्धानम् । तुष्टिर् यथालाभसन्तोषः । त्यागो व्ययशीलता । अस्पृहा विषयेषु वैराग्यम् । श्रद्धा आस्तिक्यं गुर्वादिषु । ह्रीर् अनुचिते कर्मणि लज्जा तेषाम् अनवलोकनम् । दया दानम्, दया दानगतिरक्षणेषु इति स्मरणात् । आदिशब्देनार्जवविनयादि । स्वनिर्वृतिर् आत्मरतिः ॥२॥

रजसो वृत्तीर् आहकामोऽभिलाषः । ईहा व्यापारः । मदो दर्पः । तृष्णा लाभे सत्य् अप्य् असन्तोषः । स्तम्भो गर्वः । आशीर् धनाद्यभिलावेण देवतादिप्रार्थनम् । भिदा अहम् अन्य इति भेदबुद्धिः । सुखं विषयभोगः । मदोत्साहो मदेन युद्धाद्यभिनिवेशः । यशःप्रीतिः स्तुतिप्रियता । हास्यम् उपहासः । वीर्यं प्रभावाविष्कारः । बलेनोद्यमो न्यायेनोद्यमः सात्त्विक एव ॥३॥

तमोवृत्तीर् आहक्रोध इति । क्रोधोऽसहिष्णुता । लोभो व्ययपराङ्भुखता । अनृतमशास्रीयं प्रमाणम् इति भाषणम् । हिंसा द्रोहः । याच्ञा प्रार्थना । दम्भो धर्मध्वजित्वम् । क्लमः श्रमः । कलिः कलहः । शोकमोहौ अनुशोचनं भ्रमश् च । विषादार्ती दुःखं दैन्यं च । निद्रा तन्द्रा । आशा मे इदं भविष्यतीत्य् अन्वीक्षा । भीर् भयम् । अनुद्यमो जाड्यम् ॥४॥

अनुपूर्वशः क्रमेणैताः श्लोकत्रयोक्ता वरीतप्रायाः । अन्या अप्य् ऊह्या इति भावः ॥५॥

क्रमसन्दर्भः  सत्यम् इति । मम त्व् अन्य एवैश्वर्यादयः षड्गुणा इति भावः ॥२॥

विश्वनाथः  तत्र सत्त्ववृत्तीर् आहशम इति । ईक्षा विवेकः । अस्पृहा .विशेषं, पुनर् दया दानं दयदानगतिरक्षणेष्व् इति स्मरणात् । आदिशब्देनार्जवं विनयश् च स्वेनात्मनैव निर्वृतिः सुखम् ।

 रजसो वृत्तीर् आहकाम इति । ईहा व्यापारः स्तम्भोऽहङ्कारः । आशीर् धनाद्यभिलाषेण देवादिप्रार्थं, भिदा सुखं विषयभोगः । मदोत्साहो मदेन युद्धाद्युत्साहः, यशःप्रीत्यिः स्तुतिप्रियता हास्यम् उपहासः । वीर्यं प्रभावाविष्कारः बलेनोद्यमः । न्यायेनोद्यमस् तु सात्त्विक एव ।

 तमसो वृत्तीर् आहक्रोध इति । दम्भो धर्मध्वजित्वम् आशा इदम् अयं दास्यतीत्य् अपेक्षा । वर्णितप्राया इत्य् अन्या अपि सन्ति ताश् चैवं ऊह्या इति भावः । यद् वा, वर्णितप्राया इति स्पष्टीकृत्यावर्णिता अपि वर्णिता एवेत्य् अर्थः ॥२५॥

 ओ)०(ओ

॥ ११.२५.६ ॥

सन्निपातस् त्व् अहम् इति ममेत्य् उद्धव या मतिः ।
व्यवहारः सन्निपातो मनोमात्रेन्द्रियासुभिः ॥

श्रीधरः  विभक्तानां गुणानां वृत्तयो वर्णिताः, मिश्राणाम् आहसन्निपात इति त्रिभिः । अहं ममेति ममतानुषक्तसर्ववृत्तिसामानाधिकरण्यदर्शनात् सन्निपातजत्वम् । अहं शान्तः कामी क्रोधीत्यादि । तथा मम शान्तिर् अस्ति कामः क्रोध इत्यादि द्रष्टव्यम् । तत् पूर्वकः सर्वो व्यवहारश् च सन्निपातकार्यम् इत्य् आहव्यवहार इति । अत्र हेतुः, मनश् च मात्राणि चेन्द्रियाणि चासवश् च तैः । मनआदीनां सात्त्विकतामसराजसत्वात् तैर् व्यवहारः सन्निपातज इति भावः ॥६॥

क्रमसन्दर्भः  न व्याख्यातम्.

विश्वनाथः  अहम् इति ममेति या मतिः, स सन्निपातः । ततश् च मनआदिभिः सर्वोऽपि व्यवहारः सन्निपात इत्य् अन्वयः । यदि कदाचिच् छमादिकामादिक्रोधादीनाम् अत्युद्रेके । भवेत् तदायं पुरुषो मूर्तः शम इति । मूर्तः काम इति । मूर्तः क्रोध इत्य् उच्यते । तेन पुरुषेण नराणां व्यवहारिकाणाम् अहङ्कारममकारमूलको लौकिकः कोऽपि व्यवहारो न सिद्ध्यति । अतिशान्तस्याहङ्कारममकारयोः स्वत एवाभावात्, कामान्धस्य क्रोधान्धस्य च अहम् अमूकस्य प्रतिष्ठितस्य पुत्रो ममेदम् अनुचितम् इदं तूचितम् इति विवेकगन्धस्याप्य् अभावाद् एव, सतोर् अपि तयोर् अभावात् । व्यवहारसिद्धिस् तु मम आदिभिः सत्त्वादिमिलनरूपेण समुचितेनेति ॥६॥

 ओ)०(ओ

॥ ११.२५.७ ॥

धर्मे चार्थे च कामे च यदासौ परिनिष्ठितः ।
गुणानां सन्निकर्षोऽयं श्रद्धारतिधनावहः ॥

श्रीधरः  असौ पुरुषो यदा धर्मादिषु परिनिष्ठितो भवति तदायं त्रिषु निष्ठारूपः सन्निकर्षः सन्निपातकार्थम् । धर्मादीनां सत्त्वतमोरजःकार्यत्वाद् विषयतः सन्निपातजत्वम् उक्तम् । फलतश् च तथात्वम् आहश्रद्धारतिधनानि सत्त्वरजस्तमोमयान्य् अवहतीति तथा ॥७॥

क्रमसन्दर्भः  न व्याख्यातम्.

विश्वनाथः  तम् एवाहअसौ पुरुषो यदा धर्मादिषु परिनिष्ठितो भवति, तदास्य गुणानां सत्त्वतमोरजसां सन्निकर्षः सन्निपातः स्यात् । श्रद्धाद्यावहः धर्मनिष्ठातो धर्मविषयकश्रद्धाप्रापकः फलतो धर्मप्रापक इत्य् अर्थः । कामनिष्ठातो रतिप्रापकः । अर्थनिष्ठातो धनप्रापको भवति ॥७॥

 ओ)०(ओ

॥ ११.२५.८ ॥

प्रवृत्तिलक्षणे निष्ठा पुमान् यर्हि गृहाश्रमे ।
स्वधर्मे चानु तिष्ठेत गुणानां समितिर् हि सा ॥

श्रीधरः  धर्मनिष्ठायाम् एव सन्निपातं दर्शयतिप्रवृत्तिलक्षणे काम्यधर्मे यदा पुंसो निष्ठा भवति । तथा पुमान् यदा गृहाश्रम एवासक्तस् तिष्ठेत् । अनु पश्चात् स्वधर्मे च नित्यनैमित्तिके तिष्ठेत् सापि समितिः सन्निपातः । हि यस्मात् । काम्यधर्मगृहासक्तिस्वधर्मा रजस्तमःसत्त्वमया इत्य् अर्थः ॥८॥

क्रमसन्दर्भः  न व्याख्यातम्.

विश्वनाथः  पुनर् अपि सन्निपातं प्रपञ्चयतिप्रवृत्तिलक्षणे काम्यधर्मे यदा पुंसो निष्ठा भवति, तथा पुमान् यदा गृहाश्रमे परिनिष्ठितो भवेत् । अनु निरन्तरं स्वधर्मे च नित्यनैमित्तिके तिष्ठेत्, सापि समितिः सन्निपातः । हि यस्मात् । काम्यधर्मगृहासक्तिस्वधर्मा रजस्तमःसत्त्वमया इत्य् अर्थः ॥८॥

 ओ)०(ओ

॥ ११.२५.९ ॥

पुरुषं सत्त्वसंयुक्तम् अनुमीयाच् छमादिभिः ।
कामादिभी रजोयुक्तं क्रोधाद्यैस् तमसा युतम् ॥

श्रीधरः  तद् एवं मिश्रामिश्रगुणवृत्तीः प्रदर्श्येदानीं पुमान् येन यथा भवेद् इति यद् उक्तं तद् दर्शयतिपुरुषम् इति त्रिभिः ॥९॥

क्रमसन्दर्भः  न व्याख्यातम्.

विश्वनाथः  तद् एवम् अमिश्रा मिश्राश् च गुणवृत्तीः प्रदर्श्येदानीं पुमान् प्राधान्येन व्यपदेशा भवति इति न्यायेन येन गुणेन यथा भवेद् इति यद् उक्तं तद् दर्शयतिपुरुषम् इति त्रिभिः ॥९॥


 ओ)०(ओ

॥ ११.२५.१० ॥

यदा भजति मां भक्त्या निरपेक्षः स्वकर्मभिः ।
तं सत्त्वप्रकृतिं विद्यात् पुरुषं स्त्रियम् एव वा ॥

श्रीधरः, क्रमसन्दर्भः  न व्याख्यातम्.

विश्वनाथः  पुरुषगुणयोगेन तत्र तत्र मद्भक्तिर् अपि सगुणा तिष्ठेद् इत्य् आहयदेति द्वाभ्याम् ॥१०॥

 ओ)०(ओ

॥ ११.२५.११ ॥

यदा आशिष आशास्य मां भजेत स्वकर्मभिः ।
तं रजःप्रकृतिं विद्याद् हिंसाम् आशास्य तामसम् ॥

श्रीधरः  हिंसां शत्रुमरणादिकम् आशास्य यो भजेत् तं तामसं विद्यात् । एतैर् गुणैर् एवम्भूतो भवतीति तात्पर्यार्थः ॥११॥

क्रमसन्दर्भः  न व्याख्यातम्.

विश्वनाथः  हिंसां शत्रुमरणादिकम् ॥११॥

 ओ)०(ओ

॥ ११.२५.१२ ॥

सत्त्वं रजस् तम इति गुणा जीवस्य नैव मे ।
चित्तजा यैस् तु भूतानां सज्जमानो निबध्यते ॥

श्रीधरः  ननु तवापि गुणवशेन कर्तृत्वाविशेषात् केन विशेषेण त्वं सेव्यो, जीवस् तु सेवक इति नियमो यतो मां भजेतेति वारंवारम् उच्यते ? तत्राहसत्त्वम् इति । जीवस्यैव, न मे । कुतः ? यतश् चित्तजाः जीवोपाधौ चित्तेऽभिव्यज्यन्तेऽतो यैः स एव बध्यते । कीदृशः ? भूतानां देहरूपाणाम् अन्येषां च मध्ये सज्जमानः । अहं त्व् असज्जमानो गुणनियन्तृत्वेन सृष्ट्यादिकर्तापि नित्यमुक्तः । अतो महान् विशेष इति भावः । यद् व, भूतानाम् अपञ्चीकृतानां यत् कार्यभूतं चित्तम् । अन्नमयं हि सौम्य मनः इति श्रुतेः । तत् प्रभवाः । अतो भूतोपहितस्य जीवस्यैवेति । अन्यत् समानम् ॥१२॥

क्रमसन्दर्भः  न व्याख्यातम्.

विश्वनाथः  ननु तवापि सर्वृष्ट्यादिकर्तृत्वेन गुणवत्त्वाविशेषात् केन विशेषेण त्वं सेव्यो, जीवः सेवक इति नियमः, यतो मां भजेतेति मुहुर् ब्रूषे ? तत्राहसत्त्वम् इति । गुणा बन्धका जीवस्यैव, न तु मे । कुतः ? यतश् चित्तजा जीवोपाधौ चित्तेऽभिव्यज्यमानत्वात् तत्र जाताः भूतानाम् इति । सप्तम्यर्थे षष्ठी । यैर् गुणैर् भूतभौतिकेषु देहदैहिकेषु सज्जमानो जीव एव निबध्यन्ते, अहं त्व् अहं त्व् अनासज्जमानो गुणनियन्तृत्वेन सृष्ट्यादिकर्तापि नित्यमुक्तः । अतो महान् विशेष इति भावः ॥१२॥

 ओ)०(ओ

॥ ११.२५.१३ ॥

यदेतरौ जयेत् सत्त्वं भास्वरं विशदं शिवम् ।
तदा सुखेन युज्येत धर्मज्ञानादिभिः पुमान् ॥

श्रीधरः  तद् एवं मिश्रामिश्रगुणकार्याणि प्रदर्श्येदानीम् एकैकगुणोद्रेककार्याणि दर्शयति, यदेति सप्तदशभिः । यदेतरौ गुणौ जयेद् अभिभवेत् । भास्वरं प्रकाशकम् । विशदं स्वच्छम् । शिवं शान्तम् । शिवत्वविशदत्वभास्वरत्वानां यथाक्रमं सुखधर्मज्ञानहेतुत्वात् तदा तैर् युज्येत । आदिशब्दाच् छमदमादिभिश् च ॥१३॥

क्रमसन्दर्भः  न व्याख्यातम्.

विश्वनाथः  किं च, त्रिगुणमये जीवे गुणाः परस्परं बाध्यबाधकभावेनैव तिष्ठन्ति, तथा सति जीवस्य यादृशी दशा स्यात्, ताम् आहयदेति त्रिभिः । सत्त्वं कर्तृ यदा इतरौ रजस्तमोगुणौ जयेत् अभिभवेत्, भास्वरं प्रकाशकं विशदं स्वच्छं शिवं शान्तं शिवत्वविशदत्वभास्वरत्वांशानां यथाक्रमं सुखधर्मज्ञानहेतुत्वात् तदा तैः सुखादिभिर् एव युज्यते, आदिशब्दात् शमदमादिभिश् च ॥१३॥

 ओ)०(ओ

॥ ११.२५.१४ ॥

यदा जयेत् तमः सत्त्वं रजः सङ्गं भिदा चलम् ।
तदा दुःखेन युज्येत कर्मणा यशसा श्रिया ॥

श्रीधरः  तमः सत्त्वं च कर्मभूतम् । रजः कर्तृ । सङ्गं सङ्गहेतुः । भिदा भेदहेतुः । चलं प्रवृत्तिस्वभावम् । अतः सङ्गहेतुत्वाद् यशसा श्रिया युज्येत । तत् कामः पुमान् भवतीत्य् अर्थः । भिदाहेतुत्वाद् दुःखेन युज्येत, द्वितीयाद् वै भयं भवति इति श्रुतेः । चलहेतुत्वात् कर्मणा युज्येत ॥१४॥

क्रमसन्दर्भः  न व्याख्यातम्.

विश्वनाथः  तमः सत्त्वं कर्मभूतम् । रजः कर्तृ । यदा जयेत् सङ्गं सङ्गहेतुः, भिदा भेदहेतुः । चलं प्रवृत्तिस्वभावम्, तदा भिदाहेतुत्वाद् दुःखेन युज्येत । द्वितीयाद् वै भयं भवति इति श्रुतेः । चलत्वात् कर्मणा सङ्गहेतुत्वात् यशसा श्रिया च युज्येत । तत्तत्कामः पुमान् भवतीत्य् अर्थः ॥१४॥

 ओ)०(ओ

॥ ११.२५.१५ ॥

यदा जयेद् रजः सत्त्वं तमो मूठं लयं जडम् ।
युज्येत शोकमोहाभ्यां निद्रया हिंसयाशया ॥

श्रीधरः  यदा रजः सत्त्वं च कर्मभूतं, तमः कर्तृ जयेत् । मूढं विवेकभ्रंशकम् । लयम् आवरणात्मकम् । जडम् अनुद्यमात्मकम् । अतो मूढत्वाच् छोकमोहहिंसाभिर् लयत्वान् निद्रया जडत्वाद् उद्यमाभावेन केवलम् आशया युज्येतेति द्रष्टव्यम् । “जन” इति पाठे लयात्मकम् एव निद्राशयोर् हेतुः ॥१५॥

क्रमसन्दर्भः  न व्याख्यातम्.

विश्वनाथः  रजः सत्त्वं च कर्मभूतं, तमः कर्तृ । यदा जयेत्, मूढं विवेकभ्रंशकम् । लयम् आवरणात्मकम् । जडम् अनुद्यमात्मकम् । तदा मूढत्वाच् छोकमोहहिंसाभिर् लयत्वान् निद्रया जडत्वाद् उद्यमाभावेन केवलम् आशया युज्येत । तत्रोत्तरग्रन्थव्याख्याम् अनुसृत्य तत्तत्कालोऽपि तत्तद्गुणात्मको ज्ञेयः । तथा यदा केवलभक्त्या गुणत्रिकं जितं स्यात् तदा निर्गुणेन प्रेमानन्देन युज्येतेत्य् एवम् अग्रेऽपि व्याख्यानशेष उपन्यसनीयः ॥१५॥

 ओ)०(ओ

॥ ११.२५.१६ ॥

यदा चित्तं प्रसीदेत इन्द्रियाणां च निर्वृतिः ।
देहेऽभयं मनोऽसङ्गं तत् सत्त्वं विद्धि मत्पदम् ॥

श्रीधरः  किं च, यदा चित्तं प्रसीदेत् स्वच्छं भवेत् । निर्वृतिर् उपरतिः । तत् तदा मत्पदं मदुपलब्धिस्थानं सत्त्वम् उद्रिक्तं विद्धि ॥१६॥

क्रमसन्दर्भः  न व्याख्यातम्.

विश्वनाथः  तद् एवं वर्धमानो गुणो बाधको भवति यदा, तदा क्षीणौ बाध्याव् इत्य् अवगतं, इदानीं केन केन लक्षणेन कः को गुणो वर्धमानो ज्ञेयः ? इत्य् अत आहयदेति त्रिभिः । प्रसीदेत् स्वच्छं भवेत् । निर्वृतिर् वैतृष्ण्यलक्षणम् अवैयाग्र्यं, मनःसङ्गरहितम् अनासक्तं स्यात्, तदा सत्त्वम् उद्रिक्तं विद्धि । मत्पदं मयि मत्प्राप्तौ पदं व्यवसायो यस्मात् तत् ॥१६॥

 ओ)०(ओ

॥ ११.२५.१७ ॥

विकुर्वन् क्रियया चाधीर् अनिवृत्तिश् च चेतसाम् ।
गात्रास्वास्थ्यं मनो भ्रान्तं रज एतैर् निशामय ॥

श्रीधरः  यदा पुनः क्रियया विकुर्वन् विकारं प्राप्नुवन् आधीर् भवति, आ समन्ताद् विक्षिप्ता धीर् यस्य सः । चेतसां बुद्धीन्द्रियाणाम् अनिर्वृत्तिर् अनुपरतिः गात्राणि कर्मेन्द्रियाणि तेषाम् अस्वास्थ्यं विकाराधिक्यं मनो भ्रान्तं चञ्चलं तदा रज उत्कटं निशामय जानीहीति ॥१७॥

क्रमसन्दर्भः  क्रियया विकुर्वन् भवति चेतसो विषयाद् अनिवृत्तिश् च भवति मात्रास्वास्थ्यं शरीरावयवानां विजृम्भणम् । एतैर् लिङ्गैरि दं रज इति निशामय पश्य ॥१७॥

विश्वनाथः  यदा क्रियया विकुर्वन् विकारं प्राप्नुवन् आधीः आसमन्तान् नानापदार्थगतत्वेन विक्षिप्ता धीर् यस्य तथाभूतो भवति । चेतसां बुद्धीन्द्रियाणाम् अनिवृत्तिः सतृष्णता एतैर् लक्षणैस् तदा रज उद्रिक्तं जानीहि ॥१७॥

 ओ)०(ओ

॥ ११.२५.१८ ॥

सीदच् चित्तं विलीयेत चेतसो ग्रहणेऽक्षमम् ।
मनो नष्टं तमो ग्लानिस् तमस् तद् उपधारय ॥

श्रीधरः  यदा सीदत् तिरोभवच् चेतसो ग्रहणे चिदाकारपरिणामेऽक्षमं सच्चित्तं विलीयेत । मनोऽपि सङ्कल्पात्मकं नष्टं लीनम् । तमोऽज्ञानं ग्लानिर् विषादश् च भवति । तत् तदा तम उत्कटम् उपधारय विद्धि ॥१८॥

क्रमसन्दर्भः  तमोगुणवर्तनप्रकारं स्पष्टयतिसीदद् इति । यदा चित्तं स्मरणकारणम् अन्तःकरणं सीदत् । नश्यत् अथवा विलीयते चेतसो ग्रहणे बहुस्मरणशक्तेश् चेतनाया ग्रहणे अक्षमम् असमर्थं मनो नष्टं भवति, तमः अज्ञानं ग्लानिर् ग्लानता च भवति, तदा तमोगुणवर्तनम् उपधारय ॥१८॥

विश्वनाथः  यदा सीदत् व्याकुलीभवत् चित्तं विलीयेत, जडीभवति यतश् चेतसश् चेतनाया ग्रहणे अक्षमम् असमर्थं भवेत्, निश्चेतनत्वाद् अप्रबुद्धं भवतीत्य् अर्थः । मनोऽपि सङ्कल्पात्मकं नष्टं लीनं तमोऽज्ञानं ग्लानिर् विषादः, तत् तदा तम उत्कटम् । यदा तु केवलया भक्त्या गुणत्रयपराभवः, तदा नैर्गुण्यम् अवधारयेति शेषः ॥१८॥

 ओ)०(ओ

॥ ११.२५.१९ ॥

एधमाने गुणे सत्त्वे देवानां बलम् एधते ।
असुराणां च रजसि तमस्य् उद्धव रक्षसाम् ॥

श्रीधरः  किं च, एधमान इति । इन्द्रियाण्य् एव निवृत्तिप्रवृत्तिमोहस्वभावानि देवासुररक्षांसि । यद् वा, प्रसङ्गाद् आधिदैविकानां गुणानाम् उत्कर्षकार्याण्य् उक्तानीति ज्ञेयम् ॥१९॥

क्रमसन्दर्भः  बुभूषुणा सत्त्वम् एव सेवनीयम् इति भावेनाहएधमान इति ॥१९॥

विश्वनाथः  सत्त्वादीनां वृद्धिकालेषु यथा देवासुरराक्षसा वर्धन्ते, तथैव व्यष्टिदेहेष्व् इन्द्रियाणां निवृत्तिप्रवृत्तिमोहस्वभावा एव देवासुरराक्षसा ज्ञेया इत्य् आहएधमान इति । यदा भक्तिहेतुकं नैर्गुण्यं वर्धते, तदा भक्तानां बलम् एधते इति शेषः ॥१९॥

 ओ)०(ओ

॥ ११.२५.२० ॥

सत्त्वाज् जागरणं विद्याद् रजसा स्वप्नम् आदिशेत् ।
प्रस्वापं तमसा जन्तोस् तुरीयं त्रिषु सन्ततम् ॥

श्रीधरः  गुणोत्कर्षतोऽवस्थाभेदं दर्शयतिसत्त्वाद् इति । प्रसङ्गान् निर्गुणावस्थाम् आहतुरीयं चतुर्थम् अवस्थान्तरं नाम त्रिषु जागरणादिषु सन्ततम् एकरूपम् आत्मतत्त्वम् एवेत्य् अर्थः ॥२०॥

क्रमसन्दर्भः  तुरीयम् अवस्थास्वरूपं त्रिषु गुणेष्व् असङ्गतं सम्बद्धं न भवति ॥२०॥

विश्वनाथः  कस्माद् गुणात् का अवस्था इत्य् अत आहसत्त्वाद् इति । तथैव निर्गुणावस्थाम् आहतूरीयं चतुर्थम् अवस्थान्तरं नाम त्रिषु जागरणादिषु सन्ततम् अन्वितं परमात्मस्वरूपम् एवेत्य् अर्थः ॥२०॥

 ओ)०(ओ

॥ ११.२५.२१ ॥

उपर्य् उपरि गच्छन्ति सत्त्वेन ब्राह्मणा जनाः ।
तमसाधोऽध आमुख्याद् रजसान्तरचारिणः ॥

श्रीधरः  गुणोत्कर्षद्वारेण तत्तत्कर्मफलनिष्ठां दर्शयतिउपर्य् उपरीति । ब्राह्मणा वेदानुष्ठानयुक्ताः । “आब्रह्मण” इति पाठे ब्रह्मलोकम् अभिव्याप्य । आमुख्यात् स्थावरान् अभिव्याप्य । अन्तरचारिणो मनुष्या एव भवन्ति ॥२१॥

क्रमसन्दर्भः  इतोऽपि सत्त्वम् एव श्रेयः साधनम् इत्य् आहौपरीति । आब्रह्मणो ब्रह्मलोकपर्यन्तम् आमुख्याद् अन्धं तमः पर्यन्तम् अन्तरचारिण स्वर्गादौ चरन्ति ॥२१॥

विश्वनाथः  आब्रह्मणो जना इति पाठे ब्रह्मलोकम् अभिव्याप्त्येत्य् अर्थः । आमुख्यात् स्थावरान् अभिव्याप्येत्य् अर्थः । अन्तरचारिणो मनुष्या भवन्तीत्य् अर्थः । नैर्गुण्येन भक्त्या भगवत्पदं यान्तीति शेषः ॥२१॥

 ओ)०(ओ

॥ ११.२५.२२ ॥

सत्त्वे प्रलीनाः स्वर् यान्ति नरलोकं रजोलयाः ।
तमोलयास् तु निरयं यान्ति माम् एव निर्गुणाः ॥

श्रीधरः  देहाद् उत्क्रान्तिकालीनगुणोत्कर्षफलम् आहसत्त्वे वृद्धे सति प्रलीना मृटाः । रजोलयाः रजसि प्रवृद्धे सति लयो येषां ते । एवं तमोलया इत्य् अपि । निर्गुणा इत्य् अत्र तु लयशब्दानुपादानाज् जीवन्तोऽपि निर्गुणाश् चेन् माम् एव यान्तीत्य् अर्थः ॥२२॥

चैतन्यमतमञ्जुषा  इदानीं सात्त्विकादीनि निरूपयन्न् आत्माश्रयस्य यस्य कस्यचिद् एव निर्गुणत्वं दर्शयतियान्ति माम् एव निर्गुणाः ॥२२॥

क्रमसन्दर्भः  भगवदालयस्य नैर्गुण्यप्राप्यत्वम् आहसत्त्व इति । लोकप्रसक्तेर् मल्लोकम् इति वक्तव्ये तत्प्राप्तिर् नाम मत्प्राप्तिर् एवेति स्वाभेदम् अभिप्रेत्याहमाम् एवेति ॥२२॥

भगवत्सन्दर्भः (५३) वैकुण्ठस्य नैर्गुण्यप्राप्यत्वम्, यथासत्त्व इति । लोकप्रसक्तेर् मल्लोकम् इति वक्तव्ये तत्प्राप्तिर् नाम मत्प्राप्तिर् एवेति स्वाभेदम् अभिप्रेत्याह माम् एवेति ॥२२॥

विश्वनाथः  देहोत्क्रमणकालिकगुणोत्कर्षफलम् आहसत्त्वे इति । यदा हि यो गुणः प्रवृद्दो भवति, तदा स गुणः पृथग्दृष्टो भवतीति । अतः सत्त्वे प्रलीनाः सत्त्वे प्रवृद्धे सति मृताः । रजोलयाः रजसि प्रवृद्धे सति लयो येषां त एव तमोलयाः । निर्गुणा इत्य् अत्र तु लयशब्दानुपादानाज् जीवन्तोऽपि मद्भक्तत्वान् निर्गुणाश् चेन् माम् एव यान्तीत्य् अर्थः ॥२२॥

 ओ)०(ओ

॥ ११.२५.२३ ॥

मदर्पणं निष्फलं वा सात्त्विकं निजकर्म तत् ।
राजसं फलसङ्कल्पं हिंसाप्रायादि तामसम् ॥

मध्वः  नैर्गुण्यसाधनं यत् तन् निर्गुणं परिकीर्तितम् इति च ॥२३॥

श्रीधरः  इदानीं गुणोत्कर्षकृतम् एव तत् तत् फलसाधनकर्मत्रैविध्यम् आहमदर्पणं मत्प्रीत्युद्देशेन कृतं निष्फलं केवलं दासभावेनैव कृतं यन् निजं कर्म नित्यादि तत् सात्त्विकम् । फलं सङ्कल्प्यतेऽस्मिंस् तत् । हिंसाप्रायं हिंसोद्देशेन कृतं हिंसाबहुलं च । आदिशब्दाद् दम्भमात्सर्यादिकृतम् ॥२३॥

क्रमसन्दर्भः  अथ साक्षाद् भक्तेर् निर्गुणत्वं वक्तुं भगवदर्पितकर्मारभ्य सर्वेषां कर्मणां तावत् सगुणत्वम् आहैकेनमदर्पणम् इति । मदर्पणं मय्य् अर्पणं यस्य तत् । उत्तमत्वाय मय्य् अर्पितम् इत्य् अर्थः । निष्फलं सत्त्वशुद्ध्यर्थं निष्कामत्वेनैव कृतम् इत्य् अर्थः । निष्कर्मस्वस्ववर्णाश्रमादिधर्मः । फलं सङ्कल्प्यते यस्मिन् तत् । आदिशब्दाद् दम्भमात्सर्यादिभिः कृतम् ॥२३॥

विश्वनाथः  मयि अर्पणं यस्य तत् मदर्पणम् इति । कुतः पुनः शश्वद् अभद्रम् ईश्वरे न चार्पितं कर्म यद् अप्य् अकारणं [भा.पु. १.५.१२] इति नारदोक्तेर् धर्मशास्त्रविहितस्य कर्ममात्रस्यैव भगवदनर्पितत्वे वैयर्थ्यश्रवणान् मदर्पणम् इत्य् उतंरत्रापि योजनीयम् । ततश् च मदर्पणं नित्यं कर्म, तथा निष्फलं फलाभिसन्धिरहितं काम्यं वा कर्म मदर्पितं सात्त्विकं स्यात् । फलं सङ्कल्प्यते यस्मिंस् तत्फलाभिसन्धिरहितं काम्यं कर्म मदर्पितं राजसं स्यात् । तथा अधर्मशास्त्रोक्तं हिंसाप्रायं हिंसोद्देशेन कृतं कर्म तामसं स्यात् । आदिशब्दाद् दम्भमात्सर्यादिकृतं च । श्रवणकीर्तनादिशुद्धभजनं तु निर्गुणम् इति शेषः ॥२३॥

 ओ)०(ओ

॥ ११.२५.२४ ॥

कैवल्यं सात्त्विकं ज्ञानं रजो वैकल्पिकं च यत् ।
प्राकृतं तामसं ज्ञानं मन्निष्ठं निर्गुणं स्मृतम् ॥

मध्वः  यथा शास्त्रोक्तं विज्ञानं केवलं ज्ञानम् उच्यते ।
स्वदृष्टशास्त्रानुकूल्याद् अदृष्टानां च भक्तितः ॥
गुणानां तु हरौ भावं विनिश्चितयितद् आश्रयात् ।
यथा शास्त्रानुसन्धानं ज्ञानं तु हरिसंश्रयम् ॥ इति च ॥२४॥

श्रीधरः  इदानीं सगुणनिर्गुणभेदेन ज्ञानादीनां चातुर्विध्यम् आहकैवल्यं देहादिव्यतिरिक्तात्मविषयकम् । वैकल्पिकं देहाद्यव्यतिरिक्तात्मविषयं यत् तद् रजो राजसम् । प्राकृतं बालमूकादिज्ञानतुल्यम् । मन्निष्ठं परमेश्वरविषयम् ॥२४॥

क्रमसन्दर्भः  अथानुष्ठानान्तराणां त्रिगुणान्तर्गतत्वं वदन् चतुर्थकक्षायां साक्षाद्भक्तेर् निर्गुणत्वम् आह चतुर्षुकैवल्यम् इत्य् आदिषु । प्राकृतं बालमूकादिज्ञानतुल्यम् । वैकल्पिकं देहादिविषयं यत् तद् रजो राजसम् । केवलस्य निर्विशेषस्य ब्रह्मणः शुद्धजीवाभेदेन ज्ञानं कैवल्यं, त्वत्पदार्थमात्रज्ञानस्य केवलत्वानुपपत्तिः । तत्पदार्थज्ञानसापेक्षत्वात् । सत्त्वयुक्ते हि चित्ते प्रथमतः शुद्धं सूक्स्मं जीवचैतन्यं प्रकाशते । ततश् चिदेकाकारत्वाभेदेन तस्मिन् शुद्धं पूर्णं ब्रह्मचैतन्यम् अप्य् अनुभूयते । ततः सत्त्वगुणस्यैव तत्र कारणताप्राचुर्यात् सात्त्विकत्वम् । तथा च श्रीगीतोपनिषदः सत्त्वात् सञ्जायते ज्ञानं [गीता १४.१७] इति ।

भगवज्ज्ञानस्य तुदेवानां शुद्धसत्त्वानां [भा.पु. ६.१४.२] मुक्तानाम् अपि सिद्धानां [भा.पु. ६.१४.५] इत्य् आद्युक्त्या सत्त्वादिसद्भावेऽप्य् अभावात्रजस्तमःस्वभावस्य [भा.पु. ६.१४.१] इत्य् आद्युक्त्या तदभावेऽपि वृत्रासुरस्य सद्भावान् न तत्कारणत्वम् । किन्तु तदुत्तरत्वेन तस्य पूर्वजन्मनि श्रीनारदादिसङ्गवर्णनयानैषां मतिस् तावद् उरुक्रमाङ्घ्रिं [भा.पु. ७.५.३२] इत्य् उक्त्या च भगवत्कृपामृतपरिमलपात्रभूतस्य श्रीमतो महतः सङ्ग एव कारणम् । तत्सङ्गश् चतुलयाम लवेनापि न [भा.पु. १.१८.१३, ४.३०.३३] इत्य् उक्त्या निर्गुणावस्थातोऽप्य् अधिकत्वात् परमनिर्गुण एव । सप्तमस्य च प्रथमे च समः प्रियः सुहृद् ब्रह्मन् [भा.पु. ७.१.१] इत्य् आदौ सगुणे देवादौ तस्य कृपा वास्तवी न भवति, किन्तु श्रीमत्प्रह्लादादिष्व् एवेति प्रतिपादनान् महतां निर्गुणत्वाभिव्यक्त्या सत्सङ्गस्यापि निर्गुणत्वं व्यक्तम् ।

परमेश्वरस्य परमेश्वरज्ञानस्य नैर्गुण्यहेतुत्वेन निर्गुणत्वोक्तिस् तु लक्षणामयकष्टकल्पना । तथा कैवल्यज्ञानस्यापि नैर्गुण्यहेतुत्वाद् अवैशिष्ट्येनोदाहरणभेदाप्रवृत्तिश् च स्यात् । तस्मात् स्वत एव निर्गुणं भगवज्ज्ञानम् । अत्र विशेषो भक्तिसन्दर्भे (१३८) दृश्यः ॥२४॥

विश्वनाथः  अथ कण्ठोक्त्यैव सगुणनिर्गुणभेदेन ज्ञानादीनां चातुर्विध्यम् आहकैवल्यं देहादिव्यतिरिक्तत्वेन केवलजीवात्मविषयं यत् तत् सात्त्विकम् । वैकल्पिकं द्वैतम् इदं सत्यम् असत्यं वा जीवा नित्या जन्या वेत्य् आदिविकल्पभवं ज्ञानं यत् तद् राजसम् । प्राकृतम् आहारविहारादिज्ञानं तामसम् । मन्निष्ठं मद्विषयकम् ॥२४॥

 ओ)०(ओ

॥ ११.२५.२५ ॥

वनन्तु सात्त्विको वासो ग्रामो[९] <ल् > राजस उच्यते ।
तामसं द्यूतसदनं मन्निकेतं तु निर्गुणम् ॥

श्रीधरः  वनं विविक्तत्वात् सात्त्विको वासः, भगवन्निकेतनं तु साक्षात् तदाविर्भावान् निर्गुणं स्थानम् ॥२५॥

क्रमसन्दर्भः  तद् एवम् अभिप्रेत्य ज्ञानरूपाया भक्तेर् निर्गुणत्वम् उक्त्वा क्रियारूपाया व्याचष्टे । तत्राप्य् अस्तु तावत् श्रवणकीर्तनादिरूपाया भगवत्सम्बन्धेन वासमात्ररूपाया आहवनं त्व् इति । वनं वास इति तत्सम्बन्धिनी वसनक्रियेत्य् अर्थः । वानप्रस्थानाम् इति ज्ञेयम् । एवं ग्राम्य इति गृहस्थानाम् । तामसम् इति दुराचाराणाम् । द्यूतसदनम् इत्य् उपलक्षणम् । मन्निकेतम् इति मत्सेवापराणाम् इति च । वनादीनां वासेन सह “आयुर् घृतम्” इतिवद् एकाधिकरणत्वम् । वनस्य वृक्षषण्डरूपस्य रजस्तमःप्राधान्यात् । अत एव विव्क्तत्वलक्षणतदीयसात्त्विकगुणस्यापि तद्युगलमिश्रत्वेन गौणत्वम् । वासक्रियायास् तु सत्त्वोत्पन्नत्वात् तद्वर्धनत्वाच् च सात्त्विकत्वेन मुख्यत्वम् इति तस्या एवाभिधेयत्वम् उचितम् । अत एव ग्राम्य इति तद्धितान्त एव पठितः । एवं द्यूतसदनम् इत्य् अत्र च वासक्रियैव विवक्षिता । मन्निकेतम् इत्य् अत्रापि ।

किन्तु भगवत्सम्बन्धमाहात्म्येन निकेतस्यापि निर्गुणत्वं भवेत्, स्पर्शमणिन्यायेन । तादृशत्वं तु तादृशभक्तिचक्षुर्भिर् एवोपलब्धव्यम् । [ब्राह्मे] दिविष्ठास् तत्र पश्यन्ति सर्वान् एव चतुर्भुजान् इतिवत् । सुतरां नैर्गुण्यव्यपदेश इति भावः । अत एव तैर् व्याख्यातम्भगवन्निकेतं तु साक्षात् तदाविर्भावान् निर्गुणं स्थानम् इति ॥२५॥

भगवत्सन्दर्भः (५४) सुतरां [वैकुण्ठस्य] नैर्गुण्याश्रयत्वम्, यथावनम् इत्यादि । तदावेशेनैवास्यापि निर्गुणत्वव्यपदेश इति भावः ॥२५॥

विश्वनाथः  भगवन्निकेतं तु साक्षात् तदाविर्भावान् निर्गुणं स्थानम् इति स्वामिचरणः । भगवत्सम्बन्धमाहात्म्येन निकेतनस्य नैर्गुण्यं स्पर्शमणिन्यायेन इति सन्दर्भः ॥२५॥

 ओ)०(ओ

॥ ११.२५.२६ ॥

सात्त्विकः कारकोऽसङ्गी रागान्धो राजसः स्मृतः ।
तामसः स्मृतिविभ्रष्टो निर्गुणो मदपाश्रयः ॥

श्रीधरः  कारकः कर्ता । असङ्गी अनासक्तः । रागान्धोऽत्यभिनिवेशवान् । स्मृतिविभ्रष्टोऽनुसन्धानशून्यः । मदपाश्रयो मदेकशरणः । स हि निरहङ्कारत्वान् निर्गुणः ॥२६॥

क्रमसन्दर्भः  एवं वासमात्रस्य तादृशत्वम् उक्त्वा सर्वासाम् एव तत्क्रियाणां तादृशत्वम् आहसात्त्विक इति । अत्र च क्रियायाम् एव तात्पर्यं न तदाश्रये द्रव्ये । सात्त्विककारकस्य शरीरादिकं हि गुणत्रयपरिणतम् एव ॥२६॥

विश्वनाथः  न व्याख्यातम्.

 ओ)०(ओ

॥ ११.२५.२७ ॥

सात्त्विक्य् आध्यात्मिकी श्रद्धा कर्मश्रद्धा तु राजसी ।
तामस्य् अधर्मे या श्रद्धा मत्सेवायां तु निर्गुणा ॥

मध्वः  अश्रुत्वापि प्रमाणं यो वासुदेवैकसंश्रयः ।
स निर्गुणो भागवतः समुद्दिष्टो मनीषिभिः ॥
श्रुतशास्त्रानुसारेण या श्रद्धा परमात्मनि ।
सा सात्त्विकी तदन्यस्याप्य् अनुसारेण निर्गुणा ॥ इति च ॥२७॥

श्रीधरः  अधर्मे धर्म इति या श्रद्धा ॥२७॥

क्रमसन्दर्भः  तद् एवं क्रियामात्रस्य तादृशत्वम् उक्त्वा तत्प्रवृत्तिभूताया श्रद्धाया अप्य् आहसात्त्विकीति । अधर्मोऽपरधर्मः । पूर्ववद् अन्यत् ॥२७॥

विश्वनाथः  कारकः कर्ता असङ्गी अनासक्तः रागान्धः विषयाविष्टः स्मृतिविभ्रष्टः अनुसन्धानशून्यः । मदपाश्रयः मदेकशरणो भक्तः ॥२७॥

 ओ)०(ओ

॥ ११.२५.२८ ॥

पथ्यं पूतम् अनायस्तम् आहार्यं सात्त्विकं स्मृतम् ।
राजसं चेन्द्रियप्रेष्ठं तामसं चार्तिदाशुचि ॥

श्रीधरः  पथ्यं हितम् । पूतं शुद्धम् । अनायस्तम् अनायासतः प्राप्तम् । आहार्यं भक्ष्यभोज्यादि । इन्द्रियाणां प्रेष्ठं भोगकाले सुखदं कट्वम्ललवणादि । आर्तिदाशुचि दैन्यकरम् अशुद्धं च । चशब्दान् मन्निवेदितं निर्गुणम् इत्य् अभिप्रेतम् ॥२८॥

क्रमसन्दर्भः  न व्याख्यातम्.

विश्वनाथः  अनायस्तम् अनायसतः प्राप्तम्, चशब्दात् मन्निवेदितं निर्गुणम् ॥२८॥

 ओ)०(ओ

॥ ११.२५.२९ ॥

सात्त्विकं सुखम् आत्मोत्थं विषयोत्थं तु राजसम् ।
तामसं मोहदैन्योत्थं निर्गुणं मदपाश्रयम् ॥

मध्वः  परोक्षज्ञानम् आत्मोत्थम् आपरोक्ष्येण दर्शनम् ।
विष्ण्वाश्रयं सुखं नित्यं गमयेत् तत्प्रसादतः ॥
न तु विष्णोः स्वरूपं तु सुखं केनचिद् आप्यते ।
तस्यैव विषयत्वात् तु तत् सुखं चेति भण्यते ॥
परोक्षज्ञानगो यस्माद् विषयः स्वमनोगतः ।
अन्तरात्मोत्थम् इत्य् एव सुखम् आहुर् विपश्चितः ॥ इति च ॥२९॥

श्रीधरः  आत्मोत्थं सुखम् । मदपाश्रयम् इत्य् अपि त्वन्तत्पदार्थविषयत्वेन ज्ञानवद् एव द्रष्टव्यम् ॥२९॥

क्रमसन्दर्भः  अत एव तत्सुखस्यापि निर्गुणत्वम् आहसात्त्विकम् इत्यादि । एवं शुश्रूषोः श्रद्दधानस्य [भा.पु. १.२.१६] इत्याद्युक्त्या महन्निदानत्वेन श्रवणादिलक्षणक्रियारूपाया अपि भक्तेर् निर्गुणत्वं ज्ञेयम् । त्रैगुण्यः सर्व एव हीति मदीयं विनेति ज्ञेयं, तथा दर्शितत्वात् ॥२९॥

विश्वनाथः  आत्मोत्थं सुखम्, तत्पदार्थज्ञानोत्थं, मदपाश्रयं मत्कीर्तनाद्युत्थम् ॥२९॥

 ओ)०(ओ

॥ ११.२५.३० ॥

द्रव्यं देशः फलं कालो ज्ञानं कर्म च कारकः ।
श्रद्धावस्थाकृतिर् निष्ठा त्रैगुण्यः सर्व एव हि ॥

श्रीधरः  उक्तं संसारहेतुभूतं त्रैगुण्यम् उपसंहरति द्वाभ्याम् । द्रव्यं पथ्यपूतं [भा.पु. ११.२५.२८] इत्यादि । (देशो वनग्रामादिः) फलं सात्त्विकं सुखम् इत्यादि । कालो यदा भजेत मां भक्त्या यदेतरौ जयेद् इत्यादिना योऽर्थाद् उक्तः । ज्ञानं कैवल्यं सात्त्विकं ज्ञानम् इत्यादि । कर्म मदर्पणम् इत्यादि । कारकः सात्त्विकः कारकोऽसङ्गी इत्यादिः । श्रद्धा सात्त्विक्याध्यात्मिकी इत्यादिः । अवस्था सत्त्वाज् जागरणम् इत्यादिः । आकृतिर् उपर्य् उपरि गच्छन्ति इत्यादिनोक्ता देवत्वादिरूपा । निष्ठा सत्त्वे प्रलीनाः स्वर् यान्ति इत्यादिनोक्तः स्वर्गादिः । एवं सर्वोऽप्य् अयं भावस् त्रैगुण्यस् त्रिगुणात्मकः ॥३०॥

क्रमसन्दर्भः  न व्याख्यातम्.

विश्वनाथः  एवम् उपसंहरन्न् उक्तेषु त्रिगुणमयेषु गुणातीतेषु च पदार्थेषु मध्ये ये गुणमया भावास् ते जीवस्य संसारहेतव इत्य् आहसार्धद्वयेन । द्रव्यं पथ्यपूतादिदेशो वनग्रामादिः [भा.पु. ११.२५.२८], फलं सात्त्विकं सुखं [भा.पु. ११.२५.२९] इत्य् आदि । कालः, यदेतरौ जयेत् सत्त्वं [भा.पु. ११.२५.१३]इत्य् आदिना योऽर्थाद् उक्तः । ज्ञानं, कैवल्यं सात्त्विकं ज्ञानं [भा.पु. ११.२५.२४] इत्य् आदि । कर्म्, मदर्पणं [भा.पु. ११.२५.२३] इत्य् आदि । कारकः, सात्त्विकः कारकोऽसङ्गी [भा.पु. ११.२५.२६] इत्य् आदि । श्रद्धा, सात्त्विक्य् आध्यात्मिकी [भा.पु. ११.२५.२७] इत्य् आदि । अवस्था, सत्त्वाज् जागरणं [भा.पु. ११.२५.२०] इत्य् आदि । आकृतिः, उपर्य् उपरि गच्छन्ति [भा.पु. ११.२५.२१] इत्य् आदिनोक्ता । देवत्वादिरूपा निष्ठा, सत्त्वे प्रलीनाः स्वर् यान्ति [भा.पु. ११.२५.२२] इत्य् आदिनोक्तः स्वर्गादिः । एवं सर्वोऽप्य् अयं भावस् त्रैगुण्यस् त्रिगुणात्मकः । स्वार्थे ष्यञ् ॥३०॥

 ओ)०(ओ

॥ ११.२५.३१ ॥

सर्वे गुणमया भावाः पुरुषाव्यक्तधिष्ठिताः ।
दृष्टं श्रुतम् अनुध्यातं बुद्ध्या वा पुरुषर्षभ ॥

मध्वः  दृष्टं श्रुतं बुद्ध्या दृष्टं चानु परं ब्रह्म ध्यायेत् ।

सत्त्वाद् गुणाज् जातम् अपि व्यवधानं विनैव तु ।
मुक्तिदं निर्गुणं प्रोक्तं व्यवधानेन सात्त्विकम् ॥ इति ब्राह्मे ॥३१॥

श्रीधरः  न केवलम् एष एव किन्तु यावन्तः पुरुषाव्यक्तधिष्ठितास् ते सर्वे भावा गुणमया एव । तत्प्रपञ्चःदृष्टम् इति ॥३१॥

क्रमसन्दर्भः  न व्याख्यातम्.

विश्वनाथः  न केवलम् एष एव, किन्तु यावन्तः पुरुषाव्यक्तयोर् धिष्ठितास् ताभ्याम् अधिष्ठितास् ते सर्वे भावा गुणमया एव । तत्प्रपञ्चःदृष्टम् इति । बुद्ध्या वा अवधारितं संसृतयः संसारहेतवः । अत्र ज्ञानादीनां संसृतिहेतुत्वम् उक्तं श्रीस्वामिचरणैर् अपि संसारहेतुभूतं त्रैगुण्यम् उक्तम् उपसंहरतीत्य् अवतारणात् ॥३१॥

 ओ)०(ओ

॥ ११.२५.३२ ॥

एताः संसृतयः पुंसो गुणकर्मनिबन्धनाः ।
येनेमे निर्जिताः सौम्य गुणा जीवेन चित्तजाः ।
भक्तियोगेन मन्निष्ठो मद्भावाय प्रपद्यते ॥

श्रीधरः  इदानीम् उक्तं त्रैगुण्यस्य संसारहेतुत्वम् अनुवदंस् तन् निर्जयान् मोक्ष इत्य् आहएता इति सार्धेन । येन निर्जिताः स पश्चाद् अविक्षिप्तेन भक्तियोगेन मन्निष्ठः सन् मद्भावाय मोक्षाय प्रपद्यते योग्यो भवति ॥३२॥

चैतन्यमतमञ्जुषा  कैवल्यं ज्ञानं सात्त्विकं, मन्निष्ठं ज्ञानं तु निर्गुणम् । एवं मन्निकेतं तु निर्गुणं, मदपाश्रयो निर्गुणः, मत्सेवायां तु निर्गुणां, मदपाश्रयं सुखं निर्गुणं, इत्य् आदिना स्वाश्रयस्य नैर्गुण्यम् उक्त्वा भक्तियोग एव कार्यः, नान्य इत्य् आहभक्तियोगेनेत्यादि । मद्भावाय मत्प्रेम्णे ॥३२॥

क्रमसन्दर्भः  एता इति सार्धकं । मद्भावाय मत्प्रेम्णे ॥३२॥

विश्वनाथः  किन्तु येन जीवेन कर्त्रा भक्तियोगेन करणेन इमे गुणा निर्जिताः, स मन्निष्ठो निर्गुणो मद्भक्तः मद्भावाय मत्सारूप्याय तथा मद्भावाय मद्दास्यसख्यादिभावार्थं वा प्रपद्यते । अत्र यान्ति माम् एव निर्गुणाः इति, निर्गुणो मद्अपाश्रयः इति मद्भक्तस्य निर्गुणत्वम् । लक्षणं भक्तियोगस्य निर्गुणस्येत्य् उदाहृतम् इति अक्पिलदेवोक्तेर् अत्रापि भक्तियोगेन गुणा निर्जिता इत्य् उक्त्या भक्तियोगस्य च निर्गुणत्वम् । स च भक्तियोगोऽर्चनादिर् गन्धपुष्पधूपदीपच्छत्रचामरादिघटित इति तत्तद्द्रव्याणाम् अपि निर्गुणत्वं, तदीयश्रद्धादीनां निर्गुणत्वस् तूक्तम् एवेत्य् अतो भक्त्युपकरणमात्रस्यैव निर्गुणत्वम् अवगमितं भगवता ॥३२॥

 ओ)०(ओ

॥ ११.२५.३३ ॥

तस्माद् देहम् इमं लब्ध्वा ज्ञानविज्ञानसम्भवम् ।
गुणसङ्गं विनिर्धूय मां भजन्तु विचक्षणाः ॥

श्रीधरः  तस्माद् विवेकिनाम् इदम् एव युक्तम् इत्य् आहतस्माद् इति । ज्ञानविज्ञानयोः सम्भवो यस्मिंस् तम् इमं नरदेहम् ॥३३॥

क्रमसन्दर्भः  तस्मात् त्वम् उद्धवोत्सृज्य [भा.पु. ११.१२.१४] इत्यादिभिर् अभ्यस्तम् अपि भजनस्य सर्वोपरितनत्वम् अभ्यस्यतितस्माद् देहम् इति ॥३३॥

विश्वनाथः  इमं नरदेहं ज्ञानविज्ञानयोर् भक्त्युत्थयोर् अपि सम्भवो यत्र तम् ॥३३॥

 ओ)०(ओ

॥ ११.२५.३४ ॥

निःसङ्गो मां भजेद् विद्वान् अप्रमत्तो जितेन्द्रियः ।
रजस् तमश् चाभिजयेत् सत्त्वसंसेवया मुनिः ॥

श्रीधरः  भजनप्रकारम् आहनिःसङ्ग इति सार्धेन ॥३४॥

चैतन्यमतमञ्जुषा  भजनस्य फलम् आहनिःसङ्गो मां भजेद् इत्य् आदि । तदा किं स्यात् ? तदा गुणजयो भवति । ततः किं स्यात् ? जीवः जीवत्वं विहाय मां प्रपद्य्, शुद्धभागवततनुर् भवतीत्य् अर्थः ॥३४३५॥

क्रमसन्दर्भः  निःसङ्ग इत्य् अर्धकम् ॥३४॥

विश्वनाथः  शुद्धभजनप्रकारं शिक्षयतिनिःसङ्गः अन्यकामनाज्ञानकर्मादिसङ्गरहितः । ननु च यस्य त्वत्सेवायां श्रद्धा निर्गुणास्ति, अथ च सात्त्विक्य् आध्यात्मिकी श्रद्धाप्य् अस्ति, राजसी कर्मश्रद्धा तामस्य् अधर्मश्रद्धाप्य् अस्ति, एवं त्वद्भक्त्युत्थं निर्गुणं सुखम् अस्ति, तथा आत्मोत्थं विषयोत्थं मोहोत्थं च त्रिगुणमयम् अपि सुखम् अस्ति । एवम् एवोक्तलक्षणं सर्वं नैर्गुण्यं त्रैगुण्यं चास्ति तेनारब्धत्वद्भजनेन जनेन किं कर्तव्यम् इति चेत् श्रूयताम्स यदि केवलं भक्तिमान् स्यात्, तदा भक्त्यैव त्रैगुण्यं निर्जयेद् इत्य् उक्तम् एव । येनेमे निर्जिताः सौम्य गुणा भक्तियोगेनेत्य् अनेन पूर्वश्लोकेन, यदि च प्रधानीभूतभक्तिमान् स्यात्, तदा पुनर् उपायान्तरंअपि त्रैगुण्यजयेऽस्तीत्य् आहरज इति ॥३४॥

 ओ)०(ओ

॥ ११.२५.३५ ॥

सत्त्वं चाभिजयेद् युक्तो नैरपेक्ष्येण शान्तधीः ।
सम्पद्यते गुणैर् मुक्तो जीवो जीवं विहाय माम् ॥

श्रीधरः  सत्त्वसंसेवया सात्त्विकान्य् एव सेवेत पुमान् सत्त्वविवृद्धये [भा.पु. ११.१३.६] इति प्रागुक्तया । नैरपेक्ष्येणोपशमात्मकेन सत्त्वेनैव ॥३५॥

चैतन्यमतमञ्जुषा  पूर्वश्लोकस्य व्याख्या द्रष्टव्या.

क्रमसन्दर्भः  सम्पद्यत इत्य् अर्धकम् ॥३५॥

विश्वनाथः  सत्त्वसंसेवया सात्त्विकान्य् एव सेवेतेति प्रागुक्तप्रकारया । नैरपेक्ष्येण भक्त्युत्थवैतृष्ण्येन ॥३५॥

 ओ)०(ओ

॥ ११.२५.३६ ॥

जीवो जीवविनिर्मुक्तो[१०] <ल् > गुणैश् चाशयसम्भवैः।
मयैव ब्रह्मणा पूर्णो न बहिर् नान्तरश् चरेत् ॥

श्रीधरः  एवं च सति मां प्राप्नोतीत्य् आहसम्पद्यत इति । जीवं जीवत्वकारणं लिङ्गशरीरम् । मां प्राप्तस्य न पुनः संसार इत्य् आहजीव इति । न बहिर् विषयभोगेन नान्तरस् तत्स्मरणेन ॥३६॥

चैतन्यमतमञ्जुषा   तथा च निर्विशेषब्रह्मभावेनापूर्णः सन् सविशेषेण ब्रह्मणा श्रीकृष्णेनैव चरेत्, मया पूर्णः सन् चरेद् इत्य् अर्थः । तस्य मया सह न बहिर् नान्तरम् । अत्याप्तत्वे लौकिकोक्तिर् इयम् ॥३६॥

क्रमसन्दर्भः  न व्याख्यातम्.

विश्वनाथः  ततश् च मां सम्पद्यते सम्प्राप्नोति जीवं लिङ्गशरीर्रम् । एवं च जीवेन लिङ्गदेहेन अन्तःकरणोत्थैर् गुणैः कामादिभिश् च रहितः बहिः प्राकृतशब्दादिविषयान् आन्तरं शोकमोहादिकं च न चरेत्, न प्राप्नुयात् ॥३६॥

इति सारार्थदर्शिन्यां हर्षिण्यां भक्तचेतसाम् ।
एकविंशोऽत्र दशमे सङ्गतः सङ्गतः सताम् ॥*॥

 \ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्याम् एकादशस्कन्धे
श्रीभगवदुद्धवसंवादे त्रिगुणवृत्तिनिरूपणं नाम
पञ्चविंशोऽध्यायः ॥११.२५॥

(११.२६)
अथ षड्विंशोऽध्यायः
ऐलगीतम्

॥ ११.२६.१ ॥

श्रीभगवान् उवाच
मल्लक्षणम् इमं कायं लब्ध्वा मद्धर्म आस्थितः ।
आनन्दं परमात्मानम् आत्मस्थं समुपैति माम् ॥

श्रीधरः
गुणकृताम् अनुसंसरणप्रथं
अजितपुण्यकथाकथनादिभिः ।
धुनुत भक्तिरसेन विवेकिनो
न हि पुनः सुलभं जनुर् ईदृशम् ॥

षड्विंशे योगनिष्ठाया विघातो दुष्टसङ्गतः ।
साधुसङ्गेन तन्निष्ठापराकाष्ठेति वर्ण्यते ॥
योगिनो योगविभ्रंशः सङ्गतः सम्भवेद् इति ।
सर्वथा तन् निवृत्त्यर्थभैलगीतं वितन्यते ॥

निःसङ्गो मां भजेद् विद्वान् अप्रमत्तो जितेन्द्रियः [भा.पु. ११.२५.३४] इत्य् उक्तम्, तत्र विपक्षेऽनर्थं कथयिष्यन् जीवन्मुक्तस्यापि तर्हि सङ्गो दुर्वार इत्य् अनर्थः स्याद् इत्य् आशङ्क्योक्तानुवादपूर्वकं परिहरति सार्धाभ्याम् । मल्लक्षणं मत्स्वरूपं लक्ष्यते येन तम् इमं नरदेहं लब्ध्वा मद्धर्मे भक्तिलक्षणे आस्थितः सन्न् आत्मस्थम् आत्मन्य् एव नियन्तृत्वेन स्थितं परमानन्दरूपम् आत्मानं मां समुपैति सम्यक् प्राप्नोति ॥१॥

क्रमसन्दर्भः  न व्याख्यातम्.

विश्वनाथः  
स्त्रीसङ्गो मोहयेल् लोकं साधुसङ्गः प्रबोधयेत् ।
इत्य् आहैलकथाचित्रे षड्विंशे हरिर् उद्धवम् ॥

निःसङ्गो मां भजेद् विद्वान् अप्रमत्तो जितेन्द्रियः [भा.पु. ११.२५.३४] । अत्र च, उपायं चिन्तयन् प्राज्ञो ह्य् अपायम् अपि चिन्तयेत् इति न्यायेन स्त्रीसङ्गः खलु तत्र महान् अन्तरायः । तस्माच् च, जीवन्मुक्तेनापि भेतव्यम् इति वक्तुं पूर्वप्रक्रान्तं जीवन्मुक्तत्वम् आह सार्धद्वाभ्याम् । मल्लक्षणं मत्स्वरूपं लक्ष्यते येन तम् इमं नरदेहं लब्ध्वा मद्धर्मे भक्तिलक्षणे आस्थितः सन्न् आत्मस्थम् आत्मन्य् एव नियन्तृत्वेन स्थितं परमानन्दरूपम् आत्मानं मां समुपैति सम्यक् प्राप्नोति ॥१॥

 \ओ)०(ओ

॥ ११.२६.२ ॥

गुणमय्या जीवयोन्या विमुक्तो ज्ञाननिष्ठया ।
गुणेषु मायामात्रेषु दृश्यमानेष्व् अवस्तुतः ।
वर्तमानोऽपि न पुमान् युज्यतेऽवस्तुभिर् गुणैः ॥

मध्वः  वस्तु स्वत्नत्रम् उद्दिष्ताम् अस्वतन्त्रम् अवस्तु च इति माहात्म्ये ॥२॥

श्रीधरः  न चैवम्भूतस्य विषयसङ्गो नामास्तीत्य् आहगुणमय्येति । गुणमयी या जीवयोनिर् जीवोपाधिस् तया विमुक्तो गुणेषु वर्तमानोऽपि तैर् न युज्यते सङ्गं न प्राप्नोति । अत्र हेतुः, अवस्तुभिः । नन्व् अवस्तुभिर् अप्य् अन्ये युज्यमाना दृश्यन्ते तत्राहअवस्तुत्वेन दृश्यमानेषु ॥२॥

क्रमसन्दर्भः  न व्याख्यातम्.

विश्वनाथः  स च गुणमयी या जीवयोनिर् जीवोपाधिस् तया विमुक्तः, अत एव गुणेषु विषयेषु मायामयेषु प्राकृतेषु भगवत्सम्बन्धगन्धेनापि रहितेष्व् इत्य् अर्थः । वर्तमानोऽपि तैर् गुणैर् अवस्तुतुल्यैर् वस्तुभिर् अपि वा न युज्यते, बद्धजीव इव नासक्तो भवति । कुतः ? अवस्तुतः, न वस्तुतो दृश्यमानेषु, वस्तुतो दृष्टिस् तस्य मयि परमात्मन्य् एव इति भावः ॥२॥

 ओ)०(ओ

॥ ११.२६.३ ॥

सङ्गं न कुर्याद् असतां शिश्नोदरतृपां क्वचित् ।
तस्यानुगस् तमस्य् अन्धे पतत्य् अन्धानुगान्धवत् ॥

श्रीधरः  तथापि सङ्गं वर्जयेद् इत्य् आहसङ्गम् इति । असतां लक्षणम् आहशिश्नोदरे तर्पयन्तीति शिश्नोदरतृपस् तेषां क्वचित् कदाचिद् अपि, आस्तां तवद् बहूनां सङ्गः, किन्तु तस्यैकस्याप्य् अनुगोऽनुवर्ती अन्धम् अनुगच्छति योऽन्धस् तद्वत् ॥३॥

सनातनः (हरिभक्तिविलासः १०.३००)  असतां लक्षणम् आहशिश्नोदरे तर्पयन्तीति शिश्नोदरतृपस् तेषां क्वचित् कदाचिद् अपि, आस्तां तवत् तादृशानां बहूनां सङ्गः, तस्यैव कस्याप्य् अनुगोऽनुवर्ती अन्धम् अनुगच्छति योऽन्धस् तद्वत् ॥३॥

क्रमसन्दर्भः  अन्यस् तु तथा सत्सङ्गं न कुर्याद् इत्य् आहसङ्गं नेति ॥३॥

विश्वनाथः  एवम्भूतोऽप्य् असत्सङ्गं न कुर्यात्, किं पुनर् अन्यो नैवम्भूत इत्य् आहसङ्गम् इति । असतां लक्षणम् आहशिश्नोदरे तर्पयन्तीति तथा तेषां किं च तेषां बहूनां सङ्ग आस्ताम्, एकस्यापि तस्यानुगोऽनुवर्ती पतति ॥३॥

 ओ)०(ओ

॥ ११.२६.४ ॥

ऐलः सम्राड् इमां गाथाम् अगायत बृहच्छ्रवाः ।
उर्वशीविरहान् मुह्यन् निर्विण्णः शोकसंयमे ॥

श्रीधरः  अत्रेतिहासम् आहऐलः पुरूरवाः । सम्राट् चक्रवर्ती । बृहच्छ्रवः कीर्तिर् यस्य सः । उर्वशीविरहात् प्रथमं मुह्यन् पश्चात् कुरुक्षेत्रे तां समागम्य गन्धर्वदत्तेनाग्निना देवान् इष्ट्वा पुनर् उर्वशीलोकं प्राप्य शोकसंयमे शोकापगमे सति ततो निर्विण्णः सन्निमां गाथाम् अगायतेति नवमस्कन्धानुसारेण द्रष्टव्यम् ॥४॥

क्रमसन्दर्भः  न व्याख्यातम्.

विश्वनाथः  अत्रेतिहासम् आहऐलः पुरूरवाः । प्रथमं मुह्यंस् ततः कुरुक्षेत्रे तां समागम्य गन्धर्वदत्तेनाग्निना देवान् इष्ट्वा पुनर् उर्वशीलोकं प्राप्य शोकसंयमे भोगाच् छोकापगमे सति विघ्नस्थगितम् अकस्माद् एवोत्थितं भक्तिज्ञानवैराग्यं प्राप्य गाथाम् अगायतेति नवमस्कन्धानुसारेण द्रष्टव्यम् ॥४॥

ओ)०(ओ

॥ ११.२६.५ ॥

त्यक्त्वात्मानं व्रजन्तीं तां नग्न उन्मत्तवन् नृपः ।
विलपन्न् अन्वगाज् जाये घोरे तिष्ठेति विक्लवः ॥

श्रीधरः  प्राक्तनीं मोहावस्थाम् आहत्यक्त्वेति । आत्मानं राजानं त्यक्त्वा । अथवा शय्यायाम् आत्मानं त्यक्त्वा व्रजन्तीम् । घोरे तिष्ठेति

हये जाये मनसा तिष्ठ घोरे वशंसि मिश्रा कृणवावहै नु ।
न नौ मन्त्रा अनुदितास एते मयस्करन् परतरे च नाहन् ॥ [ऋ.वे. १०.९५.१]

इत्य् एवं मन्त्रैर् विलपन् ॥५॥

क्रमसन्दर्भः  न व्याख्यातम्.

विश्वनाथः  तस्य प्राक्तनीं मोहावस्थाम् आहत्यक्त्वेति । हे जाये ! मत्प्राणहरणात् हे घोरे ! तिष्ठेति विलपन् अन्वगात् ॥५॥

 ओ)०(ओ

॥ ११.२६.६ ॥

कामान् अतृप्तोऽनुजुषन् क्षुल्लकान् वर्षयामिनीः ।
न वेद यान्तीर् नायान्तीर् उर्वश्याकृष्टचेतनः ॥

श्रीधरः  वैक्लव्ये कारणम् आहकामान् इति । वर्पाणां यामी रात्रीर् यान्तीर् अपयान्तीः अयान्तीर् आगामिनीः । उर्वश्या आकृष्टा चेतना यस्य सः ॥६॥

क्रमसन्दर्भः  वर्षयामिनीर् इत्य् आदिकं पृथ्वीस्थत्वावस्थापेक्षया ॥६॥

विश्वनाथः  वैक्लव्ये कारणम् आहकामान् इति ॥६॥

 ओ)०(ओ

॥ ११.२६.७ ॥

ऐल उवाच
अहो मे मोहविस्तारः कामकश्मलचेतसः ।
देव्या गृहीतकण्ठस्य नायुःखण्डा इमे स्मृताः ॥

श्रीधरः  तस्य गन्धर्वलोके प्राप्तस्य बहुकालम् उर्वशीसम्भोगानन्तरं निर्विण्णस्य गाथाम् आह अष्टादशभिः । तत्राष्टभिर् अनुतापः प्रपञ्च्यते, अहो इति । यतो मय इमे अहोरात्ररूपा आयुःखण्डा न स्मृताः ॥७॥

क्रमसन्दर्भः  न व्याख्यातम्.

विश्वनाथः  कामग्रस्तचेतसो मम इमे आयुःखण्डा इमान्य् आयुःखण्डानि ॥७॥

 ओ)०(ओ

॥ ११.२६.८ ॥

नाहं वेदाभिनिर्मुक्तः सूर्यो वाभ्युदितोऽमुया।
मूषितो वर्षपूगानां बताहानि गतान्य् उत ॥

श्रीधरः  तद् एवाहनाहम् इति । अभिनिर्मुक्तो मयि रममाणेऽस्तं गतोऽभ्युदितो वा सूर्य इति । अमुया उर्वश्या वञ्चितः । बत खेदे । उतापि । वर्षपूगानाम् अपि गतान्य् अहानि न वेदेति ॥८॥

क्रमसन्दर्भः  न व्याख्यातम्.

विश्वनाथः  अस्मरणम् एवाहनाहम् इति । अभिनिर्मुक्तः सूर्योऽस्ते सति स्वपनः, अभ्युदितः सूर्ये उदिते सत्य् अपि स्वपन्न् अहम्, सूर्यासूर्यं न वेद नाज्ञाशिषम् । सूर्य इति द्वितीयार्थे प्रथमा । वेदेति भूतेऽपि लट् प्रथमपुरुषश् चार्षः ।

सुप्ते यस्मिन्न् अस्तम् एति सुप्ते यस्मिन्न् उदेति च ।
अंशुमान् अभिनिर्मुक्ताभ्युदितौ च यथाक्रमम् ॥ इत्य् अमरः ।

कुतो नाज्ञाशिषं ? अत आहअमुया उर्वश्या मूषितश् चोरितविवेकसर्वस्व इत्य् अर्थः । बतेति खेदे । वर्षपूगानां वर्षसमूहानाम् अहान्य् अपि न वेद ॥८॥

 ओ)०(ओ

॥ ११.२६.९ ॥

अहो मे आत्मसम्मोहो येनात्मा योषितां कृतः ।
क्रीडामृगश् चक्रवर्ती नरदेवशिखामणिः ॥

श्रीधरः  येन सम्मोहेन । आत्मा देहः क्रीडामृगवद् अधीनः ॥९॥

क्रमसन्दर्भः  न व्याख्यातम्.

विश्वनाथः  आत्मा देहः । योषितां क्रीडामृगः कृतः ॥९॥

 ओ)०(ओ

॥ ११.२६.१० ॥

सपरिच्छदम् आत्मानं हित्वा तृणम् इवेश्वरम् ।
यान्तीं स्त्रियं चान्वगमं नग्न उन्मत्तवद् रुदन् ॥

श्रीधरः  ननु प्रणयकुपिताया अनुनयार्थम् अधीनता युक्तैव, सत्यम्, न त्व् अत्र तद् अस्तीत्य् आहसपरिच्छदं राज्यादिसहितम् ईश्वरं चक्रवर्तिनं तृणम् इव त्यक्त्वा यान्तीम् अप्य् अन्वगमम् अनुगतोऽस्मि ॥१०॥

क्रमसन्दर्भः  न व्याख्यातम्.

विश्वनाथः  यतोऽहम् आत्मानं माम् ईश्वरं चक्रवर्तिनं तृणम् इव हित्वा यान्तीं स्त्रियम् अन्वगमम् ॥१०॥

 ओ)०(ओ

॥ ११.२६.११ ॥

कुतस् तस्यानुभावः स्यात् तेज ईशत्वम् एव वा ।
योऽन्वगच्छन् स्त्रियं यान्तीं खरवत् पादताडितः ॥

श्रीधरः  किं च, मम प्रभावाद्यभिमानो वृथैवेत्य् आहकुतस् तस्य मे तेजो बलम् । खरो यथा पादताडितोऽपि खरीम् अनुगच्छति तद्वत् ॥११॥

क्रमसन्दर्भः  न व्याख्यातम्.

विश्वनाथः  ननु त्वं महातेजः प्रभावैश्वर्यं ? कथम् एवं दैन्यम् आलम्बसे तत्राहकुत इति तस्य मम ॥११॥

 ओ)०(ओ

॥ ११.२६.१२ ॥

किं विद्यया किं तपसा किं त्यागेन श्रुतेन वा ।
किं विविक्तेन मौनेन स्त्रीभिर् यस्य मनो हृतम् ॥

श्रीधरः  एवम्भूतस्य सर्वं साधनं व्यर्थम् इत्य् आहकिम् इति । त्यागेन सन्न्यासेन । विविक्तेन एकान्तसेवया । मौनेन वाङ् नियमेन ॥१२॥

क्रमसन्दर्भः  न व्याख्यातम्.

विश्वनाथः  मत्तुल्यस्यान्यस्यापि विद्यादिकं सर्वं व्यर्थम् इत्य् आहकिम् इति ॥१२॥

 ओ)०(ओ

॥ ११.२६.१३ ॥

स्वार्थस्याकोविदं धिङ् मां मूर्खं पण्डितमानिनम् ।
योऽहम् ईश्वरतां प्राप्य स्त्रीभिर् गोखरवज् जितः ॥

श्रीधरः  अनुतप्तः सन्न् आत्मानं निन्दति द्वाभ्याम्, स्वार्थस्येति । अकोविदम् अज्ञातारम् । गोखरवत् गौरिव खर इवेति ।

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ११.२६.१४ ॥

सेवतो वर्षपूगान् मे उर्वश्या अधरासवम् ।
न तृप्यत्य् आत्मभूः कामो वह्निर् आहुतिभिर् यथा ॥

श्रीधरः  अधरासवं सेवमानस्यात्मभूर् मनसिजः पुनः पुनर् उद्भवन् ॥१४॥

क्रमसन्दर्भः  न व्याख्यातम्.

विश्वनाथः  सेवतः सेवमानस्य आत्मभूर् मनोजन्यः ॥१४॥

 ओ)०(ओ

॥ ११.२६.१५ ॥

पुंश्चल्यापहृतं चित्तं को न्व् अन्यो मोचितुं प्रभुः ।
आत्मारामेश्वरम् ऋते भगवन्तम् अधोक्षजम् ॥

श्रीधरः  एवम् अष्टभिर् निर्वेदो निरूपितः, इदानीं तस्य विवेकम् आह दशभिः, पुंश्चल्येति । अयं भावः, कर्मभिर् देवान् इष्ट्वा दुःखम् एव प्राप्तोऽस्मि, अतः परमेश्वरम् एव भजेयम् इति ॥१५॥

क्रमसन्दर्भः  न व्याख्यातम्.

विश्वनाथः  ननु तर्हीदानीं तस्माद् अधरासवात् केन मोचितः प्रप्तैतादृशवैतृष्ण्योऽसि ? तत्राहपुंश्चल्येति । मोचितुं मोचयितुम् । आत्मारामेश्वरम् इति आत्मारामोऽपि मादृशस्य देहारामस्य चित्तं प्रायो मोचयितुं न शक्नोति । किन्त्व् आत्मारामेश्वरः परमेश्वरः एव शक्नोति इति भावः । तत्र हेतुर् निरतिशयैश्वर्यम् एवेत्य् आहभगवन्तं मन्मोचने परमसमर्थम् अधोक्षजम् अधःकृतं तिरस्कृतं भवेत् । अक्षजम् ऐन्द्रियकं ज्ञानं यस्मात् तम् ॥१५॥

 ओ)०(ओ

॥ ११.२६.१६ ॥

बोधितस्यापि देव्या मे सूक्तवाक्येन दुर्मतेः ।
मनोगतो महामोहो नापयात्य् अजितात्मनः ॥

श्रीधरः  परमेश्वरप्रसादं विन देवैर् उपदिष्टाद् अपि वेदवाक्यान् मोहो न निवर्तत इत्य् आहबोधितस्यापीति । देव्या उर्वश्या सूक्तवाक्येन यथार्थवचनेन,

पुरूरवो मा मृथा मा प्रतप्तो म त्वा वृकासो अशिवास उक्षन् ।
न वै स्त्रैणानि सख्यानि सन्ति सालावृकाणां हृदयान्येता ॥ इत्य् अनेन ॥१६॥

क्रमसन्दर्भः  न व्याख्यातम्.

विश्वनाथः  तयोर् एवोर्वश्या बहुतरम् उपदिष्टाद् वैराग्याद् एव तव मोहोऽपगत इति चेन्, नहीत्य् आहबोधितस्येति । नापयाति नापययौ ॥१६॥

 ओ)०(ओ

॥ ११.२६.१७ ॥

किम् एतया नोऽपकृतं रज्ज्वा वा सर्पचेतसः ।
द्रष्टुः स्वरूपाविदुषो योऽहं यद् अजितेन्द्रियः ॥

श्रीधरः  पूर्वं पुंश्चल्यापहृतं चित्तम् इत्यादिना तस्या अषकारोऽनुस्मृतः, इदानीं ममैवायम् अपराध इत्य् आहकिम् एतयेति । नोऽस्माकं कामिनाम् एतया किम् अपकृतम्, न किञ्चिद् अपि । यथा रज्जुस्वरूपाविदुषो रज्जुद्रष्टुः पुंसस् तस्यां सर्पकल्पनया खिद्यतेऽपि रज्ज्वा किम् अपि नापकृतं तद्वत् । यद् यस्माद् योऽहम् एवम्भूतः त एवाजितेन्द्रियत्वाद् अपराधीत्य् अर्थः ॥१७॥

क्रमसन्दर्भः  न व्याख्यातम्.

विश्वनाथः  पुंश्चल्यापहृतम् इति पूर्वम् उक्तम् । इदानीं तु ममैवायं दोषो न तस्या इत्य् आहकिम् एतयेति । एतया ऊर्वश्या नोऽस्माकं किम् अपकृतं ? न किञ्चिद् अपि । सर्पचेतसो जनस्य रज्ज्वा वा किम् अपकृतं ? न किम् अपि । यतो रज्जुस्वरूपम् अविदुषस् तस्यैव दोषः । स हि स्वाज्ञानाद् एव बिभेति । यद् यस्माद् अहम् अपि तथैवाजितेन्द्रियो मोहम् एतादृशम् अभजम् ॥१७॥

 ओ)०(ओ

॥ ११.२६.१८ ॥

क्वायं मलीमसः कायो दौर्गन्ध्याद्यात्मकोऽशुचिः ।
क्व गुणाः सौमनस्याद्या ह्य् अध्यासोऽविद्यया कृतः ॥

श्रीधरः  ननु तथापि सैव सौगन्ध्यप्रेमादिगुणैः सम्मोहमूलम् इत्य् आशङ्क्य, तेऽपि स्वमतिपरिकल्पिता एवेत्य् आह चतुर्भिःक्वायम् इति । मलीमसोऽतिमलिनः । सुमनसां कुसुमानाम् इव गन्धसौकुमार्यादिसौमनस्यं शोभनमनोभावो वा ॥१८॥

क्रमसन्दर्भः  न व्याख्यातम्.

विश्वनाथः  ननु तद् अपि सैव सौगन्ध्यसौरभ्यमाधुर्यादिस्वगुणैस् तदीयसम्मोहमूलम् इति चेन् मैवम् । तेऽपि गुणा मदविवेकपरिकल्पिता एवेत्य् आहक्वायम् इति । वस्तुविचारतो मलीमसोऽतिमलिन एव कायः क्व ? सुमनसां पुष्पाणाम् इव सौरभ्यसौकुमार्यादिकं सौमनस्यं तदाद्या गुणा वा क्व ? किं त्व् अयम् अध्यासस् तस्याम् आरोपो मया स्वमोहेनैव कृतः ॥१८॥

 ओ)०(ओ

॥ ११.२६.१९ ॥

पित्रोः किं स्वं नु भार्यायाः स्वामिनोऽग्नेः श्वगृध्रयोः ।
किम् आत्मनः किं सुहृदाम् इति यो नावसीयते ॥

श्रीधरः  ममत्वम् अपि तस्मिन् परिकाल्पेतम् एवेत्य् आहपित्रोः किं स्वं कायः जनकत्वात् । नु वितर्के । भार्याया वा भोगप्रदत्वात् । अत्रानुपयुक्तम् अप्य् एतन् न्यायतुल्यत्वाद् उक्तम् । स्वामिनो वाऽधीनत्वात् । अग्नेर् वा अन्त्येष्ट्यां तदाहुतित्वात् । श्वगृध्रयोर् वा भक्ष्यत्वात् । किं वात्मनस् तत्कृतशुभाशुभभागित्वात् । सुहृदां वा उपकारित्वात् । एवं यो न निश्चीयते ॥१९॥

क्रमसन्दर्भः  न व्याख्यातम्.

विश्वनाथः  सामान्यतो देहमात्रेऽपि ममत्वम् अविवेककल्पितम् एवेत्य् आहपित्रोः किं स्वम् अयं कायः जनकत्वात् । नु वितर्के । भार्याया वा भोगप्रदत्वात्, स्वामिनः पत्युर् वा भोग्यत्वात् । अग्नेर् वा अन्त्येष्ठ्यां तद् आहुतिरूपत्वात् । श्वगृध्रयोर् वा भक्ष्यत्वात् । किं वा, आत्मनस् तत्कृतशुभाशुभभागित्वात् । सुहृदां वा उपकारित्वात् । एवं यो न निश्चीयते ॥१९॥

 ओ)०(ओ

॥ ११.२६.२० ॥

तस्मिन् कलेवरेऽमेध्ये तुच्छनिष्ठे विषज्जते ।
अहो सुभद्रं सुनसं सुस्मितं च मुखं स्त्रियः ॥

श्रीधरः  तुच्छा कृमिविड्भस्मलक्षणा निष्ठा अन्तो यस्य तस्मिन् काये कलेवरे प्रियत्वेन गृहीते । विषङ्गम् एवाहअहो इति । सुनसं शोभननासिकम् ॥२०॥

क्रमसन्दर्भः  न व्याख्यातम्.

विश्वनाथः  तुच्छलोकनिष्ठे निन्द्यफले वा विसज्जते । विषज्जनप्रकारम् आहअहो इति ॥२०॥

 ओ)०(ओ

॥ ११.२६.२१ ॥

त्वङ्मांसरुधिरस्नायुमेदोमज्जास्थिसंहतौ ।
विण्मूत्रपूये रमतां कृमीणां कियद् अन्तरम् ॥

श्रीधरः  अतो गुणारोपेण रममाणा मादृशाः कृमितुल्या इत्य् आहत्वगादिसंहतौ तत्सङ्घाते देहे । विण्मूत्रादिसंहतौ रमतां कृमीणां वा ॥२१॥

क्रमसन्दर्भः  न व्याख्यातम्.

विश्वनाथः  विण्मूत्रपूये तन्मये देहे रममाणानां मादृशानां कृमीणां कियद् अन्तरं न कियद् अपि ॥२१॥

 ओ)०(ओ

॥ ११.२६.२२ ॥

अथापि नोपसज्जेत स्त्रीषु स्त्रैणेषु चार्थवित् ।
विषयेन्द्रियसंयोगान् मनः क्षुभ्यति नान्यथा ॥

श्रीधरः  यद्य् अप्य् एवं बीभत्सिता एव स्त्रियोऽथापि नोपसज्जेतावलोकनादिनापि सङ्गं न कुर्यात् । अर्थविद् विवेकी । अत्र हेतुः, विषयेति ॥२२॥

क्रमसन्दर्भः  न व्याख्यातम्.

विश्वनाथः  यद्यप्य् एवं बीभत्सिता एव स्त्रियस् तथापि तासु जना उपसज्जन्ते वेत्य् अतो निषिध्यतिअथापीति । अर्थवित् विवेकी तु तथापि न तासु विसज्जेत तद्दर्शनाद् अपि दूरे तिष्ठेत् यतो विषयेत्य् आदि ॥२२॥

 ओ)०(ओ

॥ ११.२६.२३ ॥

अदृष्टाद् अश्रुताद् भावान् न भाव उपजायते ।
असम्प्रयुञ्जतः प्राणान् शाम्यति स्तिमितं मनः ॥

श्रीधरः  ननु क्वचिन् निमीलितनयनादेर् अपि मनःक्षोभो दृश्यते, सत्यम्, सोऽपि पूर्वदर्शनादिकं विन न भवतीत्य् आहअदृष्टाद् इति । भावात् पदार्थात् । भावो मनःक्षोभः । अतः प्राणानीन्द्रियाण्य् असम्प्रयुञ्जतोऽनियच्छतः । स्तिमितं निश्चलं सत् ॥२३॥

क्रमसन्दर्भः  न व्याख्यातम्.

विश्वनाथः  ननु निर्जने स्थितस्यापि मुनेर् मनःक्षोभः क्वचिद् दृश्यते, सत्यम् । स खलु प्राचीनस्त्रीदर्शनसंस्कारोत्थ एवेति सोपपत्तिकम् आहअदृष्टाद् इति । तस्मात् प्राणान् इन्द्रियाणि स्त्रीविषये न सम्प्रयुञ्जतो जनस्य मनः स्तिमितं निश्चलं सत् शाम्यति ॥२३॥

 ओ)०(ओ

॥ ११.२६.२४ ॥

तस्मात् सङ्गो न कर्तव्यः स्त्रीषु स्त्रैणेषु चेन्द्रियैः ।
विदुषां चाप्य् अविस्रब्धः षड्वर्गः किम् उ मादृशाम् ॥

श्रीधरः  इन्द्रियैः कृत्वा । अविश्रब्धोऽविश्वसनीयः । मादृशाम् अविवेकिनाम् ॥२४॥

क्रमसन्दर्भः  एवं ज्ञाने सति इन्द्रियैः श्रोतनेत्रादिष्व् एकेनापि सङ्गो न कर्तव्य इत्य् अर्थः ॥२४॥

विश्वनाथः  अविस्रब्धः अविश्वसनीयः इत्य् अर्थः । षड्वर्गः षडिन्द्रियवर्गः ॥२४॥

[अत्रानुरूपार्थकं भा. ३.३१.३९, ९.६.५१, ११.१४.२९शं पद्यजातं द्रष्टव्यम् ।]

 ओ)०(ओ

॥ ११.२६.२५ ॥

श्रीभगवान् उवाच
एवं प्रगायन् नृपदेवदेवः
स उर्वशीलोकम् अथो विहाय ।
आत्मानम् आत्मन्य् अवगम्य मां वै
उपारमज् ज्ञानविधूतमोहः ॥

श्रीधरः  फलितम् आह द्वाभ्यामेवम् इति । नृपेषु देवेषु च दीव्यतीति तथा ॥२५॥

क्रमसन्दर्भः  ज्ञानात् पूर्वम् एव कुतोऽपि लब्धाद् विधूतो मोहो यस्य सः । पुंशल्यापहृतं चित्तं [भा.पु. ११.२६.१५] इत्य् आदिप्राचीनतद्वाक्याद् एव भगवज्ज्ञानसद्भावोपलब्धेः । ततो दुःसङ्गम् उत्सृज्य [भा.पु. ११.२६.२६] इत्य् उत्तरवाक्यस्वारस्याच् च ॥२५॥

विश्वनाथः  नृपेषु देवेषु च दीव्यतीति तथा । आत्मनि मनसि आत्मानं प्रेमास्पदं माम् अवगम्य भक्त्या अनुभूय उपारमत् शरीरं तत् त्याज ॥२५॥

 ओ)०(ओ

॥ ११.२६.२६ ॥

ततो दुःसङ्गम् उत्सृज्य सत्सु सज्जेत बुद्धिमान् ।
सन्त एवास्य छिन्दन्ति मनोव्यासङ्गम् उक्तिभिः ॥

श्रीधरः  उक्तिभिर् हितोपदेशैर् इति तीर्थदेवादिसाङ्गाद् अपि सत्सङ्गः श्रेयान् इति दर्शयति ॥२६॥

सनातनः (हरिभक्तिविलासः १०.३१८)  सन्तो भगवद्भक्ता एव, न तु कर्मज्ञानादिपराः । मनसो व्यासङ्गं गृहाद्यासक्तिं कामादिसम्बन्धं वा । उक्तिभिर् हितोपदेशैः ॥२६॥

क्रमसन्दर्भः  असत्सङ्गत्यागेऽपि न किञ्चित् स्यात्, किन्तु सत्सङ्गेनैवेत्य् आहतत इति ॥२६॥

विश्वनाथः  व्यासङ्गं विरुद्धाम् आसक्तिम् । सन्त एवेत्य् एवकारेण सुकृतितीर्थदेवशास्त्रज्ञानादीनां न तादृशं सामर्थ्यम् इति ज्ञापितम् ॥२६॥

 ओ)०(ओ

॥ ११.२६.२७ ॥

सन्तोऽनपेक्षा मच्चित्ताः प्रशान्ताः समदर्शिनः
निर्ममा निरहङ्कारा निर्द्वन्द्वा निष्परिग्रहाः ॥

श्रीधरः  सतां लक्षणम् आहसन्त इति । विशेषणाष्टकस्य यथेष्टं हेतुहेतुमद्भावः ।

सनातनः (हरिभक्तिविलासः १०.६५)  एवं धर्मानादरेणैकान्तितालक्षणं लिखित्वा इदानीं भगवद्व्यतिरिक्तैहिकामुष्मिकाद्यशेषनैरपेक्ष्येण या एकान्तिता, तल्लक्षणं लिखतिसन्त इति । सन्त एवास्य छिन्दन्ति मनोव्यसनम् उक्तिभिः [भा.पु. ११.२६.२६] इत्य् उक्त्यापेक्षितं सतां लक्षणं मुख्यम् आहसन्त इति । अनपेक्षाः मद्व्यतिरिक्ते कुत्रचिद् अपेक्षारहिता ये ते सन्तः । तत्र हेतुःमय्य् एव चित्तं येषं ते । प्रशान्त इत्य् आदि विशेषणषट्कस्य यथासम्भवं हेतुहेतुमत्तोह्या । तत्र प्रशान्ता रागद्वेषादिरहिताः, समदर्शिनः मित्रे शत्रौ चैकदृष्टयः, निर्ममा ममत्वमोहहीनाः, निरहङ्काराः अभिमानशून्याः, निर्द्वन्द्वाः शीतोष्णादिना अनाकुलाः, निष्परिग्रहाः अकिञ्चनाः ॥२७॥

क्रमसन्दर्भः  मच्चित्ता इति विशेष्यम् । तस्य चानपेक्षत्वादिकं स्वरूपगुणानुवादमात्रम् । विषयान् ध्यायतश् चित्तं [भा.पु. ११.१४.२७] इत्य् आदेः ॥२७॥

विश्वनाथः  सन्त एव के ? ते ये स्वसङ्गिशुभप्रदास् तेषाम् उक्तयश् च काः ? इत्य् अपेक्षायाम् आहसन्त इति द्वाभ्याम् । अनपेक्षाः कर्मज्ञानादीन्, स्वार्थं देवमनुष्यादींश् च नापेक्षन्ते इति ते तथा । तर्हि त्वाम् अपि नापेक्षन्ते, तत्राहमच्चित्ता इति । त्वच्चित्ताः कंसादयोऽप्य् अभूवंस् तत्राहप्रशान्ताः अक्रोधनाः । यदि तान् केचिद् द्विषन्ति, तर्हि तेषु कथम् अक्रोधनाः ? तत्राहसमदर्शिनः स्वबन्धुशत्रुतटस्थादिषु तुल्यदृष्टयः । तत्र हेतुर् अहङ्कारजय एवेत्य् आहनिर्ममा निरहङ्कारा इति । अत एव मानापमानाद्योस् तुल्यत्वान् निर्द्वन्द्वाः । ननु पुत्रकलत्रादिमत्त्वे नैतादृशत्वं सम्भवेत् ? तत्राहनिष्परिग्रहाः त्यक्तपरिग्रहास् त्यक्ततदासक्तयो वा ये मद्भक्तास् ते सन्तः ॥२७॥

 \ओ)०(ओ

॥ ११.२६.२८ ॥

तेषु नित्यं महाभाग महाभागेषु मत्कथाः ।
सम्भवन्ति हि ता न्ṝणां जुषतां प्रपुनन्त्य् अघम् ॥

श्रीधरः  न च तेषूपदेशाषेक्षा, अपि तु केवलं तत् सन्निधिर् एव तारयतीत्य् आहतेष्व् इति सप्तभिः ॥२८॥

सनातनः (हरिभक्तिविलासः १०.२७७)  सम्भवन्ति सम्यक् जायन्ते । ताः कथा एव अघं पापं प्रकर्षेण पुनन्ति, सवासनम् उन्मूलयन्ति, संसारदुःखं नाशयन्तीति वा ॥२८॥

क्रमसन्दर्भः  प्रपुनन्तीति प्रशब्दः स्वत एव तेषां पुनान्त्वात् ॥२८॥
विश्वनाथः  तेषाम् उक्तयो हि मत्कथा एवेत्य् आहतेष्व् इति ॥२८॥

 ओ)०(ओ

॥ ११.२६.२९ ॥

ता ये शृण्वन्ति गायन्ति ह्य् अनुमोदन्ति चादृताः ।
मत्पराः श्रद्दधानाश् च भक्तिं विन्दन्ति ते मयि ॥

श्रीधरः  श्रवणादिभिर् एव मत्पराः श्रद्दधानाश् च सन्तो भक्तिं विन्दन्ति ॥

सनातनः (हरिभक्तिविलासः १०.२७८)  श्रवणादिभिर् एव मत्पराः श्रद्दधानाश् च श्रवणादिष्व् एव प्रीतिमन्तः सन्तः भक्तिं प्रेमलक्षणां विन्दन्ति । भगवद्भक्तसङ्गस्य दौर्लभ्यम् आहसत्सङ्ग इति ॥२९॥

क्रमसन्दर्भः  मत्कथानां च न केवलं पावनतामात्रं किन्त्व् अभ्यासेन भक्तिप्रदायितापीत्य् आहता इति ॥२९॥

विश्वनाथः  न व्याख्यातम्.

 ओ)०(ओ

॥ ११.२६.३० ॥

भक्तिं लब्धवतः साधोः किम् अन्यद् अवशिष्यते ।
मय्य् अनन्तगुणे ब्रह्मण्य् आनन्दानुभवात्मनि ॥

श्रीधरः  न व्याख्यातम्.

क्रमसन्दर्भः  भक्तेस् तु भक्तिर् एव फलम् इत्य् आहभक्तिम् इति । तत्र हेतुःमयीति ब्रह्मणि सर्वतो बृहत्तमे । तद् एवाहआनन्देति । आनन्दाद् धीमानि भूतानि जायन्त [तै.उ. ३.६] इत्य् आदेः, को ह्य् एवान्यात् कः प्राण्याद् [तै.उ. २.७] इत्य् आदेश् च श्रुतेः । आनन्दस्यैव परमबृहत्तमत्वम् इति तत्रापि अनन्तगुणे मधुरानन्तगुणवैचित्रम् इति ततश् च परमातिपरमबृहत्तमत्वम् इत्य् अर्थः । सर्वांशेन पूर्णत्वात् एवम्भूते च या भक्तिः सैव परमपुरुषार्थतयोपयुज्येतैतादृशानन्दात्मकत्वाद् इति भावः ॥३०॥

विश्वनाथः  किम् अन्यत् फलम् अवशिष्यते ? न किम् अपि भक्तेर् एव सर्वफलरूपत्वाद् इति भावः । तत्रानन्तगुणे अनन्तसच्चिदानन्दात्मकाहङ्कारममकारादिगुणे इति प्रेमा ब्रह्मणीति मुक्तिः । आनन्दानुभवेति ब्रह्मसुखानुभवोऽपि तस्यानुषङ्गिकः स्याद् एवेति भावः ॥३०॥

 ओ)०(ओ

॥ ११.२६.३१ ॥

यथोपश्रयमाणस्य भगवन्तं विभावसुम् ।
शीतं भयं तमोऽप्येति साधून् संसेवतस् तथा ॥

श्रीधरः  विभावसुम् अग्निं सेवमानस्य । अप्य् एति नश्यति । तथा कर्मजाड्यम् आगामिसंसारभयं तन् मूलम् अज्ञानं च नश्यतीत्य् अर्थः ॥३१॥

सनातनः (हरिभक्तिविलासः १०.२११)  अस्तु तावत् साधूनां माहात्म्यम्, तदाश्रितानाम् अपि माहात्म्यम् अनिर्वचनीयम् इति लिखतियथेति । विभावसुम् अग्निम् उपश्रयमाणस्य समीपे गत्वा सेवमानस्य । अप्य् एति नाच्यति, तथा कर्मादिजाड्यम् आगामिसंसारभयतन्मूलम् अज्ञानं च नश्यतीत्य् अर्थः । साधून् संसेवतः श्रद्धया किञ्चिद् द्रव्यप्रदानादिना दूरतोऽपि सेवमानस्य ॥३२॥

क्रमसन्दर्भः  एवम् अस्यापि प्रकरणस्य पूर्वपूर्ववद् एव निष्ठां दर्शयित्वा पूर्वोद्दिष्टानां सतां स्वरूपगुणम् अप्य् आहयथेति चतुर्भिः । उपश्रयमाणस्य यज्ञार्थं सेवमानस्य अत एव भगवन्तम् इत्य् उक्तम् ॥३१॥

विश्वनाथः  विभावसुम् अग्निं स्वीयौदनसिद्ध्यर्थम् उपश्रयमाणस्य अप्य् एति नश्यति, तथैव भजनसिद्ध्यर्थं साधून् संसेवमानस्य कर्मादिजाड्यं संसारभयं भजनविघ्नश् च ॥३१॥

 ओ)०(ओ

॥ ११.२६.३२ ॥

निमज्ज्योन्मज्जतां घोरे भवाब्धौ परमायणम् ।
सन्तो ब्रह्मविदः शान्ता नौर् दृढेवाप्सु मज्जताम् ॥

श्रीधरः  निमज्ज्योन्मज्जताम् उच्चावचयोनीर् गच्छताम् । परमायनं परमाश्रयः ॥३२॥

सनातनः (हरिभक्तिविलासः १०.२१२)  निमज्ज्योन्मज्जताम् उच्चावचयोनीर् गच्छताम् । यद् वा, भवाब्धौ निमज्ज्य, पश्चात् उन्मज्जतां सन्तरिष्यताम् । परमायनं परमाश्रयः । ब्रह्मविद इति, आत्मतत्त्वमात्रोपदेशेन भवाब्धितारणसिद्धेः । यद् वा, वेदार्थवेदिनः, शाब्दे परे च निष्णातं ब्रह्मण्युपशमाश्रयं [भा.पु. ११.३.२१] इति गुरुलक्षणोक्तेः ॥३२॥

क्रमसन्दर्भः  न व्याख्यातम्.

विश्वनाथः  निमज्ज्योन्मज्जतां नीचोच्चयोनीर् गच्छतां परमायणं परमाश्रयः ॥३२॥

 ओ)०(ओ

॥ ११.२६.३३ ॥

अन्नं हि प्राणिनां प्राण आर्तानां शरणं त्व् अहम् ।
धर्मो वित्तं नृणां प्रेत्य सन्तोऽर्वाग् बिभ्यतोऽरणम् ॥

श्रीधरः  किं च, यथान्नम् एव प्राणो जीवनम् । अहम् एव यथा शरणम् । धर्म एव यथा प्रेत्य परलोके वित्तम् । तथा सन्त एवार्वाक् संसारपाताद् बिभ्यतः पुंसः अरणं शरणम् ॥३३॥

सनातनः (हरिभक्तिविलासः १०.२१३)  किं च, यथान्नम् एव प्राणिनां प्राणा जीवनम् । अहम् एव यथा शरणम् । धर्म एव यथा प्रेत्य परलोके वित्तम् । तथा सन्त एवार्वाक् सर्वान्ते संसारपतनाद् बिभ्यतः पुंसः । अरणं शरणम् । यद् वा, यतः कुतश्चिद् बिभ्यतो जनस्य अर्वाक् नूतनं जीर्णत्वादिदोषहीनं शरणम् ॥३३॥

क्रमसन्दर्भः  न व्याख्यातम्.

विश्वनाथः  यथा प्राणिनाम् अन्नार्थिनाम् अन्नम् एव, प्राणाः अन्नं विना प्राणा न सिद्ध्यन्ति, तथैव भक्तीच्छूनां सन्त एव भक्तिः, तान् विना भक्तिर् न सिद्ध्यति । यथैवार्तानाम् अनाथानाम् अहम् एव शरणं रक्षकस् तथैव भक्तीच्छूनां सन्त एव रक्षकाः । यथैव न्ṝणां प्रेत्य मृत्वा कालपाशाद् बिभ्यतां धर्म एव वित्तं शरणम्, तथैव नरस्य भजनमार्गं प्राप्य वर्तमानस्य अर्वाक् इतस् ततः कामक्रोधादिवर्त्मपातिपशाद् बिभ्यतः सन्त एव भक्तिमार्गरक्षकाः शरनम् ॥३३॥

 ओ)०(ओ

॥ ११.२६.३४ ॥

सन्तो दिशन्ति चक्षूंषि बहिर् अर्कः समुत्थितः ।
देवता बान्धवाः सन्तः सन्त आत्माहम् एव च ॥

मध्वः  भगवतोऽपि सतां मध्ये प्रधानत्वात् सतोऽहम् एव इत्य् उच्यते ।

विष्णोश् च सत्प्रधानत्वान् न सतां विद्यते परम् ।
इत्य् आहुर् वेदविदुषः स हि सर्वेश्वरेश्वरः ॥ इति च ॥३४॥

श्रीधरः  किं च, सन्तश् चक्षूंषि सगुणनिर्गुणज्ञानानि । अर्कः पुनः सम्यग् उत्थितोऽपि बहिः, तद् अप्य् एकम् एव चक्षुर् इत्य् अर्थः ॥३४॥

सनातनः (हरिभक्तिविलासः १०.२१४)  किं च, चक्षूंषि सगुणनिर्गुणज्ञानानि । अर्कः पुनः सम्यग् उत्थितोऽपि बहिः, तद् अप्य् एकम् एव चक्षुर् इत्य् अर्थः । अतः सतां सेवयैव कृतार्थता स्यात्, इत्य् आहदेवता इति ॥३४॥

क्रमसन्दर्भः  ननु भवान् एवार्तानां शरणं चेत् किं सद्भिर् इत्य् आशङ्क्याहसन्त इति ॥३४॥

विश्वनाथः  किं बहुना, सतां मार्गे प्रतिष्ठासूनां नृणां सन्त एव सर्वनिर्वाहका इत्य् आहसन्त एव मां साक्षाद् दर्शयितुं चक्षूंषि नवविधभजनानि दिशन्ति ददति । किं च, सूर्यं विना चक्षुर्भिर् अपि न कार्यसिद्धिर् इति चेत् सन्त एव बहिःस्थितः सम्यग् उत्थितोऽर्कः भजनचक्षुःप्रकाशक इति भावः । तस्माद् भक्तिवर्त्मचारिणां सन्त एव देवता, न त्व् इन्द्राद्याः । सन्त एव बान्धवा न तु पितृपितृव्यमातुलादयः । सन्त एव आत्मा प्रेमास्पदम्, न तु देहो जीवात्मा वा । एवं सन्त एवाहम् इष्टदेवो, न तु तांस् त्यक्त्वा प्रतिमारूपोऽहम् अपीति भावः ॥३४॥

 ओ)०(ओ

॥ ११.२६.३५ ॥

वैतसेनस् ततोऽप्य् एवम् उर्वश्या लोकनिष्पृहः ।
मुक्तसङ्गो महीम् एताम् आत्मारामश् चचार ह ॥

श्रीधरः  अध्यायार्थम् उपसंहरति, वैतसेन इति । सुद्युम्नभावेनोमावनं प्रविष्टस्य वीता सेना स्त्रीभावं प्राप्ता यस्य तस्य स्त्रीभावं प्राप्तस्य पुत्रो वैतसेनः पुरूरवाः । एवम् उक्तप्रकारेणोर्वश्या लोकात् स्थानाद् अवलोकनाद् वा निस्पृहस् ततोऽपि सत्सङ्गाद् अपि हेतोर् मुक्तसङ्गः सन्न् आत्मारामो भूत्वा यथेष्टं चचारेति ॥३५॥

क्रमसन्दर्भः  एवम् अभीष्टं वर्णयित्वा प्रसङ्गम् उपसंहरति । वैतसेन इति ॥३५॥

विश्वनाथः  अध्यायार्थम् उपसंहरतिवैतसेन इति । वीता स्त्रीत्वप्राप्त्या वैरूप्यं प्राप्ता सेना यस्य स वीतसेनः । सुद्युम्नो नवमस्कन्धे ख्यात्स् तस्य पुत्रो वैतसेनः पुरूरवाः । एवम् उक्तप्रकारेण ततोऽपि ऊर्वशीलोकाद् अपि एतां महीं चचार । यत ऊर्वश्या लोकात् स्थानाद् अवलोकनाद् वा निस्पृहः ॥३५॥

इति सारार्थदर्शिन्यां हर्षिण्यां भक्तचेतसाम् ।
एकादशे तु षड्विंशः सङ्गतः सङ्गतः सताम् ॥

 \ओ)०(ओ

इति श्रीमद्भागवते महापुराणे ब्रह्मसूत्रभाष्ये
पारमहंस्यां संहितायां वैयासिक्याम् एकादशस्कन्धे
श्रीभगवदुद्धवसंवादे
ऐलगीतं नाम
षड्विंशोऽध्यायः
॥ ११.२६ ॥

(११.२७)
अथैकादशस्कन्धे सप्तविंशोऽध्यायः

क्रियायोगः

॥ ११.२७.१ ॥

श्रीउद्धव उवाच
क्रियायोगं समाचक्ष्व भवदाराधनं प्रभो ।
यस्मात् त्वां ये यथार्चन्ति सात्वताः सात्वतर्षभ ॥

श्रीधरः
रागाद्याकुलचित्तानां कुतोऽसङ्गादिसम्भवः ।
इति कृष्णार्चनं भद्रम् अनुस्मृत्यानुपृच्छति ॥

क्रियायोगम् इति । भवदाराधनरूपम् । यस्माद् इति कारणाधिष्ठानादिप्रश्नः, सर्वकारकाणां निमित्तत्वस्याविशिष्टत्वात् । यथेति कस्मिन्न् अधिष्ठानादौ केन प्रकारेणेति प्रश्नः । ये अधिकारिणः । सात्वता भक्ताः ॥१॥

क्रमसन्दर्भः  एवं तावत् सङ्गान् मोक्तुम् इच्छतां रीतिं श्रुत्वानिच्छूनाम् अपि तस्य परमार्थपर्यवसानं यथा स्यात् तथा पृच्छतिक्रियायोगम् इति ॥१॥

विश्वनाथः  
क्रियायोगाभिधा भक्तिः सप्तविंशेऽर्चनात्मिका ।
नानोपचारैर् अर्चायां स्वधर्मसहितोच्यते ॥ओ॥

उक्तलक्षणसत्सङ्गरहिता भक्तिः पुत्रकलत्राद्यासक्तचित्तैर् दुर्लभेत्य् अतस् तेषाम् अपि निस्तारिकाम् आगमोक्तार्चनभक्तिम् अनुसृत्य पृच्छतिक्रियायोगम् इति । यस्मात् यं क्रियायोगम् आश्रित्य ॥१॥

ओ)०(ओ

॥ ११.२७.२ ॥

एतद् वदन्ति मुनयो मुहुर् निःश्रेयसं नृणाम् ।
नारदो भगवान् व्यास आचार्योऽङ्गिरसः सुतः ॥

श्रीधरः  अस्य पुनर् विशेषतः प्रश्ने कारणम् आह चतुर्भिः, एतत् त्वदर्चनं निःस्रेयसकरं वदन्ति । अङ्गिरसः सुतो बृहस्पतिः ॥२॥

क्रमसन्दर्भः  प्रमाणयतिएतद् इति द्वाभ्याम् । अङ्गिरसः सुत इति । तस्य भगवद्धर्मोपदेशे स्वगुरुत्वं व्यञ्जयति युक्त;ं च तत् । श्रीभागवते तस्य श्रीसङ्कर्षणसम्प्रदायित्वात् ॥२॥

विश्वनाथः  न व्याख्यातम्.

 ओ)०(ओ

॥ ११.२७.३४ ॥

निःसृतं ते मुखाम्भोजाद् यद् आह भगवान् अजः ।
पुत्रेभ्यो भृगुमुख्येभ्यो देव्यै च भगवान् भवः ॥
एतद् वै सर्ववर्णानाम् आश्रमाणां च सम्मतम् ।
श्रेयसाम् उत्तमं मन्ये स्त्रीशूद्राणां च मानद ॥

श्रीधरः  निःसृतं त्वयोपदिष्टम् इत्य् अर्थः । देव्यै पार्वत्यै । सर्ववर्णानां त्रैवर्णिकानाम् ॥३४॥

क्रमसन्दर्भः  न च वीतसङ्गानां स्मरणादिकं नरमात्राणाम् एव स्यान् न पुनर् एतद् इति वाच्यं यत एतद् इति तेषाम् एव सम्मतत्वाद् इति भावः ॥३४॥

विश्वनाथः  एतत् त्वदर्चनम् ॥४॥

 ओ)०(ओ

॥ ११.२७.५ ॥

एतत् कमलपत्राक्ष कर्मबन्धविमोचनम् ।
भक्ताय चानुरक्ताय ब्रूहि विश्वेश्वरेश्वर ॥

श्रीधरः  विश्वेश्वरा ये तेषाम् ईश्वरः ॥५॥

क्रमसन्दर्भः  विश्वेश्वराणां महापुरुषादीनाम् अपीश्वरः स्वयं भगवत्त्वात् ॥५॥

विश्वनाथः  ननु त्वं मद्भक्तः परमानुरागी भवसि तवानेन किं ? तत्राहभक्ताय अनुरक्तायापि ब्रूहि ॥५॥

 ओ)०(ओ

॥ ११.२७.६ ॥

श्रीभगवान् उवाच
न ह्य् अन्तोऽनन्तपारस्य कर्मकाण्डस्य चोद्धव ।
सङ्क्षिप्तं वर्णयिष्यामि यथावद् अनुपूर्वशः ॥

श्रीधरः  कर्मकाण्डस्य पूजाविधानस्य । नास्त्य् अन्तो ग्रन्थतः पारं वानुष्ठानतो यस्य तस्य ॥६॥

क्रमसन्दर्भः  यद्यपि तद् ईदृशम् एव तथापि विस्तरत्वाद् एव मया स्वयं नोक्तम् । सम्प्रति तु भवदिच्छां ज्ञात्वा सङ्क्षिप्यैव वर्णयिष्यामीत्य् आहन ह्य् अन्त इति ॥६॥

विश्वनाथः  मदर्चनलक्षणस्य कर्मकाण्डविशेषस्य नास्त्य् अन्तः, यतोऽनन्तपारस्य नास्त्य् अन्तः शास्त्रतः पारं चानुष्ठानतोऽपि यस्य ॥६॥

 ओ)०(ओ

॥ ११.२७.७ ॥

वैदिकस् तान्त्रिको मिश्र इति मे त्रिविधो मखः ।
त्रयाणाम् ईप्सितेनैव विधिना मां समर्चयेत् ॥

श्रीधरः  वैदिक एव मन्त्रो वैदिकान्य् एवाङ्गानि च । यस्मिन् पुरुषसूक्तादौ स वैदिकः । एवं तान्त्रिकोऽपि मिश्रोऽष्टाक्षरादिः । मखः पूजा ॥७॥

क्रमसन्दर्भः  ईप्सितेनैवेति । स्वस्वाधिकारप्राप्ततया तत्रापि स्वश्रद्धानुसारेणेत्य् अर्थः । ततः स्त्रीशूद्राणां केवलस् तान्त्रिकः, अन्येषां त्व् अन्यतरो मिश्रो वेति विवेकः ॥७॥

विश्वनाथः  वैदिक एव मन्त्रो वैदिकान्य् एवाङ्गानि च । यस्मिन् पुरुषसूक्तादौ स वैदिकः । एवं तान्त्रिकः गौतमीयतन्त्राद्युक्तः । मिश्रोऽष्टाक्षरादिर् उभयोक्तः । मखः पूजा त्रयाणां मध्ये मदीप्सितं तेनैव ॥७॥

 ओ)०(ओ

॥ ११.२७.८ ॥

यदा स्वनिगमेनोक्तं द्विजत्वं प्राप्य पूरुषः ।
यथा यजेत मां भक्त्या श्रद्धया तन् निबोध मे ॥

श्रीधरः  यदा त्रैवर्णिको यजेत तदा विशेषम् आहयदा गर्भाष्टमैकादशद्वादशाब्दादिकाले स्वनिगमेन स्वाधिकारप्रवृत्तेन वेदेनोक्तं द्विजत्वम् उपनयनम् ॥८॥

क्रमसन्दर्भः  तत्र तदिच्छानुसारेण स्वधर्मनिष्ठान् एवाधिकृत्य तत्र च मुख्यतया द्विजम् एवाधिकृत्योपदिशन्न् अन्यान् अपि यथा स्वम् उपदिशति यदेति ॥८॥

विश्वनाथः  स्वनिगमेन स्वाधिकारप्रवृत्तेन वेदेनोक्तं द्विजत्वं प्राप्य पूरुषः यदा यथा यजेत तन् निबोधेत्य् अन्वयः ॥८॥

 ओ)०(ओ

॥ ११.२७.९ ॥

अर्चायां स्थण्डिलेऽग्नौ वा सूर्ये वाप्सु हृदि द्विजः ।
द्रव्येण भक्तियुक्तोऽर्चेत् स्वगुरुं माम् अमायया ॥

श्रीधरः  अर्चायां प्रतिमाहौ ॥९॥

क्रमसन्दर्भः  तत्रापि शक्त्यनुसारेण पूजाधिष्ठानं विकल्पयतिअर्चायाम् इति । प्रथमं त्व् अर्चायाम् एव विधिः अशक्त्यैव तूत्तरोत्तरत्रेति भावः ॥९११॥

विश्वनाथः  अर्चायां प्रतिमायाम् ॥९॥

 ओ)०(ओ

॥ ११.२७.१० ॥

पूर्वं स्नानं प्रकुर्वीत धौतदन्तोऽङ्गशुद्धये ।
उभयैर् अपि च स्नानं मन्त्रैर् मृद्ग्रहणादिना ॥

श्रीधरः  स्नाने विशेषम् आहौभयैर् वदिकैस् तान्त्रिकैश् च मन्त्रैः ।

क्रमसन्दर्भः  न व्याख्यातम्.

विश्वनाथः  उभयैर् वेदिकैस् तान्त्रिकैश् च मन्त्रैः ॥१०॥

 ओ)०(ओ

॥ ११.२७.११ ॥

सन्ध्योपास्त्यादिकर्माणि वेदेनाचोदितानि मे ।
पूजां तैः कल्पयेत् सम्यक् सङ्कल्पः कर्मपावनीम् ॥

श्रीधरः किञ्च, सन्ध्योपासनादीनि कर्माणि आचोदितानि साकल्येन विहितानि यस्य[द्१]  <ल् >यानि तैःसह मे पूजाङ्कुर्यात् । न तु तानि परित्यजेद् इत्य् अर्थः। सम्यक् परमेश्वरविषय एव सङ्कल्पो यस्य तथाभूतःसन् । कर्मपावनीङ्कर्मनिर्हारिणीम् ॥११॥

क्रमसन्दर्भः  न व्याख्यातम्.

विश्वनाथः  वेदेनाचोदितानि शास्त्रविहितानि यानि तैः सह पूजां कल्पयेत् कुर्यात् । स एव सम्यक्सङ्कल्पः पूर्णमनोरथः । कर्मपावनीं कर्मनिर्हारिणीयम् ॥११॥

 ओ)०(ओ

॥ ११.२७.१२ ॥

शैली दारुमयी लौही लेप्या लेख्या च सैकती ।
मनोमयी मणिमयी प्रतिमाष्टविधा स्मृता ॥

श्रीधरः  अर्चाभेदान् आह सार्धेन, शैली शिलामयी । लौही सुवर्णादिमयी । लेप्य मृच्छन्दनादिमयी । हृदि पूजाया मनोमयी ॥१२॥

क्रमसन्दर्भः  प्राधान्याद् अर्चाया एव भेदान् आहशैलीति । सैकता सैकतीत्य् अर्थः । एषा तु सकामानाम् एव, न तु प्रीतीच्छूनां तद्रक्षणारक्षणयोः प्रीतिविरोधात् ॥१२॥

विश्वनाथः  प्रतिमाभेदान् आहशैली शिलामयी । लौही स्वर्णादिमयी ॥१२॥

 ओ)०(ओ

॥ ११.२७.१३ ॥

चलाचलेति द्विविधा प्रतिष्ठा जीवमन्दिरम् ।
उद्वासावाहने न स्तः स्थिरायाम् उद्धवार्चने ॥

श्रीधरः  प्रकर्षेण तिष्ठत्य् अस्याम् इति प्रतिष्ठा प्रतिमैव जीवस्य भगवतो मन्दिरम् । यद् वा, प्रतिष्ठया कलान्य् आसेन भगवन्मन्दिरं भवतीति । प्रतिमाभेदेन विशेषम् आह सर्धेन, उद्वासो विसर्जनम् ।

क्रमसन्दर्भः  चलाचलेत्यर्धकं द्विविधा प्रतिष्ठा प्रतिमाजीवमन्दिरं यः सर्वेषां जीवानामाश्रयोऽहं तद्रूपम् एव भावयेदित्य् अर्थः । वक्ष्यते च न्यस्ताङ्गं मां प्रपूजयेदिति अलङ्कुर्वीत सप्रेम मद्भक्तो मां यथोचितम् इति शिरोमत्पादयोः कृत्वेति च ।

विश्वनाथः  प्रकर्षेण स्थीयतेऽस्याम् इति प्रतिष्ठा प्रतिमैव जीवमन्दिरं सर्वजीवानाम् आश्रयः साक्षाद् अहम् एवेत्य् अर्थः । सा चाचला श्रीजगन्नाथादिः । चला बालमुकुन्दादिः । उद्वासो विसर्जनं च आवाहनं च ते स्थिरायाम् अचलायां चलायां च न स्तः, इति प्रतिष्ठासमये एव नित्यस्थायित्वेनावाहनात् ॥१३॥

 ओ)०(ओ

॥ ११.२७.१४ ॥

अस्थिरायां विकल्पः स्यात् स्थण्डिले तु भवेद् द्वयम् ।
स्नपनं त्व् अविलेप्यायाम् अन्यत्र परिमार्जनम् ॥

श्रीधरः  अस्थिरायाम् अर्चने विकल्पः । शालग्रामे न कुर्यात् सैकत्यां कुर्याद् अन्यत्र कुर्याद् वा न वेति । अविलेप्यायां मृन्मयलेख्यव्यतिरिक्तायाम् । अन्यत्र विलेप्यायां लेख्यायां च परिमार्जनम् एव ।

क्रमसन्दर्भः  स्थिरा कालान्तरस्थायी शैलीप्रभृतिः तस्यां न स्त इति ग्रतिष्ठासमये नित्यस्थायित्वेनावाहनात् अस्थिरा सैकती क्वचिलुप्या च तत्र विकल्प इति सा यदि कथञ्चित्कतिचिद्दिनानि स्थिरा स्यात्तदा तस्याम् अपि न ते स्तः किमुत स्थिरायाम् इत्य् अर्थः ।

विश्वनाथः  अस्थिरायाम् अस्थैर्यस्वभावायां सैकत्यां लेपायां च विकल्पः । सा यदि कतिचिद् दिनानि स्थिरीकृता स्यात् तदा भक्तिविश्वासभेदवशात् कश्चिन् न कुरुते, अन्यथा तु कुरुते च । शालग्रामे तु नैव कुर्यात् । स्थण्डिले उपलिप्तस्थले त्व् इत्य् उपलक्षणम् । सैकत्याम् अपि कुर्याद् एवेत्य् अर्थः । अविलेप्यायां लेप्यलेख्यमूर्तिव्यतिरिक्तायां स्नपनम् । अन्यत्र लेप्यलेख्ययोस् तथा दारुमय्यां च परिमार्जनम् एव ॥१४॥

 ओ)०(ओ

॥ ११.२७.१५ ॥

द्रव्यैः प्रसिद्धैर् मद्यागः प्रतिमादिष्व् अमायिनः ।
भक्तस्य च यथालब्धैर् हृदि भावेन चैव हि ॥

श्रीधरः  इदानीं सकामनिष्कामभेदेन विशेषम् आहद्रव्यैर् इति । प्रकर्षेण सिद्धैः सुशोभनैः । अमायिनो निष्कामस्य भक्तस्य तु यथालब्धैः । यत्र चन्दनादि सर्वथा न लभ्यते तत्र हृदि भावेन भावनय । यद् वा, हृदि चेन् मद्यागस् तदा भावेन मनोमयैर् द्रव्यैर् इत्य् अर्थः ।

क्रमसन्दर्भः  अबिलेप्यायाम् इति लेख्याया दारुमय्याश्चोपलक्षणम् उपलक्षणत्वान्न सर्वा दारुमयी गृह्यते तिन्दुकसारादिमय्याः स्नपनसम्भवात् प्रधानदेवतानां तत्तन्मन्त्रै स्नपनम् उपस्थानार्ध्यादिना पूजनं सर्वत्र गृह्यते ।

विश्वनाथः  प्रसिद्धैः प्रकर्षेण धनादिसिद्धैः खण्डघृतचन्दनकुङ्कुमादिभिः । अमायिनो निःस्पृहस्य भक्तस्य तु यथालब्धैर् यदृच्छया प्राप्तैर् द्रव्यैर् हृदि भावेन भावनय च मनसैवोपस्थापितैर् दुर्लभैर् अपि सुरभिपयःपरमान्नादिभिर् अपीत्य् अर्थः ॥१५॥

 ओ)०(ओ

॥ ११.२७.१६ ॥

स्नानालङ्करणं प्रेष्ठम् अर्चायाम् एव तूद्धव ।
स्थण्डिले तत्त्वविन्यासो वह्नाव् आज्यप्लुतं हविः ॥

श्रीधरः  अधिष्ठानभेदेन प्रधानोपचारम् आह सार्धेन, स्नानेति । तत्त्वविन्यासो यथास्थानम् अङ्गप्रधानदेवतानां तत् तन् मन्त्रैः स्थापनम् ।

क्रमसन्दर्भः  कामिनामावश्यकता कापट्यसम्भवात् भक्तस्य तु न सा विधीयते तदसम्भवादित्याहअमायिन इति । अत्र अर्चायाम् एव सेवकस्य मम च प्रेष्ठमतिशयेन प्रियम् ।

विश्वनाथः  तत्त्वानाम् अङ्गप्रधानदेवतानां, विशेषतो यथास्थानं न्यासः, तत्तन्मन्त्रैः स्थापनमात्रम् । न त्व् अलङ्कारणादिकम् । आज्येन प्लुतं सिक्तं हरिस् तिलादिकं यज्ञीयंवस्तु । अभ्यर्हणम् अर्घोपस्थापनादि । सलिले तु सलिलादिभिर् एव यजनम् ॥१६१७॥

 ओ)०(ओ

॥ ११.२७.१७१८ ॥

सूर्ये चाभ्यर्हणं प्रेष्ठं सलिले सलिलादिभिः ।
श्रद्धयोपाहृतं प्रेष्ठं भक्तेन मम वार्य् अपि ॥
भूर्य् अप्य् अभक्तोपहृतं न मे तोषाय कल्पते।
गन्धो धूपः सुमनसो दीपोऽन्नाद्यं च किं पुनः ॥

श्रीधरः  अभ्यर्हणम् उपस्थानार्धादि । सलिलादिभिस् तर्पणादिना यजनम् । सर्वसाधारणम् आहश्रद्धयेति ।

क्रमसन्दर्भः  सूर्यत्यर्धकम् । श्रद्धयेति सार्धकं गन्ध इत्यर्धस्य श्रद्धयेत्यर्धेनान्वयः तस्य भक्तस्य निष्किञ्चनत्वेऽपि मम सेवायामाग्रहश्चेत्तदा गन्धादिकं प्रेष्ठम् इति पुनः किं वक्तव्यम् इत्य् अर्थः ।

क्रमसन्दर्भः  सूर्ये चेत्य् अर्धकम् । श्रद्धयेति सार्धकम् । अथास्मिन् पादसेवार्चनमार्गे यानैर् वा पादुकैर् वापि गमनं भगवद्गृहे इत्य् आदिना आगमोक्ता ये द्वात्रिंशदपराधास् तथा राजन्न् अभक्षणं चैवम् इत्य् आदिना तदुक्ता ये चान्ये बहवस् ते सर्वे

ममार्चनापराधा ये कीर्त्यन्ते वसुधे मया ।
वैष्णवेन सदा ते तु वर्जनीयाः प्रयत्नतः ॥ इति वाराहानुसारेण ।

परित्याज्या इत्य् आशयेनाहश्रद्धयेति । श्रद्धाभक्तिशब्दाभ्याम् अत्रादर एव विधीयते । अपराधास् तु सर्वेऽनादरात्मका एव । प्रभुत्ववमानतश् च आज्ञावमानतश् च । तस्माद् अपराधनिदानम् अत्रानादर एव परित्याज्य इत्य् अर्थः ।

गन्ध इत्य् अर्धस्य श्रद्धयेत्य् अर्धेनान्वयः । तस्य भक्तस्य निष्किञ्चनत्वेऽपि मम सेवायाम् आग्रहश् चेत् तदा गन्धादिकं प्रेष्ठम् इति पुनः किं वक्तव्यम् इत्य् अर्थः ॥१७१८॥
[भक्तिसन्दर्भ ३००]

विश्वनाथः  सुमनसः पुष्पाणि ॥१८॥

 ओ)०(ओ

॥ ११.२७.१९ ॥

शुचिः सम्भृतसम्भारः प्राग्दर्भैः कल्पितासनः।
आसीनः प्राग् उदग् वार्चेद् अर्चायां त्व् अथ सम्मुखः ॥

श्रीधरः  एवम् अधिकारादिव्यवस्थाम् उक्त्वा इदानीं पूजाप्रकारम् आहशुचिर् इति । सम्भृताः सम्भाराः पूजासाधनानि येन सः । प्राग् अग्रैर् दर्भैः । यद् वा, प्राग् एव सम्भृतसम्भारः सन्न् आसीनः, न त्व् आसीनः सन् पश्चात् तत् सम्भारार्थं वारं वारम् उत्तिष्ठेद् इत्य् अर्थः । प्राङ्मुख उदङ्मुखो वा आसीनः । अर्चायां तु स्थिरायां सम्मुखोऽर्चाभिमुख उपविष्टः सन् ।

क्रमसन्दर्भः  न व्याख्यातम्.

विश्वनाथः  इदानीं पूजाप्रकारम् आहशुचिर् इति । प्राग् उदग् वा प्राङ्मुख वा अर्चायाम् अचलायां तु सम्मुखोऽर्चाभिमुखः ॥१९॥

 ओ)०(ओ

॥ ११.२७.२० ॥

कृतन्यासः कृतन्यासां मदर्चां पाणिनामृजेत् ।
कलशं प्रोक्षणीयं च यथावद् उपसाधयेत् ॥

श्रीधरः  अनन्तरं गुर्वादिनमस्कारपूर्वकं यथोपदेशं स्वस्मिन् कृतन्यासः कृतो मूलमन्त्रन्यासो यस्यां तां ममार्चाम् आमृजेन् निर्माल्यापकर्पणादिना शोधयेत् । कलशं पूर्णकुम्भम् । प्रोक्षणीयं प्रोक्षणार्थोदकपात्रम् उपसाधयेच् चन्दनपुष्पादिभिः संस्कुर्यात् ॥२०॥

क्रमसन्दर्भः  कृतन्यास इति । केशवादिन्यासादीनां यत् त्व् अधमाङ्गविषयत्वं, तत्र तत्तन्मूर्तीर् ध्यात्वा तत्तन्मन्त्रांश् च जप्त्वैव तत्तदङ्गस्पर्शमात्रं कुर्यात्, न तु तत्तन्मन्त्रदेवतास् तत्र तत्र न्यस्ता ध्यायेत् । भक्तानां तदनौचित्यात् भूतशुद्ध्यादिकं त्व् एवं ज्ञेयम् । तत्र भूतशुद्धिर् निजाभिलषितभगवत्सेवौपयिकतत्पार्षददेहभावनापर्यन्तैव तत्सेवैकपुरुषार्थिभिः कार्या, निजानुकूल्यात् । एवं यत्र आत्मनो निजाभीष्टदेवतारूपत्वेन चिन्तनं विधीयते तत्र तत्रैव पार्षदविग्रहत्वं भाव्यम् । अहङ्ग्रहोपासनायाः शुद्धभक्तेर् निष्ठत्वात् ऐक्ये च तत्र साधारण्यप्रायम् एव मदीयचिच्छक्तिवृत्तिशुद्धसत्त्वांशविग्रहत्वात् पार्षदानाम् इति ॥२०॥

विश्वनाथः  अनन्तरं गुर्वादिनमस्कारपूर्वकं यथोपदेशं स्वस्मिन् कृतन्यासः कृतो मूलमन्त्रन्यासो यस्यां तां ममार्चाम् आमृजेन् निर्माल्यापकर्पणादिना शोधयेत् । कलशं पूर्णकुम्भम् । प्रोक्षणीयं प्रोक्षणार्थोदकपात्रम् उपसाधयेच् चन्दनपुष्पादिभिः संस्कुर्यात् ॥२०॥

 ओ)०(ओ

॥ ११.२७.२१ ॥

तदद्भिर् देवयजनं द्रव्याण्य् आत्मानम् एव च।
प्रोक्ष्य पात्राणि त्रीण्य् अद्भिस् तैस् तैर् द्रव्यैश् च साधयेत् ॥

श्रीधरः  तदद्भिः प्रोक्षणीयाद्भिर् देवयजनं देवपूजास्थानम् । पाद्याद्यर्थं त्रीणि पात्राणि कलशोदकैः पूरितानि तैस् तैर् द्रव्यैः साधयेत् । तत्र पाद्यादिद्रव्याणि

पाद्ये श्यामाकदूर्वाब्जविष्णुक्रान्ताभिर् इष्यते ।
गन्धपुष्पाक्षतयवकुशाग्रतिलसर्षपाः ।
दूर्वा चेति क्रमाद् अर्घ्यद्रव्याष्टकम् उदीरितम् ।
जातीलवङ्गकङ्कोलैर् मतम् आचमनीयकम् ॥ इति ॥२१॥

क्रमसन्दर्भः  तदाद्भिर् इति युग्मकम् ॥२१॥

विश्वनाथः  तदद्भिः प्रोक्षणीयाभिर् अद्भिः देवयजनं देवपूजास्थानं तैस् तैर् द्रव्यैर् इति ।

पाद्ये श्यामाकदूर्वाब्जविष्णुक्रान्ताभिर् इष्यते ।
गन्धपुष्पाक्षतयवकुशाग्रतिलसर्षपाः ।
दूर्वा चेति क्रमाद् अर्घ्यद्रव्याष्टकम् उदीरितम् ।
जातीलवङ्गकङ्कोलैर् मतम् आचमनीयकम् ॥ इति ॥२१॥

 ओ)०(ओ

॥ ११.२७.२२ ॥

पाद्यार्घ्याचमनीयार्थं त्रीणि पात्राणि देशिकः।
हृदा शीर्ष्णाथ शिखया गायत्र्या चाभिमन्त्रयेत् ॥

श्रीधरः  तानि च त्रीणि यथाक्रमं हृदयादिमन्त्रैर् गायत्र्या च सर्वाण्य् अभिमन्त्रयेत् ॥२२॥

क्रमसन्दर्भः  न व्याख्यातम्.

विश्वनाथः  तानि च त्रीणि देशिकः पूजकः क्रमेण हृदयादिमन्त्रैर् गायत्र्या च ॥२२॥

 ओ)०(ओ

॥ ११.२७.२३ ॥

पिण्डे वाय्वग्निसंशुद्धे हृत्पद्मस्थां परां मम।
अण्वीं जीवकलां ध्यायेन् नादान्ते सिद्धभाविताम् ॥

मध्वः  जीवः कला यस्याः सा जीवकला भगवन्मूर्तिः ।
हृदिस्था या हरेर् मूर्तिर् जीवो मत्प्रतिबिम्बकः ॥
यद्वशे वर्तते जीवः सा तु जीवकला स्मृता ।
शब्दैः सर्वात्मनानुक्तेर् नादास् त्स्थात् च सा मता ॥ इति विवेके ॥२३॥

श्रीधरः  तद् अनन्तरं पिण्डे देहे । वाय्वग्निसंशुद्ध इति कोष्ठगतेन वायुना शोषिते आधारगतेनाग्निना दग्धे पुनर् ललाटस्थचन्द्रमण्डलामृतप्लावनेनामृतमये जाते तस्मिन् हृत्पद्मस्थां परां श्रेष्ठां जीवकलां श्रीनारायणमूर्तिं ध्यायेत् । कथं भूताम् । नादान्ते सिद्धैर् भाविताम् । प्रणवस्याकारोकारमकारबिन्दुनादाः पञ्चांशास् तत्र नादान्ते सिद्धैर् ध्याताम् । तथा च श्रुतिः

यो वेदादौ स्वरः प्रोक्तो वेदान्ते च प्रतिष्ठितः ।
तस्य प्रकृतिलीनस्य यः परः स महेश्वरः ॥ इति ।

क्रमसन्दर्भः  पिण्डे इति तैः । तत्र श्रुतौ स्वरः प्रणवान्तनाद् अरूपः वेदस्यादाव् अन्ते च स इति तदुच्चारणानन्तम् एव वेदस्योच्चारणात् समापनाच् च प्रकृतिलीनस्य स्वस्वरूपलीनस्य सतः परः अधिष्ठाता ॥२३॥

विश्वनाथः  ततश् च पिण्डे देहे वाय्वग्निसंशुद्ध इति कोष्ठगतेन वायुना शोषिते आधारगतेनाग्निना दग्धे पुनर् ललाटस्थचन्द्रमण्डलामृतप्लावनेनामृतमये जाते तस्मिन् हृत्पद्मस्थां परां श्रेष्ठां जीवकलां जीवः कला यस्यास् तां श्रीनारायणमूर्तिं ध्यायेत् । नादान्ते प्रणवस्याकारोकारमकारबिन्दुनादाः पञ्चांशास् तत्र नादान्ते सिद्धैर् ध्याताम् । तथा च श्रुतिःयो वेदादौ स्वरः प्रोक्तो वेदान्ते च प्रतिष्ठितः इति ॥२३॥

 \ओ)०(ओ

॥ ११.२७.२४ ॥

तयात्मभूतया पिण्डे व्याप्ते सम्पूज्य तन्मयः।
आवाह्यार्चादिषु स्थाप्य न्यस्ताङ्गं मां प्रपूजयेत् ॥

मध्वः  व्याप्तो भूतश् च नित्यं यदात्मभूतो हरिस् ततः ।
जीवस्य तत्प्रधानत्वं तन्मयत्वम् उदाहृतम् ॥ इति तन्त्रभागवते ।
व्याप्तोऽपि भगवान् विष्णुर् देहे सर्वगतस् ततः ।
भक्तस्य फलदो यस्मात् व्याप्तिकृत् तस्य तेन सः ॥ इति च ॥२४॥

श्रीधरः  तयात्मभूतया स्वेनैव भावेन चिन्तितया अमृतमये पिण्डे दीपेन प्रभया गृहम् इव व्याप्ते सति तस्मिन्न् एवादौ मानसैर् उपचारैः सम्पूज्य तन् मयः सन्न् अर्चादिष्व् आवह्य स्थापनमुद्रया स्थापयित्वा ॥२४॥

क्रमसन्दर्भः  आत्मभूतया परमात्मरूपया आवाह्य तदैकात्म्येन विभाव्यापि मां स्वयं भगवल्लक्षणभेदेन चिन्तितम् अर्चादिकं पूजयेत् ॥२४॥

विश्वनाथः  तया भगवन्मूर्त्या आत्मभूतया परमात्मस्वरूपया स्वप्रभाभिः पिण्डे देहे दीपेन स्वप्रभाभिर् गेहे इव व्याप्ते सति प्रथमं सम्पूज्य मानसैर् उपचारैर् अभ्यर्च्य तन्मयः सन्न् अर्चादिष्व् आवाह्य स्थापयित्वा न्यस्ताङ्गं मां मदङ्गे न्यासान् कृत्वेत्य् अर्थः ॥२४॥

 ओ)०(ओ

॥ ११.२७.२५२६ ॥

पाद्योपस्पर्शार्हणादीन् उपचारान् प्रकल्पयेत् ।
धर्मादिभिश् च नवभिः कल्पयित्वासनं मम ॥
पद्मम् अष्टदलं तत्र कर्णिकाकेसरोज्ज्वलम् ।
उभाभ्यां वेदतन्त्राभ्यां मह्यं तूभयसिद्धये ॥

श्रीधरः  कथं पूजयेत् तत्राहपाद्येति द्वाभ्याम् । धर्मादिभिर् ममासनं तत्र पद्मं च कल्पयित्वोभाभ्यां वेदतन्त्राभ्याम् उभयसिद्धये मद्यं पाद्यादीन् उपचारान् प्रकल्पयेद् इत्य् अन्वयः । उपस्पर्श आचमनम्, अर्हणम् अर्घ्यम् । उभयसिद्धये वेदतन्त्रोक्तभुक्तिमुक्तिप्राप्तये । अयम् अर्थः, धर्मज्ञानवैराग्यैश्वर्याण्य् आसनपर्यङ्कस्याग्नेयादिचतुष्कोणेषु पादाः । अधर्मादीनि पूर्वादिदिक्षु गात्राणि । त्रयो गुणाः पट्टिकाः । तत्र पूर्वादिक्रमेण मध्ये च विमलोत्कर्षिणी ज्ञाना क्रिया योगा प्रह्वी सत्येशानानुग्रहेति नव शक्तयः । एवं यथोपदेशं धर्मादिभिर् नवभिः शक्तिभिश् चासनं कल्पयित्वेति । कर्णिकय केसरैस् तत्रस्थसूर्यादिमण्डलैश् चोज्ज्वलम् इत्य् अर्थः ॥२५२६॥

क्रमसन्दर्भः  उपस्पर्श आचमनम् अर्हणम् अर्घ्यं प्रकल्पयेत् समर्पयेत् । किं कृत्वा धर्मादिभिर् आग्नेयादिकोणेषु धर्मज्ञानवैराग्यैश्वर्यैः पूर्वादिदिक्षु तथैवाधर्माद्यैश् च तन्मध्ये नवभिः शक्तिभिर् विमलाद्याभिश् च ममासनं योगपीठं तत्राष्टदलं पद्मं च कल्पयित्वा वेदतन्त्राभ्यां वेदोक्तेन तन्त्रोक्तेन च प्रकारेण उभयसिद्धये भुक्तिमुक्तिप्राप्तये मह्यम् उपचारान् दद्यात् ॥२५२६॥

विश्वनाथः  उपस्पर्श आचमनम् अर्हणम् अर्घ्यं प्रकल्पयेत् समर्पयेत् । किं कृत्वा धर्मादिभिर् आग्नेयादिकोणेषु धर्मज्ञानवैराग्यैश्वर्यैः पूर्वादिदिक्षु तथैवाधर्माद्यैश् च तन्मध्ये नवभिः शक्तिभिर् विमलाद्याभिश् च ममासनं योगपीठं तत्राष्टदलं पद्मं च कल्पयित्वा वेदतन्त्राभ्यां वेदोक्तेन तन्त्रोक्तेन च प्रकारेण उभयसिद्धये भुक्तिमुक्तिप्राप्तये मह्यम् उपचारान् दद्यात् ॥२५२६॥

ओ)०(ओ

॥ ११.२७.२७ ॥

सुदर्शनं पाञ्चजन्यं गदासीषुधनुर्हलान् ।
मुषलं कौस्तुभं मालां श्रीवत्सं चानुपूजयेत् ॥

श्रीधरः  आयुधादिपूजाम् आहसुदर्शनम् इति त्रिभिः । तत्र न्यस्ताङ्गम् इत्य् अङ्गावरणपूजा सूचिता । आसनेनैव शक्त्यावरणम् इत्य् उक्तम् । ततः सुदर्शनादिमुसलान्तान्य् आयुधान्य् अष्टदिक्षु । कौस्तुभमालाश्रीवत्सान् उरसि ॥२७॥

क्रमसन्दर्भः  न व्याख्यातम्.

विश्वनाथः  सुदर्शनादिमुषलान्तायुधानि अष्स्थितदिक्सर्वु कौस्तुभमालाश्रीवत्सान् उरसि पूजयेत् ॥२७॥

ओ)०(ओ

॥ ११.२७.२८३१ ॥

नन्दं सुनन्दं गरुडं प्रचण्डं चण्डम् एव च ।
महाबलं बलं चैव कुमुदं कुमुदेक्षणम् ॥
दुर्गां विनायकं व्यासं विष्वक्सेनं गुरून् सुरान् ।
स्वे स्वे स्थाने त्व् अभिमुखान् पूजयेत् प्रोक्षणादिभिः ॥
चन्दनोशीरकर्पूर कुङ्कुमागुरुवासितैः ।
सलिलैः स्नापयेन् मन्त्रैर् नित्यदा विभवे सति ॥
स्वर्णघर्मानुवाकेन महापुरुषविद्यया ।
पौरुषेणापि सूक्तेन सामभी राजनादिभिः ॥

मध्वः  यस्य विष्णुसूक्तेन धामसूक्तं समुद्राद् ऊर्मिर् इति ।
नितरां रञ्जयेद् यस्मात् पावमानं तु मण्डलम् ।
विष्णुनीराजनं तस्माद् विद्वद्भिः समुदाहृतम् ॥ इति च ॥३१॥

श्रीधरः  नन्दादीन् पार्षदान् अष्टदिक्षु । गरुडं पुरतः ॥ दुर्गादीनि कोणेषु । गुरून् वामतः । सुरान् इन्द्रादिलोकपालान् पूर्वादिदिक्षु । एवम् एतान् देवस्याभिमुखान् प्रोक्षणादिभिर् अर्घादिभिः पूजयेद् इत्य् अर्थः ॥ पाद्यादीन् उपचारान् प्रकल्पयेद् इत्य् उक्तं तान् एव गुणविधिभिः प्रपञ्चयति, चन्दनेति षड्भिः ॥

मन्त्रान् आहस्वर्णधर्मानुवाकः । सुवर्ण घर्मं परिवेदवेनम् इत्य् आदिः । महापुरुषविद्या

जितं ते पुण्डरीकाक्षं नमस् ते विश्वभावन ।
सुब्रह्मण्य नमस् तेऽस्तु महापुरुषपूर्वज ॥ इति ।

पौरुषं सूक्तं सहस्रशीर्षा इत्य् आदि । राजनादीनि सामानि इन्द्रं नरो नेमधिता हवन्ते इत्य् अस्याम् ऋचि गीतानि । आदिशब्देन रौहिणादीनि ॥२८३१॥

क्रमसन्दर्भः  नन्दम् इति युग्मकम् । तत्र दुर्गाद्याविष्वक्सेनादिवद् भगवतो नित्यवैकुण्ठसेवकाः । ततश् च ते गणेशदुर्गाद्या ये परे मायाशक्त्यात्मका गणेशदुर्गाद्यास् ते तु न भवन्ति । न यत्र माया किम् उतापरे हरेः अनुव्रता यत्र सुरासुरार्चिता [भा.पु. २.९.१०] इति द्वितीयोक्तेः । ततो भगवत्स्वरूपभूतशक्त्यात्मका एव ते, यत एवं श्रीकृष्णस्वरूपभूते श्रीमदष्टादशाक्षरादिमन्त्रगणेऽपि दुर्गानाम्नो भगवद्भक्त्यात्मकस्य स्वरूपभूतशक्तिवृत्तिविशेषस्याधिष्ठातृत्वं श्रुतितन्त्रादिषूपदिश्यते । यथा नारदपञ्चरात्रे श्रुतिविद्यासंवादे,

भक्तिर् भजनसम्पत्तिर् भजते प्रकृतिः प्रियम् ।
ज्ञायतेऽत्यन्तदुःखेन सेयं प्रकृतिर् आत्मनः ॥
दुर्गेति गीयते सद्भिर् अखण्डरसवल्लभा ।
अद्या आवरिका शक्तिर् महामायेति कथ्यते ।
यया मुग्धं जगत् सर्वं सर्वदेहाभिमानिनः ॥ इति ।

अत एव श्रीभगवदभेदेनोक्तं गौतमीयकल्पे यः कृष्णः सैव दुर्गा स्याद् या दुर्गा कृष्ण एव सः इति । त्वम् एव परमेशानि अस्याधिष्ठातृदेवता इत्य् आदिकं तु विराट्पुरुषमहापुरुषयोर् इव केषाञ्चिद् अभेदोपासनाविवक्षयैवोक्तम् । सा हि मायांशरूपा तदधीने प्राकृतेऽस्मिन् लोके मन्त्ररक्षालक्षणसेवार्थं नियुक्ता चिच्छक्त्यात्मकदुर्गाया दासीयते न तु सेवाधिष्ठात्री । मायातीतवैकुण्ठावरणकथने पाद्मोत्तरखण्डे

सत्याच्युतानन्तदुर्गाविष्वक्सेनगजाननाः ।
नित्याः सर्वे परे धाम्नि ये चान्ये च दिवौकसः ॥
ते वै प्राकृतलोकेऽस्मिन्न् अनित्यास् त्रिदशेश्वराः ।
ते ह नाकं महिमानः सचन्त इति वै श्रुतिः ॥ [प.पु. ६.२२८.६०, ६६] इति ।

इति भगवदंशरूपत्वं च तेषाम् उक्तं त्रैलोक्यसम्मोहनतन्त्रे

सर्वत्र देवदेवोऽसौ गोपवेशधरो हरिः ।
केवलं रूपभेदेन नामभेदः प्रकीर्तितः ॥ इति ।

अतो नाममात्रसाधारण्येनानन्यभक्तैर् न भेतव्यम् । किन्तु भगवतो नित्यवैकुण्ठसेवकत्वाद् विष्वक्सेनादिवत् सत्कार्या एव ते । यस्यात्मबुद्धिः कुणपे त्रिधातुके [भा.पु. १०.८४.८] इत्य् आदौ, अर्चयित्वा तु गोविन्दं तदीयान् नार्चयेत् तु यः [प.पु. ६.२५३.१७७] इत्य् आदिवचनेन तदसत्कारे दोषश्रवणात् ।

अत्र विशेषो भक्तिसन्दर्भे दृश्यः । [भक्तिसन्दर्भ २८५]

अथ पीठपूजायां श्रीभगवद्वामे श्रीगुरुपादुकापूजनम् एव सङ्गच्छते, यथाय एव भगवान् अत्र व्यष्टिरूपतया भक्तावतारत्वेन श्रीगुरुरूपो वर्तते, स एव तत्र समष्टिरूपतया स्ववामप्रदेशे साक्षादवतारत्वेनापि तद्रूपो वर्तते इति [भक्तिसन्दर्भ २८६] ॥२८३१॥

विश्वनाथः  स्वे स्वे स्थाने न त्व् अभिमुखान् इति नन्दादीन् पार्षदान् अष्टदिक्षु गरुडं पुरतः दुर्गादीन् कोणेषु । गुरून् वामतः । सुरान् इन्द्रादिलोकपालान् पूर्वादिदिक्षु । प्रोक्षणादिभिर् प्रोक्षणपूर्वकार्घ्यादिभिः ॥२८३०॥

केन मन्त्रेण पूजयेत् ? तत्राहस्वर्णघर्मानुवाकेन, स्वर्णं घर्मं परिवेदनम् इत्य् आदि महापुरुषविद्यया, जितं ते पुण्डरीकाक्ष नमस् ते विश्वभावन इत्य् आदिकया । पौरुषेण सूक्तेन सहस्रशीर्षा इत्य् आदिना सामभिः राजनादिभिः इन्द्रं नरो नेमधिता इत्य् अस्याम् ऋचि गीतैः । आदिशब्देन रौहिणाद्यैः ॥३१॥

 ओ)०(ओ

॥ ११.२७.३२३३ ॥

वस्त्रोपवीताभरण पत्रस्रग्गन्धलेपनैः ।
अलङ्कुर्वीत सप्रेम मद्भक्तो मां यथोचितम् ॥
पाद्यम् आचमनीयं च गन्धं सुमनसोऽक्षतान् ।
धूपदीपोपहार्याणि दद्यान् मे श्रद्धयार्चकः ॥

श्रीधरः  वस्त्राद्युपचारेष्व् अलङ्कारलक्षणं गुणं विधत्ते, वस्त्रेति । पत्राणि कपोलवक्षःस्थलादिषु लिखिताः पत्रभङ्ग्यः । मद्भक्तश् चेत् सप्रेम यथा भवति तथा ॥ यथोचितम् अलङ्कुर्वीतेत्य् उक्तार्थं सर्वसाधारणं श्रद्धालक्षणं गुणं विधत्ते, पाद्यम् इति ॥३२३३॥

क्रमसन्दर्भः  परमोपासकाश् च साक्षात् परमेश्वरत्वेनैव तां पश्यन्ति । भेदस्फूर्तेर् भक्तिविच्छेदकत्वात् तथैव ह्य् उचितम् । इत्थम् एवोक्तंवस्त्रोपवीतेति । अत्र अत्र सप्रेमेत्य् अत्र विष्णुधर्मे तां मदर्चाम् अधिकृत्याम्बरीषं प्रति श्रीविष्णुवाक्यम्

तस्यां चित्तं समावेश्य त्यज चान्यान् व्यापाश्रयान् ।
पूजिता सैव ते भक्त्या ध्याता चैवोपकारिणी ॥
गच्छंस् तिष्ठन् स्वपन् भुञ्जंस् ताम् एवाग्रे च पृष्ठतः ।
उपर्यधस् तथा पार्श्वे चिन्तयंस् ताम् अथात्मनः ॥ इत्य् आदि । [भक्तिसन्दर्भ २८६]

श्रीगोपालपूजायाम् अपि यज्ञोपवीतार्पणं विहितम् अस्ति, यथोक्तं गौतमीयतन्त्रे यज्ञसूत्रं ततो दद्याद् अथवा स्वर्णनिर्मितम् इति । नारसिंहे,

त्रिवृच् छुक्लं च पीतं च पट्टशूकादिनिर्मितम् ।
यज्ञोपवीतं गोविन्दे दत्त्वा वेदान्तगो भवेत् ॥ इति ॥३२॥

विश्वनाथः  पत्रस्रक् तुलसीपत्रमाला ॥३२३३॥

 ओ)०(ओ

॥ ११.२७.३४ ॥

गुडपायससर्पींषि शष्कुल्यापूपमोदकान् ।
संयावदधिसूपांश् च नैवेद्यं सति कल्पयेत् ॥

श्रीधरः  नैवेद्ये वैभवलक्षणं गुणं विधत्ते, गुडपायसेति । शष्कुल्यस्तैलपक्वविशेषाः । आपूपाः अपूपानां मण्डकादीनां समूहाः । सूपा व्यञ्जनानि । सति विभव इति शेषः ॥३४॥

क्रमसन्दर्भः  शष्कुल्यः कर्णाकारा घृतादिपक्वाः । आपूपाः पूया इति ख्याताः । आपूपिकम् इति वक्तव्ये, आपपूम् इत्य् आर्षम् । नैवेद्ये विशेषश् चोक्तं गौतमीये,

निवेदयेद् उत्तमान्नं न कदन्नं कदाचन ।
उत्तमं विधिना प्राप्तम् अथवा यद् अयाचितम् ॥

इत्य् अत्र शिलोञ्छविधिना प्राप्तम् इति ।

स्ववित्तोपचितं वाथ कृष्णाय परिकल्पयेत् ।
शूद्राल् लब्धं छलाल् लब्धम् अथ वार्धुषिकाचितम्[११] <ल् > ।
इत्य् आद्य् अन्नं कदन्नं तु दानान् नरकम् आवहेत् ॥

हारीतस्मृतौनाभक्ष्यं नैवेद्यार्थे भक्ष्येष्व् अप्य् आज्ये महिषीक्षीरं पञ्चनखा मत्स्याश् च । विष्णुधर्मोत्तरे

अभक्ष्यं चाप्य् अहृद्यं च नैवेद्यं न निवेदयेत् ।
केशकीटावपन्नं च तथा चाविहितं च यत् ॥

अभक्ष्यनियमश् च श्रीहरिभक्तिविलासे [ह.भ.वि. ८.१५२१६४] द्रष्टव्यः ॥३४३६॥

विश्वनाथः  गुडविकारान् मत्स्यण्डीफानितादीन् पायसं परमान्नं शष्कुल्यह् कर्णाकाराः घृतपक्वा गुझा इति ख्याताः । आपूपाः पुया इति ख्याताः सति विभव इति शेषः ॥३४॥

 ओ)०(ओ

॥ ११.२७.३५ ॥

अभ्यङ्गोन्मर्दनादर्श दन्तधावाभिषेचनम् ।
अन्नाद्यगीतनृत्यानि पर्वणि स्युर् उतान्वहम् ॥

श्रीधरः  कालभेदेन गुणं विधत्ते, जम्यङ्गेति । जभिषेचनं पञ्चामृतादिस्नपनम् । अन्नाद्येति । अन्नं भोज्यम् । आद्यं भक्ष्यम् । पर्वण्य् एकादश्यादौ । अन्व् अहं प्रत्य् अहं वा विभवे सति ॥३५॥

क्रमसन्दर्भः  न व्याख्यातम्.

विश्वनाथः  अभ्यङ्गेति । प्रथमं दन्तधावनं, ततः सुगन्धितैलेनाभ्यङ्गः, ततः कुङ्कुमकर्पूरचूर्णादिभिर् उद्वर्तनं, ततः पञ्चामृताद्यैः सुगन्धिजलेन च स्नपनम् । ततोऽत्रानुक्तम् अपि अनर्घ्यकौषेयवस्त्ररत्नालङ्कारचन्दनाद्यालेपस्रगादिकम् । तत आदर्शो दर्पणं, ततो गन्धपुष्पधूपदीपाचमनीयानि देयानि । अन्नाद्येति चतुर्विधस्वाद्वन्नसुगन्धजलताम्बूलमालारात्रिकपुष्पशय्याव्याजनादिकम् । ततो वाद्यगीतनृत्यादि स्युः । पर्वण्य् उत्सवे सति उत विभवे विभवे सति अन्वहम् अपि स्युः ॥३५॥

 ओ)०(ओ

॥ ११.२७.३६ ॥

विधिना विहिते कुण्डे मेखलागर्तवेदिभिः ।
अग्निम् आधाय परितः समूहेत् पाणिनोदितम् ॥

श्रीधरः  फलभूयस् त्व् आर्थिनोऽग्नाव् अपि पूजाप्रकारम् आहविधिना स्वगृह्योक्तप्रकारेण । मेखलादिभिर् उपलक्षिते । विहिते विर्मिते । तद् उक्तं

विस्तारोच्छ्रायतस् तिस्रो मेखलाश् चतुर्अङ्गुलाः ।
हस्तमात्रो भवेद् गर्तः सयोनिर् वेदिका तथा ॥ इत्य् आदि ।

उदितं प्रज्वलितम् अग्निं परितः समूहेद् एकत्र मेलयेत् ॥३६॥

क्रमसन्दर्भः  न व्याख्यातम्.

विश्वनाथः  फलभूयस् त्व् आर्थिनोऽग्नाव् अपि पूजाप्रकारम् आहविधिनेति ।

विस्तारोच्छ्रायतस् तिस्रो मेखलाश् चतुर्अङ्गुलाः ।
हस्तमात्रो भवेद् गर्तः सयोनिर् वेदिका तथा ॥ इत्य् आदि ।

उदितं प्रज्वलितम् अग्निं परितः समूहेद् एकत्र मेलयेत् ॥३६॥

 ओ)०(ओ

॥ ११.२७.३७ ॥

परिस्तीर्याथ पर्युक्षेद् अन्वाधाय यथाविधि ।
प्रोक्षण्यासाद्य द्रव्याणि प्रोक्ष्याग्नौ भावयेत माम् ॥

श्रीधरः  दर्भैः परिस्तीर्य परितः प्रोक्षयेत् । अन्वाधायान्वाधानसञ्ज्ञकं व्याहृतिभिः समित्प्रक्षेपादिरूपं कर्म कृत्वा अग्नेर् उत्तरतो द्रव्याणि होमोपयोगीन्य् आसाद्य निधाय प्रोक्षण्या प्रोक्षणीपात्रोदकेन प्रोक्ष्याग्नौ मां ध्यायेत् ॥३७॥

क्रमसन्दर्भः  अग्नौ तदन्तर्यामिरूपं मां विभावयेत् ॥३७॥

विश्वनाथः  ततश् च दर्भैः परिस्तीर्य आवृत्य परितः प्रोक्षयेत् । अन्वाधाय आन्वाधानसञ्ज्ञकं व्याहृतिभिः समित्प्रक्षेपणादिरूपं कर्म कृत्वा आसाद्य अग्नेर् उत्तरतो निधाय प्रोक्षण्या प्रोक्षणीपात्रोदकेन प्रोक्ष्य माम् अन्तर्यामितया वह्नौ वर्तमानम् ॥३७॥

 ओ)०(ओ

॥ ११.२७.३८४१ ॥

तप्तजाम्बूनदप्रख्यं शङ्खचक्रगदाम्बुजैः ।
लसच्चतुर्भुजं शान्तं पद्मकिञ्जल्कवाससम् ॥
स्फुरत्किरीटकटक कटिसूत्रवराङ्गदम् ।
श्रीवत्सवक्षसं भ्राजत् कौस्तुभं वनमालिनम् ॥
ध्यायन्न् अभ्यर्च्य दारूणि हविषाभिघृतानि च ।
प्रास्याज्यभागाव् आघारौ दत्त्वा चाज्यप्लुतं हविः ॥
जुहुयान् मूलमन्त्रेण षोडशर्चावदानतः ।
धर्मादिभ्यो यथान्यायं मन्त्रैः स्विष्टिकृतं बुधः ॥

श्रीधरः  शङ्खादिभिर् उल्लसन्तः शोभमानाश् चत्वारो भुजा यस्य तम् ॥ स्फुरन्ति किरीटादीनि यस्य तम् ॥३८३९॥

हविषा घृतेनाभिघृतानि संसिक्तानि दारूणि शुष्कसमिधः प्रास्य प्रक्षिप्य । आघारौ तत् सञ्ज्ञकौ यागौ । एवम् आज्यभागौ च दत्त्वा, तद् अर्थाहुतीर् हुत्वेत्य् अर्थः । तत्राघारौ "प्रजापतये स्वाहा, इन्द्राय स्वाहा” इति चोत्तरदक्षिणपरिधिसन्धिम् आरभ्याग्निमध्याद् आपरिध्यन्तं घृतक्षारणरूपौ । आज्यभागौ “अग्नये स्वाहा, सोमाय स्वाहा” इत्य् एवं होमरूपौ ॥४०॥

मूलमन्त्रेणाष्टाक्षरेण । तथा षोडश ऋचो यस्मिंस् तेन पुरुषसूक्तेन चावदानतः प्रत्य् ऋचम् आहुतिग्रहणेनेत्य् अर्थः । पुरुषसूक्तेनाराधनपक्षे स एव मूलमन्त्रस् तेनैव प्रत्य् ऋचम् अवदानतो होम इति । मन्त्रैः स्वाहान्तैर् नाममन्त्रैः । यथान्यायं पूजाक्रमेणैव । “अग्नये स्विष्टकृते स्वाहा” इत्य् एवं स्विष्टकृतं च हुत्वा ॥४१॥

क्रमसन्दर्भः  पञ्चरात्रे विशेषश् चोक्तः

पुनर् आचमनं दद्यात् करोद्वर्तनम् एव च ।
सकर्पूरं च ताम्बूलं कुर्यान् नीराजनं तथा ॥ [ह.भ.वि. ८.३१८]
गारुडे च,
अथ भुक्तवते दत्त्वा जलैः कर्पूरवासितैः ।
आचमनं च ताम्बूलं चन्दनैः करमार्जनम् ॥ [ह.भ.वि. ८.३२०]

अगस्त्यसंहितायाम्,
     स्नेहसंयुक्तविपुलवर्तिकाभिर् अनेकधा ।
     आरात्रिभिर् अनेकाभिः स्थापिताभिः प्रयत्नतः ॥
     पद्मस्वस्तिकरूपेण हंसाकारेण चानघ!
     भ्रामयेद् रघुनाथस्य पुरस्तात् प्रयतोऽन्वहम् ॥

अत्र विशेषो हरिभक्तिविलासे द्रष्टव्यः ॥३८४१॥

विश्वनाथः  हविषा अभिघृतानि सिक्तानि । गृघृसेचने । प्रास्य अग्नौ प्रक्षिप्य आघारौ तत्सञ्ज्ञकौइ यागौ एवम् आज्यभागौ च दत्त्वा तदर्था आहुतीर् दत्त्वेत्य् अर्थः । आज्यप्लुतं घृतसिक्तं हरिस् तिलादिकं यज्ञीयं षोडश ऋचो यस्मिंस् तेन पुरुषसूक्तेन च अवदानतः प्रतिऋचम् आहुतिग्रहणेनेत्य् अर्थः । यथान्यायं पूजाक्रमेण मन्त्रैः स्वाहान्तैः अग्नये स्विष्टिकृते स्वाहेत्य् एवं स्विष्टिकृतं च हुत्वा ॥३८४१॥

ओ)०(ओ

॥ ११.२७.४२४३ ॥

अभ्यर्च्याथ नमस्कृत्य पार्षदेभ्यो बलिं हरेत् ।
मूलमन्त्रं जपेद् ब्रह्म स्मरन् नारायणात्मकम् ॥
दत्त्वाचमनम् उच्छेषं विष्वक्सेनाय कल्पयेत् ।
मुखवासं सुरभिमत् ताम्बूलाद्यम् अथार्हयेत् ॥

श्रीधरः ततो वह्निस्थं भगवन्तम् अन्तर्यामिणम् अभ्यर्च्याथ नमस्कृत्य पार्षदेभ्यो नन्दादिभ्योऽष्टदिक्षु बलिं हरेत् । ततः पूजास्थानम् आगत्य देवस्याग्रे समुपविश्य यथाशक्ति मूलमन्त्रं जपेत् ॥४२॥

तत्र लभयत्र भगवतो भोजनसमाप्तिं ध्यात्वा आसनं दत्त्वा उच्छेषं विष्वक्सेनाय कल्पयित्वा तद् अनुज्ञया पश्चात् स्वयं भुञ्जीत । ततः सुरभिमत् सुगन्धवत् ताम्बूलाद्यं मुखवासं दत्त्वाथ पुनर् अप्य् अर्हयेत् पुष्पाञ्जलिना पूजयेत् ॥४३॥

विश्वनाथः  नारायणस्वरूपं ब्रह्म स्मरन् मूलमन्त्रं जपेत् । उच्छेषं विष्वक्सेनाय कल्पयित्वा तदनुज्ञया स्वयं भुञ्जीत इति स्वामिचरणाः ॥४२४३॥

ओ)०(ओ

॥ ११.२७.४४ ॥

उपगायन् गृणन् नृत्यन् कर्माण्य् अभिनयन् मम ।
मत्कथाः श्रावयन् शृण्वन् मुहूर्तं क्षणिको भवेत् ॥

मध्वः  मम कर्माणि कीर्तयित्वाभितो नयन् सर्वेषाम् । प्रकाशयन् मत्कथाः श्रावयन्न् इत्य् अभिनयशब्दार्थः ॥४४॥

श्रीधरः  अभिनयन् स्वस्मिन्न् आविष्कुर्वन् । क्षणिको वैयग्र्यं परित्यज्य लब्धावसरो भवेत् ॥४४॥

क्रमसन्दर्भः  क्षणिकः गानादिमयतयोत्सवाविष्टो भवेत् ॥४४॥

विश्वनाथः  क्षण उत्सवस् तेन दीव्यतीति क्षणिकः उत्सवमग्नो भवेद् इत्य् अर्थः ॥४४॥

 ओ)०(ओ

॥ ११.२७.४५ ॥

स्तवैर् उच्चावचैः स्तोत्रैः पौराणैः प्राकृतैर् अपि ।
स्तुत्वा प्रसीद भगवन्न् इति वन्देत दण्डवत् ॥

श्रीधरः  स्तवस्तोत्राणां भेदं दर्शयति, पौराणैः प्राकृतैर् अपीति ॥४५॥

क्रमसन्दर्भः  स्तवैः स्वनिर्मितैः क्रियात्वेन निर्देशात् कर्तृजन्यत्वापत्तेः उच्चावचैर् नानाप्रकारैः स्तूयते । एभिर् इति स्तोत्रैः करणतया निर्देशेन पूर्वसिद्धत्वापत्तेः पौराणैर् इत्य् उपलक्षणं, तान्त्रिकैः श्रौतैश् च प्राकृतैर् अधुनान्येन निर्मित्तैश् च । यथोक्तं कालिकापुराणे

यः स्वयं गद्यपद्याभ्यां घटिताभ्यां नमस्कृतिः ।
क्रियते भक्तियुक्तेन वाचिकस् तूत्तमस् तु सः ॥४५॥

विश्वनाथः  स्तवस्तोत्रयोर् आर्षपौरुषत्वेन भेदः कल्प्यः । प्रसीद भगवन्न् इति विज्ञापयन् दण्डवद् भूमौ पतन् वन्देत ॥४५॥

 ओ)०(ओ

॥ ११.२७.४६ ॥

शिरो मत्पादयोः कृत्वा बाहुभ्यां च परस्परम् ।
प्रपन्नं पाहि माम् ईश भीतं मृत्युग्रहार्णवात् ॥

श्रीधरः  कथं प्रणमेद् इत्य् अपेक्षायाम् आहशिर इति । बाहुभ्यां दक्षिणोत्तराभ्यां परस्परं मम दक्षिणोत्तरौ पादौ गृहीत्वा । यद् वा, षृष्ठतः परस्परं निबद्धाभ्यां कृतापराध इव प्रपन्नम् इत्यादिविज्ञप्त्या च प्रणमेत् ॥४६॥

क्रमसन्दर्भः  दूरतो नमस्कारम् उक्त्वा किञ्चिद् दूरत आहशिर इति । अतिनिकटे गर्भमन्दिरे च तन्निषेधात् । टीकायां द्वितीयं पक्षम् आहयद् वेति यद् उक्तम्

अग्रे पृष्ठे वामभागे समीपे गर्भमन्दिरे ।
जपहोमनमस्कारान् न कुर्यात् केशवालये ॥ [ह.भ.वि. ८.३९१]

इति गौतमीये तु विशेषः

पद्भ्यां कराभ्यां जानुभ्याम् उरसा शिरसा दृशा ।
मनसा वचसा चेति प्रणामोऽष्टाङ्ग ईरितः ॥ [ह.भ.वि. ८.३६०]

आगमे
जानुभ्यां चैव बाहुभ्यां शिरसा वचसा धिया ।
पञ्चाङ्गकः प्रणामः स्यात् पूजासु प्रवराव् इमौ ॥ [ह.भ.वि. ८.३६१] इति ॥४६॥

विश्वनाथः  तत्र दण्डवद् वन्दने प्रकारम् आहशिर इति । अत्र,

अग्रे पृष्ठे वामभागे समीपे गर्भमन्दिरे ।
जपहोमनमस्कारान् न कुर्यात् केशवालये ॥ [ह.भ.वि. ८.३९१]

इत्य् अग्रपृष्ठादौ प्रणतिनिषेधान् मत्पादयोर् दक्षिणपार्श्वे किञ्चिद् दूरे शिरः कृत्वा वन्देत । कीदृशं ? बाहुभ्यां परस्परं सम्मुखीभूततर्कमुद्राभ्यां सहितम् इति शेषः । किं ब्रुवाणि इत्य् अपेक्षायाम् आहप्रपन्नम् इत्य् अर्धम् ॥४६॥

 ओ)०(ओ

॥ ११.२७.४७ ॥

इति शेषां मया दत्तां शिरस्य् आधाय सादरम् ।
उद्वासयेच् चेद् उद्वास्यं ज्योतिर् ज्योतिषि तत् पुनः ॥

श्रीधरः  ततः शेषाग्रहणपूर्वकं वैकल्पिकोद्वासनप्रकारम् आहैतीति । अनयैव प्रार्थनया शेषां निर्माल्यं मया दत्तां ध्यात्वा शिरस्य् आधाय धृत्वा यद्य् उद्वासयेत् तर्हि प्रतिमायां यन् न्यस्तं ज्योतिस् तत् पुनर् अपि हृत्पद्मस्थज्योतिष्य् एवोद्वास्यम् उद्वषनीयम् ॥४७॥

क्रमसन्दर्भः  ज्योतिषि महाग्न्यादौ पृथक्कृतं ज्योतिर् इव । तन् मद्रूपं ज्योतिर् हृद्य् एवोद्वासयेद् इत्य् अर्थः ॥४७॥

विश्वनाथः  इति वन्दनान्तरं शेषां निर्माल्यं मया कृपया दत्तां ध्यात्वा शिरस्य् आधाय ज्योतिर् मदीयं सैकतप्रतिमादिस्थम् उद्वासं चेत् पुनर् अपि ज्योतिषि स्वहृत्पद्मस्थे एव उद्वासयेत् उत्कर्षेण वासयेत् ॥४७॥

 ओ)०(ओ

॥ ११.२७.४८ ॥

अर्चादिषु यदा यत्र श्रद्धा मां तत्र चार्चयेत् ।
सर्वभूतेष्व् आत्मनि च सर्वात्माहम् अवस्थितः ॥

श्रीधरः  एतेष्व् अधिष्ठानेषु किं मुख्यम् इत्य् अपेक्षायाम् आहअर्चादिष्व् इति । यदा यत्र श्रद्धा तदा तत्र न त्व् अधिष्ठाने मुख्यामुख्यत्वम् । कुतः ? यतः सर्वभूतेष्व् इति ॥४८॥

क्रमसन्दर्भः  यद्यप्य् एवम् अर्चायाम् एव प्राधान्यम् उक्तं, तथापि श्रद्धैव ममाविर्भावकारणं यां विना साक्षाद्भूतस्याप्य् अस्य ममोपलब्धिर् विराड् अविदुषाम् इत्य् आदिवन् न स्याद् इत्य् अभिप्रेत्य श्रद्धाया आवश्यकत्वं दर्शयितुम् आहअर्चादिष्व् इति । सत्यां तु श्रद्धायां न च मम स्वतः कुत्रापि दौर्लभ्यं हिरण्यकशिपुस्तम्भादौ च सुलभत्वदर्शनाद् इत्य् आहसर्वभूतेष्व् इति ॥४८॥

विश्वनाथः  यद्यप्य् एवम् अर्चायाम् एव प्राध्यान्यम् उक्तं, तद् अपि श्रद्धैव ममाविर्भावे कारणं यां विना साक्षाद्भूतस्याप्य् अस्य ममोपलब्धिर् विराड् अविदुषाम् इत्य् आदिवन् न स्याद् इत्य् अभिप्रेत्य श्रद्धाया आवश्यकत्वं दर्शयितुम् आहअर्चादिष्व् इति । अधिष्ठानेषु प्राधान्यम् एव दर्शयितुम् अर्चाद्या उक्ताः । किन्तु श्रद्धाधिक्ये सति मम सर्वं वस्त्व् एवाधिष्ठानं हिरण्यकशिपुस्तम्भादाव् अपि मत्सुलभत्वदर्शनाद् इत्य् आहसर्वभूतेष्व् इति ॥४८॥

 ओ)०(ओ

॥ ११.२७.४९ ॥

एवं क्रियायोगपथैः पुमान् वैदिकतान्त्रिकैः ।
अर्चन्न् उभयतः सिद्धिं मत्तो विन्दत्य् अभीप्सिताम् ॥

श्रीधरः  उभयतः इहामुत्र च ॥४९॥

क्रमसन्दर्भः  उभयतः इहामुत्र च ॥४९॥ [भक्तिसन्दर्भ २९६]

विश्वनाथः  उभयतः इहामुत्र च ॥४९॥

 ओ)०(ओ

॥ ११.२७.५० ॥

मदर्चां सम्प्रतिष्ठाप्य मन्दिरं कारयेद् दृठम् ।
पुष्पोद्यानानि रम्याणि पूजायात्रोत्सवाश्रितान् ॥

श्रीधरः  समर्थं प्रत्याहमदर्चाम् इति त्रिभिः । पुष्पोद्यानानि च कारयेत् । पूजायात्रोत्सवाश्रितान् । पूजा प्रत्यहम् । यात्रा विशिष्टे पर्वणि बहुजनसमागमः । उत्सवो वसन्तादिमहोत्सवः, तद् आश्रितान् क्षेत्रादीन् दत्त्वा ॥५०॥

क्रमसन्दर्भः  मन्दिरं कारयित्वा मदर्चां सम्प्रतिष्ठापयेद् इति वाच्ये वैपरीत्योक्तिस् तत्रावश्यकतत्प्रतिष्ठापनज्ञापनाय ॥५०॥

विश्वनाथः समर्थं प्रत्य् आहपूजा प्रात्यहिकी । यात्रा जन्माष्टम्याद्या । उत्सवो वसन्तादिमहोत्सवश् च । तान् अस्माकम् अयं भाव इति सद्भावेन आश्रिता ये धार्मिका धनिनस् तान् मन्दिरादिकान् कारयेत् ॥५०॥

 ओ)०(ओ

॥ ११.२७.५१ ॥

पूजादीनां प्रवाहार्थं महापर्वस्व् अथान्वहम् ।
क्षेत्रापणपुरग्रामान् दत्त्वा मत्सार्ष्टिताम् इयात् ॥

श्रीधरः  पूजायात्रोत्सवाश्रितान् इत्य् अस्य विवरणम्, पूजादीनाम् इति । प्रवाहार्थं सन्ततानुवृत्त्यर्थम् । मत्सार्ष्टितां मत्समानैश्वर्यम् ॥५१॥

क्रमसन्दर्भः  न व्याख्यातम्.

विश्वनाथः  ये धनिनोऽपि कृतार्था भवन्तीत्य् आहपूरादीनाम् इति । मत्सार्ष्टितां मत् समानैश्वर्यम् ॥५१॥

 ओ)०(ओ

॥ ११.२७.५२ ॥

प्रतिष्ठया सार्वभौमं सद्मना भुवनत्रयम् ।
पूजादिना ब्रह्मलोकं त्रिभिर् मत्साम्यताम् इयात् ॥

श्रीधरः  प्रतिष्ठादीनां व्यस्तसमस्तानां फलम् आहप्रतिष्ठयेति । मत्साम्यतां मया साम्यम् इत्य् अर्थः ॥५२॥

क्रमसन्दर्भः  न व्याख्यातम्.

विश्वनाथः  प्रतिष्ठादीनां पार्थक्येन सामस्त्येन च फलम् आहप्रतिष्ठया भगवत्प्रतिमास्थापनेन, सद्मना मन्दिरनिर्माणेन पूजादिनिर्वाहेण मत्साम्यतां मत्सारूप्यं स्वार्थ ष्याञ् ॥५२॥

 ओ)०(ओ

॥ ११.२७.५३ ॥

माम् एव नैरपेक्ष्येण भक्तियोगेन विन्दति ।
भक्तियोगं स लभत एवं यः पूजयेत माम् ॥

मध्वः  नैरपेक्ष्येण भक्तियोगेनैव साम्यम् इत्य् अर्थः ।

निर्दुःखत्वं हरेः साम्यं न तादृशसुखात्मता ।
सर्वोत्तमः सदानदः कथं कस्य कदाप्यते ॥ इति प्रकृते ।

आधिपत्यं त्रिलोकस्य योग्यानाम् इन्द्रता स्मृता ।
अयोग्यानां त्रिलोकेषु पूज्यत्वं समुदाहृतम् ॥
तद् भवेत् परया भक्त्या विष्णोर् आलयकारिणः ।
ततोऽप्य् उद्रिक्तया भक्त्या विष्णुं पूजयता सदा ।
अवाप्यते ब्रह्मलोकस् तद् उद्रिक्तश् च मुच्यते ॥ इति च ॥५३॥

श्रीधरः  सकामं प्रत्युक्तम् अहैतुकभक्तं प्रत्याहमामेवेति । अहैतुको भक्तियोग एव कथं भवति तत्राहभक्तियोगम् इति ।

क्रमसन्दर्भः  नैरपेक्ष्येण निरुपाधिनाहैतुकेन । भक्तिं विनान्यापेक्षान्तरशून्येनेत्य् अर्थः । अहैतुकभक्तियोग एव कथं स्यात् ? स च भक्तियोग एवं पूजयापि स्याद् इत्य् आहभक्तीति । एवम् इत्य् अपि नैरपेक्ष्येणैवेत्य् अर्थः ॥५३॥ [भक्तिसन्दर्भ २९७]

विश्वनाथः  यस् तु नैरप्केष्येण ज्ञानकर्मकामनान्तरराहित्येनैव एवं मां पूजयेत् अर्चनं कुर्यात् । यद् वा धनक्षेत्रापणादिदानेन पूजां कारयेत् स भक्तियोगं प्रेमाणं लभते । ततश् च भक्तियोगेन प्रेम्णा माम् एव विन्दति ॥५३॥

 \ओ)०(ओ

॥ ११.२७.५४ ॥

यः स्वदत्तां परैर् दत्तां हरेत सुरविप्रयोः ।
वृत्तिं स जायते विड्भुग् वर्षाणाम् अयुतायुतम् ॥

श्रीधरः  दातुः फलम् उक्तम्, अपहर्तारं निन्दति, य इति । विड्भुक् विष्ठाभोजी कृमिः ।

क्रमसन्दर्भः  न व्याख्यातम्.

विश्वनाथः  भगवत्पूजार्थं धनक्षेत्रादिदातुर् विविधं फलम् उक्तम् । तदपहर्तुः फलम् आहय इति ॥५४॥

 ओ)०(ओ

॥ ११.२७.५५ ॥

कर्तुश् च सारथेर् हेतोर् अनुमोदितुर् एव च ।
कर्मणां भागिनः प्रेत्य भूयो भूयसि तत्फलम् ॥

श्रीधरः  कर्तुर् यत् फलं तद् एवान्येषाम् अपीत्य् आहकर्तुर् इति । सारथेः सहकारिणो हेतोः प्रयोजकस्यानुमोदितुश् च प्रेत्यैतत् फलम् इत्य् अन्वयः । कुतः । यतः कर्मणाम् एते भागिनो भागार्हाः । तत्रापि विशेषम् आहभूयसि कर्मणि सारथ्यादौ च भूयोऽधिकं फलम् इति ।

क्रमसन्दर्भः  न केवलं दात्र्अपहर्त्रोर् एव तत्तत्फलम् अपि तु तत्तत्सहायादीनाम् अपीत्य् आहकर्तुर् इति ॥५५॥

विश्वनाथः  अपहर्तुर् यत् फलं तद् एव तत्सहायादीनाम् अपि इत्य् आहकर्तुर् इति । सारथेः सहकारिणः हेतोः प्रयोजकस्य, अनुमोदितुश् च प्रेत्य मरणानन्तरं तत्फलम् इत्य् अन्वयः । कुतः ? यतः कर्मणाम् एते भागिनः भागार्हाः । तत्रापि विशेषम् आहभूयसि कर्मणि सारथ्यादौ भूयोऽधिकम् एव फलम् ॥

इति सारार्थदर्शिन्यां हर्षिण्यां भक्तचेतसाम् ।
एकादशे सप्तविंशः सङ्गतः सङ्गतः सताम् ॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये
पारमहंससंहितायां वैयासिक्यां
एकादशस्कन्धे क्रियायोगो नाम
सप्तविंशोऽध्यायः
॥११.२७॥


(११.२८)
अथाष्टाविंशतितमोऽध्यायः
भगवदुद्धवसंवादे परमार्थनिर्णयः

॥ ११.२८.१ ॥

श्रीभगवान् उवाच
परस्वभावकर्माणि न प्रशंसेन् न गर्हयेत् ।
विश्वम् एकात्मकं पश्यन् प्रकृत्या पुरुषेण च ॥

मध्वः  न प्रशंसेत निन्द्यांस् तु प्रशंस्यान् नैव निन्दयेत् ।
उभयं यः करोत्य् एतद् असत्यात् स पतत्य् अधः ॥
यः प्रशंस्यान् न प्रशंसेन् निन्द्यो येन न निन्द्यते ।
सोऽपि तद्वद् अधो याति यतोऽरिवद् उदासकः ॥ इति सत्कारे ॥

प्रकृत्या पुरुषेण च सहैकेन परमात्मना व्याप्तम् एकात्मकम् । तथा पश्यत एव यथार्थज्ञानं भवति ॥१॥

श्रीधरः
अष्टविंशे तु यः पूर्वं विस्तरेणोपवर्णितः ।
ज्ञानयोगः पुनश् चासौ समाहृत्य निरूप्यते ॥

इदानीम् अतिविस्तरेणोक्तं ज्ञानयोगं सङ्क्षेपेण वक्तुम् आहपरेषां स्वभावान् शान्तघोरादीन् कर्माणि च । तत्र हेतुःविश्वम् इति ॥१॥

क्रमसन्दर्भः  अथ तादृशे भक्तियोगे बाह्यदृष्टिं परित्याजयितुम् । अथवा, भक्तियोगस्य सुगमतां सुफलतां च दर्शयिष्यन् दुर्गमादिरूपं ससाधनं ज्ञानम् आहपरस्वेति । प्रकृत्या पुरुषेण च सह विश्वम् एकात्मकम् इति । आदाव् अन्ते जनानां सद् बहिर्अन्तः परावरं [भा.पु. ७.१५.५७] इत्य् आदि सप्तमस्कन्धान्तव्याख्यानरीत्या वस्तुतस् तत्तत्सर्वायवी यः परमात्मा, स एवैक आत्मा यस्य तथाभूतं पश्यन् । वक्ष्यते चज्ञानं विवेकः [भा.पु. ११.२८.१९] इत्य् आदिभ्याम् ॥१॥

विश्वनाथः  
अष्टविंशे ज्ञानयोगं जगन्मिथ्यात्ववादिनाम् ।
अद्वैतदर्शिनां प्राख्यत् प्रभुः सर्वमतं ब्रुवन् ॥

वेदाष्टसङ्ख्याधिकविंश ईडिते मते
जगत् स्यात् सदसत् तथेत्य् उभे ।
किम् अस्ति नास्ति व्यादेशभूषितम्
इत्य् उक्तिर् अस्त्य् एव विधेर् हरेर् अपि ॥

अद्वैतदर्शिनो ज्ञानिनो हि द्विविधा भवन्ति । विश्वस्यास्य परब्रह्मोपादानकत्वेऽवश्यव्याख्येये परिणामवादे ब्रह्मणो विकारप्रसक्तेस् तम् अनङ्गीकृत्य विवर्तवादम् एवाङ्गीकुर्वाणा ब्रह्मणो निर्विकारत्वं विश्वस्यास्य तु मिथ्यात्वम् आचक्षते खल्व् एके । अन्ये तु प्रकृतेः स्वशक्तित्वात् तद्द्वारैव परब्रह्मणो जगदुपादानत्वम् अतस् तस्याः किल विकारित्वेऽपि स्वरूपतस् तदतीतस्य परब्रह्मणो निर्विकारत्वम् एवेति परिणामवादे किल न कापि क्षतिः । तथा चोक्तं भगवता

प्रकृतिर् यस्योपादानम् आधारः पुरुषः परः ।
सतोऽभिव्यञ्जकः कालो ब्रह्म तत् त्रितयं त्व् अहम् ॥ [भा.पु. ११.२४.१९] इति ।

अतः सत्य् अपि द्वैते प्रकृतिकार्याणां तदनन्यत्वात्, प्रकृतेश् च परमेश्वरानन्यत्वात्, परमेश्वरस्य तु बहुमूर्तित्वेऽप्य् ऐक्याद् अद्वैतम् एव ब्रह्मेत्य् आहुःउभयेषाम् एव ज्ञानित्वेऽप्य् उत्तरे एव श्रीभागवतसम्मतमताः । पूर्वेषाम् अपि मध्ये ये भगवद्विग्रहभक्तधामनामाद्यतिरिक्तपदार्थानाम् एव मिथ्यात्वं व्याचक्षते तेषां मतम् आदिभरतचरितादौ क्वचित् क्वचिद् उट्टङ्कितम् इति तन्मतम् अपि सर्वम्मतजिज्ञासुम् उद्धवम् आहपरस्वभावकर्माणीति पञ्चभिः । ततः परम् अध्यायपरिसमाप्तिपर्यन्तं विवर्तवादिनां परिणामवादिनां च मते अवस्त्व् एवोच्यते । परिणामवादिनां मते तु असर्वकालसत्ताकं वस्तूच्यते इत्य् एतावान् एव भेदो द्रष्टव्यः । कार्याणां सत्त्वेऽप्य् अचिरस्थायित्वम् असत्त्वम् एवेति परिणामवादिनः । कार्याणां मिथ्यात्वम् एवासत्त्वम् इति विवर्तवादिन आहुर् इति तत्र तत्र विवेचनीयम् इति ॥१॥

इदानीम् अतिविस्तरेणोक्तं ज्ञानयोगं सङ्क्षेपेण वक्तुम् आहपरेषां स्वभावान् शान्तघोरादीन् कर्माणि च । तत्र हेतुःविश्वम् इति ॥१॥

 ओ)०(ओ

॥ ११.२८.२ ॥

परस्वभावकर्माणि यः प्रशंसति निन्दति ।
स आशु भ्रश्यते स्वार्थाद् असत्य् अभिनिवेशतः ॥

श्रीधरः  विपक्षे दोषम् आहपरेति । स्वार्थात् ज्ञाननिष्ठालक्षणात् । असति मिथ्याभूते द्वैतेऽभिनिवेशात् ॥२॥

क्रमसन्दर्भः  स्वार्थात् परमाताभिनिवेशात् । असति ततोऽन्यस्मिन् कल्पिते नानावयविनि ॥२॥

विश्वनाथः  विपक्षे दोषम् आहपरेति । स ज्ञानी स्वार्था ज्ञाननिष्ठालक्षणात् असति मिथ्याभूते द्वैतेऽभिनिवेशात् ॥२॥

 ओ)०(ओ

॥ ११.२८.३ ॥

तैजसे निद्रयापन्ने पिण्डस्थो नष्टचेतनः ।
मायां प्राप्नोति मृत्युं वा तद्वन् नानार्थदृक् पुमान् ॥

मध्वः  तैजसाहङ्कृतेर् जात इन्द्रियग्रामके परात् ।
निद्रया वशम् आपन्ने जीवः स्यान् नष्टचेतनः ॥
अतो विष्णोर् वशे सर्वं तेन व्याप्तम् इति स्मरेत् ॥ इति च ।

निद्रा चैव सुनिद्रा च द्विधा निद्रा प्रकीर्तिता ।
अत्र निद्रा भवेन् नित्या सुनिद्रा मृतिकालगा ॥ इति साम्ये ।

मनोमात्रस्वरूपत्वात् स्वप्नो मायेति कथ्यते ॥ इति च ।

तथा नानार्थदं मन एव । मनसा हि विषयाः प्रतीयन्ते ॥३॥

श्रीधरः  भ्रंशम् एव दृष्टान्ततो दर्शयति । तैजसे राजसाहङ्कारकार्ये इन्द्रियगणे निद्रया आपन्नेऽभिभूते सति, पिण्डस्थो जीवः केवलं मनोमात्रेण मायां स्वप्नरूपां प्राप्नोति, ततो मनसि लीने सति नष्टचेतनः सन् मृत्युं वा मृत्युतुल्यां सुषुप्तिं वा प्राप्नोति । यथा तद्वद् एव नानार्थदृक् द्वैताभिनिवेशी विक्षेपं लयं च प्राप्नोति । यथा प्राज्ञसम्पर्काद् विश्वस्य भोगक्षयलक्षणो भ्रंशः, एवम् अनात्मसम्पर्काद् आत्मनोऽपि स्वरूपभ्रंश इति भावः ॥३॥

क्रमसन्दर्भः  किं च, तैजस इति । परमात्मैकदृष्ट्यभावेन नानार्थदृक् पुमान् कदाचिद् बहिर्नष्टचेतनः सन् मायां लौकिकमायामयतुल्यं मायाख्यभगवदचिन्त्यशक्तिमयं स्वप्नं यद्वत् प्राप्नोति कदाचिद् बहिर् अन्तर् अपि नष्टचेतनः सन् मृत्युं मृत्युतुल्यं सुषुप्तं वा यद्वत् प्राप्नोति तद्वद् एव मायां तादृशं जन्मादिरूपदेहाद्यभिनिवेशं मृत्युदेहपरित्यागं च प्राप्नुवन् भ्रमतीत्य् अर्थः ॥३॥

विश्वनाथः  भ्रंशम् एव दृष्टान्तेन दर्शयतितैजसे राजसाहङ्कारकार्ये इन्द्रियगणे निद्रया स्वापेन आपन्ने अतिभूते सति पिण्डस्थो जीवः केवलं मनोमात्रेण मायां स्वप्नकृपां प्राप्नोति, ततो मनस्य् अपि लीने सति नष्टचेतनः सन् मृत्युं वा मृत्युतुल्यां सुषुप्तिं वा प्राप्नोति, यथा, तद्वद् एव नानार्थदृक् द्वैताभिनिवेशी विक्षेपं लयं च प्राप्नोतीति ॥३॥

 ओ)०(ओ

॥ ११.२८.४ ॥

किं भद्रं किम् अभद्रं वा द्वैतस्यावस्तुनः कियत् ।
वाचोदितं तद् अनृतं मनसा ध्यातम् एव च ॥

मध्वः  एकं तु शुभम् उद्दिष्टम् अशुभं द्वैतम् उच्यते ।
।पुंसोऽशुभस्य किं भद्रं किम् अभद्रं विशेषतः ।
सर्वदाशुभरूपत्वाद् विशेषोऽत्यल्प एव हि ॥ इति भारते ।

द्वैतस्याशुभस्य पुरुषस्य कियद् अल्पम् एव हि भद्रम् अभद्रं वा स्वयोगाद् आधिक्येन न भवति यत्नवतोऽपीत्य् अर्थः ।

अतस् तद्विषये ध्यातम् उक्तं च शुभम् अनृतम् एव ।
उच्यते ध्यायते वापि कुनरं प्रति यच् छुभम् ।
असत्यम् एव भवति स्वभावोऽसत्यम् एव यत् ॥ इति प्रद्योते ॥४॥

श्रीधरः  द्वैतासत्यतया स्तुतिनिन्दयोर् निर्विषयत्वं प्रपञ्चयति सार्धैः षड्भिःकिं भद्रम् इति । अवस्तुनो द्वैतस्य मध्ये किं भद्रं किं वाभद्रं ? कियद् भद्रं कियद् वाभद्रं ? इत्य् अर्थः । अवस्तुत्वम् एवाहवाचेति बाह्येन्द्रियोपलक्षणम् । वाचा उदितम् उक्तं चक्षुर्आदिभिश् च यद् दृश्यं तद् अनृतम् इति ॥४॥

क्रमसन्दर्भः  आबाधितोऽपि ह्य् आभास इति सप्तमान्ताख्यानरीत्यैव पृथगवयविलक्षणद्वैतस्यावस्तुतया स्तुतिनिन्दयोर् निर्विशेषत्वं प्रपञ्चयति सार्धैः षड्भिःकिं भद्रम् इति । तत्परमात्मचैतन्याद् अन्यत् अवयविरूपं द्वैतम् ॥४॥

विश्वनाथः  द्वैतस्यासत्यतया स्तुतिनिन्दयोर् निर्विषयत्वं प्रपञ्चयतिसार्धैः षड्भिः किं भद्रम् इति । अवस्तुन इति मद्विग्रहधामनामभक्तादिकं चिद्रूपत्वाद् ब्रह्मवस्त्व् एव तद्भिन्नस्य द्वैतस्य सम्बन्धि यद् वाचा उदितं यन् मनसा ध्यातं तत् सर्वम् अनृतं किं भद्रं किं वा अभद्रं कियद् वा भद्रम् इत्य् अन्वयः । यतः स्तुतिनिन्दे स्याताम् इति भावः । एवम् अग्रेऽप्य् असच्छब्देन चिद्भिन्नम् एव ज्ञेयम्, व्याख्यान्तरे, सत्यज्ञानानन्तानन्दमात्रैकरसमूर्तयः [भा.पु. १०.१३.५४] इति, तासां मध्ये साक्षाद् ब्रह्म गोपालपुरी हि [गो.ता.उ. २.] इति, ओम् आस्य जानन्तो नां चिद् विवक्तन [ऋ.वे. १.१५६.३] इति, प्रयुज्यमाने मयि तां शुद्धां भागवतीं तनुं [भा.पु. १.६.२९] इति, मन्निकेतं तु निर्गुणं [भा.पु. ११.२५.२५] इति, निर्गुणो मदपाश्रयः [भा.पु. ११.२५.२६] इत्यादिवचनेभ्यो गुणातीतत्वेनावगमितेष्व् अपि वस्तुष्व् अनृतत्वप्रसिद्धिः स्याद् अतस् तन् नोपदेयम् ॥४॥

 ओ)०(ओ

॥ ११.२८.५ ॥

छायाप्रत्याह्वयाभासा ह्य् असन्तोऽप्य् अर्थकारिणः ।
एवं देहादयो भावा यच्छन्त्य् आ मृत्युतो भयम् ॥

मध्वः  स्वभावतोऽशुभस्याशुभदेहादिकं नाशुभकारणं तर्हीत्य् अत आहछायाप्रत्युदकाभासा इति ।

व्यापेक्ष्य जीवं देहादि निःसक्तत्वादवस् त्व् अपि ।
पुनः शुभाशुभन्ṝणां यच्छेद् एव शुभाशुभम् ॥
छायानीहारकाभासा निःसक्ता अपि कार्यदाः ।
एवं शुभादि देहादेर् भवेत् कार्यं शुभादिकम् ॥ इति सुमते ।

नीहारः प्रत्युदं चैव धूम्रम् इत्य् अभिशब्द्यते ॥ इति शब्दनिर्णये ॥५॥

श्रीधरः  नन्व् एवं सति देहादिभावानाम् अप्य् असत्त्वात् कथं भयहेतुत्वं ? तत्र सदृष्टान्तम् आहछाया प्रतिबिम्बः । प्रत्याह्वयः प्रतिध्वनिः । आभासः शुक्तिरजतादिः । एते यथासन्तोऽप्य् अर्थकारिणो भवन्ति । आ मृत्युतो मृत्युम् अभिव्याप्य । यद् वा, मृत्युर् लयः । यावन् नैव लीयन्ते, तावत्पर्यन्तम् इत्य् अर्थः ॥५॥

क्रमसन्दर्भः  ननु, यदि परमात्मैव सर्वत्रावयवी, ततोऽन्यन् नास्त्य् एव तर्हि कथं शशविशाणतुल्ये तस्मिन्न् अभिनिवेशः स्यात् ? तेन वा कथम्भूतं ? इत्य् आशङ्क्याहछायेति ॥५॥

विश्वनाथः  ननु यदि द्वैतम् असत्यम् एव, कथं तर्हि घटपटादिमयस्य तस्यार्थक्रियाकारित्वं ? तत्राहछाया प्रतिबिम्बः । प्रत्याह्वयः प्रतिध्वनिः । आभासः शुक्तिरजतादिः । एते खल्व् असन्तोऽप्य् अर्थकारिणो यथा भवन्ति तथैवासद् अपि द्वैतम् अर्थक्रियाकारीत्य् अर्थः । एवम् एव देहादयो भावा मिथ्याभूता अपि आ मृत्युतो मृत्युर् लयस् तत्पर्यन्तम् एव भयं संसारदुःखमयं यच्छन्ति जीवेभ्यो ददति ॥५॥

ओ)०(ओ

॥ ११.२८.६ ॥

आत्मैव तद् इदं विश्वं सृज्यते सृजति प्रभुः ।
त्रायते त्राति विश्वात्मा ह्रियते हरतीश्वरः ॥

मध्वः  इदं विश्वं सृजति त्राति हरति च स्वयं स्वात्मनैव सृज्यते त्रायते ह्रियते च ।

दीपाद् दीपान्तरं यद्वत् सृष्टिर् ईशस्य कीर्त्यते ।
एतावत् कालम् आशिष्ये मानुषेष्व् इति चिन्तनम् ॥
विष्णोस् त्राणं समुद्दिष्टं स्वस्यैव स्वेच्छयैव तु ।
दीपे दीपान्तरस्येव ह्य् एकीभावश् च संहृतिः ॥ इति च ।

पूर्णम् अदः पूर्णम् इदं पूर्णात् पूर्णम् उदच्यते ।
पूर्णस्य पूर्णम् आदाय पूर्णम् एवावशिष्यते ॥ इति च ।

आत्मनः परमेश्वरस्य तस्माद् अन्यो भावो नास्ति ।
सृष्टिः स्थितिश् च संहारो भावनं समुदाहृतम् ।
तद् यः करोति पुरुषः स भाव इति कीर्त्यते ॥ इति विवेके ।

अन्येन सृष्टिः स्थितिः संहार इति त्रिविधा मतिर् विद्वद्भिर् नैव निरूपिता निर्मूला प्रमाणवर्जिता ।

अन्यस्मात् सृष्टिसंहारौ स्थितिश् च परमात्मनः ।
निरूपिता न विद्वद्भिः प्रमाणाभावतो हरेः ॥ इति ब्रह्मतर्के ।

अन्यतः सृष्टिः स्थितिः संहार इति त्रितयं गुणमयं सत्त्वादिगुणाधीनम् ।

गुणसम्बन्धयोग्यानाम् उत्पत्त्याद्याः स्युर् अन्यतः ।
सर्वदा निर्गुणस्यास्य सर्गाद्याः स्युः कुतोऽन्यतः ॥ इति च ॥६७॥

श्रीधरः  ननु सृष्ट्यादिश्रुतिभिर् एव द्वैतं निरूपितं कथम् असत्यं स्यात् ? तत्राहआत्मैवेति सार्धद्वाभ्याम् । त्रायते पाल्यते । त्राति पालयति ॥६॥

क्रमसन्दर्भः  विश्वस्यैकात्मकत्वं योजयतिआत्मैवेति द्वयेन । प्रभुः तत्तच्छक्तियुक्त आत्मा स्वयम् एव तद् इदं विश्वम् अवयविरूपं सृजति । अतः स्वयम् एव सृज्यते प्रकाश्यत इत्य् अर्थः । एवं त्राति त्रायत इत्य् आदि ॥६॥

विश्वनाथः  ननु च सृष्ट्यादिश्रुतिभिर् एव द्वैतं निरूपितं कथम् असत्यं स्यात् ? तत्राहआत्मैवेति द्वाभ्याम् । सृज्यते सृजतीति सृष्ट्यादेः कर्तापि कर्माप्यात्मैव, न द्वैतं ततोऽन्यद् इति भावः । त्रायते पाल्यते ॥६॥

 ओ)०(ओ

॥ ११.२८.७ ॥

तस्मान् न ह्य् आत्मनोऽन्यस्माद् अन्यो भावो निरूपितः ।
निरूपितेऽयं त्रिविधा निर्मूला भातिर् आत्मनि ॥

श्रीधरः  अन्यस्मात् सृज्यादिव्यतिरिक्तात् । त्रिविधा आध्यात्मिकादिरूपा । भातिः प्रतीतिः ॥७॥

क्रमसन्दर्भः  तस्माद् विश्वस्मिन् यः कश्चिद् अपि भावः स परमात्मनो नान्यो निरूपितः । कारणं विना कार्यस्यासिद्धत्वाद् इति भावः । तर्हि तस्यैव विकारित्वं स्याद् इत्य् आशङ्क्याहअन्यस्माद् इति । तथाप्य् अचिन्त्यशक्त्या निर्विकारत्वेन स्वत एव तत्तद्भावात् तस्यान्यत्वम् इति भावः । या त्व् इयम् आध्यात्मिकादिरूपा त्रिविधा भातिः प्रतीतिस् ततोऽन्यत्वेनाविवेकिभिर् निरूपिता साप्य् आत्मनि शुद्धे निर्मूलैव वस्तुतस् तत्तत्सम्बन्धाभावाद् इति भावः ॥७॥

विश्वनाथः  आत्मनः परमात्मनाः सकाशाद् अन्यो भावः पदार्थो न । आत्मनः कीदृशातकस्मात् सृज्यादिवस्तुव्यतिरिक्तात् । त्रिविधा आध्यात्मिकादिरूपा भातिः प्रतीतिः निर्मूलैवेति । यदि परमात्मैव विश्वम् अभूत्, तदा परमात्मनस् त्रैविध्याभावात् कुत आयातम् एतत् त्रैविध्यम् इति निर्मूलत्वम् ॥७॥

 ओ)०(ओ

॥ ११.२८.८ ॥

इदं गुणमयं विद्धि त्रिविधं मायया कृतम् ।
एतद् विद्वान् मदुदितं ज्ञानविज्ञाननैपुणम् ।
न निन्दति न च स्तौति लोके चरति सूर्यवत् ॥

श्रीधरः  ननु कथं निर्मूलं प्रतीयते ? तत्राहैदम् इति । ज्ञानविज्ञानयोर् नैपुणं निष्ठाम् । सूर्यवत् समो भूत्वा ॥८॥

क्रमसन्दर्भः  कथं ? तत्राहैदम् इति सार्धकम् । तस्माद् उपक्रान्तम् एव फलितम् इत्य् आहएतद् इति ॥८॥

विश्वनाथः  ननु कथं त्रैविध्यं प्रतीयते ? तत्राहमायया कृतं मायया दुस्तर्क्यशक्त्येति परिणामवादिनः, मायया अज्ञानेनेति विवर्तवादिनः । अत एतन् मदुदितं मदुक्तं ज्ञानविज्ञानयोर् नैपुण्यं विद्वान् जानन् सूर्यवत् समो भूत्वेत्य् अर्थः ॥८॥

 ओ)०(ओ

॥ ११.२८.९ ॥

प्रत्यक्षेणानुमानेन निगमेनात्मसंविदा ।
आद्यन्तवद् असज् ज्ञात्वा निःसङ्गो विचरेद् इह ॥

मध्वः  असमर्थम् असत् प्रोक्तं सत् समर्थं प्रकीर्तितम् ॥ इति च ॥९॥

श्रीधरः  एतन् निष्ठाप्राप्राप्त्युपायम् आहप्रत्यक्षेणेति । यद् आद्यन्तवत् द्वैतं तद् असद् इति ज्ञात्वा निःसङ्गो विचरेत् । आद्यन्तवत्त्वे प्रमाणानि, प्रत्यक्षेण घटादि । अनुमानेन सावयवत्वेन दृश्यं पृथिव्यादि । निगमेनाप्रत्यक्षम् आकाशादि । आत्मसंविदा स्वानुभवेन सर्वं दृष्यम् आद्यन्तवद् असच् चेति ज्ञात्वा । निःसङ्गस् तद् आसक्तिशून्यः ॥९॥

क्रमसन्दर्भः  अत्र द्विविधं द्वैतम् अवयवरूपं परमात्मेतरकल्पितावयविरूपं चेति तत्र पूर्वं जन्मनाशवत् उत्तरं त्व् असद् एवेत्य् उभयत्रापि तद्विलक्षण आत्मा न सक्तः ततस् तत्तत्सङ्गं त्यजेद् इत्य् उपसंहरतिप्रत्यक्षेणेति । आद्यन्तवत् जन्मनाशवत् ॥९॥

विश्वनाथः  प्रत्यक्षेणाद्यन्तवत् घटादि, अनुमानेनाद्यन्तवत् दृश्यं पृथिव्यादिम्, निगमवाक्येनाप्रत्यक्षम् आद्यन्तवद् आकाशादि आत्मसंविदा स्वानुभवेन सर्वं चिद्भिन्नं दृश्यम् आद्यन्तवत् असच् चेति ज्ञात्वेत्य् अर्थः ॥९॥

 ओ)०(ओ

॥ ११.२८.१० ॥

श्रीउद्धव उवाच
नैवात्मनो न देहस्य संसृतिर् द्रष्टृदृश्ययोः ।
अनात्मस्वदृशोर् ईश कस्य स्याद् उपलभ्यते ॥

श्रीधरः  ननु यद्य् आत्मसंविदा सर्वं दृश्यम् असद् इत्य् उच्यते, तर्ह्य् आत्मा स्वप्रकाशो देहादिद्वैतं च जडम् इत्य् उक्तं स्यात्, तथा च संसारप्रतिभासो न घटेत ? इति चोदयतिनैवेति, अनात्मस्वदृशोर् जडाजडयोः । अत्र हेतुःद्रष्टृदृश्ययोः । मा भूद् वयोर् अपि तत्राहौपलभ्यत इति ॥१०॥

क्रमसन्दर्भः  यद्य् एवं जीवस्य संसारनाशार्थम् उपदेशोऽयं कृतस् तत्राशङ्कतेनैवेति ॥१०११॥

विश्वनाथः  ननु आद्यन्तयोर् असत्त्वेऽपि मध्ये यावत् सत्त्वं प्रतीयते तावत् कस्य संसारः स्यात् द्रष्टुर् दृश्यस्य वेत्य् आहनैवेति । द्रष्टृदृश्ययोः द्रष्टा जीवो दृशो देहस् तयोर् अपि संसृतिर् न सम्भवेत् । कुतः ? अनात्मस्वदृशोर् देहो ह्य् अनात्मा जडस् तस्य संसारदुःखानुभवस्यासम्भवात् । जीवो हि स्वदृक् स्वतः सिद्धज्ञानः तस्य ज्ञानलोपासम्भवात् । मास्तु द्वयोर् अपि, तत्राहौपलभ्यत इति ॥१०॥

 ओ)०(ओ

॥ ११.२८.११ ॥

आत्माव्ययोऽगुणः शुद्धः स्वयञ्ज्योतिर् अनावृतः ।
अग्निवद् दारुवद् अचिद् देहः कस्येह संसृतिः ॥

श्रीधरः  एतत् प्रपञ्चयतिआत्मेति । अव्ययत्वादिपञ्चविशेषणैर् नाशादिरागादिपुण्याज्ञानपरिच्छेदानाम् असम्भवं दर्शयति, हेतुहेतुमत्त्वं तु यथेष्टम् । अचिज् जडः । अयं भावःयथैवाग्निदारुणोर् भेदेनानुपलम्भेऽपि दारु प्रकाश्यम् एवाग्निश् च प्रकाशकः, तथा देहात्मनोर् अपीति न संसृतिस् तयोर् अन्यतरस्यापि घटत इति ॥११॥

क्रमसन्दर्भः  न व्याख्यातम्.

विश्वनाथः  एतत् प्रपञ्चयतिआत्मेति । अव्यय इति नाशाद्यभावः । अगुण इति रागाद्यभावः । शुद्ध इति पापपुण्याद्यभावः । स्वयञ्ज्योतिर् इत्य् आज्ञानाद्यभावः । अनावृतो न केनाप्य् आवृतः, वस्तुतो न बद्ध इति बद्धाभावश् चोक्तः । अचिद् अचेतनः । अयं भावःयथैवाग्निदारुणोर् भेदेनानुपलम्भेऽपि दारु प्रकाश्यम् एवाग्निः प्रकाशकः, किन्तु स्वपरमात्मप्रकाशित एव प्रकाशकः, संसृतिस् तयोर् अन्यतरस्यापि न घटत इति ॥११॥

 ओ)०(ओ

॥ ११.२८.१२ ॥

श्रीभगवान् उवाच
यावद् देहेन्द्रियप्राणैर् आत्मनः सन्निकर्षणम् ।
संसारः फलवांस् तावद् अपार्थोऽप्य् अविवेकिनः ॥

मध्वः  फलवान् मोक्षहेतुएत्वान् नित्यानन्दाद् अपार्थकः ।
जीवात्मनस् तु संसारः स्वप्नवच् चञ्चलत्वतः ॥ इति तत्त्वविवेके ॥१२॥

श्रीधरः  सत्यं तथाप्य् उभयोर् एवम् अविवेक एव संसारालम्बनम् इत्य् आह पञ्चभिः, यावद् इति । सन्निकर्षणं सम्बन्धः । नन्व् असङ्गस्य कुतः सम्बन्धस् तत्राहअविवेकिनः, अज्ञानकृत इत्य् अर्थः । ननु स्वप्रकाशस्य कथम् अज्ञानकृतः संसारस् तत्राहअपार्थोऽपि मिथ्याभूतोऽपि केवलं फलवान् । फलं स्फूर्तिर् न तु तत्त्वतोऽस्तीत्य् अर्थः ॥१२॥

क्रमसन्दर्भः  सिद्धान्तयतियावद् इति । सन्निकर्षणं सम्बन्धः । अत्र हेतुः अविवेकिनः अत्राविवेकित्वं भयं द्वितीयाभिनिवेशतः स्यात् [भा.पु. ११.२.३७] इत्य् अनुसारेणेशज्ञानभावलब्धमायाकृत आत्मज्ञानलोपोऽतस्मिंस् तद्भावश् च ॥१२॥

विश्वनाथः  सत्यं जीवस्याविवेक एव संसारालम्बनम् इत्य् आहपञ्चभिः यावद् इति । सन्निकर्षणं सम्बन्धः । तावद् एवापार्थो मिथ्याभूतोऽपि संसारः फलवान् फलति । न सङ्गस्य कुतः सम्बन्धः ? तत्राहअविवेकिनः अज्ञानकृतः इत्य् अर्थः ॥१२॥

 ओ)०(ओ

॥ ११.२८.१३ ॥

अर्थे ह्य् अविद्यमानेऽपि संसृतिर् न निवर्तते ।
ध्यायतो विषयान् अस्य स्वप्नेऽनर्थागमो यथा ॥

मध्वःसंसृत्यभावस्यैव फलरूपत्वान् निरर्थ एव संसार इत्य् अवधारयतिअर्थेऽपीति । उच्यते निष्फलत्वेन यद् अत्यल्पफलं भवेत् इति च । अतो फलवत्त्वावधारणार्थञ्च पुनर् वचनम्[१२] <ल् > ॥१३॥

श्रीधरः  नन्व् असतो देहादेः कुतः संसारस्फूर्तिहेतुत्वम् अपि तत्राहअर्थे हीति । अस्यात्मनः ॥१३॥

क्रमसन्दर्भः  अज्ञानजेऽप्य् अन्यसम्बन्धेऽनर्थापातं सदृष्टान्तम् आहअर्थे हीति ॥१३॥

विश्वनाथः  ननु देहादीनाम् असत्त्वात् कुतस् तैः सम्बन्धः यतः संसारः स्यात् ? तत्राहअर्थे वस्तुनि अविद्यमाने असत्य् अपि संसृतिः स्याद् एव । अयतिआत्म स्वप्ने मिथ्याभूतेऽपि विषयध्यायिनो जनस्य अनर्थागमः व्याघ्रसर्पादिभयानुभवः ॥१३॥

 ओ)०(ओ

॥ ११.२८.१४ ॥

यथा ह्य् अप्रतिबुद्धस्य प्रस्वापो बह्वनर्थभृत् ।
स एव प्रतिबुद्धस्य न वै मोहाय कल्पते ॥

श्रीधरः  ननु कथञ्चिज् जानतो विषयस्फूर्तिर् जीवन्मुक्तस्यापि दुर्वारेत्य् अनिर् मोक्षप्रसङ्गः स्यात् तत्राहयथा हीति । प्रस्वापः स्वप्नः । बहून् अनर्थान् बिभर्ति पुष्णातीति तथा ॥१४॥

क्रमसन्दर्भः  तद् एव व्यतिरेकेण द्रढयतियथा हीति ॥१४॥

विश्वनाथः  ननु तर्हि विवेकिनो जीवन्मुक्तस्यापि यत् किञ्चिद् विषयध्यानं दुर्वारम् इत्य् अनिर्मोक्षप्रसङ्गस् तत्राहयथा हीति । प्रस्वापः स्वप्नः बहून् अनर्थान् बिभर्ति, प्रतिबुद्धस्य प्राप्तजागरस्य न मोहाय, तस्य मिथ्यात्वनिश्चयात् ॥१४॥

 ओ)०(ओ

॥ ११.२८.१५ ॥

शोकहर्षभयक्रोध लोभमोहस्पृहादयः ।
अहङ्कारस्य दृश्यन्ते जन्ममृत्युश् च नात्मनः ॥

मध्वः  अहङ्कारस्य सकाशाद् दृश्यन्ते नात्मनः स्वतः ।
अहङ्कारात् तु संसारो भवेज् जीवस्य न स्वतः ।
कुतश्चिद् आनन्दतनोः स्वरूपेच्छायुतस्य सः ॥ इति तन्त्रभागवते ॥१५॥

श्रीधरः  अहङ्कारलक्षणो देहादिसन्निकर्ष एव संसारालम्बनम् इत्य् अन्वयव्यतिरेकाभ्यं दर्शयति, शोकेति । सुषुप्त्यादौ तेषाम् अदर्शनाद् अहं सुखीतिवच् चैतन्यं सुखीति प्रतीत्य् अभावाच् च दृश्यत्वाच् च सुखादीनां कृशत्वादिवद् द्रष्टृधर्मत्वानुपपत्तेर् इति भावः । उक्तं च

सुप्तेऽहमि न दृश्यन्ते सुखदोषप्रवृत्तयः ।
अतस् तस्यैव संसारो न मे संसृतिसाक्षिणः ॥१५॥

क्रमसन्दर्भः  वस्तुविवेके सत्य् अहङ्कारस्यैवैते धर्मा न त्व् आत्मन इत्य् आहशोकेति । अहङ्कारोऽत्र देहद्वयाभिमानः यावत् खल्व् असौ स्फुरति । तावद् एव शोकादेर् दर्शनात् तद् अस्फूर्तिमयसुषुप्ताव् अदर्शनात् तस्यैव ते धर्मा, न तु शुद्धस्य एवं जन्म मृत्युश् चेत्य् अर्थः ॥१५॥

विश्वनाथः  न च भयशोकादयो वस्तुत आत्मधर्मा इत्य् आहशोकेति । सुषुप्त्यादौ तेषाम् अदर्शनाद् इति भावः । यद्यप्य् अहङ्कारस्यैव शोकादयस् तद् अपि तस्य जडत्वाद् एव तत्तदनुभव इति नास्ति तस्य संसार इति भावः ॥१५॥

 ओ)०(ओ

॥ ११.२८.१६ ॥

देहेन्द्रियप्राणमनोऽभिमानो
जीवोऽन्तर्आत्मा गुणकर्ममूर्तिः ।
सूत्रं महान् इत्य् उरुधेव गीतः
संसार आधावति कालतन्त्रः ॥

मध्वः  देहेन्द्रियप्राणमनसाम् अभिमानयुक्तः सूत्रं महान् इत्य् आद्य् अधिकारनामभिर् युक्तः प्रधानं जीवो हिरण्यगर्भोऽप्य् आधावति संसारे किम् उतान्ये इत्य् आशयः ।

संसारयुग्यो ब्रह्मापि सर्वजीवेश्वरेश्वरः ।
विष्ण्वधीनः सदा ज्ञानी किम् उतान्येऽल्पचित्तिनः ॥ इति सत्तत्त्वे ॥१५॥

श्रीधरः  ननु यद्य् अहङ्कारस्य संसारस् तर्हि मुक्तिर् अपि तस्यैवेति मुक्ताव् अहङ्काराव् अशेषः प्रसज्जेत तत्राहदेहेति । देहादिष्व् अभिमानो यस्य सः । आत्मैव तेषाम् अन्तर्हितो जीवः । अत एव गुणकर्ममयी मूर्तिर् यस्य सः । एवं च सूक्ष्मोपाधिभिर् बहुधेव सूत्रादिशब्दैर् गीतः संसारे परमेश्वराधीनः सर्वतो धावति, अतो नायं दोष इति भावः ।

क्रमसन्दर्भः  अतोऽहङ्कारस्य यस्य संसारस् तस्यैव मुक्तिर् अपि प्रसज्जेतेति मुक्ताव् अहङ्कारशेषत्वम् आयातं, यतो य एवाहङ्कारः स्वरूपनिष्ठः, स एवाज्ञानेनोपसङ्क्रम्योपाध्याविष्टो भवति । निरहङ्कारस्याज्ञानम् अन्यावेशश् च न सम्भवति । तस्माद् यद्यपि स्वरूपाहङ्कारप्रतिबिम्बस्यैव ते धर्माः, तथापि परम्परातस् तत्सम्बन्धाज् जीवो देहाभिमानी भवति । ततः संसरति मुच्यते चेत्य् आहदेहेति ॥१६॥

विश्वनाथः  ननु यदि शोकहर्षादयोऽहङ्कारस्यैव धर्मा न त्व् आत्मनस् तर्हि कथम् आत्मा तान् धर्मान् स्वीकृत्य संसारदुःखम् अनुभवति ? नहि कश्चित् स्वदुःखार्थं परधर्मम् उपादत्ते, इत्य् अत आहदेहेति । अभिमानोऽहङ्कार एव जीवो जीवोपाधिः गुणकर्माभ्यां मूर्तिर् यस्य तथाभूतः सन्, संसारे निमित्ते आधावति जीवात्मानं स्वधर्मान् ग्राहयितुं प्राप्तो भवति । कालतन्त्रः कलयतीति काल ईश्वरस् तदधीनः । कीदृशः ? देहादिशब्दैर् उरुधैव ज्ञानशास्त्रेण गीतः । देहश् च इन्द्रियाणि च प्राणाश् च मनश् च तेषां द्वन्द्वैक्यम् । अन्तरात्मा बुद्धिः । तेन बलाद् एवाहङ्कारलक्षणया अविद्यया निबध्य जीवः संसारदेस् पात्यत इति भावः ॥१६॥

 ओ)०(ओ

॥ ११.२८.१७ ॥

अमूलम् एतद् बहुरूपरूपितं
मनोवचःप्राणशरीरकर्म ।
ज्ञानासिनोपासनया शितेन
च्छित्त्वा मुनिर् गां विचरत्य् अतृष्णः ॥

मध्वः  अमूलं विष्णुमूलम् । बहुरूपेण तेनैव रूप्यते । मनआदीनां विषयः ॥१७॥

श्रीधरः  तद् एवम् अहङ्कारकृतं बन्धम् उपपाद्येदानीं ज्ञानेन तन्निवृत्तौ मुक्तिर् इत्य् आहअमूलम् इति । वस्तुतो मूलशून्यम् अज्ञातस् त बहुभी रूपैर् देवादिशरीरै रूपितं प्रकाशितम् ऐन्द्रजालिकतुल्यम् इति वा । किं तत् ? तद् आहमन इति । मनआदीनां द्वन्द्वः । यद् वा, मनआदिषु क्रियत इति कर्म अहङ्करणं गुरोर् उपासनया निशितेन तीक्ष्णेन ज्ञानखङ्गेन छित्त्वा ॥१७॥

क्रमसन्दर्भः  यस्य चाज्ञानकृतत्वाद् अमूलम् इत्यादि ॥१७॥

विश्वनाथः  तर्हि कथम् अहङ्कारबद्धाद् अस्मान्मुक्तिर् इत्य् अत आहअमूलम् एतद् अहङ्कारबन्धनं वस्तुतो मूलशून्यं, अथ च बहुभी रूपै रूपितं निरूपितम् । बहुरूपत्वम् आहमन इति । मनआदीनां द्वन्द्वः । उपासनया भक्त्या शितेन तीक्ष्णीकृतेन ॥१७॥

 ओ)०(ओ

॥ ११.२८.१८ ॥

ज्ञानं विवेको निगमस् तपश् च
प्रत्यक्षम् ऐतिह्यम् अथानुमानम् ।
आद्यन्तयोर् अस्य यद् एव केवलं
कालश् च हेतुश् च तद् एव मध्ये ॥

मध्वः  केवलं स्वतन्त्रम् आद्यन्तयोर् यत् स्वतन्त्रं तद् एव मध्येऽपि स्वतन्त्रम् । परं ब्रह्मज्ञानविवेकादिस्वरूपं परिपूर्णं गुणत्वात् कालः । अन्यतो विविक्तत्वाद् विवेकः । सर्वं निगमयति प्रापयतीति निगमः । सर्वैर् आलोच्यत्वात् तपः । प्रतिप्रत्यक्षेषु स्थितत्वात् प्रत्यक्षम् । आचार्यसम्प्रदायसिद्धत्वाद् ऐतिह्यम् । अनुमेयत्वाद् अनुमानम् ॥१८॥

श्रीधरः  तद् एव ज्ञानं स्वरूपसाधनफलैर् निरूपयति, ज्ञानम् इति । विवेको ज्ञानम् । साधनान्य् आहनिगमो वेदः । तपः स्वधर्मः । प्रत्यक्षं स्वानुभवः । ऐतिह्यम् उपदेशः । अनुमानं तर्कः । फलम् आहआद्यन्तयोर् यद् अस्य जगतो मध्येऽपि तद् एव केवलं न तु जगद् इति । किं तत्कालः कलयति प्रकाशयति यस् तथा हेतुः कारणं च यत् तद् एव । एतद् उक्तं भवति, यद् अस्य विश्वस्य कारणं प्रकाशकं च ब्रह्म तद् आत्मकम् एवैतत्, न ततः पृथग् इत्य् एवं निश्चयफलो निगमादिसाधनैर् जायते यो विवेकस् तज् ज्ञानम् इति ॥१८॥

क्रमसन्दर्भः  तत्र पञ्चभिर्ज्ञानमेवोपदिशन् परमात्मज्ञानं तावत्साक्षादाहज्ञानम् इति द्वाभ्याम् । यद् एव परमात्मलक्षणं वस्तु ज्ञानादिरूपं कालहेतुरुपादानं च तद् एवाद्यन्तयोः किन्तु केवलं निजांशिनि श्रीभगवति प्रविशति तिरोहितसर्वशक्तिकं भवतीत्य् अर्थः । तत्र ज्ञानं विवेकस्य कारणं विवेको विचारः कालो निमित्तं हेतुरुपादानं पुरुष इति ज्ञेयम् ॥१८॥

विश्वनाथः  तच् च ज्ञानं विवेक एव । तस्य साधनान्य् आहनिगमो वेदः, तपः स्वधर्मः, प्रत्यक्षं स्वानुभवः, ऐतिह्यम् उपदेशः, अनुमानं तर्कः । फलम् आहआद्यन्तयोर् अस्य जगतो यद् एव तद् एव केवलं मध्येऽपि, न तु जगत् । तद् एव किं ? कालः कलयति प्रकाशयतीति कालो ब्रह्मैव हेतुः कारणं च ब्रह्मैव ॥१८॥

 ओ)०(ओ

॥ ११.२८.१९ ॥

यथा हिरण्यंस्वकृतं[१३] <ल् >पुरस्तात्
पश्चाच् च सर्वस्य हिरण्मयस्य ।
तद् एव मध्ये व्यवहार्यमाणं
नानापदेशैर् अहम् अस्य तद्वत् ॥

मध्वः  हिरण्यखचितत्वेन हिरण्यप्रधानं हिरण्मयम् । शङ्खमञ्चकरथादिषु मध्येऽपि केवलं प्राधान्येन व्यवहार्यमाणं तद् एव ।

रथोपस्थे परीकारात् पूर्वं दारुमयाद् रथात् ।
सुवर्णं व्यवहाराय मुख्यं रथपरिष्कृतम् ॥
मध्ये चास्ते रथोपस्थान् निष्कृष्य पृथग् आस्थितम् ।
यद्वद् एवं हरिः साक्षाज् जगद् देहात् पृथक् स्थितिः ॥
पूर्वं जगतिसंस्थश् च जगद् अस्ते पृथक्स्थितिः ।
स एव मुख्यो जगतः स्वातन्त्र्यात् परमेश्वरः ॥ इति ब्रह्मतर्के ।

सुरपितृमनुजादिकल्पनादिभिर् इत्य् आद्यन्तर्याम्यपेक्षया ।

यथा सुवर्णम् अकृतं क्रियते कुण्डलादिकम् ।
पुनर् एकीभवत्य् अद्धा तद्वद् विष्णुर् अजोऽपि सन् ।
सुराद्यन्तःस्थितो भूत्वा पुनर् एकीभवेद् विभुः ॥ इति वचनात् ।

तत्तन्नियामकस्यैव नाम सर्वं सुरादिकम् ।
तत्सम्बन्धाद् उदीर्येत व्यवहृत्यै सुरादिषु ॥ इति शब्दनिर्णये ।

एकलं केवलं चेति स्वतन्त्रम् अभिधीयते ।
स्वतन्त्रस् तु हरिः साक्षात् परिष्कृतहिरण्यवत् ॥ इति प्रवृत्ते ।

प्रत्येकं न तु दार्वादि स्वतन्त्रविक्रियागतम् ।
महाफलं सात् स्वर्णस् तु स्वतन्त्रविक्रियोपगम् ।
तद्वत् स्वतन्त्रो भगवान् प्रवृत्ताव् अन्यद् अन्यथा ॥ इति च ॥१९॥

श्रीधरः  तत्र नानाभेदव्यवहारालम्बनस्यापि विश्वस्य कारणमात्रातमकत्वं सदृष्टान्तम् आहयथेति । स्वकृतं सुष्ठु कुण्डलादिरूपेणाविरचितं यद् धिरण्यम् । कीदृशं ? हिरण्मयस्य कुण्डलादेर् उत्पत्तेः पुरस्तान् नाशाच् च पश्चान् मध्ये च यद् अस्ति कटकं कुण्डलम् इत्यादिनानाव्यपदेशैर् व्यवहारं प्राप्यमाणम् अपि तद् एव यथा तद्वद् अस्य विश्वस्य कारणभूतोऽहम् एव नानाव्यवहारालम्बनं, न तु मत्तः पृथग् विश्वम् इति ॥१९॥

क्रमसन्दर्भः  यथेति । अत एव स एव परमार्थतः सर्वावयवीति भावः । किं च, जीवचैतन्यस्य तत्र तत्रान्वयात् सुषुप्त्यादौ तद्व्यतिरेकेऽपि स्वतोऽवस्थानात् तस्मिन् व्यष्ट्युपाधीनां रज्जौ सर्पावयवानाम् इवारोपितत्वम् एव, तस्य तु रज्जुवत् सत्यत्वं सिद्ध्यति ॥१९॥

विश्वनाथः  सुकृतं सुष्ठु कुण्डलादिरूपेण विरचितम् अपि हिरण्यम् एव । हिरण्मयस्य कटककुण्डलादेः पुरस्तात् पश्चाच् च वर्तमानं यत् तद् एव मध्येऽपि नानापदेशैः कुण्डलादिनामभिर् व्यवहार्यमाणम् अपि न वस्तुतस् तद् अन्यत्, तद्वद् एवाहम् अस्य विश्वस्य पुरस्तात् पश्चान् मध्येऽपि ॥१९॥

 ओ)०(ओ

॥ ११.२८.२० ॥

विज्ञानम् एतत् त्रियवस्थम् अङ्ग
गुणत्रयं कारणकार्यकर्तृ ।
समन्वयेन व्यतिरेकतश् च
येनैव तुर्येण तद् एव सत्यम् ॥

मध्वः  मोक्षदं संसारदं तमःप्रदं चेति त्रिपदस्थं विज्ञानम् । तदिच्छायाः तत एतत् सर्वम् अस्ति, अन्यथा नास्तीत्य् अन्वयव्यतिरेकौ ॥२०॥

श्रीधरः  तद् एवं कार्यस्य कारणमात्रात्मकताम् उक्त्वा, प्रकाश्यस्य प्रकाशकात्मकताम् आहविज्ञानम् इति । त्रियवस्थम् । यकारस्य पृथक् पाठश् छन्दोऽनुरोधेन । जाग्रदादित्र्यवस्थं यद् विज्ञानं मनः, तदवस्थाकारणरूपं च यद् गुणत्रयम् । यच् च कारणकार्यकर्तृ, कारणम् अध्यात्मं, कार्यम् अधिभूतं, कर्तृ अधिदैवम् । एवं गुणत्रयकार्यभूतं त्रिविधं जगत् । एतद् येन तुर्येण सामान्यज्ञनमात्रेण समन्वयेन भवति, येनानुगतं प्रकाशत इत्य् अर्थः । तम् एव भान्तम् अनु भाति सर्वं तस्य भासा सर्वम् इदं विभाति [क.उ. २.२.१५] इति । तथा, चक्षुषश् चक्षुर् उत श्रोत्रस्य श्रोत्रं मनसो ये मनो विदुः [तै.उ. २.७] इत्यादिश्रुतेश् च । ननु विशेषविज्ञानव्यतिरेकेण न तुर्यं नामोपलभामहे तत्राहव्यतिरेकतश् च समाध्यादौ यद् अस्ति, तद् एव सत्यम् इति ॥२०॥

क्रमसन्दर्भः  एवं परमात्मचैतन्यसमष्ट्युपाध्योर् अपि ज्ञेयम् इत्य् आहविज्ञानम् इति द्वाभ्याम् । यो विज्ञाने तिष्ठन्न् [बृ.आ.उ. ३.७.२२] इत्यादिश्रुतेः । विज्ञानं जीवचैतन्यम् एव गुणत्रयोपाधिकं सत् त्रियवस्थं भवति । तद् एवाहकार्यकारणकर्त्र् इति तत्तद्रूपायमाणम् इत्य् अर्थः । किन्तु समन्वयेनेत्य् आहतत्र त्र्यवस्थम् इति वक्तव्ये व्याडि गालवयोर् मतेनैके यणा व्यवधीयन्त इति शब्दस्मृतेः । गुणानां त्रयं यस्मिन्न् इति बहुव्रीहिः ॥२०॥

विश्वनाथः  तद् एवं कार्यस्य कारणमात्रात्मकताम् उक्त्वा प्रकाश्यस्य प्रकाशमात्रात्मकताम् आहविज्ञानं बुद्धितत्त्वम् । तिस्रो जागराद्या अवस्था यत्र तत् त्रियवस्थम् । व्याडि गालवयोर् मतेन यकारव्यवधानम् । तदवस्थाकारणभूतं यद् गुणत्रयं यच् कारणकार्यकर्तृकारणम् अध्यात्मं, कार्यम् अधिभूतं, कर्तृ अधिदैवम् । एवं गुणत्रयकार्यभूतं त्रिविधं जगत् । एतद् येन तुर्येण सामान्यज्ञनमात्रेण समन्वयेन भवति, येनानुगतं प्रकाशत इत्य् अर्थः । तम् एव भान्तम् अनु भाति सर्वं तस्य भासा सर्वम् इदं विभाति [क.उ. २.२.१५] इति । तथा, चक्षुषश् चक्षुर् उत श्रोत्रस्य श्रोत्रं मनसो ये मनो विदुः [तै.उ. २.७] इति श्रुतेः । ननु विशेषविज्ञानव्यतिरेकेण न तुर्यम् उपलभामहे ? तत्राहव्यतिरेकतः समाध्यादौ यद् अस्ति, तद् एव सत्यम् ॥२०॥

 ओ)०(ओ

॥ ११.२८.२१ ॥

न यत् पुरस्ताद् उत यन् न पश्चान्
मध्ये च तन् न व्यपदेशमात्रम् ।
भूतं प्रसिद्धं च परेण यद् यत्
तद् एव तत् स्याद् इति मे मनीषा ॥

मध्वः  तद् एव केवलं सत्यम् इति सर्वत्र सम्बध्यते ।

स्वातन्त्र्यम् एव सत्यत्वं विष्णोर् अन्यस्य सत्यता ।
प्रवाहतः सदास्तित्वं पुम्प्रकृत्योः सदास्तिता ॥ इति वस्तुतत्त्वे ।

मध्ये च तत् केवलं नेति सम्बध्यते ।

तत् स्वातन्त्र्येण नैवास्ति यद् उत्पत्तिविनाशवत् ।
स्वातन्त्र्येणास्तिता तस्य यत् सत्ताज्ञानदं सदा ॥ इति वैभवे ।

जगतो नास्थिता सैव या पराधीनता सदा ।
अभावस् तु कुतस् तस्य यद् विभातीह सर्वदा ॥ इति प्राकाश्ये ॥२१॥

श्रीधरः  एवं कालत्रयेऽप्य् अव्यभिचारिणः सत्यत्वम् उक्तम् । व्यभिचारिणस् त्व् असत्यताम् आहन यद् इति । मध्ये च तत् पृथक् नास्ति, किन्तु व्यपदेशमात्रम् । कुतः ? यतो यद् यत् परेणान्येन भूतं जातं प्रसिद्धं प्रकाशितं च, तत् तद् एव कारणप्रकाशकतवन्मात्रं स्यात्, न पृथग् इति मे मनीषा बुद्धिः । वाचारम्भणं विकारो नामधेयं मृत्तिकेत्य् एव सत्यं [छा.उ. ६.१.४], सर्वं खल्व् इदं ब्रह्म [छा.उ. ३.१४.१] इत्यादिश्रुतेः । कारणप्रकाशकव्यतिरेकेण कार्यस्य प्रकाश्यस्य चानुपलम्भाद् इति भावः ॥२१॥

क्रमसन्दर्भः  गुणत्रयोपाधिकम् इत्य् एव विवृणोतिन यद् इति ॥२१॥

विश्वनाथः  एवं कालत्रयेऽप्य् अव्यभिचारिणः सत्यत्वम् उक्तम् । व्यभिचारिणस् त्व् असत्यताम् आहन यद् इति । मध्ये च तत् पृथक् नास्ति, किन्तु व्यपदेशमात्रं नाममात्रम् । कुतः ? यतो यद् यत् परेणान्येन भूतं जातं प्रसिद्धं प्रकाशितं च, तत् तद् एव कारणं प्रकाशकं तवन्मात्रं स्यात्, न ततः पृथग् इति मे मनीषा बुद्धिः ॥२१॥

 ओ)०(ओ

॥ ११.२८.२२ ॥

अविद्यमानोऽप्य् अवभासते यो
वैकारिको राजससर्ग एषः ।
ब्रह्म स्वयञ्ज्योतिर् अतो विभाति
ब्रह्मेन्द्रियार्थात्मविकारचित्रम् ॥

मध्वः  अविद्यमानता नाम जगतः परतन्त्रता ।
यथाशक्तस् तु पुत्रादिर् असन्न् इत्य् उच्यते जनैः ॥ इति विवेके ।

अतो ब्रह्मण एव विभाति । द्वितीयं ब्रह्म प्रकृतिः । आत्मा जीवः प्रकृतीन्द्रियविषयजीवादिविचित्रं जगत् ब्रह्मत एव विभातीत्य् अर्थः ॥२२॥

श्रीधरः  एवं सामान्यतः कार्यप्रकाश्ययोः कारणप्रकाशकाभ्यां भेदम् उपपाद्य प्रस्तुते तद् उभयविवेकपूर्वकं प्रपञ्चस्य ब्रह्माभेदम् आहअविद्यमान इति । योऽयं वैकारिको विकारसमूहः स एव प्राग् अविद्यमानो राजससर्गः । रजोद्वारेण ब्रह्मकार्यभूत इत्य् अर्थः । अवभासतेऽपि ब्रह्मप्रकाश्यश् चेत्य् अर्थः । ब्रह्म तु स्वयं स्वतः सिद्धं, न तु कार्यम् इत्य् अर्थाह् । ज्योतिश् च प्रकाशकम् इत्य् अर्थः । अतः कारणाद् इन्द्रियाणि च अर्थास् तन्मात्राणि चात्मा मनश् च । देवानाम् अप्य् उपलक्षणम् । विकाराः पञ्चभूतानि । एवं चित्रं ब्रह्मैव भातीति ॥२२॥

क्रमसन्दर्भः  ततः शुद्धे ब्रह्मणि अविद्यमान एव प्रपञ्चः तत्कारणस्वशक्तिशवलतयाभिप्रेते तु विद्यत एव । तद्वैचित्रीत्य् आहअविद्यमान इति । टीकायाम् अवभासतेऽपीति पूर्वेणापिना योज्यते अस्यैव चार्थम् आहब्रह्मप्रकाश्यं चेत्य् अर्थः ॥२२॥

विश्वनाथः  एवं सामान्यतः कार्यप्रकाश्ययोः कारणप्रकाशकाभ्याम् अभेदं व्युत्पाद्य प्रस्तुते तद् उभयविवेकपूर्वकं प्रपञ्चस्य ब्रह्माभेदम् आहअविद्यमानः प्राग् असन्न् अपि योऽयम् अवभासते विद्यमानत्वेन भाति, वैकारिको विकारेभ्यो महदादिभ्यो जातः, स एव राजससर्गः रजोद्वारेण ब्रह्मकार्यभूत इत्य् अर्थः । ब्रह्म तु स्वयं स्वतः सिद्धं, न तु कार्यम् । ज्योतिः प्रकाशकः । अतो हेतोः इन्द्रियाणि च अर्थास् तन्मात्राणि चात्मा मनश् च विकाराः पञ्चभूतानि च । एतैश् चित्रं चित्रं विश्वम् इदं ब्रह्मैव भातीति ॥२२॥

 ओ)०(ओ

॥ ११.२८.२३ ॥

एवं स्फुटं ब्रह्मविवेकहेतुभिः
परापवादेन विशारदेन ।
छित्त्वात्मसन्देहम् उपारमेत
स्वानन्दतुष्टोऽखिलकामुकेभ्यः ॥

श्रीधरः  उपसंहरतिएवं निगमतपःप्रत्यक्षैतिह्यानुमानैः स्फुटं यथा भवति, तथा ब्रह्मविवेकहेतुभिस् तथा परस्य देहादेर् अपवादेनात्मत्वनिरासेन च । कीदृशेन ? विशारदेन निपुणेन । गुरुणा निमित्तभूतेनेति वा । आत्मविषयं सन्देहं छित्त्वा स्वानन्दतुष्टः सन्न् अखिलेभ्यः कामुकेभ्य इन्द्रियादिभ्य उपारमेत निःसङ्गो भवेत् ॥२३॥

क्रमसन्दर्भः  ज्ञानासिनेत्य् उक्तम् एवोपसंहरतिएवम् इति ॥२३॥

विश्वनाथः  एवं प्रत्यक्षैतिह्यानुमानैः स्फुटं यथा स्यात् तथा ब्रह्मविवेकहेतुभिः, तथा परस्य देहादेर् अपवादेनात्मत्वनिरासेन च । कीदृशेन ? विशारदेन निपुणेन । आत्मविषयकं सन्देहं छित्त्वा स्वानन्दतुष्टः सन्न् अखिलेभ्यः कामुकेभ्य इन्द्रियेभ्य उपारमेत निःसङ्गो भवेत् ॥२३॥

 ओ)०(ओ

॥ ११.२८.२४ ॥

नात्मा वपुः पार्थिवम् इन्द्रियाणि
देवा ह्य् असुर् वायुर्जलं हुताशः ।
मनोऽन्नमात्रं धिषणा च सत्त्वम्
अहङ्कृतिः खं क्षितिर् अर्थसाम्यम् ॥

मध्वः  वायुर् एव स्वयं प्राणस् तत्रस्थे चोदतेजसी ।
उदेन तेजसा चैव प्राणस्य हि कृतं वपुः ॥ इति प्रकाशिकायाम् ।

प्राणस्य वायुरूपस्य भूतत्रयकृतं वपुः ।
यतो हि पार्थिवं नात्र खं चात्यल्पम् उदाहृतम् ॥ इति सद्धारणे ।

सत्त्वं मूलबुद्धिः अहं शृणोम्य् अहं स्पृशाम्य् अहं पश्यामीति सर्वार्थेषु समत्वाद् अहङ्कारोऽर्थसाम्यम् ।

न देहो नेन्द्रियप्राणमनोबुद्ध्यहमादयः ।
विष्णुश् चिदेण१अतनुः स हि जीवाधिपः सदा ॥ इति सात्वते ॥२४॥

श्रीधरः  परापवादं प्रपञ्चयतिवपुर् आत्मा न भवति, पार्थिवाद् घटवत् । तथा इन्द्रियाणि तदधिष्ठातारो वा देवा असुः प्राणो धिषणा बुद्धिः सत्त्वं चित्तम् अहङ्कृतिर् इत्य् एते आत्मा न भवन्ति । कुतः ? अन्नमात्रम् । अन्नोपष्टभ्यत्वाच् छरीरवत् । वायुर् जलं च हुताशस् तेजः खं क्षितिर् इति पञ्चभूतान्य् अर्थाः शब्दादयः साम्यं प्रकृतिर् नात्मा जडत्वाद् घटवद् इति । यद् वा, हिशब्देनानुमानान्तराणि सूचितानि । तद् यथा इन्द्रियाण्य् आत्मा न भवन्ति, करणत्वाद् वास्यादिवत्, देवाश् च वैकारिकत्वान् मनोवत्, प्राणश् च वायुत्वाद् बाह्यवायुवद् इत्यादि ॥२४॥

क्रमसन्दर्भः  परापवादेन रश्मिस्थानीयत्वं पदार्थं तावन् निष्कृष्य दर्शयतिइनात्मेति ॥२४॥

विश्वनाथः  परापवादं प्रपञ्चयतिवपुर् आत्मा न भवति । कुतः ? पार्थिवं पार्थिवत्वात् घटवत् । तथा इन्द्रियाणि तदधिष्ठातारो देवाः, असुः प्राणः, धिषणा बुद्धिः, सत्त्वं चित्तम्, अहङ्कृतिर् इत्य् एते आत्मा न भवन्ति । कुतः ? अन्नमात्रम् । अन्नोपष्टभ्यत्वाच् छरीरवत् । वायुर् जलं च हुताशस् तेजः खं क्षितिर् इति पञ्चमहाभूतानि, अर्थाः शब्दादयः, साम्यं प्रकृतिश् च आत्मा न जडत्वाद् घटवद् इति ॥२४॥

 ओ)०(ओ

॥ ११.२८.२५ ॥

समाहितैः कः करणैर् गुणात्मभिर्
गुणो भवेन् मत्सुविविक्तधाम्नः ।
विक्षिप्यमाणैर् उत किं नु दूषणं
घनैर् उपेतैर् विगतै रवेः किम् ॥

श्रीधरः  एवं विवेकज्ञानवतो मुक्तस्य नेन्द्रियादिकृतगुणदोषसम्बन्ध इत्य् आहसमाहितैर् इति । मत्सुविविक्तधाम्नः मम सुष्ठु विविक्तं धाम स्वरूपं येन तस्य । प्रकाशकस्य प्रकाश्यगुणदोषा न भवन्तीति रविदृष्टान्तेनोक्तम् ॥२५॥

क्रमसन्दर्भः  अस्तु मत्स्वरूपनिष्ठस् तस्य त्वम्पदार्थशोधनापेक्षापि नास्तीत्य् आहसमाहितैर् इति । समाहितैर् विक्षिप्यमाणैर् वा अन्यकृतविक्षेपोऽपि तं न स्पृशतीति भावः ॥२५॥

विश्वनाथः  एवं विवेकज्ञानवतो मद्भक्तस्य नेन्द्रियादिकृतगुणदोषसम्बन्ध इत्य् आहसमाहितैर् इति । मम सुष्ठु विविक्तं विचारितं धाम स्वरूपं येन, तस्य इन्द्रियैः समाहितैर् निश्चलैर् वा को गुणः ? विक्षिप्यमाणैश् चञ्चलैर् वा को दोषः ? ॥२५॥

 ओ)०(ओ

॥ ११.२८.२६ ॥

यथा नभो वाय्वनलाम्बुभूगुणैर्
गतागतैर् वर्तुगुणैर् न सज्जते ।
तथाक्षरं सत्त्वरजस्तमोमलैर्
अहम्मतेः संसृतिहेतुभिः परम् ॥

श्रीधरः  असङ्गब्रह्मत्वेनावस्थितस्य न केऽपि गुणदोषा इत्य् आकाशदृष्टान्तेनाहयथेति । वाय्वादीनां शोषणदहनक्लेदनरजोधूसरत्वादिभिर् गतागतैर् आगमापायिभिर् ऋतुगुणैः शीतोष्णादिभिर् वा । अहम्मतेर् अहङ्कारात् परमक्षरं संसृतिहेतुभिर् न युज्यते । यद् वा, अहङ्कारस्य संसृतिहेतुभिर् इति ॥२६॥

क्रमसन्दर्भः  मण्डलस्थानीयतत्पदार्थे तु सर्वथैव तत्सम्बन्धो नास्तीति दर्शयतियथेति । अहम्मतेर् देहाद्युपाध्यहङ्कारमयस्य जीवस्य परं केवलं संसृतिहेतुः, न त्व् अक्षरस्य अविचलितज्ञानादिशक्तेस् तस्येत्य् अर्थः ॥२६॥

विश्वनाथः  जीवन्मुक्तः खलु ब्रह्मैव भवेद् अतस् तत्र न कोऽपि गुणदोषा इत्य् आकाशदृष्टान्तेनाहयथेति । वाय्वादीनां शोषणदहनक्लेदनरजोधूसरत्वादिभिर् गतागतैर् आगमापायिभिर् ऋतुगुणैः शीतोष्णादिभिर् नभो तथा न युज्यते, तथैवाहम्मतेर् अहङ्कारात् परमक्षरं ब्रह्म संसृतिहेतुभिर् सत्त्वादिमलैर् न युज्यते ॥२६॥

 ओ)०(ओ

॥ ११.२८.२७ ॥

तथापि सङ्गः परिवर्जनीयो
गुणेषु मायारचितेषु तावत् ।
मद्भक्तियोगेन दृढेन यावद्
रजो निरस्येत मनःकषायः ॥

मध्वः  भगवतो गुणदोषाभावेऽपि जीवस्य सङ्गो वर्जनीय एव मुक्तिपर्यन्तम् ।

समाहितेन जीवेन विक्षिप्तो वा न तु क्वचित् ।
विशेषो विद्यते विष्णुस् तथापि तु समाहिते ।
प्रीतिर् भवति वै नित्यं सर्वधर्मकृतोऽपि च ॥ इति पाद्मे ॥२७॥

श्रीधरः  मुक्तवद् असम्यग् ज्ञानी न यथेष्टम् आचरेद् इत्य् आह द्वाभ्याम्तथापीति । गुणेषु विषयेषु । रजो रागः । मनसः कषाय इति दुर्निरासताम् आह ॥२७॥

क्रमसन्दर्भः  असम्यग् ज्ञानिनं सङ्कोचयन् भक्तियोगोपदेशेन कृतार्थयतितथापीति द्वाभ्याम् ॥२७॥

विश्वनाथः  मुक्तवद् असम्यग् ज्ञानी न यथेष्टम् आचरेद् इत्य् आह द्वाभ्याम् । गुणेषु विषयेषु रजो रागः ॥२७॥

 ओ)०(ओ

॥ ११.२८.२८ ॥

यथामयोऽसाधु चिकित्सितो नृणां
पुनः पुनः सन्तुदति प्ररोहन् ।
एवं मनोऽपक्वकषायकर्म
कुयोगिनं विध्यति सर्वसङ्गम् ॥

श्रीधरः  तद् एव दृष्टान्तेनोपपादयतियथेति । नृणाम् आमयो रोगः । असाध्व् असम्यक् यथा भवति तथा । अपक्वकषायकर्म अदग्धाः कषाया रागादयस् तन्मूलानि कर्माणि यस्मिंस् तत् । अत एव सर्वसङ्गं सर्वेषु पुत्रादिषु सज्जमानं मनः कुयोगिनम् असम्यग्ज्ञानिनं विध्यति भ्रंशयति ॥२८॥

क्रमसन्दर्भः  न व्याख्यातम्.

विश्वनाथः  असाधु असम्यग् यथा स्यात् तथा चिकितित्सितः । न पक्वाः कषायान् मूल्यानि कर्माणि च यस्मिंस् तन् मनः कर्तृ ॥२८॥

 ओ)०(ओ

॥ ११.२८.२९ ॥

कुयोगिनो ये विहितान्तरायैर्
मनुष्यभूतैस् त्रिदशोपसृष्टैः ।
ते प्राक्तनाभ्यासबलेन भूयो
युञ्जन्ति योगं न तु कर्मतन्त्रम् ॥

श्रीधरः  ननु कथञ्चिद् विषयसङ्गे यदि योगभ्रंशः स्याद् अलं तर्हि सोपायेन योगमार्गेण । तत्राहकुयोगिन इति । मनुष्यभूतैर् वन्धुशिष्यादिरूपैस् त्रिदशैर् उपसृष्टैः प्रेरितैः । तथा च श्रुतिःयस्मात् तद् एषां न प्रियं यद् एतन् मनुष्या विदुः इति । भूयो जन्मान्तरे, न तु कर्मतन्त्रं कर्मविस्तारम् ॥२९॥

क्रमसन्दर्भः  न व्याख्यातम्.

विश्वनाथः  त्रिदशोपसृष्टैर् देवप्रेरितैर् मनुष्यभूतैर् बन्धुशिष्यादिरूपैर् न तु स्वीयभोगाभिनिवेशैः । अत एव यदि न समुद्धरन्ति यतयो हृदि कामजटा [भा.पु. १०.८७.३९] इत्य् अत्रोक्ता यतय एतभ्यो भिद्यन्त इति ज्ञेयम् । तथा चयस्मात् तद् एषां न प्रियं यद् एतन् मनुष्या विदुः इति । भूयो जन्मान्तरेऽपि ॥२९॥

 ओ)०(ओ

॥ ११.२८.३० ॥

करोति कर्म क्रियते च जन्तुः
केनाप्य् असौ चोदित आनिपातात् ।
न तत्र विद्वान् प्रकृतौ स्थितोऽपि
निवृत्ततृष्णः स्वसुखानुभूत्या ॥

श्रीधरः  ननु विदुषाम् अपि सर्वथा कर्म दुष्परिहरम् इति पुनः संसारः स्यात् । अत आहकरोतिति । विदुषोऽन्योऽसौ जन्तुर् देह एव भोजनादिकर्म करोति, क्रियते विक्रियते च, तेन कर्मणा पुष्ट्याद्य् अपि प्राप्नोतीत्य् अर्थः । केनापि संस्कारादिना चोदित आनिपातान् मरणपर्यन्तं करोति । विद्वांस् तु प्रकृतौ देहे स्थितोऽपि कर्मणि न विक्रियते, निरहङ्कारित्वात् । हर्षविसादादिभिः संसारं न प्राप्नोति ॥३०॥

क्रमसन्दर्भः  न व्याख्यातम्.

विश्वनाथः  कर्मीव ज्ञानी पुनर् न बन्धनं प्राप्नोतीत्य् आहकरोतिति । असौ जीवः केनाप्य् अन्तर्यामिणा चोदितः प्रेरितः कर्म करोति । तथा क्रियमाणेन कर्मणा तेनासौ जन्तुः शूकरकुक्कुरादियोनिगतोऽपि क्रियते, निपातो लयस् तत्पर्यन्तम् । तत्र तन्मध्ये विद्वान् ज्ञानी तु प्रकृतौ देहे स्थितोऽपि कर्म न करोति, नापि कर्मणा तथाभूतः क्रियते ॥३०॥

 ओ)०(ओ

॥ ११.२८.३१ ॥

तिष्ठन्तम् आसीनम् उत व्रजन्तं
शयानम् उक्षन्तम् अदन्तम् अन्नम् ।
स्वभावम् अन्यत् किम् अपीहमानम्
आत्मानम् आत्मस्थमतिर् न वेद ॥

मध्वः  आत्मस्थमतिः परमात्मस्थमतिः ॥३१॥

श्रीधरः  किं च, आस्तां तावद् दैहिककर्मभिर् विकारशङ्का, यतो देहम् अप्य् असौ न पश्यतीत्य् आहतिष्ठन्तम् इति । उक्षन्तं मूत्रयन्तम् । स्वभावप्राप्तम् अन्यद् अपि दर्शनस्पर्शनादि ईहमानं कुर्वन्तम् आत्मानं देहम् ॥३१॥

क्रमसन्दर्भः  न व्याख्यातम्.

विश्वनाथः  ज्ञानी देहस्थोऽपि देहं नानुसन्धत्ते इत्य् आहतिष्ठन्तम् इति । उक्षन्तं मूत्रयन्तं, आत्मानं देहं, आत्मस्थमतिः परमात्मनि स्थितधीः ॥३१॥

 ओ)०(ओ

॥ ११.२८.३२ ॥

यदि स्म पश्यत्य् असदिन्द्रियार्थं
नानानुमानेन विरुद्धम् अन्यत् ।
न मन्यते वस्तुतया मनीषी
स्वाप्नं यथोत्थाय तिरोदधानम् ॥

मध्वः  परमात्मनोऽन्यत् पारतन्त्र्यादेः ।

नानामानविरुद्धं हि स्वातन्त्र्यं जगतः सदा ।
स्वतन्त्रो भगवान् विष्णुर् एक एव न संशयः ॥ इति च ।

वस्तुतया स्वतन्त्रत्वेन विरुद्धं तथा न मन्यते ।
अस्त्य् एव स्वाप्नम् अखिलं वासनारूपम् आत्मनि ॥
जाग्रद् एतद् इति ज्ञानं यत् तद् एव भ्रमात्मकम् ।
तद्वज् जगद् इदं सर्वं विद्यमानं न संशयः ।
स्वतन्त्रम् एतद् इति तु यज् ज्ञानं तद् भ्रमात्मकम् ॥ इति च ।

उत्थितो नैव जाग्रत्त्वं क्वचित् स्वप्नस्य पश्यति ।
स्वतन्त्रम् एवं जगतो ज्ञानवान् नैव पश्यति ॥ इति विवेके ॥३२॥

श्रीधरः  नन्व् इन्द्रियवतः सर्वथा कथम् अदर्शनं सम्भवति ? तत्राहयदि स्मेति । यद्य् अप्य् असतां बहिर्मुखानाम् इन्द्रियाणाम् अर्थं पश्यति, तथापि नानात्वान् मिथ्यास्वप्नवद् इत्य् अनुमानेन विरुद्धं बाधितं सत्, अन्यद् आत्मव्यतिरिक्तं मनीषी वस्तुतया न मन्यते, स्वप्नाद् उत्थाय प्रबुध्य संस्कारमात्रेण स्वाप्नं विषयं स्फुरन्तम्, अत एव स्वयम् एव तिरोभवन्तं यथा, तद्वत् ॥३२॥

क्रमसन्दर्भः  न व्याख्यातम्.

विश्वनाथः  किं च, यदि कदाचित् समाधिभङ्गे सति नानाभूतम् असदिन्द्रियार्थं पश्यति, तद् अपि कार्यं कारणाभिन्नं पटवद् इत्य् अनुमानेन विरुद्धं बाधितं सत् अन्यद् आत्मव्यतिरिक्तं मनीषी वस्तुतया न मन्यते, तथा स्वप्नाद् उत्थाय स्थितः पुरुषः स्वाप्नं विषयं संस्कारमात्रेण स्फुरन्तं वस्तुतया न मन्यते, यतः स्वयम् एव तिरोदधानम् ॥३२॥

 ओ)०(ओ

॥ ११.२८.३३ ॥

पूर्वं गृहीतं गुणकर्मचित्रम्
अज्ञानम् आत्मन्य् अविविक्तम् अङ्ग ।
निवर्तते तत् पुनर् ईक्षयैव
न गृह्यते नापि विसृज्य आत्मा ॥

मध्वः  भगवद्गुणविषयं तत्कर्मविषयं चेति गुणकर्मचित्रम् । आत्मनि परमात्मविषयम् । एतन् न जानामीत्य् अप्य् अविविक्तम् ॥३३॥

श्रीधरः  तद् एवं “आत्मा न विक्रियते” इत्य् उक्तम् । नन्व् एतद् अनुपपन्नं, बद्धावस्थायां त्यज्यमानत्वात्, मुक्तावस्थायां च गृह्यमाणत्वात्, न हि व्रीहयोऽवघातेन व्रीहिभावत्यागतस् तण्डुलीभावेन गृह्यमाणा न विक्रियन्ते तत्राहपूर्वम् इति । बद्धावस्थायां गुणैः कर्मभिश् च चित्रम् अज्ञानकार्यं देहेन्द्रियादिलक्षणम् आत्मन्य् अध्यासेनाविविक्तं गृहीतम् आसीत् तद् एव पुनर् ज्ञानेन निवर्तते । आत्मा तु न केनापि रूपेण गृह्यते, नापि त्यज्यते । अयं भावः, मुक्तेः क्रियाफलत्वे भवेत् तावद् आत्मनो विकारः । तस्यास्त्वारोपिताज्ञानमात्रनिवृत्तिरूपत्वान्नात्मसंस्पर्शित्वं बन्धमोक्षयोः, अतो न विकार इति ॥३३॥

क्रमसन्दर्भः  न चैवं गुणकर्मणोः ग्रहणत्यागतस् त्वम्पदार्थो विकारी सम्भाव्येत अज्ञानमात्रतः सम्बन्धात् तयोर् इत्य् आहपूर्वम् इति ॥३३॥

विश्वनाथः  तस्माद् अज्ञाननिवर्तकं ज्ञानम् एवोपादेयम् इत्य् आहपूर्वं बद्धावस्थायां गुणकृतकर्मभिर् विचित्रं यत् अज्ञानम् एवात्मनि त्वम्पदार्थविषये गृहीतम् आसीत् । कीदृशं ? अविविक्तम् । कुत आगतं किं स्वरूपम् एतद् इत्य् अविचारितम्, तद् एवाज्ञानं युक्तदशायाम् ईक्षया ज्ञानेन निवर्तत इति । अतः खलु ज्ञानम् एव पूर्वोत्तरदशयोर् अगृहीतं च भवेत् । त्वम्पदार्थ आत्मा तु न गृह्यते, नापि विसृज्यते । कदापीति स त्व् एकरस एवेति भावः ॥३३॥

 ओ)०(ओ

॥ ११.२८.३४ ॥

यथा हि भानोर् उदयो नृचक्षुषां
तमो निहन्यान् न तु सद् विधत्ते ।
एवं समीक्षा निपुणा सती मे
हन्यात् तमिस्रं पुरुषस्य बुद्धेः ॥

मध्वः  अन्यैर् ज्ञातोऽपि चाज्ञाते न विशेषो हरेः क्वचित् ।
तेषाम् एव विशेषः स्याद् अज्ञानापगमेन तु ॥ इति च ॥३४॥

श्रीधरः  एतद् एव दृष्टान्तेन स्पष्टयतियथेति । न तु पूर्वम् एव सत् घटादि पुनर् विधत्ते करोति । मे या समीक्षा आत्मविद्या ॥३४॥

क्रमसन्दर्भः  तस्य च मदंशस्य प्रकाशो मदनुग्रहेणाज्ञानलोपात् स्वत एव भवतीति दृष्टान्तेनाहयथा हीति । न तु पूर्ववत् यत् तेजोऽंशलक्षणं सद् वस्तु तत् पुनर् विधत्त इत्य् अर्थः । मे समीक्षा कृपादृष्टिः ॥३४॥

विश्वनाथः  सदा वर्तमान एवात्मा ज्ञाने सति स्वत एवोपलभ्यते, तस्मिन्न् असति नोपलभ्यते, सूर्यप्रकाशे सति असति च घटपटादिर् इवेत्य् आहयथा हीति । चक्षुषस् तम आवरणम् एव हन्यात्, न तु तत् चक्षुर् विधत्ते । यतः सच् चक्षुस् तु सदैव वर्तमानम् एकरसम् एवेति भावः । एवं निपुणा मे समीक्षा दृढं ज्ञानं मदीया विद्याशक्तिर् इत्य् अर्थः । पुरुषस्य त्वम्पदार्थबुद्धेर् बुद्ध्युपहितस्य तमिस्रं ज्ञानावरणम् एव हन्यात् ॥३४॥

 ओ)०(ओ

॥ ११.२८.३५ ॥

एष स्वयञ्ज्योतिर् अजोऽप्रमेयो
महानुभूतिः सकलानुभूतिः ।
एकोऽद्वितीयो वचसां विरामे
येनेषिता वागसवश् चरन्ति ॥

मध्वः  ज्ञानानन्दाद्यभिन्नत्वाद् एकः सर्वोत्तमत्वतः ।
अद्वितीयो महाविष्णुः पूर्णत्वात् पुरुषः स्मृतः ॥ इति च ॥३५॥

श्रीधरः  आत्मनो निर्विकारतां प्रपञ्चयतिएष इत्य् अनेनापरोक्षतया नित्यप्राप्तस्यात्मनः प्राप्तिं महानुभूतिर् इति देशकालपरिच्छेदाभावेनास्तित्ववृद्धिविपरिणामापक्षयनाशान् । स्वयञ्ज्योतिष्ट्वादौ हेतुःसकलानुभूतिर् इति । एकोऽद्वितीय इति विकारहेतोर् अन्यस्याभावान् न कोऽपि विकार इति दर्शयति ।

ननु श्रुतिविषयस्य कथं स्वयञ्ज्योतिष्ट्वादि ? तत्राहवचसां विरामेऽगोचरत्वेन निवृत्तौ सत्याम् । तथा च श्रुतिः, यतो वाचो निवर्तन्ते अप्राप्य मनसा सह [तै.उ. २.४.१] इति । तत्र हेतुः, येनेषिताः प्रेषिताः । तथा च श्रुतिः, केनेषितं पतति प्रेषितं मनः ? केन प्राणः प्रथमः प्रैति युक्तः ? केनेषितां वाचम् इमां वदन्ति ? चक्षुः श्रोत्रं क उ देवो युनक्ति ? श्रोत्रस्य श्रोत्रं यन् मनसो मनो यद् वाचो ह वाचं प्राणस्य प्राणम् उत चक्षुषश् चक्षुः ? [के.उ. १.१२] इति ॥३५॥

क्रमसन्दर्भः  ततस् तत्पदार्थस्यापि प्रकाशस् तत्तत्सर्वप्रकाशम् आत्मसाक्षात्कृत्य स्वयम् एव स्याद् इत्य् आहएष इति । तद्विज्ञाने सर्वविज्ञानात् सकलानुभूतिः । तत्र हेतुर् महानुभूतिर् इति ॥३५॥

विश्वनाथः  ततश् च शुद्धेन त्वम्पदार्थेन आत्मना परमात्मनं सूर्यस्थानीयं भक्त्या किं लयं पश्येत् ? स तु जीवात्मविलक्षण एवेत्य् आहएष इति । स्वयञ्ज्योतिः स्वप्रकाशः । जीवस् तु तत्प्रकाश्यः । अजः, जीवस् तूपाधिद्वारा जन्यः । अप्रमेयः सर्वव्यापकत्वात् प्रमातुम् अशक्यः, जीवस् तु चित्कणः । सकलानुभूतिः सर्वज्ञः, जीवस् त्व् अल्पज्ञः । एकः परमेश्वरान्तराभावात् सजातीयभेदरहितः, जीवस् त्व् अनेकः । अद्वितीयः जीवमाययोस् तच्छक्तित्वेनैक्याद् विजातीयभेदरहितश् च, जीवस् तु नैवम्भूतः ।

न च जीववद् वाङ्मानसगोचर इथ्य् आहवचसां विरामे अगोचरत्वेन निवृत्तौ सत्याम् । तथा च श्रुतिःयतो वाचो निवर्तन्ते अप्राप्य मनसा सह [तै.उ. २.४.१] इति । प्रत्येतव्य इत्य् अत आहयेनेषिताः यत्प्रेरिता वागसवश् चरन्ति । यद् उक्तं गुणप्रकाशैर् अनुमीयते भवान् [भा.पु. १०.२.३५] इति ॥३५॥

 ओ)०(ओ

॥ ११.२८.३६ ॥

एतावान् आत्मसम्मोहो यद् विकल्पस् तु केवले ।
आत्मन् ऋते स्वम् आत्मानम् अवलम्बो न यस्य हि ॥

मध्वः  एतावान् आत्मसंओहो यद् विरुद्धस्य कल्पनम् ।
यत् परात्माश्रयान् जीवान् निश्चयेन न पश्यति ॥ इति तन्त्रभागवते ।

अचलम् इति क्रियाविशेषणम् ॥३६॥

श्रीधरः  अद्वितीयत्वम् उपपादयितुं भेदस्यावास्तवत्वम् आहएतावान् इति । केवलेऽभिन्ने आत्मन्न् आत्मनि विकल्प इति यद् एतावान् सर्वोऽप्य् आत्मनो मनसः सम्मोहो भ्रमः । यतः स्वम् आत्मानम् ऋते विना यस्य विकल्पस्यावलम्ब आश्रयो नास्ति । रजतभ्रमस्येव शुक्तिं विना, नेह नानास्ति किञ्चन [बृ.आ.उ. ४.४.१९], इन्द्रो मायाभिः पुरुरूप ईयते । युक्ता ह्य् अस्य हरयः शता दश [बृ.आ.उ. २.५.१९] इत्यादिश्रुतेर् इत्य् अर्थः ॥३६॥

क्रमसन्दर्भः  ननु भ्रम एव ब्रह्माख्यं शुद्धं तत् पदार्थम् आश्रित्य द्वैतं कल्पयति, यथोक्तंआश्रयत्वविषयत्वभागिनी निर्विभागचितिर् एव केवला इति । तर्हि कथं भ्रममयोपाधिकस्येश्वराख्यस्य ब्रह्मण एव तवानुग्रहेणान्यस्य भ्रमोऽपयात्व् इति कश्चिद् विप्रतिपद्यते । तत्र किम् उच्यते ? तत्राहएतावान् इति । विविधं कल्प्यते येन सविकल्पो भ्रमः, यतः केवले इतरसम्बन्धसम्भावनारहितस्यावलम्बो न विद्यते स्वम् आत्मानं जीवमृते यस्य भ्रमस्यावलम्बो न विद्यते । तद् उक्तं वैष्णवे

ह्लादिनी सन्धिनी संवित् त्वय्य् एका सर्वसंस्थितौ ।
ह्लादतापकारी मिश्रा त्वयि नो गुणवर्जिते ॥ [वि.पु. १.१२.६९] इति ।

सर्वज्ञसूक्ते च

ह्लादिन्या संविदा श्लिष्टः सच्चिदानन्द ईश्वरः ।
स्वाविद्यासंवृतो जीवः सङ्क्लेशनिकराकरः ॥ इति ॥३६॥

विश्वनाथः  ननु विश्वस्यास्य पृथक् प्रत्यक्षत्वात् कथम् अद्वितीयत्वं ? तत्राहएतावान् इति । केवले एकस्मिन्न् अप्य् आत्मन् आत्मनि सति विकल्प इति यत् एतावान् आत्मसम्मोहः स्वीयसम्यग्विवेकः यस्य आत्मसम्मोहस्य स्वम् आत्मानम् ऋते स्वीयं जीवात्मानं विना अवलम्बो नास्ति, जीवात्मन एवाज्ञानेन द्वैतं पृथक् प्रतीतम् । तस्य द्वैतस्य परमात्मकार्यत्वेन परमात्मैक्यं, नेह नानास्ति किञ्चन [बृ.आ.उ. ४.४.१९] इत्य् आदिश्रुतेः पार्थक्यं नास्तीत्य् अर्थः ॥३६॥

 ओ)०(ओ

॥ ११.२८.३७ ॥

यन् नामाकृतिभिर् ग्राह्यं पञ्चवर्णम् अबाधितम् ।
व्यर्थेनाप्य् अर्थवादोऽयं द्वयं पण्डितमानिनाम् ॥

मध्वः  अयं व्यर्थवादो न भवति किन्त्व् अपवादः ।

जगत् परमेश्वरं च द्वयं विन्दन्ति ज्ञानिनः ।
पञ्चभूतात्मकं विश्वं भ्रान्तिसिद्धम् अपण्डिताः ॥
वदन्ति पण्डितास् त्व् अद्धा जगद् आहुर् अबाधितम् ।
प्रवाहरूपेण सदा विष्णोर् इच्छावशे स्थितम् ॥ इति च ॥३७॥

श्रीधरः  केचित् पुनः प्रत्यक्षादिप्रतीतस्य प्रपञ्चस्य बाधायोगाद् वेदान्तार्थानां च क्रत्व् अर्थकर्तृप्रितिपादनपरत्वेनार्थवादत्वाद् द्वैतं सत्यम् इति मन्यन्ते, तन् मतम् अनूद्य दूषयति, यद् इति । नामाकृतिभिर् ग्राह्यं नामरूपोपलक्षितं पञ्चवर्णं पञ्चभूतात्मकं द्वयं द्वैतं यत् तद् अबाधितम् इति पण्डितमानिनाम् अत्र वयम् एव पण्डिता इत्य् अभिमानवतां वेदान्तेष्व् अयम् अर्थवाद इति प्रतीतिर् न तत्त्वविदाम् । यतो व्यर्थेनापि विनाप्य् अर्थेन सा प्रतीतिः । तथा हि, न तावद् विध्येकवाक्यत्वं तेषाम् अस्ति यतोऽर्थवादत्वं स्यात् । न चाकर्तृभोक्तृपरमानन्दरूपात्मप्रतिषादनं कर्मविधिशेषतां भजते । न चाबाधितत्वं द्वैतस्य, नामरूपात्मकत्वात्, ग्राह्यत्वात्, पञ्चवर्णात्मकत्वात्, स्वप्नवद् इत्याद्यनुमानैर् वाचारम्भणादिश्रुतिभिश् च वाधितत्वाद् इति ।

क्रमसन्दर्भः  ननु द्वैतं यदि स्वस्वरूपे आरोपितं स्यात्, तदैवेश्वरानुग्रहेण तज्ज्ञाने सति तत्र मिथ्या ज्ञायेत, न त्व् एवं, किन्तु तण्डुलपाकवत् संयुक्तम् एव । ततः कथं ज्ञानमात्रेणापगच्छेत् ? इत्य् एक आक्षिपन्ति । तथा जीवेनाज्ञानारोपितत्वेऽपि वणिग्वीथिस्थरजतवद् द्वैतं नाम वस्तु पृथग् नास्ति, किन्त्व् अनादित एव पूर्वपूर्वभ्रमजम् उत्तरत्रारोप्यते । तदा को वेश्वरो नाम ? को वा तस्यानुग्रहः ? इत्य् अन्ये चाक्षिपन्तीत्य् आशङ्क्याहयन् नामेति । यन् नामादिभिर् ग्राह्यं पञ्चभूतात्मकरूपम् अबाधितं नास्तीति भावनया बाधितुम् अशक्यं ग्राहकादित्वेन संयोगस्यैव सिद्धेर् इति मन्यन्ते । यच् च व्यर्थेन पदार्थं विनाप्य् अर्थस्य वादमात्रं मन्यन्ते । द्वयम् अप्य् एतत् पण्डितमानिनाम् एव, न तु पण्डितानां पूर्वत्र ग्राहकग्राह्ययो रूपिरूपयोश् च चिज्जडयोस् तेजस्तिमिरयोर् इव संयोगासम्भवाद् अज्ञानेनैव तत्प्रतीतिर् इति यथोत्तरत्र न ह्य् अत्यन्तासन् षष्ठभूतादिः कुत्राप्य् आरोपितो दृश्यते, समुच्छ्रितकर्णे शशे शृङ्गम् इवेति भावः ॥३७॥

विश्वनाथः  तस्मात् कार्यकारणवस्त्वैक्यदर्शनं पटतन्तुवद् इति न्यायेन कार्यस्य पृथक्त्वं बाधितम् इति ये मन्यन्ते, ते पण्डितमानिन एव, न तु पण्डिता इत्य् आहयत् नामभिर् आकृतिभी रूपैश् च सहितम् इन्द्रियैर् ग्राह्यं च पञ्चवर्णं पञ्चभूतात्मकं तत् द्वयं द्वैतम् अबाधितम् एवेति पण्डितमानिनाम् एव मतं, न तु पण्डितानाम् । यतो व्यर्थेन विनाप्य् अर्थेन अर्थवादः अर्थ इति वादोऽयं, नह्य् आद्यन्तवान् अर्थः सत्यो भवेत्,

प्रत्यक्षेणानुमानेन निगमेनात्मसंविदा ।
आद्यन्तवद् असज् ज्ञात्वा निःसङ्गो विचरेद् इह ॥ [भा. ११.२८.९] इति मदुक्तेः ॥३७॥

 ओ)०(ओ

॥ ११.२८.३८ ॥

योगिनोऽपक्वयोगस्य युञ्जतः काय उत्थितैः ।
उपसर्गैर् विहन्येत तत्रायं विहितो विधिः ॥

श्रीधरः  तद् एवं ज्ञानयोगं सपरिकरं निरूप्येदानिं तन्निष्ठस्य विघ्नप्रतीकारम् आहयोगिन इति त्रिभिः । योगं युञ्जतः कायो यद्य् अन्तर् एवोत्पन्नैर् उपसर्गै रोगाद्युपद्रवैर् अभिभूयेत । विधिः प्रतीकारः ॥३८॥

क्रमसन्दर्भः  न व्याख्यातम्.

विश्वनाथः  तद् एवं ज्ञानयोगं सपरिकरं निरूप्येदानिं तन्निष्ठस्य विघ्नप्रतीकारम् आहयोगिन इति त्रिभिः । युञ्जतो योगाभ्यासं कुर्वतः, कायो यदि दैवाद् उपसर्गै रोगाद्युपसर्गैर् अभिभूयेत । तत्रायं विधिः प्रतीकारः ॥३८॥

 ओ)०(ओ

॥ ११.२८.३९ ॥

योगधारणया कांश्चिद् आसनैर् धारणान्वितैः ।
तपोमन्त्रौषधैः कांश्चिद् उपसर्गान् विनिर्दहेत् ॥

श्रीधरः, विश्वनाथः  योगधारणया सोमसूर्यादिधारणया सन्तापशैत्यादीन् । आसनैर् वायुधारणान्वितैर् वातादिरोगान् । तपोमन्त्रौषधैः पापग्रहसर्पादिकृतान् ॥३९॥

क्रमसन्दर्भः  न व्याख्यातम्.
 \ओ)०(ओ

॥ ११.२८.४० ॥

कांश्चिन् ममानुध्यानेन नामसङ्कीर्तनादिभिः ।
योगेश्वरानुवृत्त्या वा हन्याद् अशुभदान् शनैः ॥

श्रीधरः, विश्वनाथः  ममानुध्यानादिभिः कामादीन् । योगेश्वरानुवृत्त्या दम्भमानादीन् हन्यात् ॥४०॥

क्रमसन्दर्भः  न व्याख्यातम्.
 \ओ)०(ओ

॥ ११.२८.४१ ॥

केचिद् देहम् इमं धीराः सुकल्पं वयसि स्थिरम् ।
विधाय विविधोपायैर् अथ युञ्जन्ति सिद्धये ॥

श्रीधरः  अन्ये तु देहसिद्ध्यर्थम् एवैतत् सर्वं कुर्वन्ति, तद् दूषयति, केचित् पुनर् एतैर् अन्यैश् चोपायैर् देहम् एव सुकल्पं जरारोगादिरहितं वयसि तारुण्ये स्थिरं च कृत्वा अद्वन्द्वपरकायप्रवेशादिसिद्धये तत् तद् धारणारूपं योगं युञ्जन्ति, न तु ज्ञाननिष्ठारूपम् ॥४१॥

क्रमसन्दर्भः  न व्याख्यातम्.

विश्वनाथः  केचित् पुनर् विरोधोपायैर् एतैर् अन्यैश् चोपायैर् देहम् एव सुकल्पं जरारोगादिरहितं वयसि तारुण्ये स्थिरं च कृत्वा, अद्वन्द्वपरकायप्रवेशादिसिद्धये तत्तद्धारणारूपं योगं युञ्जन्ति, न तु ज्ञाननिष्ठारूपम् ॥४१॥

 ओ)०(ओ

॥ ११.२८.४२ ॥

न हि तत् कुशलादृत्यं तदायासो ह्य् अपार्थकः ।
अन्तवत्त्वाच् छरीरस्य फलस्येव वनस्पतेः ॥

श्रीधरः  कुशलैः प्राज्ञैर् आदरणीयं न भवति । वनस्पतिवद् आत्मैव स्थायी, शरीरं तु फलवन् नश्वरम् इत्य् अर्थः ॥४२॥

क्रमसन्दर्भः  न व्याख्यातम्.

विश्वनाथः  कुशलैः प्राज्ञैर् आदरणीयं तन् न भवति । वनस्पतिवद् आत्मैव स्थायी । शरीर्रं तु फलवन् नश्वरम् इत्य् अर्थः ॥४२॥

 ओ)०(ओ

॥ ११.२८.४३ ॥

योगं निषेवतो नित्यं कायश् चेत् कल्पताम् इयात् ।
तच् छ्रद्दध्यान् न मतिमान् योगम् उत्सृज्य मत्परः ॥

श्रीधरः  ननु क्वचित् समाध्यङ्गत्वेनापि प्राणायाम् आदियोगे क्रियमाणे जरारोगाद्यभावो दृश्यते, सत्यम्, तथापि समाधिम् उत्सृज्य न तत्र सज्जेतेत्य् आहयोगम् इति । तत् तां देहसिद्धिं न श्रद्दध्यान् न विश्वसेत् ॥४३॥

क्रमसन्दर्भः  न व्याख्यातम्.

विश्वनाथः  तत् कायकल्पत्वम् ॥४३॥

 ओ)०(ओ

॥ ११.२८.४४ ॥

योगचर्याम् इमां योगी विचरन् मदपाश्रयः ।
नान्तरायैर् विहन्येत निःस्पृहः स्वसुखानुभूः ॥

श्रीधरः  तद् एवं विघ्नप्रतीकारैर् योगं कुर्याद् इत्य् उक्तं, मच्छरणस्य तु न विघ्नशङ्कापीत्य् आहयोगचर्याम् इति । विचरन् स्वसुखे अनुभूर् अनुभूतिर् यस्य सः । स्पृहामूला हि विघ्नाः, सा च मदपाश्रयस्य निवर्तते, अतोऽन्तरायैर् अविहतः स्वानन्दपूर्णो भवतीति ॥४४॥

क्रमसन्दर्भः, विश्वनाथः  न व्याख्यातम्.

इति सारार्थदर्शिन्यां हर्षिण्यां भक्तचेतसाम् ।
एकादशेऽष्टाविंशोऽयं सङ्गतः सङ्गतः सताम् ॥*॥

 \ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्याम् एकादशस्कन्धे
श्रीभगवदुद्धवसंवादे परमार्थनिर्णयो नाम
अष्टाविंशोऽध्यायः ।
॥ ११.२८ ॥




(११.२९)
एकोनत्रिंशोऽध्यायः
उद्धवस्य वदर्याश्रमप्रवेशः

॥ ११.२९.१ ॥

श्रीउद्धव उवाच
सुदुस्तराम्[१४] <ल् >इमाम्मन्ये योगचर्याम् अनात्मनः।
यथाञ्जसा पुमान् सिध्येत् तन् मे ब्रूह्य् अञ्जसाच्युत ॥

श्रीधरः  
ऊनत्रिंए तु यः पूर्वं विस्तरेण निरूपितः ।
भक्तियोगस् तम् एवाह स्वभक्ताय समासतः ॥
अतिक्लेशम् इवालक्ष्य योगेऽसङ्गैकसम्पदि ।
सुखोपायं पुनः कृष्णम् उद्धवः परिपृच्छति ॥

अनात्मनोऽवशीकृतमनसः अञ्जसा अप्रयासतो यथा सिध्येत् तत् तथा अञ्जसा सुबोधं यथा तथा मे ब्रूहि ॥१॥

क्रमसन्दर्भः  यथा । तत्र यद्यपि पूर्वाध्यायसमाप्तौ उक्ताया ज्ञानयोगचर्याया भक्तिसहभावेनैव स्वफलजनकत्वं श्रीभगवतोक्तं तथापि तां ज्ञानयोगचर्याम् अंशतोऽप्य् अनङ्गीकुर्वता परमैकान्तिना श्रीमदुद्धवेनसुदुश्चराम् इमाम् इत्य् आदि पद्यद्वये स्ववाक्ये तस्या दुष्करत्वेन प्रायः फलपर्यवसायित्वाभावेन चोक्तत्वाच् छुश्रूषमाणाया भक्तेस् तु सुकरत्वेनावश्यकफलपर्यवसायित्वेन चाभिप्रेतत्वात् । तद्भक्तिर् एव कर्तव्येति स्वाभिप्रायो दर्शितः ॥१२॥ (भक्तिसन्दर्भ ३२६)

विश्वनाथः
महातीर्थमहाभक्ताश्रयाद् भक्तिर् यथा तथा ।
भूतेष्व् आत्मेक्षणान् मुक्तिश् चोनत्रिंशे निरूपिता ॥
कृष्णो यत् सुदृढं ज्ञानं यत्नाद् उपदिदेश तत् ।
नाग्रहीद् उद्धवस् तज् ज्ञापकं श्लोकपञ्चकम् ॥

अनात्मनो देहाध्यासरहितस्य योगिनो योगचर्या उक्ता इमाम् अन्यैः सुदुश्चरां मन्ये । अञ्जसा शीघ्रं यथा सिध्येत् तथा त्वं शीघ्रं कथयेत्य् अञ्जसेत्य् अस्य क्रियाभेदान् न पौनरुक्त्यदोषः ॥१ ॥

 ओ)०(ओ


॥ ११.२९.२ ॥

प्रायशः पुण्डरीकाक्ष युञ्जन्तो योगिनो मनः ।
विषीदन्त्य् असमाधानान् मनोनिग्रहकर्शिताः ॥

श्रीधरः  सुदुष्करतां प्रपञ्चतिप्रायश इति । मनो युञ्जन्तो निगृह्णन्तो विषीदन्ति क्लिश्यन्ति । कुतः ? असमाधानाद् अनिग्रहात् । कथञ्चिन् मनसो निग्रहे च कर्शिताः श्रान्ताः सन्तः ॥२॥

क्रमसन्दर्भः  न व्याख्यातम्.

विश्वनाथः  उक्तलक्षणयोगचर्यायाः सुदुश्चरत्वं प्रपञ्चयतिप्रायश इति । युञ्जन्तः ब्रह्मणि मनो निवेशयन्तः । असमाधानात् समाध्यसामर्थ्यात् मनसो निग्रहे कर्षिताः श्रान्ताः ॥२॥

 ओ)०(ओ

॥ ११.२९.३ ॥

अथात आनन्ददुघं पदाम्बुजं
हंसाः श्रयेरन्न् अरविन्दलोचन ।
सुखं नु विश्वेश्वर योगकर्मभिस्
त्वन्माययामी विहता न मानिनः ॥

श्रीधरः  यस्माद् एवं केवलं विषीदन्ति अथातः अत एव ये हंसाः सारासारविवेकचतुरास् ते त्व् आनन्ददुघं समस्तानन्दपरिपूरकं तव पदाम्बुजम् एव सुखं यथा भवति तथा नु निश्चितं श्रयेरन् सेवन्ते । अमी तु त्वन्मायया विहताः । के ? ये योगकर्मभिर् मानिनः सन्तो न श्रयन्ते । यद् वा, अमी त्वद्भक्तास् त्वन्मायया न विहता, अत एव योगकर्मभिः कृत्वा मानिनो न भवन्ति । अन्ये तु त्वन्मायया मोहिताः सन्तो वयं योगज्ञा वयं कर्मकुशला इति केवलं गर्विता भवन्ति । न तु मुच्यन्त इत्य् अर्थः ॥३॥

क्रमसन्दर्भः  तद् एवं तां ज्ञानयोगचर्याम् अनादृत्य भक्तिम् एवापि कुर्वाणास् तव श्रीकृष्णरूपस्यैव भक्तिं तादृशास् तु ज्ञानयोगादिफलानादरेणैव कुर्वन्तीति पुनर् आह चतुर्भिःअथातेति । यस्माद् एवं केचन विषीदन्तिअथात अत एव ये हंसा सारासारविवेकचतुरास् ते तु समस्तानन्दपूरकं पदाम्बुजम् एव तु निशिच्तं सुखं यथा स्यात् तथा श्रयेरन् सेवन्ते । पदाम्बुजस्य सम्बन्धिपदानुरक्तिः साक्षाद् दृश्यमानत्वदीयपदाम्बुजाभिव्यञ्जनार्था । अमी च शुद्धभक्ता योगकर्माभिस् त्वन्मायया च विहता कृतभक्तानुष्ठानान्तराया न भवन्ति । यतो न च मानिनस् ते मानिनोऽपि न भवन्ति । पुरुषार्थसाधने भगवतो निरुपाधिदीनजनकृपाया एव साधकतमत्वं मन्यन्ते न योगिप्रभृतिवत् स्वप्रयत्नस्येत्य् अर्थः ॥३॥ (भक्तिसन्दर्भ ३२६)

विश्वनाथः  हंसाः सारासारविवेचनपराः सुखं यथा स्यात् तथा श्रयेरन् श्रयन्ते । ये तु योगकर्मभिर् मानिनः वयं योगिनो वयं ज्ञानिनो, वयं कर्मिण इत्य् अभिमानवन्तस् ते तु त्वन्मायया विहताः सन्तो नाश्रयेरन् अत एव विषीदन्ति ॥३॥

 ओ)०(ओ

॥ ११.२९.४ ॥

किं चित्रम् अच्युत तवैतद् अशेषबन्धो
दासेष्व् अनन्यशरणेषु यद् आत्मसात्त्वम् ।
योऽरोचयत् सह मृगैः स्वयम् ईश्वराणां
श्रीमत्किरीटतटपीडितपादपीठः ॥

श्रीधरः  त्वद्भक्तास् तु त्वत्प्रसादेन कृतार्था भवन्तीति नातिचित्रम् इत्य् आहकिम् इति । अनन्यशरणेषु दासेषु तवात्मसात्त्वं तदधीनत्वं यद् यथा नन्दगोपीवलिप्रभृतिष्व् एतत् किं चित्रं नाश्चर्यम् इत्य् अर्थः । यतो यो भवान् श्रीरामरूपेण मृगैर् वानरैः सह साहित्यं सख्यम् इति यावत् । अरोचयत् प्रीत्या कृतवान् । कथम्भूतः ? ईश्वराणां ब्रह्मादीनां यानि श्रीमन्ति किरीटानि तेषां तटान्य् अग्राणि तैः पीडितं विलुठितं पादपीठं यस्य । स्वयं तथाभूतोऽपि सन् ॥४॥

क्रमसन्दर्भः  एवम्भूतस्य भक्तस्य ज्ञानयोगादीनां यत् फलं तन्मात्रं न किन्त्व् अन्यन् महद् एवेत्य् आहकिं चित्रम् इति । अशेषबन्धो दासेष्व् अनन्यशरणेषु, यद् वा अशेषाणाम् असुरपर्यन्तानां यो बन्धुर् मोक्षादिदानैर् निरुपाधिहितकारी हे तथाभूत तवैतत् किं चित्रं यदनन्यशरणेषु ज्ञानयोगकर्माद्यनुष्ठानविमुखेषु दासेषु शुद्धभक्तेषु बलिप्रभृतिषु आत्मसत्त्वं तेषां य आत्मा तदधीनत्वम् इत्य् अर्थः । तद् उक्तम् न साधयति मां योगः [भा.पु. ११.१२.१] इत्य् आदि । तस्य तव तथाभूतेषु न जातिगुणाद्यपेक्षा चेत्य् अन्तरङ्गलीलायाम् अपि दृश्यत इत्य् आह यः इति । सहेति सहभावं सख्यम् इत्य् अर्थः । मृगैर् वृन्दावनचारिभिः । स्वयं तु कथम्भूतोऽपि ईश्वराणाम् इत्य् आदिलक्षणोऽपि । ईश्वराः श्रीशिवब्रह्मादयः । ज्ञानयोगादिपरमफलरूपाणि या मुक्तिस् तां दैत्येभ्यो ददासि । पाण्डवादिसख्यदौत्यवीरासनादिस्थितिवद् दासानां तु स्वयम् अधीनो भवसि । अत एवम्भूतस्य श्रीकृष्णस्यैव तव भक्तिर् मुख्येति भावः ॥४॥ (भक्तिसन्दर्भ ३२७)

विश्वनाथः  त्वां केवलं भजन्तस् तु त्वद्वात्सल्यपात्रीभवन्तीति न चित्रम् इत्य् आहकिं चित्रम् इति । अनन्यशरणेषु ज्ञानयोगकर्माद्यनुष्ठानरहितेषु दासेषु । आत्मसत्त्वं तेषां य आत्मा तदधीनत्वम् इति सन्दर्भः । राज्ञा स्वपुरं विप्रसात्कृतं विप्राधीनं कृतम् इतिवत् दासैस् त्वम् आत्मसात्कृत इति तव आत्मसात्त्वम् आत्मसात्कृतम् इत्य् अर्थः । तद् एवाहयो भवान् श्रीरामरूपेण मृगैर् वानरैर् सहेति सहभावं सख्यम् अरोचयत् स्वस्मै रोचितम् अकरोत् । यद् वामृगैर् वृन्दावनस्थहरिणैः साहित्यं गाश् चारयन्न् अरोचयत् तथा मृगैर् वानरैश् च साहित्यं नवनीतं चोरयन्न् अरोचयत् । तेन त्वदुक्तलक्षणम् इमं ज्ञानयोगं किं तैर् अभ्यस्तं जानीमः । यतस् तेषां त्वम् अधीन एव वर्तसे । कथं वा अद्वैतवादिनां ज्ञानिनां त्वं न कस्याप्य् अधीनः कापि श्रुतोऽतो दासा वयं न ज्ञानयोगम् इमं स्वीकुर्म इति व्यञ्जितम् । पीडितंसङ्गट्ट्य विलुलितम् ॥४ ॥

 ओ)०(ओ


॥ ११.२९.५ ॥

तं त्वाखिलात्मदयितेश्वरम् आश्रितानां
सर्वार्थदं स्वकृतविद् विसृजेत को नु ।
को वा भजेत् किम् अपि विस्मृतयेऽनु भूत्यै
किं वा भवेन् न तव पादरजोजुषां नः ॥

श्रीधरः  अतस् त्वां परित्यज्य को नामान्यत् संश्रयेद् इत्य् आहतं त्वेति । तम् एवम्भूतं त्वां को नु विसृजेन् न भजेत् । कथम्भूतः ? स्वकृतवित् बलिप्रह्रादादिषु त्वया कृतम् अनुग्रहं जानन् । यद् वा, स्वस्मिन्न् एवान्तर्यामितया कृतम् उपकारं विद्वान् । तद् एवाहअखिलात्मदयितेश्वरम् । अखिलस्य जगत आत्मानं चेतयितारम् आत्मत्वाद् एव दयितं प्रेष्ठं सुसेव्यम् ईश्वरत्वाद् अवश्यं भजनीयम् । किं च, आश्रितानां सर्वार्थदम् । तर्हि किं फलोद्देशेनाहं सेव्यः ? नहि नहि । किम् अप्य् अनिरुक्तं त्वद्व्यतिरिक्तं स्वर्गादि त्वया दत्तम् अपि को वा भजेत् सेवेत । कथम्भूतं तत् ? यत् केवलं भूत्यै इन्द्रियभोगाय । अनु अनन्तरम् एव त्वद्विस्मृतये भवति । यद् वा, त्वद्व्यतिरिक्तं किम् अपि देवतान्तरं धर्मज्ञानादिसाधनं वा भूत्यै ऐश्वर्याय संसारस्य विस्मृतये मोक्षाय को वा भजेत् ? न कोऽपि । ननु तत्साधनं विना भोगमोक्षादिफलं कथं स्यात् तत्राहकिं वेति ? तद् उक्तं

या वै साधनसम्पत्तिः पुरुषार्थचतुष्टये ।
तया विना तद् आप्नोति नरो नारायणाश्रयः ॥ इति ॥५॥

क्रमसन्दर्भः  फलितम् आहतं त्व् इति । तम् एवम्भूतं त्वां स्वकृतवित् प्रसन्नवदनाम्भोजं पद्मगर्भारुणेक्षणं [भा.पु. ७.२८.१३] इत्य् आदिश्रीकपिलदेवोपदेशतः स्वसौन्दर्यादिस्फूर्तिलक्षणं स्वस्मिन् कृतं त्वदीयोपकारं यो वेत्ति स को नु विसृजेत् तच् चापि चित्तबडिशं शनकैर् वियुङ्क्ते [भा.पु. ७.२८.३४] इति तदुपदिष्¸ओआधिकारिविशेषवत् परित्यज्यते ? न कोऽपीत्य् अर्थः । तस्माद् यस् त्यजति स कृतघ्न एवेति भावः । कथम्भूतं त्वां ? स्वरूपत एवाखिलानाम् आत्मना दयितं प्राणकोटिप्रेष्ठम् ईश्वरं चेत्य् आदि । तथा नु वितर्के, त्वद्व्यतिरिक्तं किम् अपि देवतान्तरं धर्मज्ञानादिसाधनं भूत्यै ऐश्वर्याय संसारस्य विस्मृतये मोक्षाय वा को भजेत । न कोऽपीत्य् अर्थः । अस्माकं तु तत् तत् फलम् अपि त्वभक्तेर् एवान्तर्भूतम् इत्य् आह किं चेति । वाशब्देन तत्राप्य् अनादरः सूचितः । तद् उक्तं यत् कर्मभिर् यत् तपसा [भा.पु. ११.२०.३२] इत्य् आदि ॥५॥ (भक्तिसन्दर्भ ३२८)

विश्वनाथः  त्वा त्वाम् अखिलानाम् आत्मानं जीवानां नारदादिरूपेण भक्त्युपदेष्टृत्वात् , दयितं प्रतिस्वकर्मफलप्रदत्वाद् ईश्वरं स्वाश्रितानां तु सर्वपुरुषार्थप्रदं, स्वकृतवित् स्वेषु बलिप्रह्लादादिषु त्वया कृतम् अनुग्रहं जानन् को वा नु विसृजेत् ? नो कोऽपि केवलम् अरसज्ञो निकृष्टयोगिजन एव कृतघ्नो विसृजेद् इत्य् अर्थः । किं च, भजन्न् अपि को वा त्वां भुक्तिमुक्तिकामो भजेद् इत्य् आहको वेति । विस्मृतये त्वद्विस्मृतिरूपाय राज्याद्यर्थं तथा अनुभूत्यै केवलानुभवाय मोक्षार्थं वा को भजेत् ? न कोऽपि । किम् अपीति क्रियाविशेषणम् । किं च, नापि भजनं कः कुर्याद् इत्य् अर्थः ।

ननु तर्हि निष्कामानाम् अपि प्रह्लादादीनां भक्तिमुक्ती कथं दृश्येते ? तत्राहकिं वेति । तथा चोक्तं मोक्षधर्मे नारायणीये

या वै साधनसम्पत्तिः पुरुषार्थचतुष्टये ।
तया विना तद् आप्नोति नरो नारायणाश्रयः ॥ इति ।

भोगमोक्षादिकम् आनुषङ्गिकं फलं भक्तानभीप्सितम् अपि त्वया दीयत एवेति भावः ॥५॥

 ओ)०(ओ

॥ ११.२९.६ ॥

नैवोपयन्त्य् अपचितिं कवयस् तवेश
ब्रह्मायुषापि कृतम् ऋद्धमुदः स्मरन्तः ।
योऽन्तर् बहिस् तनुभृताम् अशुभं विधुन्वन्न्
आचार्यचैत्त्यवपुषा स्वगतिं व्यनक्ति ॥

श्रीधरः  आस्ताम् अन्यभजनवार्ता, त्वत्कृतोपकारस्य त्वय्य् आत्मनि वेदनेनैव निष्कृतिर् नान्यथेत्य् आहनैवेति । अपचितिं प्रत्युपकारम् आनृण्यम् इति यावत् । कवयो ब्रह्मविदो नैव प्राप्नुवन्ति । यतः तत्कृतम् उपकारं स्मरन्तः । ऋद्धमुद उपचितपरमानन्दाः । उपकारम् एवाहयो भवान् बहिर् आचार्यवपुषा गुरुरूपेणान्तश् च चैत्त्यवपुषान्तर्यामिरूपेणाशुभं विषयवासनां विधुन्वन् निरस्यन् स्वगतिं निजं रूपं प्रकटयति तस्य तव ॥६॥

क्रमसन्दर्भः  ननु कथं तत्तत्फलम् अपि विसृजति ?न तु ते माम् । किं वा मम कृतम्? तत्राहनैवेति । हे ईश ! कवयः सर्वज्ञाः ब्रह्मतुल्यायुषोऽपि तत्कालपर्यन्तं भजन्तोऽपीत्य् अर्थः । तव कृतम् उपकारम् ऋद्धमुद उपचितत्वद्भक्तिपरमानन्दाः सन्तः स्मरन्तोऽपचितिं प्रत्युपकारम् आनृण्यम् इति यावत् । तां न उपयन्ति पश्यन्ति । तस्मान् न विसृजेद् इत्य् उक्तम् । कृतम् आह यो भवान् तनुभृतां त्वत्कृपाभाजनत्वेन केषाञ्चित् सकलतनुधारिणां बहिर् आचार्यवपुषा गुरुरूपेण, अन्तश् चैत्त्यवपुषा चित्तस्फुरितध्येयाकारेणाशुभं त्वद्भक्तिप्रतियोगि सर्वं विधुन्वन् स्वगतिं स्वानुभवं व्यनक्ति इति ॥६॥ (भक्तिसन्दर्भ ३२९)

विश्वनाथः  ननु , मां भजद्भ्य एव जनेभ्यो वाञ्छितसमस्तपुरुषार्थप्रदत्वान् मम तत्तद्दानं न निरुपाधिकं, किन्तु सोपाधिकम् एवेति चेन्, मैवम् । तच् च तैः क्रियमाणं त्वद्भजनम् अपि त्वद्दत्तम् एवेत्य् अतो निरुपाधिकपरमहितकारिणस् तव सहस्रमहाकल्पम् अभिव्याप्यापि परिचर्यया जना नैव निरृणीभवितुं शक्नुवन्तीत्य् आहनैवेति । अपचितिं प्रत्युपकारम् आनृण्यम् इति यावत् । न उपयन्ति न प्राप्नुवन्ति । कवयो विवेकिनः । ब्रह्मायुषोऽपि ब्रह्मतुल्यम् आयुः प्राप्य भजन्तोऽपीत्य् अर्थः । यतस् त्वत्कृतम् उपकारं स्मरन्तः ऋद्धमुदः उपचितपरमानन्दाः । उपकारम् एवाहयो भवान् बहिर् आचार्यो मन्त्रगुरुः शिक्षागुरुश् च तद्वपुषा स्वमन्त्रस्वभक्त्युपदेशेनानुगृह्णन्, अन्तश् चैत्त्योऽन्तर्यामी तद्वपुषाददामि बुद्धियोगं तं येन माम् उपयान्ति ते [गीता १०.१०] इति त्वदुक्तेः । स्वप्रापकबुद्धिवृत्तीः प्रेर्य स्वभजनं कारयन् स्वगतिं प्रेमवत्पार्षदत्वलक्षणां गतिं व्यनक्ति ॥६ ॥

 ओ)०(ओ

॥ ११.२९.७ ॥

श्रीशुक उवाच
इत्य् उद्धवेनात्यनुरक्तचेतसा
पृष्टो जगत्क्रीडनकः स्वशक्तिभिः ।
गृहीतमूर्तित्रय ईश्वरेश्वरो
जगाद सप्रेममनोहरस्मितः ॥

मध्वः आत्मान्तरात्मा परमातेति मूर्तित्रयं हरेः ।
     जाग्रत्स्वप्नसुषुप्तीनां सृष्ट्यादेश् च प्रवर्तकम् ॥ इति त्रैकाल्ये ॥७॥

श्रीधरः  ईश्वरेश्वरत्वे हेतुःजगत्क्रीडनकं क्रीडोपकरणं यस्य सः । ननु, जगत्सृष्ट्यादिना ब्र्हमेशादयः क्रीडन्ति तत्राहस्वशक्तिभिः सत्त्वादिभिर् गृहीतं मूर्तित्रयं येन सः । सप्रेम प्रेमसहितं मनोहरं स्मितं यस्य सः, सप्रेम यथा तथा जगादेति वा ॥७॥

क्रमसन्दर्भः  तथा गुणावतारकर्तृत्वम् आहैतीति । ईश्वरेश्वरत्वेन निरपेक्षोऽपि तं प्रति सप्रेमेत्य् आदिरूपो जगाद । तत्रेश्वरेश्वरत्वं त्रिधा यथाक्रमं श्रैष्ठ्येनाहजगद् इति । तत्र स्वशक्तिभिर् निजांशावेशविभूतित्वं गताभिर् कनिष्ठेन प्रकातितब्रह्मादिमूर्तित्रय इति मध्यमेन, ईश्वरस्य प्रकृतिप्रवर्तकस्य महापुरुषस्यापीश्वर इत्य् उत्तमेनेति ज्ञेयम् ॥७॥

विश्वनाथः  स्वशक्तिभिर् अन्तरङ्गातटस्थाबहिरङ्गाभिर् अन्तर्यामिरूपेण जीवरूपेण देहरूपेण जगद् एव क्रीडनं क्रीडासाधनं यस्य स तेनान्तर्यामिरूपेणोद्धवं तथा प्रेरयामास यथा भाविकलियुगवर्तिभक्तजनानन्दहेतुम् एव स पप्रच्छेति भावः । क्रीडनम् अपि तस्य स्वभक्तिरसवितरणमयम् एवेत्य् आहगृहीतेति । उद्धवरूपेण प्रश्नकर्ता श्रीकृष्णरूपेणोत्तरकर्ता देशकालान्तरवर्तिशुकपरीक्षिदादिभक्तरूपेण प्रश्नोत्तरामृतसम्प्रदानं चेति मूर्तित्रयं गृहीतं येन सः । ईदृशं कृपाचातुर्यं नान्यस्य सम्भवेद् इत्य् आहईश्वराणाम् अपीश्वरः सप्रेम प्रेमसहितं मनोहरं स्मितं यस्य सः ॥७॥

 ओ)०(ओ

॥ ११.२९.८ ॥

श्रीभगवान् उवाच
हन्त ते कथयिष्यामि मम धर्मान् सुमङ्गलान् ।
यान् श्रद्धयाचरन् मर्त्यो मृत्युं जयति दुर्जयम् ॥

श्रीधरः  हन्तेति सहर्षं सम्बोधनम् । सुमङ्गलान् सुखरूपान् । मृत्युं संसारम् । दुर्जयम् अन्यैर् उपायैः ॥८॥

क्रमसन्दर्भः  न व्याख्यातम्.

विश्वनाथः  हन्तेति हर्षेऽनुकम्पायां वा । मम धर्मान् भक्तिज्ञानलक्षणान् सुकरत्वेन दर्श्यमाणत्वात् सुमङ्गलान् ॥८॥

 ओ)०(ओ

॥ ११.२९.९ ॥

कुर्यात् सर्वाणि कर्माणि मदर्थं शनकैः स्मरन् ।
मय्य् अर्पितमनश्चित्तो मद्धर्मात्ममनोरतिः ॥

श्रीधरः  धर्मान् एवाहकुर्याद् इति त्रयोदशभिः । मां स्मरन् शनकैर् असंरम्भतः कुर्यात् । तद् आहमय्य् अर्पिते मनश् चित्ते सङ्कल्पविकल्पानुसन्धानात्मके येन । अत एव मद्धर्मेष्व् एवात्ममनसो रतिर् यस्य सः ॥९॥

सनातनः (हरिभक्तिविलासः १०.५१८)  हन्त ते कथयिष्यामि मम धर्मान् सुमङ्गलान् [भा.पु. १०.२९.८] इति प्रतिज्ञाय तान् एवाहकुर्याद् इति चतुर्भिः । मां स्मरन् शनकैर् असंरम्भतः कुर्यात् । तद् आहमयीति । अर्पिते मनश् चित्ते सङ्कल्पविकल्पानुसन्धानात्मके येन । अत एव मद्धर्मेष्व् एवात्ममनसो रतिर् यस्य सः ॥९॥

क्रमसन्दर्भः  न व्याख्यातम्.

विश्वनाथः  तत्र केवलां प्रधानीभूतां च भक्तिं तन्त्रेणैवोपदिशतिकुर्याद् इति । तत्र प्रथमे पक्षे सर्वाणि व्यावहारिकाणि कर्माणि दम्भधारणादीनि पारमार्थिकानि श्रवणकीर्तनादीनि च । द्वितीयपक्षे कर्माणि वर्णाश्रमविहितान्य् अपीति शेषः । मय्य् एवार्पितं मनो यैस् तेष्व् एव चित्तं यस्य सः । कृतमद्भक्तासक्तिक इत्य् अर्थः । मद्धर्मे भक्ताव् एव स्वमनसो रतिर् यस्य सः ॥९॥

 ओ)०(ओ

॥ ११.२९.१० ॥

देशान् पुण्यान् आश्रयेत मद्भक्तैः साधुभिः श्रितान् ।
देवासुरमनुष्येषु मद्भक्ताचरितानि च ॥

श्रीधरः  पुण्यदेशलक्षणम्मद्भक्तैर् इति । देवादिषु ये मद्भक्तास् तेषाम् आचरितानि कर्माणि चाश्रयेत ॥१०॥

सनातनः (हरिभक्तिविलासः १०.५१९)  पुण्यदेशलक्षणम्मद्भक्तैर् इति । देवादिषु ये मद्भक्तास् तेषाम् आचरितानि कर्माणि चाश्रयेत ॥१०॥

क्रमसन्दर्भः  न व्याख्यातम्.

विश्वनाथः  केवलाम् अपि वैधीं रागानुगां च तन्त्रेणाहदेशान् द्वारकादीन् आश्रयेद् आवसेत् । देवादिषु ये मद्भक्ता नारदप्रह्लादाम्बरीषादयस् तेषाम् इवाचरितान्य् आचारान् आश्रयेत अनुसरेद् इति वैधी भक्तिः । देशान् गोकुलवृन्दावनगोवर्धनादीन् चन्द्रकान्तिवृन्दागोपिकादीनाम् आचारान् अनुसरेद् इति रागानुगा च दर्शिता ॥१०॥

 ओ)०(ओ

॥ ११.२९.११ ॥

पृथक् सत्रेण वा मह्यं पर्वयात्रामहोत्सवान् ।
कारयेद् गीतनृत्याद्यैर् महाराजविभूतिभिः ॥

मध्वः पृथक् स्वयम् एव सत्रेण बहुभिः सह वा मम यात्रामहोत्सवं कुर्यात् ॥११॥

श्रीधरः, सनातनः (हरिभक्तिविलासः १०.५२०)  सत्रेण सम्भूय वा ॥११॥

क्रमसन्दर्भः  न व्याख्यातम्.

विश्वनाथः  उक्तेषु भक्तिभेदेषु साधारणं धर्मम् आहपृथग् इति ॥११॥

 ओ)०(ओ

॥ ११.२९.१२ ॥

माम् एव सर्वभूतेषु बहिर् अन्तर् अपावृतम् ।
ईक्षेतात्मनि चात्मानं यथा खम् अमलाशयः ॥

श्रीधरः  अन्तरङ्गां भक्तिम् आह माम् इति त्रिभिः । सर्वभूतेष्व् आत्मनि चात्मानम् ईश्वरस्थितं माम् एवेक्षेत । ननु कथम् एकस्य सर्वेषु वृत्तिस् तत्राहबहिर्अन्तःपूर्णम् इत्य् अर्थः । तत् कुतः ? अपावृतम् अनावरणम् । तद् अपि कुतः ? यथा स्वम् असङ्गत्वाद् इत्य् अर्थः ॥१२॥

सनातनः (हरिभक्तिविलासः १०.५२१)  सर्वभूतेष्व् आत्मनि चात्मानम् ईश्वरं स्थितं माम् अवेक्षते । ननु कथम् एकस्य सर्वेष्व् अनुवृत्तिः ? तत्राहबहिर् अन्तश् च अपावृतं पूर्णम् इत्य् अर्थः । एषु च क्रमेण साधनानि भक्त्यङ्गानि च मुख्यान्य् अपि पूर्वलिखितानुसारेण विवेचनीयानीति दिक् ॥१२॥

क्रमसन्दर्भः  तथैव स्वभक्तेर् अतिशयित्वं श्रीभगवान् अपि तदनन्तरम् उवाच । तत्र च तादृशान् प्रति शुद्धां स्वभक्तिं हन्त ते कथयिष्यामि [भा.पु. ११.२९.८] इत्य् आदिचतुर्भिर् उक्त्वा पुनर् अपि तादृशान् प्रति च करुणया स्वभजनप्रवर्तनार्थम् अन्यद्विचारितवान् चतुर्भिः । यतः प्रायशो लोकाः स्पर्धादिपराः कथञ्चिद् अन्तर्मुखत्वेऽपि सर्वान्तर्यामिरूपस्वभजनमात्रज्ञानिन इत्य् आलोच्य कृपया तेषां स्पर्धादीन् झटिति दूरीकर्तुं स्वस्मिन्न् एवान्तर्मुखीकर्तुं च विष्टभ्याहम् इदं कृत्स्नम् एकांशेन स्थितो जगत् [गीता १०.४२] इत्य् आद्युक्ततदन्तर्यामिरूपस्वांशस्य भजनस्थाने स्वभजनम् उपदिष्टवान् । यथामाम् एवेति । अत्र टीका चअन्तरङ्गां भक्तिम् आह माम् इति त्रिभिः । सर्वभूतेष्व् आत्मनि चात्मानम् ईश्वरस्थितं माम् एवेक्षेत । कथम्भूतम् ईश्वरं ? बहिर् अन्तः पूर्णम् इत्य् अर्थः । तत् कुतः ? अपावृतम् अनावरणम् । तद् अपि कुतः ? यथा खम् असङ्गत्वाद् विभुत्वाच् चेत्य् अर्थः इत्य् एषा ॥१२॥ (भक्तिसन्दर्भ ३३०)

विश्वनाथः  भक्त्याश्रितानां कृत्यम् उक्त्वा ज्ञानमिश्रितानां कृत्यम् आहमाम् एवेत्य् अष्टभिः । अपावृतम् आवरणशून्यं पूर्णम् ईक्षेत । ज्ञानम् आश्रित इत्य् उत्तरश्लोकस्थस्य कर्तृपदस्यानुषङ्गः । आत्मनि स्वस्मिंश् चात्मानम् अन्तर्यामिनं यथा खम् आकाशम् इवालिप्तम् ॥१२॥

 ओ)०(ओ

॥ ११.२९.१३१४ ॥

इति सर्वाणि भूतानि मद्भावेन महाद्युते ।
सभाजयन् मन्यमानो ज्ञानं केवलम् आश्रितः ॥
ब्राह्मणे पुक्कसे स्तेने ब्रह्मण्येऽर्के स्फुलिङ्गके ।
अक्रूरे क्रूरके चैव समदृक् पण्डितो मतः ॥

श्रीधरः  हे महाद्युते अतिप्राज्ञ ! इत्य् अनेन प्रकारेण केवलं ज्ञानरूपां दृष्टिम् आश्रितः सन् सर्वाणि भूतानि मद्भावेन मन्यमानः सभाजयन् पण्डितो मत इत्य् उत्तरेणान्वयः ॥१३॥ ननु उत्तमाधममध्यमेष्व् एकरूपेण सभाजनम् अपाण्डित्यम् एव स्यात् पूज्यपूजादिव्यतिक्रमाद् इत्य् आशङ्क्य ताम् एव ज्ञानदृष्टिं प्रपञ्चयतिब्राह्मण इति । विषमेष्व् अपि समदृक् समं माम् एव पश्यन् वैषम्यम् एव चतुर्धा दर्शयतिब्राह्मणे पुल्कसे इति । जातितो वैषम्यम् । पुल्कसोऽन्त्यजजातिविशेषः । स्तेने ब्रह्मस्वहारिणि ब्रह्मण्ये ब्राह्मणेभ्यो दातरि इति कर्मतः । अर्के विस्फुलिङ्ग इति गुणतः । अक्रूरे शान्ते क्रूरे चेति स्वभावतः ॥१४॥

क्रमसन्दर्भः  ततश् चैतीति । केवलं ज्ञानम् । अन्तर्यामिदृष्टिम् आश्रितोऽपीति पूर्वोक्तप्रकारेण सर्वाणि भूतानि मद्भावेन तेषु मम श्रीकृष्णरूपस्य यो भावोऽस्तित्वं तद्विशिष्टतया मन्यमानः सभाजयन् पण्डितो मतः । मद्दृष्ट्या ब्राह्मणादिषु समदृक् समं माम् एव पश्यतीति ॥१३१४॥ (भक्तिसन्दर्भ ३३१)

विश्वनाथः  मद्भावेन ब्रह्मैवेति भावनया सभाजयन् सम्मानयन् मन्यमानः मननं च कुर्वन् ज्ञानम् आश्रितः ज्ञानीत्य् अर्थः । पाण्डितो मत इत्य् उत्तरेणान्वयः । अत्र केवलम् इत्य् आश्र्यणक्रियाविशेषणं, न तु ज्ञानस्य, भक्तिरहितस्य केवलज्ञानस्य विगीतत्वात् । यद् वा, केवलं ज्ञानम् अद्वितीयं ब्रह्म आश्रितः । हे महाद्युते, इति त्वं तु भक्त्यैव केवलया सर्वतोऽप्य् आधिक्येन द्योतयसे इत्य् अन्वयः । ब्राह्मणे पुक्कसे इति जातितो वैषम्येऽपि । स्तेने ब्रह्महारिणि ब्रह्मण्ये दानादिना ब्राह्मणभक्ते इति कर्मतः । अर्के स्फुलिङ्गके इति प्रमाणतः । अक्रूरे क्रूरे चेति गुणतो वैषम्येऽपि समदृक् समं माम् एव ब्रह्म एकरूपं सर्वत्र पश्यन् पण्डितो ज्ञानी अन्यस् तु अपण्डितः जात्यादितो विषमं पश्यंस् त्व् अज्ञानीत्य् अर्थः ॥१३१४॥

 ओ)०(ओ

॥ ११.२९.१५ ॥

नरेष्व् अभीक्ष्णं मद्भावं पुंसो भावयतोऽचिरात् ।
स्पर्धासूयातिरस्काराः साहङ्कारा वियन्ति हि ॥

श्रीधरः  नरेष्व् ईश्वरदृष्टिं कुर्वतः सद्यः फलविशेषम् आहनरेष्व् इति । समोत्तमहीनेषु स्पर्धादयः । स्वस्मिन्न् अहङ्कारश् च । हि निश्चितम् । वियन्ति नश्यन्ति ॥१५॥

क्रमसन्दर्भः  न व्याख्यातम्.

विश्वनाथः  स्पर्धादिदोषापगमार्थम् अपि सर्वत्र मद्दृष्टिः कर्तव्येत्य् आहनरेष्व् इति । स्वतुल्ये स्पर्धा स्वतोऽधिकेऽसूया स्वतो न्यूने तिरस्कारः खलु स्यात् । यदि सर्वत्रैव मां पश्येत् तदा मया सह कथं स्पर्धादयः सम्भवेयुर् इति भावः । साहङ्कारा इति स्वस्मिन्न् अपि ब्रह्मदर्शनात् कुत्राहङ्कारः प्रसज्जत्व् इति भावः । वियन्ति नश्यन्ति ॥१५॥

 ओ)०(ओ

॥ ११.२९.१६ ॥

विसृज्य स्मयमानान् स्वान् दृशं व्रीडां च दैहिकीम् ।
प्रणमेद् दण्डवद् भूमाव् आश्वचाण्डालगोखरम् ॥

श्रीधरः  अतोऽन्तर्यामीश्वरदृष्ट्या सर्वान् प्रणमेद् इत्य् आहविसृज्येति । स्मयमानान् हसतः स्वान् सखीन् । तथा दैहिकीं दृशम् अहम् उत्तमः, स तु नीच इति दृष्टिम् । तया दृशा या व्रीडा लज्जा तां च विसृज्य श्वाचाण्डालादीन् अभिव्याप्य प्रणमेत् ॥१६॥

क्रमसन्दर्भः  न व्याख्यातम्.

विश्वनाथः  सर्वत्रैव मद्भावः स्वाभाविक एव यो भवेत्, एतस्य साधनम् आहविसृज्येति । स्मयमानान् अहो महान् अप्य् अयम् अतिनीचं प्रणमतीति हसतः । स्वान् सखीन् तथा दैहिकं दृशम् अहम् उत्तमः, अयं तु नीचः कथं मे नमस्यः ? इति दृष्टिं तया दृशा या व्रीडा लज्जा, तां विसृज्य श्वचाण्डालादीन् अभिव्याप्य अन्तर्यामीश्वरदृष्ट्या प्रणमेत् ॥१६॥

 ओ)०(ओ

॥ ११.२९.१७ ॥

यावत् सर्वेषु भूतेषु मद्भावो नोपजायते ।
तावद् एवम् उपासीत वाङ्मनःकायवृत्तिभिः ॥

मध्वः सर्वभूतेष्व् अपि विष्णुर् इति भावः सतां मनः ।
     अर्चने सर्वभूतानाम् आदित्ये तद्गतात्मना ॥ इति च ॥१७॥

श्रीधरः  एवं पञ्चभिः श्लोकैर् उक्तायाः समदृष्टेर् अवधिम् आह द्वाभ्याम्यावद् इति ॥१७॥

क्रमसन्दर्भः  न व्याख्यातम्.

विश्वनाथः  एषा दण्डवत्प्रणामयन्त्रणा कियत्कालपर्यन्तं ? इत्य् अपेक्षायाम् आहयावद् इति । न उप आधिक्येन जायते स्वाभाविको न भवेद् इत्य् अर्थः । तावद् एव परमात्मने नम इति वाचा तथैव मनसा कार्यकर्मभिः कायव्यापारैश् चैवम् उपासीत, दण्डवत्प्रणतीः कुर्यात् ॥१७॥

 ओ)०(ओ

॥ ११.२९.१८ ॥

सर्वं ब्रह्मात्मकं तस्य विद्ययात्ममनीषया ।
परिपश्यन्न् उपरमेत् सर्वतो मुक्तसंशयः ॥

मध्वः ब्रह्मणात्तम् इदं सर्वं यत् किञ्चित् सचराचरम् ।
     इति पश्येत यो विद्वान् स हि ब्रह्मात्मविन् मतः ॥ इति ब्राह्मे ॥१८ ॥

श्रीधरः  तस्य एवं कुर्वतः पुंसः सर्वं ब्रह्मात्मकम् एव भवति । कुतः ? आत्ममनीषया सर्वत्रेश्वरदृष्ट्या या विद्या, तया । अतः परितो ब्रह्मैव पश्यन् सर्वतः क्रियामात्राद् उपरमेत् ॥१८॥

क्रमसन्दर्भः  न व्याख्यातम्.

विश्वनाथः  ततश् च आत्ममनीषया सर्वत्रैवेश्वरदृष्ट्या या विद्या उपासना, तया । तस्य सर्वम् एव ब्रह्मात्मकं भवति । अतः परिपश्यन् परितो ब्रह्मैव पश्यन् सर्वतः क्रियामात्राद् उपरमेत् ॥१८ ॥

 ओ)०(ओ

॥ ११.२९.१९ ॥

अयं हि सर्वकल्पानां सध्रीचीनो मतो मम ।
मद्भावः सर्वभूतेषु मनोवाक्कायवृत्तिभिः ॥

मध्वः  नयादिर् दुर्नयः प्रोक्तो यन् नयं सोति सर्वदा इति शब्दतत्त्वे ॥१९॥

श्रीधरः  किम् अयम् एवोपायोऽस्ति वान्योऽपीत्य् अपेक्षायां सन्ति बहवः, समीचीन् अस्त्व् अयम् एवेत्य् आहअयं हीति ॥१९॥

क्रमसन्दर्भः  ततश् च नरेष्व् अभीक्ष्णां [भा.पु. ११.२९.१५] इत्य् आदिना तादृशस्वोपासनाविशेषस्य झटिति स्पर्धादिक्सयलक्षणं फलम् उक्त्वा, विसृज्य [भा.पु. ११.२९.१६] इत्य् आदिना तथादृष्टसाधनं सर्वनमस्कारम् उपदिश्य, यावत् [भा.पु. ११.२९.१७] इत्य् आदिना तादृशस्वोपासनाया अवधिं च सर्वत्र स्वतः स्वस्फूर्तिम् उक्त्वा, सर्वं [भा.पु. ११.२९.१८] इत्य् आदिना

नव्यवद् धृदये यज् ज्ञो ब्रह्मैतद् ब्रह्मवादिभिः ।
न मुह्यन्ति न शोचन्ति न हृष्यन्ति यतो गताः ॥ [भा.पु. ४.३०.२०]

इति प्रचेतसः प्रति श्रीभगवद्वाक्ये तट्टीकायां च तस्य भगवतः प्रतिपदनव्यस्फूर्तिर् एव ब्रह्मेतीति यद् उक्तं तद् एव तत् फलम् इत्य् उक्त्वा, यद् वा, कथम् अन्यावतारस्य ब्रह्मता भवतीति गोपालतापनीप्रसिद्धब्रह्मेत्यभिधाननराकृतिपरब्रह्मरूपस्फूर्तिस् तत्फलम् इत्य् उक्त्वा, तेनैव तादृशोपासनां सर्वोर्ध्वम् अपि प्रशंसतिअयं हीति । सर्वकल्पानां सर्वोपायानां सध्रीचीनः समीचीनः । मद्भावो मम श्रीकृष्णरूपस्य भावना ।

एतच् च श्रीकृष्णभजनस्यान्तर्यामिभजनाद् अप्य् आधिक्यं श्रीगीतोपसंहारानुसारेण एवोक्तम् । तथा हिईश्वरः सर्वभूतानां [गीता १८.६१] इत्यादि । इति ते [गीता १८.६३] इत्यादि, सर्वगुह्यतमं [गीता १८.६४] इत्यादि, मन्मना [गीता १८.६४] इत्यादि, सर्वधर्मान् [गीता १८.६५] इत्यादि । अत्र च गुह्यं पूर्वाध्यायोक्तं ज्ञानं, गुह्यतरम् अन्तर्यामिज्ञानं, सर्वं गुह्यतमं मन्मनस्त्वादिलक्षणं तदेकशरणत्वलक्षणं च तदुपासनम् इति समानम् ।

अथवा पूर्वोक्तभगवद्धर्माणाम् एव कैमुत्येन माहात्म्यं दर्शयितुं ज्ञानं ततो निहनिष्यन्न् अनुवदतिमाम् इत्यादिना, सर्वं ब्रह्म इत्याद्यन्तेन । तद् एव स्तौतिअयं हीति । सर्वकल्पानां ज्ञानकर्मयोगानां सध्रीचीनः सहायः, सहस्य सध्रिर् इत्य् अञ्चतौ सध्र्यादेशात् सहाञ्चतीति निरुक्तेः ॥१९॥

विश्वनाथः  ज्ञानिनां ब्रह्मप्राप्ताव् अतः परः सुगमः समीचीनश् चोपायो नास्तीत्य् आहअयं हीति ॥१९॥

 ओ)०(ओ

॥ ११.२९.२० ॥

न ह्य् अङ्गोपक्रमे ध्वंसो मद्धर्मस्योद्धवाण्व् अपि ।
मया व्यवसितः सम्यङ् निर्गुणत्वाद् अनाशिषः ॥

श्रीधरः  भगवद्धर्मलक्षणोपायस्य समीचीनत्वम् एवोपपादयति द्वाभ्याम्न हीति । अङ्ग हे उद्धव ! अनाशिषो निष्कामस्य मद्धर्मस्योपक्रमे सत्य् अण्व् अपीषद् अपि वैगुण्यादिभिर् नाशो नास्त्य् एव, यतो मयैव निर्गुणत्वाद् अयं धर्मः सम्यग् व्यवसितो निश्चितो न तु मन्वादिमुखेन कथञ्चित् ॥२०॥

क्रमसन्दर्भः  मद्धर्मस्य तु विघ्न एव नास्ति, कुतः सहायचिन्तनम् इत्य् आशयेनाहन ह्यङ्गेति ॥२०॥

सनातनः (हरिभक्तिविलासः १०.५२७)  अङ्ग हे उद्धव ! अनाशिषो निष्कामस्य । यद् वा, न विद्यते आशीर् यस्मात् सतां परमाशीर्वादरूपस्येत्य् अर्थः । उपक्रमे आरम्भे सति अण्व् अपि ईषद् अपि वैगुण्यादिभिर् नाशो नास्त्य् एव, यतो ममैव निर्गुणत्वाद् अयं धर्मः सम्यग् व्यवसितो निश्चितः, न तु मन्वादिमुखेन कथञ्चित् । यद् वा, निराशिषो मोक्षस्य निर्गुणत्वात् फलविशेषाभावात् सम्यक् तस्माद् अपि समीचीनम् इत्य् अयं व्यवसित इति ॥२०॥

विश्वनाथः  
भक्तिसारं त्रिभिः श्लोकैर् ज्ञानसारम् अथाष्टभिः ।
प्रोच्यान्ते पुनर् अप्य् आह भक्तिसारोत्तमं त्रिभिः ॥

धर्मान्तरस्य खल्व् आरब्धस्य परिसमाप्तिपर्यन्तं नैर्विघ्नेन साङ्गोपाङ्गत्वे वृत्ते एव फलजनकता । अन्यथा तु वैयर्थ्यम् एव यथा । न तथा भक्तिलक्षणस्य मद्धर्मस्य नियमः । अस्य पुनर् आरम्भमात्र एव परिसमाप्त्यभावेऽप्य् अङ्गहीनत्वेऽपि न वैयर्थ्यम् इत्य् आहन हीति । अङ्ग ! हे उद्धव ! मद्धर्मस्य भक्तिलक्षणस्य उपक्रमे आरम्भे सति । यद् वा, अङ्गस्याप्य् उपक्रमे सति परिसमाप्त्यभावेऽपि अण्व् अपि ईसद् अपि ध्वंसो वैगुण्यादिभिर् नाशो नास्ति । यतो भक्तिलक्षणोऽयं मद्धर्मो निर्गुणः । न हि गुणातीतस्य वस्तुनो ध्वंसः सम्भवेत् । यस्माद् अयम् अनाशिषो निष्कामभक्तस्य धर्मो मया सम्यग् व्यवसितः । अणुमात्रोऽप्य् अयं धर्मः सम्यक् पूर्ण एव निश्चितः । नात्र कारणं प्रष्टव्यम् इयं मम परमेश्वरतैवेति भावः । अत्र मद्धर्मपदेन ज्ञानलक्षणो धर्मो न व्याख्येयः । तस्य निर्गुणत्वाभावात्कैवल्यं सात्त्विकं ज्ञानम् इति भगवदुक्तेः ॥२०॥

 ओ)०(ओ

॥ ११.२९.२१ ॥

यो यो मयि परे धर्मः कल्प्यते निष्कलाय चेत् ।
तदायासो निरर्थः स्याद् भयादेर् इव सत्तम ॥

श्रीधरः  किं च, यो य इति । अयम् अर्थःकिं वक्तव्यं मद्धर्मस्य न ध्वंसः इति ? यतो लौकिकोऽपि यो यो निरर्थो व्यर्थ आयासः, सोऽपि मयि परे निष्फलाय चेत् कल्पते, निष्कामतयार्पितश् चेत्, तर्हि धर्म एव स्यात् । निरर्थायासे दृष्टान्तः, यथा भयशोकादेर् हेतोः पलायनाक्रन्दनादिक्लेशः, तद्वत् ॥२१॥

क्रमसन्दर्भः  आस्तां तावत् साक्षाद्धर्माणां वार्ता, आरोपितरूपाणाम् अपि माहात्म्यं श्रूयताम् इत्य् आहयो य इति । मयि मदर्पितत्वेन कृतो यो धर्मो वेदविहितः, स यदि निष्फलाय फलाभावाय कल्पते, फलकामनया नार्प्यत इत्य् अर्थः, तदा तत्र तत्रायासः श्रान्तिर् अनिरर्थः स्यात्, व्यर्थो न भवति । निष्फलायेति विशेषणं फलभोगादिरूपतद्भक्त्यन्तरायाभावेन अनिरर्थतातिशयतात्पर्यं तत्रानिरर्थत्वे कैमुत्येन श्रीकृष्णलक्षणस्य स्वस्यासाधारणभजनीयताव्यञ्जको दृष्टान्तः भयादेर् इवेति यथा कंसादौ मत्सम्बन्धमात्रेण भयादेर् अप्य् आयासो निरर्थो न भवति, मोक्षसम्पादकत्वाद् इत्य् अर्थः ॥२१॥

विश्वनाथः  भक्तिर् यदि सर्वथैव निष्कपटा स्यात्, तदा सा विनापि प्रयत्नेन प्रतिक्षणं स्वयम् एव सम्पद्यते । इत्य् आहयो य इति । यो यो धर्मः श्रवणकीर्तनादिर् मयि विषये निष्कलाय ऐहिकप्रतिष्ठादिसुखपारत्रिकस्वर्गमोक्षादिसुखकामनाराहित्याय स्यात्, तस्य आयासः तत्सिद्ध्यर्थं प्रयत्नो निरर्थः व्यर्थः । समर्थः स्वयम् एवानायासेनैव भवति किं तदर्थं प्रयत्नेनेत्य् अर्थः ।

भोजनाच्छादने चिन्तां व्यर्थां कुर्वन्ति वैष्णवाः ।
सोऽसौ विश्वम्भरो देवः कथं भक्तान् उपेक्षते ॥ इतिवत् ।

यथा भयशोकादेर् हेतोर् आयासो व्यर्थ एव, स स्वविषयं प्राप्य स्वयम् एव भवेत् यथा, तथैव मां स्वविषयं प्राप्य भजनम् अपि स्वयम् एव भवेद् इत्य् अर्थः । तद् अपि निष्कपटोऽपि भक्तो यद्भक्त्यर्थं सततं प्रयतते, स च प्रयत्नस् तस्य भक्तौ रागातिशयम् एव व्यनक्तीति यत्नो महान् गुण एव ज्ञेयः ॥२१॥

 ओ)०(ओ

॥ ११.२९.२२ ॥

एषा बुद्धिमतां बुद्धिर् मनीषा च मनीषिणाम् ।
यत् सत्यम् अनृतेनेह मर्त्येनाप्नोति मामृतम् ॥

मध्वः एकदा ज्ञातरूपेण यन् न तिष्ठति सर्वदा ।
     चञ्चलत्वात् सत्यम् अपि ह्य् अनृतं जगद् उच्यते ॥ इति च ।
     सर्वदैकप्रकारत्वात् सत्यं ब्रह्म सदोच्यते ॥ इति च ॥२२॥

श्रीधरः  अतो मद्भजनम् एव बुद्धेर् विवेकस्य मनीषायाश् चातुर्यस्य च फलम् इत्य् आहएषेति । ताम् एव दर्शयति, सत्यम् अमृतं च मा माम् अनृतेनासत्येन मर्त्येन विनाशिना मनुष्यदेहेन इहास्मिन्न् एव जन्मनि प्राप्नोतीति यत् सैव बुद्धिर् मनीषा चेति । बुद्धिर् विवेकः । मनीषा चातुर्यम् ॥२२॥

क्रमसन्दर्भः  मत्प्रापिकाया भक्तेश् च युक्तम् एव खल्व् एतादृशं माहात्म्यम् इत्य् आहएषेति । सत्यं सर्वसत्ताहेतुम् अमृतं सर्वानन्दहेतुं च मां श्रीकृष्णाख्यं स्वयं भगवन्तम् ॥२२॥

विश्वनाथः  ननु कथं तद् अपि त्वद्भक्तौ जनाः प्रायः प्रतिष्ठादिसापेक्षा एव भवन्ति ? तत्र तादृशबुद्धिविवेकाद्यभाव एव हेतुर् इत्य् आहएषेति । बुद्धिमताम् एषैव बुद्धिः । बुद्धिर् न त्व् अतिकठिनशास्त्रेऽपि सञ्चरिष्णुबुद्धिर् इति भावः । मनीषिणां चातुर्यवताम् एषैव मनीषा, न त्व् एकेनापि कपर्दकेण स्वर्णमुद्रोपार्जनचातुर्यम् इति भावः । सैव का खलु ? इत्य् अत आहयद् इति । इह भारतभूमौ मा माम् अमृतं मृतिरहितं नित्यस्वरूपं मर्त्येन मरणधर्मणा शरीरेणानित्येनाप्नोति भक्तिमात्राद् अतिबीभत्सेन प्राकृतेन मा माम् अमृतम् अप्राकृतसुधास्वरूपं, तथा अनृतेन जीवस्य वस्तुतस् तत्सम्बन्धाभावाद् असत्येन सत्यं सर्वकालसत्ताकं मां प्राप्नोति ।

अयं भावःलोके हि कपर्दकं दत्त्वा सहस्रकपर्दकमूल्यं वस्तु यो ग्रहीतुं शक्नोति, एष एव परमबुद्धिमान् अतिचतुर उच्यते । यस् तु तेन स्वर्णमुद्राम् उपार्जयति, स ततोऽपि यस् तु हीरकादिरत्नं, स ततोऽपि । तत्राप्य् अभ्रान्ताद् अतिचतुराद् एव पुरुषाद् यः, स ततोऽपि । यस् तु चिन्तामणिकामधेन्वादिकं, तच्चातुर्यं तु वक्तुम् अशक्यम् । भारतभूमिवासी मर्त्यः पुनर् अपि दुर्जातिर् अपि स्फुटितैककपर्दकमूल्यत्वेनाप्य् असम्भावितं कौरूप्यजरारोगादिपूर्णम् अपि स्वशरीरं मह्यं दत्त्वा, अप्राकृतमाधुर्यसिन्धुं माम् एवं गृह्णाति । मया पुनर् अपि चतुरशिरोमणिनापि तद्दत्तं तद् एव प्राप्य, कौस्तुभकिरीटादिकटकाद्यनर्घरत्नालङ्कारभूषितम् अपि स्वं तस्मै हर्षाद् एव दीयते । इत्य् अहो बुद्धिमत्त्वं ! अहो चातुर्यवत्त्वं ! भारतभूवासिनः कस्यचित् कस्यचिद् इति । अत्र श्रवणकीर्तनस्मरणपरिचर्याद्यर्थं श्रोत्रादीनां विनियोग एव भगवते शरीरदानं ज्ञेयम् ।

किं च, एका रसनैव तत्कीर्तननिरता कर्णौ वा श्रवणनिरतौ, करौ वा परिचर्यानिरतौ चेत्, तदापि स आत्मानं ददातीति । शरीरैकदेशदानेनापि स लभ्यते इति कः खलु बुद्धिचातुर्यवान् एवं न कुर्यात् ? इति ।

सर्वोपदेशसारोऽयं श्लोकचिन्तामणिः प्रभोः ।
हृदये यस्य राजेत स राजेद् भक्तसंसदि ॥२२॥

 \ओ)०(ओ

॥ ११.२९.२३२४ ॥

एष तेऽभिहितः कृत्स्नो ब्रह्मवादस्य सङ्ग्रहः ।
समासव्यासविधिना देवानाम् अपि दुर्गमः ॥
अभीक्ष्णशस् ते गदितं ज्ञानं विस्पष्टयुक्तिमत् ।
एतद् विज्ञाय मुच्येत पुरुषो नष्टसंशयः ॥

श्रीधरः  महाप्रकरणार्थम् उपसंहरति द्वाभ्यामेष इति ॥२३२४॥

क्रमसन्दर्भः  एष पूर्वोक्तलक्षणो भक्तियोगः । तत्प्राप्यरूप एव समास विधिना, एषा बुद्धिमतां [भा.पु. १०.२९.२२] इत्यादिरूपेण, व्यासविधिना त्वं तु सर्वं परित्यज्य [भा.पु. ११.७.६] इत्यादिमहाप्रकरणेन । देवानां सत्त्वप्रकृतीनाम् अपीत्य् अर्थः । यद् उक्तं षष्ठे,

देवानां शुद्धसत्त्वानाम् ऋषीणाम् अमलात्मनाम् ।
भक्तिर् मुकुन्दचरणे न प्रायेणोपजायते ॥ [भा.पु. ६.१४.२] इति ।

ज्ञानम् इति यद् उक्तं, तस्य तु नाहं साक्षात् फलं, किन्तु मुक्तिमात्रम् इत्य् आहअभीक्ष्णश इति ॥२३२४॥

विश्वनाथः  महाप्रकरणार्थम् उपसंहरतिएष इति द्वाभ्याम् ॥२३२४ ॥

 ओ)०(ओ

॥ ११.२९.२५ ॥

सुविविक्तं तव प्रश्नं मयैतद् अपि धारयेत् ।
सनातनं ब्रह्मगुह्यं परं ब्रह्माधिगच्छति ॥

श्रीधरः  आस्तां तावज् ज्ञानम् । एतदनुसन्धानकथनपठनश्रवणपराणाम् अप्य् एतद् एव फलं भवतीत्य् आह चतुर्भिःसुविविक्तम् इति । मया सुविविक्तं दत्तोत्तरम् एतद् आख्यानम् अपि यो धारयेद् अनुसन्दध्यात्, स ब्रह्मगुह्यं वेदेऽपि रहस्यम् ॥२५॥

क्रमसन्दर्भः  समुदायस्य तु पौर्वापर्येणानुसन्धानेऽपि फलं तु मल्लक्षणं साधनसिद्धभक्तेन सार्धम् अविशेषं स्यात्, मम त्वत्पक्षपाताद् इत्य् आहसुविविक्तम् इति । ब्रह्म गुह्यं परं ब्रह्मेति माम् इत्य् अर्थः । गूढं परं ब्रह्म मनुष्यलिङ्गं [भा.पु. ७.१०.४८] इति श्रीनारदोक्तेः ॥२५॥

विश्वनाथः  तव प्रश्नं मया सुविविक्तं दत्तोत्तरं यो धारयेत्, एतदुपाख्यानम् अपि यो धारयेत्, ब्रह्मगुह्यं वेदरहस्यं परब्रह्मस्वरूपम् ॥२५॥

 ओ)०(ओ

॥ ११.२९.२६ ॥

य एतन् मम भक्तेषु सम्प्रदद्यात् सुपुष्कलम् ।
तस्याहं ब्रह्मदायस्य ददाम्य् आत्मानम् आत्मना ॥

श्रीधरः  सुपुष्कलं यथा भवति तथा ब्रह्मदायस्य ब्रह्म ददातीति तथा तस्य ज्ञानोपदेष्टुः ॥२६॥

क्रमसन्दर्भः  मद्भक्तसात्करणे तु तावद् एवेति किं वक्तव्यं ? यतःय एतद् इति । ददामि वशीकरोमि ॥२६॥

विश्वनाथः  सुपुष्कलं यथा स्यात् तथा ब्रह्मणि दायो यस्य ब्रह्म ददातीति ब्रह्मदायस्येति चतुर्थ्यर्थे षष्ठी ॥२६॥

 ओ)०(ओ

॥ ११.२९.२७ ॥

य एतत् समधीयीत पवित्रं परमं शुचि ।
स पूयेताहर् अहर् मां ज्ञानदीपेन दर्शयन् ॥

श्रीधरः  समधीयीत उच्चैः पठेत् । परमं शुचि अन्येषाम् अपि शोधकम् । पूयेत शुद्ध्येत् ॥२७॥

क्रमसन्दर्भः  अर्थम् अबुद्ध्वा केवलं पठतः फलम् आहय एतद् इति । परमं शुचि दोषमात्ररहितं परमं पवित्रं वक्तृश्रोत्ṝणां सर्वदोषनिवारकं च । अतः स स्वयं पूयेतैव नात्राश्चर्यम् इति भावः । न केवलम् एतावत् व्युत्पन्नान् प्रति मां ज्ञानदीपेन दर्शयंश् च भवतीति ॥२७॥

विश्वनाथः  न व्याख्यातम्.

 ओ)०(ओ

॥ ११.२९.२८ ॥

य एतच् छ्रद्धया नित्यम् अव्यग्रः शृणुयान् नरः ।
मयि भक्तिं परां कुर्वन् कर्मभिर् न स बध्यते ॥

श्रीधरः, विश्वनाथः  न व्याख्यातम्.

क्रमसन्दर्भः  श्रद्धापूर्वकं नित्यश्रोत्ṝणां तु फलविशेषम् आहय इति ॥२८॥

 ओ)०(ओ

॥ ११.२९.२९ ॥

अप्य् उद्धव त्वया ब्रह्म सखे समवधारितम् ।
अपि ते विगतो मोहः शोकश् चासौ मनोभवः ॥

श्रीधरः  सम्यक् ज्ञानानुत्पत्तौ पुनर् उपदेक्ष्यामीत्य् आशयेन पृच्छतिअपीति । अपि किं ? ॥२९॥

क्रमसन्दर्भः  अथ करुणया व्यग्रः सान्त्वयतिअपीति । मोहो मदीयानाम् एषाम् अन्यथाभावे जातः शोकः पुनर् ममाप्राप्त्यभावेन जातः । अयं भावःभगवता सह मम योऽयं सम्वादः, तच्छ्रवणादितोऽपि यदि तत्तद्रूपं फलं, तदा तव कः सन्देहः ? का वान्येषां मत्परिग्रहाणाम् इति ॥२९॥

विश्वनाथः  नित्यसिद्धस्य निस्त्रैगुण्यस्यापि उद्धवस्य ज्ञानादिग्रहणार्थं स्वशक्त्यैव मोहम् उत्पाद्य ज्ञानाद्युपदेशेन पुनस् तं निराकृत्य लीलया पृच्छतिअपि ते इति ॥२९॥

 ओ)०(ओ

॥ ११.२९.३० ॥

नैतत् त्वया दाम्भिकाय नास्तिकाय शठाय च ।
अशुश्रूषोर् अभक्ताय दुर्विनीताय दीयताम् ॥

श्रीधरः  न व्याख्यातम्.

क्रमसन्दर्भः  तत्र सप्रतीतिकम् आलोक्य व्यतिरेकान्वयाभ्याम् उपदेश्यान् उपदिशतिनैतद् इति द्वाभ्याम् ॥३०॥

विश्वनाथः  अशुश्रूषोर् अश्रद्धया शृण्वते ॥३०॥

 ओ)०(ओ

॥ ११.२९.३१ ॥

एतैर् दोषैर् विहीनाय ब्रह्मण्याय प्रियाय च ।
साधवे शुचये ब्रूयाद् भक्तिः स्याच् छूद्रयोषिताम् ॥

श्रीधरः  शूद्राणां योषितां च यदि भक्तिः स्यात्, तर्हि ब्रूयात् ॥३१॥

क्रमसन्दर्भः  किं बहुनेत्य् आहभक्तिर् इति । शूद्रयोषिद्भ्योऽपीत्य् अर्थः इति तेषाम् अप्य् अधिकारो दर्शितः ॥३१॥

विश्वनाथः  शूद्राणां योषितां च यदि भक्तिः स्यात्, तर्हि तेभ्यस् ताभ्यश् च ब्रूयात् ॥३१॥

 ओ)०(ओ

॥ ११.२९.३२ ॥

नैतद् विज्ञाय जिज्ञासोर् ज्ञातव्यम् अवशिष्यते ।
पीत्वा पीयूषम् अमृतं पातव्यं नावशिष्यते ॥

श्रीधरः  एतज्ज्ञानेन पुमान् कृतार्थो भवतीत्य् आहनैतद् इति । अत्र दृष्टान्तम् आहपीत्वेति । पीयूषं स्वादु ॥३२॥

क्रमसन्दर्भः  यस्माद् एवं भक्तिर् एवात्र साधनं फलं, तस्मात्नैतद् इति । पीयूषाख्यम् अमृतं परमोत्तमम् इति गम्यते ॥३२॥

विश्वनाथः  यद्यपि भक्त्यैव कृतार्थस्य मद्भक्तस्य ज्ञानेन नास्ति प्रयोजनं, तद् अपि ज्ञानं नाम कीदृशं ? इति कदाचित् कस्यचिद् भक्तस्य यदि जिज्ञासा स्यात्, तदा तेनेदम् एव द्रष्टव्यम् । अत्र ज्ञानस्यापि सत्त्वाद् इत्य् आहनैतद् इति । पीयूषं सुधां पीत्वा पातव्यम् अमृतं पेयम् अमृतान्तरं नावशिष्यते ॥३२॥

 ओ)०(ओ

॥ ११.२९.३३ ॥

ज्ञाने कर्मणि योगे च वार्तायां दण्डधारणे ।
यावान् अर्थो नृणां तात तावांस् तेऽहं चतुर्विधः ॥

श्रीधरः  ननु सन्ति बहूनि ज्ञेयानि तत् तत् फलसाधनानि, सत्यम्, सन्त्यभक्तानां, भक्तस्य तु सर्वम् अहम् एवातो मदेकशरणो भवेत्य् आहज्ञान इति । ज्ञानादौ यावान् धर्मादिलक्षणश् चतुर्विधोऽर्थस् तावान् सर्वोऽपि तेऽहम् एव । तत्र ज्ञाने मोक्षः । कर्मणि विहिते धर्मः । कर्मण्य् एव स्वाभाविके तु कामः । योगे त्वानिमादिसिद्धयः । वार्तायां कृष्यादाव् अर्थः । दण्डनीताव् ऐश्वर्यम् इति । सिद्ध्यैश्वर्ययोर् अपि कामान्तर्गतत्वाच् चातुर्विध्यम् ।

क्रमसन्दर्भः  तदेतत्परोपदेशार्थम् एव त्वां प्रत्युपदिष्टं तव तु साधनं साध्यं च सर्वमहमेवेत्याहज्ञान इति । तत्र ज्ञाने मोक्षः कर्मणि धर्मः कामश् च योगे नानाविधसिद्धिलक्षणोऽलौकिकः वार्तायां दण्डधारणे च नानाविधलौकिकश्चार्थ इति चतुर्विधत्वं ज्ञेयम् ।

विश्वनाथः  ननु यदि कस्यचिद् भक्तस्य ज्ञानकर्मादिफलेऽपि लिप्सा स्यात् तदा तेन ज्ञानादिकम् अभ्यसनीयम् एवेति तत्रोद्धवं लक्ष्यीकृत्य नैवेत्य् आहज्ञाने इति । ज्ञानादौ यावान् अर्थः फलं मोक्षादिचतुर्विधस् तावान् सर्वोऽपि तव भक्तस्याहम् एव भवामि तं तम् अर्थं सर्वम् अहम् एव ददामीत्य् अर्थः । ततश् च किं ज्ञानाद्यभ्यासेनेति भावः । तत्र ज्ञाने मोक्षः, कर्मणि विहिते धर्मः । योगेऽणिमादिसिद्धिलक्षणः कामः । वार्तायां कृष्य् आदौ दण्डधारणे चार्थः । यद् उक्तं

या वै साधनसम्पत्तिः पुरुषार्थचतुष्टये ।
तया विना तद् आप्नोति नरो नारायणाश्रयः ॥[१५] <ल् >इति ॥३३॥

 \ओ)०(ओ

॥ ११.२९.३४ ॥

मर्त्यो यदा त्यक्तसमस्तकर्मा
निवेदितात्मा विचिकीर्षितो मे ।
तदामृतत्वं प्रतिपद्यमानो
मयात्मभूयाय च कल्पते वै ॥

श्रीधरः  कुत इत्य् अत आहमर्त्य इति । यदा त्यक्तसमस्तकर्मा सन् मे निवेदितात्मा भवति तदाऽसौ मे विचिकीर्षितो विशिष्ठः करुमिष्टो भवति, ततश् चामृतत्वं मोक्षत्वं प्रतिपद्यमानो मयात्मभूयाय मदैक्याय मत्समानैश्वर्यायेति यावत्, कल्पते योग्यो भवति । वै ध्रुवम् ॥३४॥

क्रमसन्दर्भः  आस्तां तव वार्ता मर्त्यमात्रायापि सर्वतो विलक्षणां गतिं ददामीत्य् आहमर्त्य इति ॥३४॥

विश्वनाथः  ननु मया सर्वमतान्य् अवगतानि, किन्तु त्वद्भक्तानां किं मतं तत् त्वं ब्रूहीत्य् अपेक्षायां भोः प्रणयिन्न् उद्धव ! चतुर्विंशेऽध्याये सत्कार्यवादिनां मतम् अष्टाविंशे तथैवासत्कार्यवादिनां च मतम् उक्तम् । मद्भक्तास् त्व् अविवादिनः सत्यवादिनः सन्तो वस्तुतस् तु तदुभयमतम् अध्यवर्तिनो नैव भवन्तीय् आहमर्त्य इति । मनुष्यो यदा यादृच्छिकमद्भक्तकृपाप्रसादात् त्यक्तानि समस्तानि नित्यनैमित्तिककाम्यानि कर्माणि येन सः निवेदितात्मा मत्स्वरूपभूताय मन्मन्त्रोपदेशकाय गुरवे ।

योऽहं ममास्ति यत् किञ्चिद् इह लोके परत्र च ।
तत् सर्वं भवतो नाथ चरणेषु समर्पितम् ॥

इति वचसा मनसा च समर्पिताहन्तास्पदममतास्पदो भवति, तदा तत्क्षणम् आरभ्यैव स मर्त्यो मे मया विचिकीर्षितः विशिष्टः कर्तुम् इष्टः, मत्प्रतिपद्यमानेन मद्भक्त्याभासेन योगिज्ञानिप्रभृतिभ्योऽपि विलक्षण एव कर्तुम् ईप्सितः स्याद् इति । तेन मद्भक्तेन मया कार्यः सत्यभूत एव, नाप्य् अविद्याकार्यो मिथ्याभूत एव, किन्तु मत्कार्यो गुणातीत एव सन्, अमृतत्वं मृतं नाशस् तदभाववत्त्वं प्रतिपद्यमानः मया सहैव आत्मभूयाय स्वभृत्यै कल्पते योग्यो भवति । चकारेणैतत्फलम् अननुसंहितं फलं तु प्रेमवत् पार्षदत्वम् इति ॥३४॥

 ओ)०(ओ

॥ ११.२९.३५ ॥

श्रीशुक उवाच
स एवम् आदर्शितयोगमार्गस्
तदोत्तमःश्लोकवचो निशम्य ।
बद्धाञ्जलिः प्रीत्युपरुद्धकण्ठो
न किञ्चिद् ऊचेऽश्रुपरिप्लुताक्षः ॥

श्रीधरः  आदर्शितो योगमार्गो यस्मै सः ॥३५॥

क्रमसन्दर्भः  एवम् आ सम्यग् दर्शितो योगस्य स्वेन मार्गो यस्मै सः ॥३५॥

विश्वनाथः  न व्याख्यातम्.
 \ओ)०(ओ

॥ ११.२९.३६ ॥

विष्टभ्य चित्तं प्रणयावघूर्णं
धैर्येण राजन् बहुमन्यमानः ।
कृताञ्जलिः प्राह यदुप्रवीरं
शीर्ष्णा स्पृशंस् तच्चरणारविन्दम् ॥

श्रीधरः  प्रणयेनावघुर्णं क्षुभितं चित्तं धैर्येण विष्टभ्य बहुमन्यमान आत्मानं कृतार्थं मन्यमानः ॥३६॥

क्रमसन्दर्भः  बहु मन्यमान इति । मुहुर् उच्छलद्वियोगदुःखावरणाय, तादृशे । तदुपदेशप्रसादलाभमयस्वभाग्यभावनयात्मानम् उल्लासयितुम् इच्छन्न् इत्य् अर्थः ॥३६॥

विश्वनाथः  प्रणयेनावघूर्णात्मकं महाव्यग्रं चित्तं धैर्येण विष्टभ्य तद्दत्तशक्त्यैव यद् धैर्यम् अभूत्, तद् एव बहुमन्यमानः ॥३६॥

 ओ)०(ओ

॥ ११.२९.३७ ॥

श्रीउद्धव उवाच
विद्रावितो मोहमहान्धकारो
य आश्रितो मे तव सन्निधानात् ।
विभावसोः किं नु समीपगस्य
शीतं तमो भीः प्रभवन्त्य् अजाद्य ॥

श्रीधरः  मे मया य आश्रित आसीत्, स तव सन्निधानेनैव विद्रावितः । प्रभवन्ति किं नु बाधाय समर्था भवन्ति ? अजाद्य ब्रह्मणोऽपि जनक ॥३७॥

क्रमसन्दर्भः  मोहः पुनस् त्वत्प्राप्त्यसम्भावनादिमयः तद्रूपो योऽन्धकारो मयाश्रितः । स तव सन्निधानात् कृपावलोकादिवर्षिसान्निध्यस्वभावाद् एव स्वयं विद्रावितोऽभूत्, किम् उत तादृशोपदेशात् ? इत्य् अर्थः ॥३७॥

विश्वनाथः  यो मे मया मोहमहान्धकर आश्रितः सर्वयादवविराजितमत्प्रभुसहिता द्वारकेयं परिच्छिन्नैव, सम्प्रति नश्वरेति विचारमयं, स त्वया विद्रावित इति तृतीयस्कन्धदर्शितोद्धवप्रश्नानन्तरम् अनन्यज्ञेयस्वीयसिद्धान्तरहस्यप्रदीपं, आदिदेशारविन्दाक्ष आत्मनः परमां स्थितिं [भा.पु. ३.४.१९] इति च न व्यञ्जितम् उद्धवायादात् तत्कथा एतदुतंराप्य् अत्रैवोक्ता ज्ञेया । अतः कालवयोद्भूतं श्रीवराहचेष्टितम् एकत्रैवाह मैत्रेय इतिवत् ॥३७॥

 ओ)०(ओ

॥ ११.२९.३८ ॥

प्रत्यर्पितो मे भवतानुकम्पिना
भृत्याय विज्ञानमयः प्रदीपः ।
हित्वा कृतज्ञस् तव पादमूलं
कोऽन्यं समीयाच् छरणं त्वदीयम् ॥

श्रीधरः  किं च, यद्यपि तव सन्निधानाद् एव गतः, तथाप्य् अनुकम्पिना भवता विज्ञानमयः प्रदीपश् च प्रत्यर्पितः, स्वमाययापहृतः पुनः समर्पितः । अतस् तव कृतज्ञो यस् त्वया कृतम् अनुग्रहं जानाति, स को नाम त्वदीयं पादमूलं हित्वान्यच्छरणं समीयाद् आश्रयेत् ? ॥३८॥

क्रमसन्दर्भः  न व्याख्यातम्.

विश्वनाथः  प्रत्यर्पित इति । मया तुभ्यम् आत्मबुद्धीन्द्रियादिसहितं शरीर्रम् अर्पितं, त्वया तु विज्ञानमयः स्वानुभवमयः प्रदीपः प्रत्यर्पितः । अतोऽहं प्रतिक्षणम् एव सर्वदेशकालवर्तिनः सपरिकरवैशिष्ट्यस्य तव माधुर्यानुभवेन त्वया पूर्णीकृत एव सम्प्रति वर्ते, मच्छरीरेणानेन यत् त्वं चिकीर्षसि, तत् कुरु । यत्र क्वापि प्रस्थापयितुम् इच्छसि, तत्र प्रस्थापय । अत्रैव प्रस्थापयेति भावः । यतः कृतज्ञः, तद्भृत्यस् तव पादमूलं हित्वा अन्यत् त्व्दईयम् अपि स्थलं शरणं स्वगृहम् अपि को नाम मदीयं गच्छेत् ? यदि च तत्रापि वर्तमानस्य तव साक्षादनुभवः स्यात्, तदा गच्छेद् अपि न काप्य् अत्र हानिः । प्रत्युत तन्निदेशपालनं चेति भावः ॥३८॥

 ओ)०(ओ

॥ ११.२९.३९ ॥

वृक्णश् च मे सुदृढः स्नेहपाशो
दाशार्हवृष्ण्यन्धकसात्वतेषु ।
प्रसारितः सृष्टिविवृद्धये त्वया
स्वमायया ह्य् आत्मसुबोधहेतिना ॥

श्रीधरः  किं च, दाशार्हादिषु त्वया यः स्वमायया स्नेहपाशः प्रसारितः, स त्वयैवात्मतत्त्वज्ञानशस्त्रेण वृक्णश् छिन्नः ॥३९॥

क्रमसन्दर्भः  किं च, सृष्टिविवृद्धये स्वमायया यः स्नेहपाशस् त्वया प्रसारितः, स मया त्वदुक्तेनात्मसुबोधहेतिना वृक्णः । किन्तु भवत्सम्बन्धेनैव तेषु स मया स्वीकृत इत्य् अर्थः । यद् वा, मे मया दाशार्हादिषु त्वन्मिलनात् पूर्वं स्नेहपाशो वृक्णश् छिन्नोऽपि कंसवधाद् अनन्तरं स्वयम् एव स्वमायया भक्तविषयकृपया सृष्टिविवृद्धये जगतः स्वस्मिंस् तादृशस्नेहविवृद्धये प्रसारितः । कीदृश्या स्वमायया ? आत्मसुबोधस्य ब्रह्मानुभवस्यापि हेतिना छेदकरूपयेत्य् अर्थः । ततः स कथं मया त्यज्यतां ? इति भावः ॥३९॥

विश्वनाथः  ननु तर्हि यादवादिषु स्नेहं हित्वा कथं गन्तुं प्रभविष्यसि ? तत्राहवृक्णश् छिन्नः । अयम् अर्थःदाशार्हादिषु मे द्विविधः स्नेहपाशः । तत्र यः स्वमायया त्वया सृष्टिविवृद्धये प्रसारितः, “दाशार्हादयः स्वपुत्रपौत्रादिरूपेण पुनर् अप्य् अभीक्ष्णं वर्धन्तां, ततश् चास्मत्सत्समृद्धिः सदैवाकल्पं सर्वदिग्देशव्यापिनी सर्वविजयिनी भूयात्” इत्य् आभिमानिकः स्नेहपाशः । स्वमायया आत्मसुबोधास्त्रेण वृक्ण एव, यस् तु तद्रूपगुणकथापरिचर्यामाधुर्यास्वादनिबन्धनस् तेषु स्नेहपाशः, स तु मे भूषणभूतो वर्तत एव । त्वया ज्ञानदीपार्पणात् यत्रैव यास्यामि, तत्रैव वृष्ण्यादिसहितत्वद्विशिष्टाम् एव द्वारकां साक्षाद् द्रक्ष्यामि, तत्र कृतकार्यस् त्वया आन्येष्यमाण एष्याम्य् अपीति ॥३९॥

 ओ)०(ओ

॥ ११.२९.४० ॥

नमोऽस्तु ते महायोगिन् प्रपन्नम् अनुशाधि माम् ।
यथा त्वच्चरणाम्भोजे रतिः स्याद् अनपायिनी ॥

श्रीधरः  एवं यद्य् अपि त्वया बहूपकृतं तथाप्य् एतावत् प्रार्थये इत्य् आहनमोऽस्त्व् इति । अनुशाध्य् अनुशिक्षय । अनुशासनीयम् आहयथेति । सुक्ताव् अप्य् अनपायिनौ ॥४०॥

क्रमसन्दर्भः  तथापि परमाभीष्टं तव कृपयैव सम्पत्स्यत इति पुनः सकाकु प्रार्थयतेनमोऽस्त्व् इति । मां प्रपन्नम् अनुशाधि सम्पादयेत्य् अर्थः । तस्याश् च प्रपत्तेर् वैशिष्ट्याय स्पृहयन्न् आहयथेति ॥४०॥

विश्वनाथः  हे महायोगिन् ! महायोगबलेन सर्वत्रैव मां स्वानुभावनया आनन्दयितुं प्रवृत्त ॥४०॥

 ओ)०(ओ

॥ ११.२९.४१४४ ॥

श्रीभगवान् उवाच
गच्छोद्धव मयादिष्टो बदर्याख्यं ममाश्रमम् ।
तत्र मत्पादतीर्थोदे स्नानोपस्पर्शनैः शुचिः ॥
ईक्षयालकनन्दाया विधूताशेषकल्मषः ।
वसानो वल्कलान्य् अङ्ग वन्यभुक् सुखनिःस्पृहः ॥
तितिक्षुर् द्वन्द्वमात्राणां सुशीलः संयतेन्द्रियः ।
शान्तः समाहितधिया ज्ञानविज्ञानसंयुतः ॥
मत्तोऽनुशिक्षितं यत् ते विविक्तम् अनुभावयन् ।
मय्य् आवेशितवाक्चित्तो मद्धर्मनिरतो भव ।
अतिव्रज्य गतीस् तिस्रो माम् एष्यसि ततः परम् ॥

श्रीधरः  तद् उक्तम् ओम् इत्य् अङ्गीकृत्य, तथापि मयादिष्टो लोकसङ्ग्रहार्थम् एतावत् कुर्व् इत्य् आहगच्छेति । आदिष्टो नियुक्तः । स्नानादेः पूर्वम् एव मत्पादतीर्योदकभूताया अलकनन्दाया गङ्गाया ईक्षया । वसानः परिदधानः । द्वन्द्वमात्राणां शीतोष्णादिविषयाणाम् । सुशीलम् आर्जवादिस्वभावः । ते त्वया विविक्तं सुविचारितम् । तिस्रस् त्रिगुणात्मिका गतीर् अतिक्रम्य ॥४१४४॥

क्रमसन्दर्भः  यद्यपि तव प्रार्थिता मच्चरणरतिः सिद्धैव । सा च मद्विरहेण स्वत एव वृद्धिम् अप्य् उपैष्यति । ततो न तदर्थं साधनान्तरम् अप्य् अपेक्ष्यते । तथापि मद्विरहेण यस् त्वम् अवश्यं कष्टं करिष्यसि, तल्लोकशिक्षार्थं साधनानुरूपेणैव कुरु, न तु हठाद् उपवासादिना । ततश् च लोकशिक्षालक्षणमदभीष्टसम्पादने कृते त्वदभीष्टम् अपि सेत्स्यतीत्य् आशयेनाहगच्छेति सार्धचतुष्केण ।

अत्र गच्छेत्य् एवाज्ञापनम् अन्यद् अन्यत् तु तत्र गतत्वेन स्वभावेन च स्वतःसेत्स्यतीत्य् अनुवादमात्रम् । तत्र मत्पादेत्यादिचतुष्टयङ्गतत्वेन सुखनिस्पृहत्वादिकंस्वभावेनैवेति ज्ञेयम् । बदर्याख्यम् इति हरेः[१६] <ल् >प्रस्थापनम् अत्र मम मुहुर् लीलामयभूमाव् अस्य वियोगातुरस्य स्थितौ कृच्छ्रातिशय एव स्याद् इत्य् अभिप्रायात् ॥४१॥

ईक्षया हेतुना अलकनन्दाया विधूतम् अशेषकल्मष दुष्टस्पर्शनादिजं दुःखं येनेति तु वास्तवोऽर्थः ॥४२॥

विविक्तं सुविचारितं यथा त्वच्चरणाम्भोज [भा.पु. ११.२९.४०] इत्य् एतत् पर्यवसानम् । यत् तद् एवेत्य् अर्थः । तिस्रः कनिष्ठमध्यमोत्तमत्वेन प्रसिद्धास् तास् ता गतीर् अतिक्रम्य ततस् ताभ्यः प्रसिद्धाभ्योऽपि पराम् उत्कृष्टाम् एष्यसि । तां काम् इति शङ्किष्यतेऽसाव् इति कृपया स्वयम् एवाहमाम् इति । यथैवोक्तं श्रीमदर्जुनं प्रतिसर्वगुह्यतमं [गीता १८.६३] इत्य् आदौ, माम् एवैष्यसि सत्यं ते [गीता १८.६४] इति ॥४३४४॥

विश्वनाथः  भो उद्धव ! सर्वयादवेषु मतिपरिकरेषु मध्ये मत्तुल्यत्वात् त्वम् एव मत्प्रतिमूर्तिर् असि ।

नोद्धवोऽण्व् अपि मन्न्यूनो यद् गुणैर् नार्दितः प्रभुः ।
अतो मद्वयुनं लोकं ग्राहयन्न् इह तिष्ठतु ॥ [भा. ३.४.३१] इति मदुक्तेः ।

अतो यत् कृत्यम् अहं स्वेन साधयामि, तत् त्वया साधयितुं शक्नोमि । अत एव पूर्वं व्रजभूमिं प्रति त्वम् एव प्रस्थापितो यथा, तथैव सम्प्रति त्वां वदरिकाश्रमं प्रस्थापयितुम् इच्छामि । तत्र हि मदंशश्रीनरनारायणादिमहामुनीन्द्रा मां दिदृक्षन्ते । मिथिलादिभूतलप्रदेशसुतलवैकुण्ठादीन् पूर्वं गतवता मया तत्रतत्रस्थाः श्रुतदेवबहुलाश्वबलिवैकुण्ठनाथाद्या मां दिदृक्षवः स्वदर्शनदानेन स्वीयज्ञानाद्युपदेशेन च ते कृतार्थीकृताः । तथाधुना बदरिकाश्रमो गन्तुं न शक्यते, सपादशतवर्षरूपस्वावतारमर्यादामयस्य सम्प्रति समाप्तीभूतत्वात्, अतोऽधुना प्रपन्नम् अनुशाधि माम् इति यदि मां प्रार्थयसे, तर्हि इयम् एव सम्प्रति ममाज्ञेति मनसैव संलप्य प्रकटम् आहगच्छेति । हे उद्धवेति । त्वम् अन्वर्थसञ्ज्ञत्वात् सदैव सर्वजनोत्सवप्रदो भवस्य् एवाधुना तु स्वनिष्ठज्ञान.विशेषादिस्वशक्तिप्रदानेनापि त्वं तत्र जनोत्सवविशेषप्रदोऽपि मया कृत इति भावः ॥४१॥

ईक्षया स्वकर्तृकावलोकनेनैव अलकनन्दाया विधूतं खण्डितम् अशेषकल्मषं येन सः । तेष्व् आस्ते ह्य् अघभिद् धरिः [भा.पु. ९.९.६] इति नवमोक्तेर् उद्धवस्य सर्ववैष्णवाग्रगण्यत्वाद् अत्राशेषम् इति पदम् उपन्यस्तम् ॥४२॥

मत्तः सकाशात् यद् भक्तिज्ञान.विशेषादिकम् अनुशिक्षितं, तत एव विवेकं विवेकविशेषम् अनुभावयन्, तत्रत्यश्रीनरनारायणादींस् त्वां पृच्छत इति शेषः । मय्य् आवेशितवाक्चित्तत्वाद् एव मद्धर्मा मन्निष्ठा ये बुद्धिप्रतिभासर्वज्ञत्वसर्वशक्तित्वादयस् तन्निरतस् तदुद्युक्तो भवेति तत्तत्समाधानयोग्यतार्थम् आशीर्वादः कृतः ॥

ततश् च तिस्रस् त्रिगुणात्मिका गतीर् अतिव्रज्य तत्रत्यान् मुनीन् गुणत्रयगतीर् अतिक्रान्तान् कृत्वेत्य् अर्थः । निष्पादितमदादेशो माम् एष्यसि योगबलेन मयैवान्वेष्यमाणस् त्वम् अत्रैव मत्समीपम् आगमिष्यसीत्य् अर्थः ॥४४॥

 ओ)०(ओ

॥ ११.२९.४५ ॥

श्रीशुक उवाच
स एवम् उक्तो हरिमेधसोद्धवः
प्रदक्षिणं तं परिसृत्य पादयोः ।
शिरो निधायाश्रुकलाभिर् आर्द्रधीर्
न्यषिञ्चद् अद्वन्द्वपरोऽप्य् अपक्रमे ॥

श्रीधरः  हरिमेधसा संसारं हरति मेधा यस्य तेन श्रीकृष्णेन । अद्वन्द्वपरोऽपि सुखदुःखविनिर्मुक्तोऽपि । अपक्रमे निर्गमनसमये ॥४५॥

क्रमसन्दर्भः  न व्याख्यातम्.

विश्वनाथः  हरिमेधसा प्रेम्णा मनो हरन्ती मेधा यस्य तेन । अपक्रमे ततोऽपसृतिसमये । अद्वन्द्वपरोऽपि प्रेममूलकशोकमोहादिद्वन्द्वविशिष्टोऽभूद् इत्य् अर्थः ॥४५॥

 ओ)०(ओ

॥ ११.२९.४६ ॥

सुदुस्त्यजस्नेहवियोगकातरो
न शक्नुवंस् तं परिहातुम् आतुरः ।
कृच्छ्रं ययौ मूर्धनि भर्तृपादुके
बिभ्रन् नमस्कृत्य ययौ पुनः पुनः ॥

श्रीधरः  किं च, सुदुस्त्यजः स्नेहो यस्मिन्, तेन वियोगात् कातरो भीतोऽत एव तं परिहातुम् अशक्नुवन् । आतुरोऽतिविह्वलः सन्कृच्छ्रं कष्टं ययौ प्राप । ततश् च भर्तृपादुके तेनैव कृपया दत्ते मूर्ध्नि बिभ्रद् अतिनिर्बन्धरूपया, तदाज्ञया तं पुनः पुनर् नमस्कृत्य ययौ । अत्र च, पृष्ठतोऽन्वगमं भर्तुः पादविश्लेषणाक्षमः [भा.पु. ३.४.५] इत्यादितृतीयस्कन्धोपक्रमोक्तानुसारेण बदरिकाश्रमं गच्छन्, भगवतः प्रभासयात्राम् उपश्रुत्य, शनैः पृष्ठतो गतः सन्न्, उपसंहृतनिजकुलं भगवन्तम् एकान्ते दृष्ट्वा, तत्कालप्राप्तेन मैत्रेयेण सह पुनः कृपया भगवतोपदिष्टं तत्त्वम् आकलय्य तदाज्ञातो ययाव् इति द्रष्टव्यम् ॥४६॥

क्रमसन्दर्भः  न व्याख्यातम्.

विश्वनाथः  ततश् च भर्तृपादुके तेनैव कृपया दत्ते मूर्ध्नि बिभ्रत् अतिनिर्बन्धरूपया तदाज्ञया तं पुनः पुनर् नमस्कृत्य ययौ । तत्र गच्छन्न् अपि तृतीयस्कन्धोपक्रमोक्तकथानुसारेण पुनर् अपि परावृत्य भगवन्तम् एकान्ते दृष्ट्वा सन्दिग्धम् अर्थान् पृष्ट्वा तदुतंराधिगतसमस्तभगवल्लीलातत्त्वसिद्धान्तो, विद्रावितो मोहमहान्धकारः [भा.पु. ११.२९.३७] इत्याद्युक्त्वा पुनर् अपि तदाज्ञया ययाव् इति द्रष्टव्यम् ॥४६॥

 ओ)०(ओ

॥ ११.२९.४७ ॥

ततस् तम् अन्तर् हृदि सन्निवेश्य
गतो महाभागवतो विशालाम् ।
यथोपदिष्टां जगदेकबन्धुना
तपः समास्थाय हरेर् अगाद् गतिम् ॥

श्रीधरः  विशालां बदरिकाश्रमं गतः सन् हरेर् गतिम् अगात् । कथम्भूतां ? तेनैव जगदेकबन्धुना यथोपदिष्टाम् । तदामृतत्वं प्रतिपद्यमानो मयात्मभूयाय च कल्पते वै [भा.पु. ११.२९.३४], अतिव्रज्य गतीस् तिस्रो मामेष्यसि ततः परं [भा.पु. ११.२९.४४] इत्येवमुक्तप्रकाराम् ॥४७॥

क्रमसन्दर्भः  न व्याख्यातम्.

विश्वनाथः  विशालां बदरिकाश्रमम् । हरेर् हेतोर् एव गतिम् अगात् द्वारकां प्रति गमनम् अपि ॥४७॥

 ओ)०(ओ

॥ ११.२९.४८ ॥

य एतद् आनन्दसमुद्रसम्भृतं
ज्ञानामृतं भागवताय भाषितम् ।
कृष्णेन योगेश्वरसेविताङ्घ्रिणा
सच्छ्रद्धयासेव्य जगद् विमुच्यते ॥

श्रीधरः  आनन्दसमुद्रो भगवद्भक्तिमार्गस् तस्मिन् सम्भृतम् एकीकृतम्, एतद् यः सच्छ्रद्धया आसेव्य ईषद् अपि सेवित्वा वर्तते, स विमुच्यते । इति किं वक्तव्यं ? तत्सङ्गाज् जगद् अपि विमुच्यत इत्य् अर्थः ॥४८॥

क्रमसन्दर्भः  न व्याख्यातम्.

विश्वनाथः  आनन्दसमुद्रो भगवद्भक्तियोगस् तेन सम्भृतं सम्यग्धृतम्, एतद् यः सच्छ्रद्धया आसेव्य ईषद् अपि सेवित्वा वर्तते, स विमुच्यते । इति किं वक्तव्यं ? तत्सङ्गाज् जगद् अपि विमुच्यत इत्य् अर्थः ॥४८॥

 ओ)०(ओ

॥ ११.२९.४९ ॥

भवभयम् अपहन्तुं ज्ञानविज्ञानसारं
निगमकृद् उपजह्रे भृङ्गवद् वेदसारम् ।
अमृतम् उदधितश् चापाययद् भृत्यवर्गान्
पुरुषम् ऋषभम् आद्यं कृष्णसञ्ज्ञं नतोऽस्मि ॥

श्रीधरः  एवं कृतोपदेशं जगद् गुरुं प्रणमतिभवभयम् इति । भवः संसारो भयं च जरारोगादिनिमित्तं तद् उभयं निवृत्तानां प्रवृत्तानां च भृत्यवर्गाणां यथायोग्यम् अपहन्तुं योऽमृतद्वयम् उपजह्रे उद्धृतवान् । तद् एवाहवेदसारम् एकम् । किं तत् ? ज्ञानविज्ञानरूपं च तत्सारं श्रेष्ठं च । भृङ्गवत् भृङ्गो यथा पुष्पम् अकोपयन्न् एवामृतम् उपहरति, तथा स्वयं स्वकृतवेदानुसारेणैवोदधितश् चैकं तच् चोभयं यथायथं भृत्यवर्गान् अपाययत् । तं नतोऽस्मीति ॥४९॥

क्रमसन्दर्भः  एकोऽवतारस् तावद् भवभयम् इत्यादिलक्षणः अन्यस् त्व् अमृतादिलक्षणः यद्यप्य् एवम् एवं गुणत्वेन द्वयम् अपि नमनीयं, तथाप्य् आद्यं प्रथमं कृष्णसञ्ज्ञं नतोऽस्मीति तदा तस्यादरो दर्शितः । युक्तम् एव च तस्य तद् इति तं विशिनष्टिपुरुषं सर्वादिम् इत्य् अर्थः । पूर्वम् एवाहम् इहासम् इति तत्पुरुषस्य पुरुषत्वम् इति श्रुतेः । ऋषभं श्रेष्टहं चेति । कृष्णसम्ज्ञं कृष्णेति सञ्ज्ञा तन्नामत्वेनातिप्रसिद्धिर् यस्येति मूर्त्यन्तरं निषिध्यते । तन्मूर्तेर् नमस्क्रियमाणत्वेन च नित्यसिद्धत्वं दर्श्यते । तत्रैव टीकाकृद्भिर् अपितं वन्दे परमानन्दं नन्दनन्दनरूपिणम् इत्य् उक्तम् ॥४९॥

विश्वनाथः  सर्वान्ते जगद्गुरुं प्रणमतिभवभयम् इति । वेदेभ्यः सारम् उपजह्रे उद्धृतवान् । नन्व् अन्ये मुनयो दर्शनकर्तारो वेदसारम् उपजह्रुर् एव ? सत्यं, ते दुर्गमस्य वेदस्य तात्पर्यं न सम्यग् अभिजानन्तीति न तद्वाक्यं विश्वस्यते । अयं भगवांस् तु न तथेत्य् आहनिगमकृद् इति । यो हि यच्छास्त्रस्य कर्ता स एव खल्व् अतिदुर्गमस्यापि तस्यार्थं जानन्त्य् एवेति भावः भृङ्गवद् इति वेदपुष्पोद्यानस्य मकरन्दम् इत्य् अर्थः । भृत्यवर्गान् अपाययत् । अभक्तान् असुरांस् तु वञ्चयामासेति दृष्टान्ताभिप्रायेणाह अमृतम् उदधितश् च उदधिसारम् इत्य् अर्थः । मोहिनीरूपेण भृत्यवर्गान् देवान् एवापाययत् असुरांस् तु वञ्चयामासैव तं नतोऽस्मि ॥४९॥

इति सारार्थदर्शिन्यां हर्षिण्यां भक्तचेतसाम् ।
एकादशस्योनत्रिंशे सङ्गतः सङ्गतः सताम् ॥*॥

 \ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्याम् एकादशस्कन्धे श्रीभगवदुद्धवसंवादे उद्धवस्य वदर्याश्रमप्रवेशो
नामैकोनत्रिंशोऽध्यायः ।
॥११.२९॥



(११.३०)

अथ त्रिंशोऽध्यायः
उद्धवस्य बदर्याश्रमप्रवेशः

॥ ११.३०.१ ॥

श्रीराजोवाच
ततो महाभागवत उद्धवे निर्गते वनम् ।
द्वारवत्यां किम् अकरोद् भगवान् भूतभावनः ॥

श्रीधरः
त्रिंशे तु प्राग् उपक्षिप्त मौसलच्छलतो हरिः ।
स्वधाम गन्तुम् अन्विच्छन् सञ्जहार निजं कुलम् ॥
विरागाय पुरा घोरम् उपक्षिप्तं हि मौसलम् ।
कथावसाने तत्रैव विशेषं परिपृच्छति ॥

तत इति त्रिभिः ॥१॥

क्रमसन्दर्भः  न व्याख्यातम्.

विश्वनाथः
देवरूपान् यदूंस् त्रिंशे प्रभासं यापितान् प्रभुः ।
संहृत्य स्वर्गं प्रस्थाप्य वैकुण्ठं स्वांशतोऽव्रजत् ॥१॥

ओ)०(ओ

॥ ११.३०.२ ॥

ब्रह्मशापोपसंसृष्टे स्वकुले यादवर्षभः ।
प्रेयसीं सर्वनेत्राणां तनुं स कथम् अत्यजत् ॥

मध्वः  तनुम् अत्यजत् । अतिशयेनाहरत् । त्यज हरण इति धातोः । भूलोकात् स्वर्गलोकं प्रत्यहरद् इत्य् अर्थः ॥२॥

श्रीधरः  ब्रह्मशापोपसंसृष्टे कुले सति । अयं भावःभगवति न हि शापः प्रभवति, यादवत्वानुकरणाच् च सोऽपि कथञ्चिन् मान्यः । अतः किम् अकरोत् ? इति । तद् एतद् उक्तम्कथम् अत्यजत् ? इति । सर्वनेत्राणाम् इति सर्वेन्द्रियोपलक्षणम् ॥२॥

क्रमसन्दर्भः  कथम् अत्यजत् ? नात्यजद् एवेत्य् अर्थः । इति स्वहार्दम् अपि स्पष्टीकृतम् । तत्र हेतुःसर्वनेत्राणां प्रेयसीम्, इति सर्वप्रेमास्पदत्वेन परमानन्दरूपाम् इत्य् अर्थः । सर्वपदेनात्मारामादयोऽपि गृह्यन्ते ॥२॥

विश्वनाथः  ब्रह्मशापेन उपसंसृष्टे उपसंहृते सति सर्वेषां नेत्राणां, सर्वस्य महादेवस्यापि नेत्राणां प्रेयसीम् अतिप्रियां तनुं कथम् अत्यजत् ? केषाञ्चिन् मुनीनां मते यत् तस्य तनुत्यागः श्रूयते, तत् कथं सम्भवन् नैव सम्भवेद् इत्य् अर्थः । तत् तनोः सच्चिदानन्दस्वरूपत्वे तत्त्यागासम्भवात् । विप्रः खलु विप्रत्वं स्वीयं कथं त्यजेद् इत्य् उक्ते विप्रत्वं नैव त्यजेद् इति लभ्यते । यद् वा, सविशेषणे हि विधिनिषेधौ विशेषणम् उपसङ्क्रामतः सति व्याख्याबाधे इति न्यायेन तनुम् इति व्याख्यपदे बाधात् प्रेयसीम् इति विशेषणपद एवान्वितस् त्यागोऽयं ज्ञेयः । सजलं कणककलसं पान्थस् त्यजतीत्य् उक्ते भारवहनश्रमान् निर्जलीकृतस्य कलस्य ग्रहणं यथा प्रतीयते इति ॥२॥

ओ)०(ओ

॥ ११.३०.३ ॥

प्रत्याक्रष्टुं नयनम् अबला यत्र लग्नं न शेकुः
कर्णाविष्टं न सरति ततो यत् सताम् आत्मलग्नम् ।
यच्छ्रीर् वाचां जनयति रतिं किं नु मानं कवीनां
दृष्ट्वा जिष्णोर् युधि रथगतं यच् च तत्साम्यम् ईयुः ॥

मध्वः  कः सुखरूपः । अनुमानः कवीनां मानानुसारी ॥३॥

श्रीधरः  तत् प्रपञ्चयतिप्रत्याक्रष्टुम् इति । यस्मिन् रूपे लग्नं नयनं प्रत्याक्रष्टुं परावर्तयितुम् अबला न शेकुः । यच् च कर्णरन्ध्रेण प्रविष्टं सत् सताम् आत्मनि लग्नं लिखितम् इव तिष्ठति, ततो न सरति न निर्गच्छति । यस्य श्रीः शोभा सङ्कीर्त्यमाना कवीनां वाचां रतिम् उल्लासविशेषं जनयति । तेषां मानं जगत् पूज्यतां जनयतीति, किं नु वक्तव्यं ? यच् च विष्णो रूपं जिष्णोर् अर्जुनस्य रथे स्थितं दृष्ट्वा युधि मृतास् तत्साम्यं सारूप्यम् ईयुः प्राप्ताः । तत् केन रूपेणात्यजत् ? इत्य् अन्वयः ॥३॥

क्रमसन्दर्भः  त्यागासम्भवे पुनर् हेतून् आहप्रत्याक्रष्टुम् इति । अबलाः सर्वभक्तवृन्दप्रार्थनीयप्रेमवशाः श्रीगोप्यो यत्र लग्नं नयनं प्रत्याक्रष्टुं न शेकुर् इति तद्रूपं कथम् अन्यथा कर्तुं शक्येत ? प्रणयरशनया धृताङ्घ्रिपद्म [भा.पु. ११.२.५५] इति विरोधात् । तथाभिप्रायेणैवाहकर्णाविष्टम् इति । सतां भवदीयानाम् आत्मारामशिरोमणीनां भागवतपरमहंसानाम् । किं च, यच्छ्रीर् इति कवीनां तादृशानाम् एव श्रीकृष्णद्वैपायनादीनाम् इति विशेषतश् चायं हेतुर् इत्य् आहदृष्ट्वेति ।

मत्सेवया प्रतीतं ते सालोक्यादिचतुष्टयम् ।
नेच्छन्ति सेवया पूर्णाः कृतोऽन्यत् कालविप्लुतम् ॥ [भा.पु. ९.४.६७]

इत्यादिन्यायेन यस्य साम्यम् अप्य् अकालविप्लुतं, तस्य वा कथम् अन्यथा सम्भाव्यतेति भावः ॥३॥

विश्वनाथः  तनोस् त्यागेऽनुपपत्तीर् दर्शयतिप्रत्याक्रष्टुम् इति । यत्र वपुषि लग्नं नयनं प्रत्याक्रष्टुं परावर्तयितुम् अबलास् तन्नित्यप्रेयस्यो रुक्मिण्याद्या न शेकुः । यच् च कर्णाविष्टं श्रवणद्वारा कर्णरन्ध्रे प्रविष्टं सतां भवद्विधानानाम् आत्मारामाणाम् आत्मनि लग्नं लिखितम् इव तिष्ठति, ततो न सरति । यस्य श्रीः शोभा वर्ण्यमाना कवीनां व्यासादीनां वाचां रतिम् उल्लासविशेषं सञ्जनयन्ति । यच् च जिष्णोर् अर्जुनस्य रथगतं युधि दृष्ट्वा साम्यम् ईयुः सायुज्यं प्राप्ताः । अतस् तद्वपुर् गुणातीतं साक्षाद् ब्रह्मैव भवेत् । न हि गुणमयवस्तुदर्शनेन सायुज्यं भवेत् । अत एव श्रुतिभिर् उक्तं

निभृतमरुन्मनोऽक्षदृढयोगयुजो हृदि यन्
मुनय उपासते तद् अरयोऽपि ययुः स्मरणात् ॥ [भा.पु. १०.८७.२३] इति ।

नापि गुणमयं सताम् आत्मारामाणाम् आत्मलग्नं तिष्ठेत् । नापि नित्यप्रेयस्यो लक्ष्म्याद्या ह्लादिनीशक्तयः प्राकृते खल्व् आसज्जन्ति । तस्मात् तद्वपुस्त्यागं वर्णयन्तो मुनयस् तन्मायामोहिता एवेति ॥३॥

 ओ)०(ओ

॥ ११.३०.४ ॥

श्रीऋषिर् उवाच
दिवि भुव्य् अन्तरिक्षे च महोत्पातान् समुत्थितान् ।
दृष्ट्वासीनान् सुधर्मायां कृष्णः प्राह यदून् इदम् ॥

श्रीधरः  दिवि सूर्यपरिवेषादीन्, भुवि भूकम्पादीन्, अन्तरिक्षे दिग्दाहादीन्, महोत्पातान् स्वयम् एवोत्पादितत्वाद् अन्यैर् दुष्प्रतीकारान् ॥४॥

क्रमसन्दर्भः  अथ तथैवाम्य् अभ्युपगम्य केवलं तेन प्रपञ्चितम् एव वर्णयतिदिवीत्य् आदिना ॥४॥

विश्वनाथः  न व्याख्यातम्.

ओ)०(ओ

॥ ११.३०.५ ॥

श्रीभगवान् उवाच
एते घोरा महोत्पाता द्वार्वत्यां यमकेतवः ।
मुहूर्तम् अपि न स्थेयम् अत्र नो यदुपुङ्गवाः ॥

श्रीधरः  यमस्य केतवो ध्वजा इव मृत्युसूचका इत्य् अर्थः । नोऽस्माभिः ॥५॥

क्रमसन्दर्भः  न व्याख्यातम्.

विश्वनाथः  अत्रान्तरे भगवान् किञ्चित् पराममर्श । कुरुक्षेत्रयात्रायां नानादिग्देशतो मां मिलितुम् आगताणां लोकाणां मध्य एवालक्षितम् आगत्य कलिर् मां प्रावोचत्“प्रभो ! भुवि मदधिकारो कदा भविष्यति ?” इति । मयोक्तं“मल्लीलासमाप्त्यनन्तरम् एव ।” अतो मदन्तर्धानलक्षणानन्तरम् एव मया दत्ताधिकारः कलिः पृथिव्याम् अधिकरिष्यति । किं च, मदवतारे सम्प्रति धर्मोऽयं कृतयुगतोऽप्य् आधिक्येन चतुष्पाद् एव वर्धते, धर्मस्यास्यैतादृशे प्राबल्ये सति कलिः कथम् अधिकर्तुं शक्नुयात् ? तस्य हि पादैकशेषधर्मे सत्य् एवाधिकारयोग्यता इति नियमः ।

न च, निमित्तापाये नैमित्तिकस्याप्य् अपायः इतिन्यायेन मत्प्राकट्याभावे सति तादृशधर्मस्याप्य् अपाय इति वाच्य, सर्वजगत्पावन्या मन्महाकीर्तिदेव्याः सर्वत्रैव जागरूकत्वेनैव स्थितत्वात् । किं च, मदनुकूलप्रतिकूलतटस्थलोकानां मध्ये प्रतिकूला मया संहृता एव, साम्प्रतं रामावतारेणैव सर्वलोकसमक्षम् एव स्वधामवासिभिः सार्धं वैकुण्ठारोहणे सति अनुकूला द्विगुणितभक्तयो भविष्यन्ति, अत्यनुकूलास् तु परमोत्कण्ठ्यवन्तः शतगुणितप्रेमाणः । तटस्था अपि परमाश्चर्यदर्शनेन भक्ता भविष्यन्तीति धर्मः प्रत्युत वर्धिष्यते एव कथं कलेः प्रभूतालेशोऽपि सम्भाव्यस् तस्माद् धर्मसङ्कोचनार्थम् अधर्ममतं केनापि प्रकार्णोत्थापयिष्यामि ।

तत्रायं प्रकारः स्वीयलीलापरिकरैर् यदुभिः सह द्वारवत्याम् एव यथास्थितम् एव विराजिष्ये, किन्तु प्रापञ्चिकसर्वलोकचक्षुर्भ्यस् तिरोभूयैव । तथा प्रद्युम्नशाखादिषु मन्नित्यपरिकरेषु तत्तद्विभूतयो ये देवा कन्दर्पकार्त्तिकेयादयः प्रवेशिता वर्तन्ते, तान् एव योगबलेन तत्तद्देहतोऽलक्षितम् एव निष्काश्य प्रद्युम्नादित्वेनैवाभिमन्यमानान् सर्वलोकलोचनेष्व् अपि तथैव भातान् कृत्वा तैर् अन्यैश् च द्वारकावासिभिः सार्धं प्रभासं गत्वा दानध्यानमधुपानादिकं कारयित्वा तान् आधिकारिकभक्तान् स्वस्वाधिकारेषु स्वर्ग एव प्रस्थाप्य तद् अन्यैर् द्वारकावासिजनैः सह दाशरथिस्वरूप इव वैकुण्ठं प्रस्थास्ये, किन्तु लोकलोचनेषु मायादोषं प्रवेश्यैव, येन लोका एवं मंस्यन्ते द्वारावत्याः सकाशान् निष्क्रम्य सर्वे यदुवंश्याः प्रभासं गत्वा ब्रह्मशापग्रस्ता मधु पीत्वा मत्ताः परस्परहृता देहांस् तत्यजुः ।

परमेश्वरोऽपि सरामस् त्यक्तमानुषदेह एव स्वधामारुरोह । तस्मान् मानुषशरीर्रम् इदम् अनित्यं मायिकम् इत्य् एके वदिष्यन्ति । मन्मानुषशरीर्रावज्ञा हि महापराध एव । यद् उक्तं मयैवअवजानन्ति मां मूढा मानुषीं तनुम् आश्रितं [गीता ९.११] इति । तत्फलम् अप्य् उक्तम्

मोघाशा मोघकर्माणो मोघज्ञाना विचेतसः ।
राक्षसीम् आसुरीं चैव प्रकृतिं मोहिनीं श्रिताः ॥ [गीता ९.१२] इति ।

अर्थश् च यदि ते भक्तास् तदा मोघाशाः स्युर् मत्प्राप्त्याशास् तेषां मोघा, यदि ते कर्मिणस् तदा मोघकर्माणस् तेषां स्वर्गो न भवेत्, यदि ते ज्ञानिनस् तदा मोघज्ञानास् तेषां मोक्षो न भवेद् इति यतन्ते राक्षसीम् इति । अन्ये तु परमेश्वरेणापि गृहीतस्य सर्वस्यापि शरीर्रस्य दृश्यत्वाद् अनित्यत्वम् एव, दिव्यमानुषदेहयोश् चिरन्तनत्वाचिरन्तनत्वाभ्याम् एव भेद इति । अपरे तु यथैव कुरुवंशो निपातितस् तथैव सवंश एव कृष्णः प्रभासे निपपातेत्य् एवम् अधमविज्ञमानिदुर्जनकुमतश्रवणजल्पनानुमोदनप्रचारणैर् धर्मैः सद्य एव पादैकशेषो भविष्यति । यथा धवलोज्ज्वलम् अपि शङ्खं पित्तादिदोषोपहतचक्षुषो मलिनं पीतम् एव पश्यन्ति, तथैव सच्चिदानन्दमयीम् अपि मन्निर्याणलीलां मायादोषोपहतचित्तचक्षुषः प्रद्युम्नादिसर्वपरिकरसहितमद्देहत्यागरुक्मिण्यादिमहिषीवह्निप्रवेशादिदुरवस्थामयीं प्राकृतीम् एव द्रक्ष्यन्ति निश्चेष्यन्ति च । न केवलं प्राकृताः, किन्तु सदिच्छावशाद् अर्जुनादयोऽपि, तथैव वैशम्पायनपराशरादयो मुनयोऽपि स्वस्वसंहितासु वर्णयेयुर् अपि, कलिप्राबल्यपरस्परासिद्ध्यर्थं कलौ जनिष्यमाणेन शङ्करेण मद्भक्तेनापि वेदान्तभाष्यं तथा प्रपञ्चयिष्यते, यथा तच्छास्त्रमयीत्य् अधीत्यसूक्ष्मो यः कारणोपाधिर् मायाख्येऽनेकशक्तिमान् स एव भगवद्देहः इति भाष्यकृतां मतम् इति हतबुद्धयो व्याख्यास्यन्ते इति विभाव्य महोत्पातानुत्पाद्य सशङ्कं ससम्भ्रमम् आहएते घोरा इति ।

न चात्र भगवतो नैर्घृण्यम् आशङ्कनीयं ? तद्भक्तेतराणां लोकानां प्राचीनदुरदृष्टविपाकसमय एव स तत्तत्कुमतपथप्रादुर्भावको भवेद् भगवदिच्छा तु सदसत्कर्मोद्बोधेऽपि निमित्तम् अस्त्य् एवान्यथा बुद्धाद्यवतारस्यापि नैर्घृण्यं प्रसज्जेत । भगवता तु स्वभक्तभजनसंशयदूरीकरणार्थं स्वलीलातत्त्वसिद्धान्तम् उद्धवं प्रत्युक्तवान् एव । यद् उक्तम् उद्धवेनैव

इत्य् आवेदितहार्दाय मह्यं स भगवान् परः ।
आदिदेशारविन्दाक्ष आत्मनः परमां स्थितिम् ॥ [भा.पु. ३.४.१९] इति ।

आत्मनः स्वस्य स्थितिं व्यवसितिं लीलापरिपाटीं च द्वारकादिधामनित्यनिवासिनां चेति तत्रार्थः । अत एवान्तर्धानलीलातत्त्वं चोक्तं

प्रदर्श्यातप्ततपसाम् अवितृप्तदृशां नृणाम् ।
आदायान्तर् अधाद् यस् तु स्वबिम्बं लोकलोचनम् ॥ [भा.पु. ३.२.११] इति ।

लोकानां लोचनानि निमग्नानि यत्र तादृशं बिम्बं स्वदेहम् आदायैवान्तरधाद् इति तत्रार्थः । न च बिम्बपदस्यार्थान्तरं कल्प्यं यतस् तदुतंरश्लोकेषु, यन् मर्त्यलीलौपयिकं [भा.पु. ३.२.१२] इति, यद् धर्मसूनोर् बत राजसूये [भा.पु. ३.२.१३] इत्य् आदिषु वपुर् इत्य् एवार्थो दृष्टः । अत एव,
कृष्णद्युमणि निम्लोचे [भा.पु. ३.२.७] इति कृष्णान्तर्धानस्य सूर्यास्तमयेनोपमा । मायादोषोपहतचक्षुषः कुमतम् आललम्बिरे इत्य् अपि तेनैवोक्तम्,

देवस्य मायया स्पृष्टा ये चान्यद् असदाश्रिताः ।
भ्राम्यते धीर् न तद्वाक्यैर् आत्मन्य् उप्तात्मनो हरौ ॥ [भा.पु. ३.२.१०] इति ।

ये मायादोषोपहतचक्षुषः ये च बहिर्मुखा अन्यद् असत्कर्मवादकुमतम् आश्रितास् तेषां वाक्यैः कृष्णो देहं तत्याजेति । कृष्णः स्वकृतम् अधर्मफलं प्रापेति भाषणैर् धीर् न भ्राम्यति । कस्य ? आत्मनि हरौ भगवति उप्तात्मनो निक्षिप्तचित्तस्य भक्तजनस्येति तत्रार्थः । अथ भगवतो विग्रहनामधामगुणलीलापरिकराणां नित्यत्वे प्रमाणानि

गोविन्दं सच्चिदानन्दविग्रहं पञ्चपदं वृन्दावनसुरभूरुहतलासीनं सततं समरुद्गणोऽहं परमया स्तुत्या तोषयामि [गो.ता.उ. १.३३] इति गोपालतापिनी श्रुतिः ।

तथा,
वासुदेवः सङ्कर्षणः प्रद्युम्नोऽनिरुद्धोऽहं मत्स्यः कूर्मो वराहो नरसिंहो वामनो रामो रामो रामः कृष्णो बुद्धः कल्किर् अहं शतधाहं सहस्रधाहम् अमितोऽहम् अनन्तोऽहम् । नैवैते जायन्ते, नैवैते म्रियन्ते, नैषाम् अज्ञानबद्धो न मुक्तिः, सर्व एव ह्य् एते पूर्णा अजरा अमृताः परमाः परमानन्दाः इति माध्वभाष्यप्रमाणिता श्रुतिः ।

निर्दोषपूर्णगुणविग्रह आत्मतन्त्रो
निश्चेतनात्मकशरीर्रगुणैश् च हीनः ।
आनन्दमात्रमुखपादसरोरुहादिः इति ध्यानबिन्दूपनिषत् ।

नन्दव्रजजनानन्दी सच्चिदानन्दविग्रहः इति ब्रह्माण्डपुराणम् ।

सर्वे नित्याः शाश्वताश् च देहास् तस्य परात्मनः ।
हानोपादानरहिता नैव प्रकृतिजाः क्वचित् ॥ इति महावाराहम् ।

युगे युगे विष्णुर् अनादिमूर्तिं
आस्थाय शिष्टं परिपाति दुष्टहा इति नारसिंहम् ।

यो वेत्ति भौतिकं देहं कृष्णस्य परमात्मनः ।
स सर्वस्माद् बहिष्कार्यः श्रौतस्मार्तविधानतः ।
मुखं तस्यावलोक्यापि सचेलः स्नानम् आचरेत् ॥ इति बृहद्वैष्णवं च ।

न भूतसङ्गसंस्थानो दोहोऽस्य परमात्मनः इति ।

अमृतांशोऽमृतवपुः इति महाभारतम् ।

अमृतं मरणवर्जितं वपुर् यस्येति तत्र श्रीशङ्कराचार्यव्याख्या च प्रसिद्धा, शाब्दं ब्रह्म दधत् वपुः इति । यत् तद्वपुर् भाति विभूषणायुधैर् अव्यक्तचिद्व्यक्तम् अधारयद् विभुर् [भा.पु. ८.१८.१२] इति । बबान्ध प्राकृतं यथा [भा.पु. १०.९.४] इति । सत्यज्ञानानन्तानन्दमात्रैकरसमूर्तयः [भा.पु. १०.१३.५४], स्वेच्छामयस्य न तु भूतमयस्य [भा.पु. १०.१४.२] इति । त्वय्य् एव नित्यसुखबोधतनौ [भा.पु. १०.१४.२२] इति श्रीभागवतं च ।

नाम्नां नित्यत्वे, ओम् आस्य जानन्तो नाम चिद् विवक्तन [ऋ.वे. १.१५६.३] इति श्रौतमन्त्रः । बहूनि सन्ति नामानि रूपाणि च सुतस्य ते [भा.पु. १०.८.१५] इति वर्तमाननिर्देशश् च । यत् तु

अनामरूप एवायं भगवान् हरिर् ईश्वरः ।
अकर्तेति च यो वेदैः स्मृतिभिश् चाभिधीयते ॥ इति पाद्मादिवचनं,

तत्र वासुदेवाध्यात्मवाक्यम् एव समाधायकं, यथा

अप्रसिद्धेस् तद्गुणानाम् अनामासौ प्रकीर्तितः ।
अप्राकृतत्वाद् अरूपस्याप्य् अरूपोऽसाव् उदीर्यते ॥
सम्बन्धेन प्रधानस्य हरेर् नास्त्य् एव कर्तृता ।
अकर्तारम् अतः प्राहुः पुराणं तं पुराविदः ॥ इति ।

एवम्, उपासकानां सिद्ध्यर्थं ब्रह्मणो रूपकल्पना इत्य् अत्र रूपं मूर्तिः । शैली दारुमयी लौही वा तस्य कल्पना रामकृष्णाद्याकारत्वेन निर्माणम् इति तत्रार्थो ज्ञेय इति ।

धाम्नां नित्यत्वेतासां मध्ये साक्षाद् ब्रह्म गोपालपुरी हि [गो.ता.उ. २.] इति गोपालतापिनी श्रुतिः । नित्यं मे मथुरां विद्धि पुरीं द्वारवतीं तथा इति पाद्मम् । वनं वृन्दावनं तथा इत्य् अपि क्वचित् पाठः ।

गुणानां नित्यत्वे

इमे चान्ये च भगवन् नित्या यत्र महागुणाः ।
प्रार्थया महत्त्वम् इच्छद्भिर् न वियन्ति स्म कर्हिचित् ॥ [भा. १.१६.३०] इति ।

लीलानां नित्यत्वे
एको देवो नित्यलीलानुरक्तो
भक्तव्यापी भक्तहृद्य् अन्तरात्मा । इति पिप्पलादशाखायां पुरुषबोधिनी श्रुतिः ।

जयति जननिवासो  [भा.पु. १०.९०.४८] इत्य् अस्य दोर्भिर् अस्यन्न् अधर्मम् इति, व्रजपुरवनितानां वर्धयन् कामदेवम् इति च वर्तमानप्रयोगश् च ।

कामं क्रोधं भयं स्नेहम् ऐक्यं सौहृदम् एव च ।
नित्यं हरौ विदधतो यान्ति तन्मयतां हि ते ॥ [भा.पु. १०.२९.१५] इति च ।

लीलापरिकराणां नित्यत्वे
यथा सौमित्रिभरतौ यथा सङ्कर्षणादयः ।
तथा तेनैव जायन्ते निजलोकाद् यदृच्छया ॥
एते हि यादवाः सर्वे मद्गणा एव भाविनि ।
सर्वथा मत्प्रिया देवि मत्तुल्यगुणशालिनः ॥ इति पाद्मम् ।

अत एव,
नित्यावतारो भगवान् नित्यमूर्तिर् जगत्पतिः ।
नित्यरूपो नित्यगन्धो नित्यैश्वर्यसुखानुभूः ॥

इति सर्वम् अनवद्यं यमस्य केतवो ध्वजा इव मृत्युसूचका इत्य् अर्थः, नोऽस्माभिः ॥५॥

\ओ)०(ओ

॥ ११.३०.६ ॥

स्त्रियो बालाश् च वृद्धाश् च शङ्खोद्धारं व्रजन्त्व् इतः ।
वयं प्रभासं यास्यामो यत्र प्रत्यक् सरस्वती ॥

श्रीधरः, विश्वनाथः  प्रत्यक् पश्चिमवाहिनी ॥६॥

क्रमसन्दर्भः  न व्याख्यातम्.

ओ)०(ओ

॥ ११.३०.७ ॥

तत्राभिषिच्य शुचय उपोष्य सुसमाहिताः ।
देवताः पूजयिष्यामः स्नपनालेपनार्हणैः ॥

श्रीधरः, विश्वनाथः  अभिषिच्य स्नात्वा ॥७॥

क्रमसन्दर्भः  न व्याख्यातम्.

ओ)०(ओ

॥ ११.३०.८ ॥

ब्राह्मणांस् तु महाभागान् कृतस्वस्त्ययना वयम् ।
गोभूहिरण्यवासोभिर् गजाश्वरथवेश्मभिः ॥

श्रीधरः  ब्राह्मणांश् च तैः कृतशान्तिकाः सन्तो गवादिभिः पूजयिष्यामः ॥८॥

क्रमसन्दर्भः, विश्वनाथः  न व्याख्यातम्.

\ओ)०(ओ

॥ ११.३०.९ ॥

विधिर् एष ह्य् अरिष्टघ्नो मङ्गलायनम् उत्तमम् ।
देवद्विजगवां पूजा भूतेषु परमो भवः ॥

श्रीधरः  विधिः प्रकारः मङ्गलायनं च । किं च, देवद्विजगवां पूजा । भव उद्भवहेतुः । देवलोके परम उद्भवो भविष्यतीति भावः ॥९॥

क्रमसन्दर्भः  अरिष्टघ्नत्वादिकं प्रपञ्चातीतस्वालोकप्रकाशावाप्त्यभिप्रायेणोक्तम् ॥९॥

विश्वनाथः  भवः कल्याणम् ॥९॥

ओ)०(ओ

॥ ११.३०.१० ॥

इति सर्वे समाकर्ण्य यदुवृद्धा मधुद्विषः ।
तथेति नौभिर् उत्तीर्य प्रभासं प्रययू रथैः ॥

श्रीधरः  मधुद्विषो वाक्यम् आकर्ण्य तथेत्य् अभिनन्द्य । उत्तीर्य समुद्रम् ॥१०॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ११.३०.११ ॥

तस्मिन् भगवतादिष्टं यदुदेवेन यादवाः ।
चक्रुः परमया भक्त्या सर्वश्रेयोपबृंहितम् ॥

श्रीधरः  सर्वश्रेयोपबृंहितम् इत्य् अत्र सन्धिर् आर्षः । भगवतानुक्तैर् अपि सर्वैः श्रेयोभिः सहितं चक्रुः ॥११॥

क्रमसन्दर्भः  न व्याख्यातम्.

विश्वनाथः  श्रेयोपबृंहितम् इत्य् अत्र सन्धिर् आर्षः ॥११॥

ओ)०(ओ

॥ ११.३०.१२ ॥

ततस् तस्मिन् महापानं पपुर् मैरेयकं मधु ।
दिष्टविभ्रंशितधियो यद्द्रवैर् भ्रश्यते मतिः ॥

श्रीधरः  पीयत इति पानम् । मैरेयकं मदिराविशेषम् । मधु सुरसम् । दिष्टेन दैवेन विभ्रंशितधियः । न ह्य् अन्यथा तस्मिन् स्थाने तद् उचितम् इति भावः । यद् द्रवैर् यस्य द्रवै रसैः ॥१२॥

क्रमसन्दर्भः  तत इति दिष्टं भगवदिच्छा वक्ष्यते हि कृष्णमायेति अनेन सर्वं मायाकृतम् एवेदम् इति । पुरोऽपि स्थापयिष्यते तद् एतदनुसारेण विरुद्धानि पुराणान्तरादिवाक्यानि च मायाकृतानुवादत्वेनैव योजनीयानि ॥१२॥

विश्वनाथः  मैरेयकं मदिराविशेषम् । अतः परं दिष्टविभ्रंशितधिय इत्य् आदि, संयोज्यात्मानम् आत्मनि [भा.पु. ११.३०.५६] इत्य् अन्तं परमतमवस्तुभूतम् । वस्तुभूतं तु ततस् ते देवाः वृजिनानि तरिष्यामो दानैर् नौभिर् इवार्णवं [भा.पु. ११.६.३८] इति भगवदुक्तिप्रभावाद् दानादिभिर् ब्रह्मशापं तीर्त्वा मधु पीत्वा अन्तर्धाय दिवम् आरुरुहुः । सङ्कर्षणश् च स्वस्थानं ययौ इत्य् एतावन्मात्रम् एव स्वमतं, भगवदुक्त्या पूर्वम् एवाह स्म । सा च

मिथो यदैषां भविता विवादो
मध्वामदाताम्रविलोचनानाम् ।
नैषां वधोपाय इयान् अतोऽन्यो
मय्य् उद्यतेऽन्तर्दधते स्वयं स्म ॥ [भा.पु. ३.३.१५] इति ।

अस्यार्थःयदा विवादो भविता, तदा नैषां वधोपायः । स विवाद एषां वधहेतुर् न भवेत् । इयान् एतावान् अपि एरकामुष्टिग्रहणताडनपर्यन्तोऽपि, अतस् तदा तावान् विवादो वधश् च लोकैर् द्रष्टव्योऽवस्तुभूत एव ।

ननु तर्ह्य् एषाम् उपसंहारे को हेतुः ? तत्राहअतो वधाद् अन्य एव उपायोऽस्ति । स एव कः ? मयि उद्यते सति मदिच्छायां सत्याम् इत्य् अर्थः । स्वयम् एवान्तर्दधते इमेऽन्तर्धास्यते । स्मेति निश्चये ॥१२॥

ओ)०(ओ

॥ ११.३०.१३ ॥

महापानाभिमत्तानां वीराणां दृप्तचेतसाम् ।
कृष्णमायाविमूढानां सङ्घर्षः सुमहान् अभूत् ॥

श्रीधरः  कृष्णामायाविमूढानाम् इति मुख्यो हेतुः । सङ्घर्षः कलहः ॥१३॥

क्रमसन्दर्भः  न व्याख्यातम्.

विश्वनाथः  कृष्णस्य मायया विमूढानां के अयं किम् इदं कुर्म इत्य् अजानताम् । सङ्घर्षः कलहविशेषः ॥१३॥

ओ)०(ओ

॥ ११.३०.१४ ॥

युयुधुः क्रोधसंरब्धा वेलायाम् आततायिनः ।
धनुर्भिर् असिभिर् भल्लैर् गदाभिस् तोमरर्ष्टिभिः ॥

श्रीधरः  ततो युयुधुश् च ॥१४॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ११.३०.१५ ॥

पतत्पताकै रथकुञ्जरादिभिः
खरोष्ट्रगोभिर् महिषैर् नरैर् अपि ।
मिथः समेत्याश्वतरैः सुदुर्मदा
न्यहन् शरैर् दद्भिर् इव द्विपा वने ॥

श्रीधरः  पतन्त्य इतस् ततश् चलन्त्यः पताका येषु तै रथादिभिर् मिथः समेत्य न्यहन्न् यघ्नन्न् इत्य् अर्थः । दद्भिर् दन्तैर् इव ॥१५॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ११.३०.१६ ॥

प्रद्युम्नसाम्बौ युधि रूढमत्सराव्
अक्रूरभोजाव् अनिरुद्धसात्यकी ।
सुभद्रसङ्ग्रामजितौ सुदारुणौ
गदौ सुमित्रासुरथौ समीयतुः ॥

श्रीधरः  मिथः समेत्येत्य् अस्य प्रपञ्चः । प्रद्युम्नेत्य् आदि चतुर्भिः । गदौ श्रीकृष्णस्य भ्राता एकः, पुत्रश् चापरः, तौ । सुमित्रासुरथाव् इति दैर्ध्यमार्षम् । असुरथनामा वा कश्चित् ॥१६॥

क्रमसन्दर्भः  न व्याख्यातम्.

विश्वनाथः  गदौ कृष्णस्य भ्रातैकः, पुत्रश् चापरः, तौ ॥१६॥

ओ)०(ओ

॥ ११.३०.१७ ॥

अन्ये च ये वै निशठोल्मुकादयः
सहस्रजिच्छतजिद्भानुमुख्याः ।
अन्योन्यम् आसाद्य मदान्धकारिता
जघ्नुर् मुकुन्देन विमोहिता भृशम् ॥

श्रीधरः  मदान्धेन मदतमसा बलात् कारिताः ॥१७॥

क्रमसन्दर्भः  न व्याख्यातम्.

विश्वनाथः  मदेन मत्ततया अन्धवत् कारिताः । यद् वा, अन्धकारम् इताः अन्धकारः सञ्जातो येषां तेषां ते तारकादि ॥१७॥

ओ)०(ओ

॥ ११.३०.१८ ॥

दाशार्हवृष्ण्यन्धकभोजसात्वता
मध्वर्बुदा माथुरशूरसेनाः ।
विसर्जनाः कुकुराः कुन्तयश् च
मिथस् तु जघ्नुः सुविसृज्य सौहृदम् ॥

श्रीधरः  दाशार्हादयो नव तत्तद्वंश्याः । अर्बुदा माथुराः शूरसेनाश् च तत्तद्देशीयाः ॥१८॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ११.३०.१९ ॥

पुत्रा अयुध्यन् पितृभिर् भ्रातृभिश् च
स्वस्रीयदौहित्रपितृव्यमातुलैः ।
मित्राणि मित्रैः सुहृदः सुहृद्भिर्
ज्ञातींस् त्व् अहन् ज्ञातय एव मूढाः ॥

श्रीधरः  भ्रातृभिश् चेति भ्रात्रादिशब्दानां सप्रतियोगिवाचित्वाद् भ्रातरो मातुला इत्य् आदि ज्ञेयम् । मित्रैश् च मित्राणि च । अहन् हतवन्तः ॥१९॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ११.३०.२० ॥

शरेषु हीयमानेषु भज्यमानेषु धन्वसु ।
शस्त्रेषु क्षीयमानेषु मुष्टिभिर् जह्रुर् एरकाः ॥

श्रीधरः  धन्वसु धनुःषु । जह्रुर् जगृहुः ॥२०॥

क्रमसन्दर्भः  न व्याख्यातम्.

विश्वनाथः  जह्रुर् जगृहुः ॥२०॥

ओ)०(ओ

॥ ११.३०.२१ ॥

ता वज्रकल्पा ह्य् अभवन् परिघा मुष्टिना भृताः ।
जघ्नुर् द्विषस् तैः कृष्णेन वार्यमाणास् तु तं च ते ॥

श्रीधरः  परिघा लोहदण्डाः । भृताः धृताः । तं च श्रीकृष्णम् अपि ॥२१॥

क्रमसन्दर्भः  न व्याख्यातम्.

विश्वनाथः  परिघा इव भृता धृताः, तं कृष्णम् अपि ॥२१॥

ओ)०(ओ

॥ ११.३०.२२ ॥

प्रत्यनीकं मन्यमाना बलभद्रं च मोहिताः ।
हन्तुं कृतधियो राजन्न् आपन्ना आततायिनः ॥

श्रीधरः  प्रत्यनीकं प्रतिपक्षम् ॥२२॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ११.३०.२३ ॥

अथ ताव् अपि सङ्क्रुद्धाव् उद्यम्य कुरुनन्दन ।
एरकामुष्टिपरिघौ चरन्तौ जघ्नतुर् युधि ॥

श्रीधरः  एरकामुष्टिरुपौ परिघाव् उद्यम्य ॥२३॥

क्रमसन्दर्भः  ब्रह्मशापेति क्षयं नित्यं धामेति वास्तवोऽर्थः, दृष्टान्ते च अवनं तद्वनोद्भवातिरिक्तम् आगन्तुकं मनुष्यादिकं विद्राव्य तन्निवासम् एव प्रापयति तथा ॥२३॥

विश्वनाथः  उद्यम्य उद्यतौ भाव्वा । एरकामुष्टय एव परिघा ययोस् तौ ॥२३॥

ओ)०(ओ

॥ ११.३०.२४ ॥

ब्रह्मशापोपसृष्टानां कृष्णमायावृतात्मनाम् ।
स्पर्धाक्रोधः क्षयं निन्ये वैणवोऽग्निर् यथा वनम् ॥

श्रीधरः  स्पर्धानिमित्तः क्रोधः कुलं क्षयं निन्ये ॥२४॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ११.३०.२५ ॥

एवं नष्टेषु सर्वेषु कुलेषु स्वेषु केशवः ।
अवतारितो भुवो भार इति मेनेऽवशेषितः ॥

श्रीधरः  न व्याख्यातम्.

क्रमसन्दर्भः  भुवो भार इति व्याख्यातम् एवास्ति । तांस् त्यक्त्वा स्वयम् अन्तर्धाने दुःखितास् ते पृथितास् ते पृथिव्या दुर्धरा एव स्युर् इति ॥२५॥

विश्वनाथः  न व्याख्यातम्.

ओ)०(ओ

॥ ११.३०.२६ ॥

रामः समुद्रवेलायां योगम् आस्थाय पौरुषम् ।
तत्याज लोकं मानुष्यं संयोज्यात्मानम् आत्मनि ॥

श्रीधरः  पौरुषं योगं परमपुरुषध्यानलक्षणम् । तम् एवाहसंयोज्येति । मानुष्यं लोकं भूर्लोकं मनुष्यरूपतां वा ॥२६॥

क्रमसन्दर्भः  पुरुषस्य श्रीकृष्णस्य योगं नित्ययोगम् आस्थाय निर्धार्य आत्मानं प्रकटलीलायां प्रकाशमानम् आत्मनि अप्रकटलीलाया प्रकाशमाने संयोज्य अभिन्नत्वेन विभाव्य भूर्लोकं तत्याज ॥२६॥

विश्वनाथः  मानुष्यं भूलोकं मनुष्यशरीरं वा ॥२६॥

ओ)०(ओ

॥ ११.३०.२७ ॥

रामनिर्याणम् आलोक्य भगवान् देवकीसुतः ।
निषसाद धरोपस्थे तूष्णीम् आसाद्य पिप्पलम् ॥

श्रीधरः  धरोपस्थे भूतले ॥२७॥

क्रमसन्दर्भः  रामनिर्याणम् इति षड्भिः ॥२७॥

विश्वनाथः  रामनिर्याणम् इत्य् आदिकं स्वमतम् एव, रामस्य निर्याणं स्वरूपेण महावैकुण्ठं प्रतिगमनं स्वांशरूपेण पातालतलगमनं च ॥२७॥

ओ)०(ओ

॥ ११.३०.२८ ॥

बिभ्रच् चतुर्भुजं रूपं भ्राजिष्णु प्रभया स्वया ।
दिशो वितिमिराः कुर्वन् विधूम इव पावकः ॥

श्रीधरः  भ्राजिष्णु रूपं बिभ्रद् इति ॥२८॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ११.३०.२९३२ ॥

श्रीवत्साङ्कं घनश्यामं तप्तहाटकवर्चसम् ।
कौशेयाम्बरयुग्मेन परिवीतं सुमङ्गलम् ॥
सुन्दरस्मितवक्त्राब्जं नीलकुन्तलमण्डितम् ।
पुण्डरीकाभिरामाक्षं स्फुरन् मकरकुण्डलम् ॥
कटिसूत्रब्रह्मसूत्र किरीटकटकाङ्गदैः ।
हारनूपुरमुद्राभिः कौस्तुभेन विराजितम् ॥
वनमालापरीताङ्गं मूर्तिमद्भिर् निजायुधैः ।
कृत्वोरौ दक्षिणे पादम् आसीनं पङ्कजारुणम् ॥

श्रीधरः  तद् एवानुवर्णयति, श्रीवत्साङ्कम् इति चतुर्भिः । सुन्दरस्मितं वक्त्राब्जं यस्मिंस् तत् । पुण्डरीकवद् अभिरामे सुन्दरे अक्षिणी यस्मिंस् तत् ॥२९३१॥

वनमालापरीतान्य् अङ्गानि यस्मिंस् तत् । निजायुधैश् च परीताङ्गम् । पङ्कजारुणं वामं पादं दक्सीण ऊरौ कृत्वा आसीनं रूपं बिभ्रद् इति पूर्वेणान्वयः ॥३२॥

क्रमसन्दर्भः  न व्याख्यातम्.

विश्वनाथः  तप्तहाटकानां तप्तहाटकमयानां भूषणानां वर्चो यस्मिंस् तत् ॥२९॥

ओ)०(ओ

॥ ११.३०.३३ ॥

मुषलावशेषायःखण्ड कृतेषुर् लुब्धको जरा ।
मृगास्याकारं तच्चरणं विव्याध मृगशङ्कया ॥

श्रीधरः  जरा नाम कश्चिल् लुब्धको मृगयुः । मृगास्यम् इवाकारो यस्य तं चरणम् ॥३३॥

क्रमसन्दर्भः  न व्याख्यातम्.

विश्वनाथः  जरा जरासञ्ज्ञः विव्याधेति मृगो मया विद्ध इति लुब्धकस्यातिमानदृष्ट्यैव प्रयुक्तं वस्तु तं तु तदीयः शरश् चरणं पस्पर्श मात्रं, न तु विव्याध, तदङ्गस्य सच्चिदानन्दस्वरूपत्वात् । अन्यथा, भीतः पपात शिरसा पादयोः [भा.पु. ११.३०.३४] इत्य् अत्र “पादाच् छरं निष्क्रामयामास च” इत्य् उक्तं स्यात् ॥३३॥

ओ)०(ओ

॥ ११.३०.३४ ॥

चतुर्भुजं तं पुरुषं दृष्ट्वा स कृतकिल्बिषः ।
भीतः पपात शिरसा पादयोर् असुरद्विषः ॥

श्रीधरः, क्रमसन्दर्भः  न व्याख्यातम्.

विश्वनाथः  कृतकिल्बिषः इति तं प्रति शरनिक्षेपात् ॥३४॥

ओ)०(ओ

॥ ११.३०.३५ ॥

अजानता कृतम् इदं पापेन मधुसूदन ।
क्षन्तुम् अर्हसि पापस्य उत्तमःश्लोक मेऽनघ ॥

श्रीधरः, क्रमसन्दर्भः  न व्याख्यातम्.

विश्वनाथः  ममाघं क्षन्तुम् अर्हसि । अनघेति तव चरणे अघं कष्टं तु नैवाभूद् इति मम क्षमापणे योग्यतेति भावः ॥३५॥

ओ)०(ओ

॥ ११.३०.३६ ॥

यस्यानुस्मरणं नृणाम् अज्ञानध्वान्तनाशनम् ।
वदन्ति तस्य ते विष्णो मयासाधु कृतं प्रभो ॥

न कतमेनापि व्याख्यातम् ।

\ओ)०(ओ

॥ ११.३०.३७ ॥

तन् माशु जहि वैकुण्ठ पाप्मानं मृगलुब्धकम् ।
यथा पुनर् अहं त्व् एवं न कुर्यां सदतिक्रमम् ॥

श्रीधरः, क्रमसन्दर्भः  न व्याख्यातम्.

विश्वनाथः  दैवाद् एव चरणे व्यथा नाभूत्, त्वया तु हिंसनबुद्ध्यैव शरो निक्षिप्त एवेति चेत्, तत्राहतत् तस्मान् मा माम् आशु जहि । अत्र,

निम्लोचति रवाव् आसीद् वेणूनाम् इव मर्दनम् ॥
भगवान् स्वात्ममायाया गतिं ताम् अवलोक्य सः ।
सरस्वतीम् उपस्पृश्य वृक्षमूलम् उपाविशत् ॥ [भा.पु. ३.४.२३]

इति तृतीयोक्तेः सूर्यास्तमयसमये यदैव यदूनां पारस्परिकसाङ्ग्रामिकवधोऽभूत् तदैव भगवांस् तत्रैव सरस्वतीतीरे उपविवेश, तदैव लुब्धको मृगवधार्थम् आगत इति लभ्यते । एतच् च नोपपद्यते, षट्पञ्चाशत्कोट्यधिकानां यदूनां सद्य एव महासाङ्ग्रामिकवधे सति तत्प्रदेशे रुधिरनदीप्लाविते महाकोलाहलव्याप्ते च सति, तदैव लुब्धकस्य मृगमारणार्थम् आगमनं कथं सम्भवेत् ? कथं भीरुजातीनां मृगाणां तत्र स्थितिसम्भावना ? इत्य् अतो यदूनां तात्कालिको वधो मिथाभूतोऽपि भगवता अर्जुनादीन् प्रति प्रत्यायितो युधिष्ठिरादीनां स्वभक्तानां करुणरसमयप्रेमविवर्धनार्थं .विशेषार्थं च । तद् अन्यान् प्रति तु धर्मसङ्कोचककुमतोत्थापनार्थं, वस्तुतस् तु मधूनि पीत्वा देवेष्व् अन्तर्हितेषु तत्र निःशब्दे निर्जने प्रदेशे लुब्धक आगत इति तत्त्वम् ॥३७॥

ओ)०(ओ

॥ ११.३०.३८ ॥

यस्यात्मयोगरचितं न विदुर् विरिञ्चो
रुद्रादयोऽस्य तनयाः पतयो गिरां ये ।
त्वन्मायया पिहितदृष्टय एतद् अञ्जः
किं तस्य ते वयम् असद्गतयो गृणीमः ॥

श्रीधरः  ब्रह्मशापकृतम् एतत् तव नापराध इति चेद् अत आहयस्य तवात्मयोगरचितं स्वाधीनमायया रचितं, विरिञ्चः, अस्य तनया रुद्रादयश् च, ये चान्ये गिरां पतयो वेदद्रष्टारः, तेऽपि न विदुः । तस्य तेऽचिन्त्यमायस्य एतद् ब्रह्मशापादि अञ्जसा असद्गतयः पापयोनयो वयं किं गृणीमः ? कथं वर्णयामः ? अतस् तद् आस्ताम् । आशु मां जहीति भावः ॥३८॥

क्रमसन्दर्भः  न व्याख्यातम्.

विश्वनाथः  गिरां पतयो वेदद्रष्टारोऽपि न विदुस् तस्य तव एतत् आत्मयोगरचितम् । अञ्जः शीघ्रम् असद्गतयो दुर्जातयो वयं किं गृणीमः ? ॥३८॥

ओ)०(ओ

॥ ११.३०.३९ ॥

श्रीभगवान् उवाच
मा भैर् जरे त्वम् उत्तिष्ठ काम एष कृतो हि मे ।
याहि त्वं मदनुज्ञातः स्वर्गं सुकृतिनां पदम् ॥

श्रीधरः, क्रमसन्दर्भः  न व्याख्यातम्.

विश्वनाथः  एष मे काम एव ब्रह्मशापो मया त्व् अङ्गीकर्तव्य इति मदिच्छेत्य् अर्थः । स्वर्गम् अप्राकृतं सुकृतिनां प्रशस्तसुकृतवतां मद्भक्ताणां पदं वैकुण्ठं याहि सुकृतिनाम् इति प्रशंसायां मत्वर्थीयः ॥३९॥

ओ)०(ओ

॥ ११.३०.४० ॥

इत्य् आदिष्टो भगवता कृष्णेनेच्छाशरीरिणा ।
त्रिः परिक्रम्य तां नत्वा विमानेन दिवं ययौ ॥

श्रीधरः  इच्छाशरीरिणा इति । अस्यायं भावःशुद्धसत्त्वमयीं निजां मूर्तिम् अन्तर्धाय तत् प्रतिकृत्यैव विडम्बनमात्रम् इति । एतद् एव स्फुटीकरिष्यति, देवादयो ब्रह्ममुख्या इत्य् आदिना ॥४०॥

क्रमसन्दर्भः  इच्छाशरीरिणेति इच्छाधीनं शरीरं यस्य तेन तदिच्छयैव तदाविर्भावं भजत इति तत्र नान्यत् कारणं भाव्यम् इति भावः ॥४०॥

विश्वनाथः  इच्छाशरीरिणा इच्छयैव प्रशस्तशरीरधारी भवेद् यस् तेन ॥४०॥

ओ)०(ओ

॥ ११.३०.४१ ॥

दारुकः कृष्णपदवीम् अन्विच्छन्न् अधिगम्य तम् ।
वायुं तुलसिकामोदम् आघ्रायाभिमुखं ययौ ॥

न कतमेन व्याख्यातम्.

\ओ)०(ओ

॥ ११.३०.४२ ॥

तं तत्र तिग्मद्युभिर् आयुधैर् वृतं
ह्य् अश्वत्थमूले कृतेकेतनं पतिम् ।
स्नेहप्लुतात्मा निपपात पादयो
रथाद् अवप्लुत्य सबाष्पलोचनः ॥

श्रीधरः  तं पतिं तत्र दृष्ट्वा तस्य पादयोर् निपपात ॥४२॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ११.३०.४३ ॥

अपश्यतस् त्वच्चरणाम्बुजं प्रभो
दृष्टिः प्रणष्टा तमसि प्रविष्टा ।
दिशो न जाने न लभे च शान्तिं
यथा निशायाम् उडुपे प्रणष्टे ॥

न कतमेन व्याख्यातम्.


\ओ)०(ओ

॥ ११.३०.४४ ॥

इति ब्रुवति सूते वै रथो गरुडलाञ्छनः ।
खम् उत्पपात राजेन्द्र साश्वध्वज उदीक्षतः ॥

श्रीधरः  उदीक्षतः उदीक्षमाणस्य सूतस्य सतः ॥४४॥

क्रमसन्दर्भः  इति ब्रुवतीति । यद्यपि दशमरथाव् उपस्थितौ सद्यः ससूतौ सपरिच्छदाव् इत्य् अनेन दारुकस्यापि रथादिवद् एवागमनम् उक्तम् । तथाप्य् अत्र तस्य स्तम्भनं तदेकनिर्वार्ह्योत्तरकर्मसम्पादनाभिप्रायेणैवेति गम्यते ॥४४॥

विश्वनाथः  न व्याख्यातम्.

ओ)०(ओ

॥ ११.३०.४५ ॥

तम् अन्वगच्छन् दिव्यानि विष्णुप्रहरणानि च ।
तेनातिविस्मितात्मानं सूतम् आह जनार्दनः ॥

न कतमेन व्याख्यातम्.
\ओ)०(ओ

॥ ११.३०.४६ ॥

गच्छ द्वारवतीं सूत ज्ञातीनां निधनं मिथः ।
सङ्कर्षणस्य निर्याणं बन्धुभ्य ब्रूहि मद्दशाम् ॥

श्रीधरः  निर्याणं योगमार्गेण । मद्दशाम् इतीच्छाशरीराभिप्रायेण ॥४६॥

क्रमसन्दर्भः  निधनम् इति वास्तवार्थे नितरां धनम् अप्रकटलीलासम्पत्प्राप्तिं दशां तत्तदनुगतिलक्षणाम् ॥४६॥

विश्वनाथः  गच्छेति रथस्य वैकुण्ठप्रस्थापनेऽपि सारथेस् तस्य वैकुण्ठाप्रस्थापनं सर्वत्र तात्कालिकस्ववृत्तज्ञापनार्थम् । तथा वैकुण्ठाद् आगतस्य तस्येह नित्यस्वपार्षदानाम् उद्धवादीनां सङ्गतः प्रेम्नोऽतिवृद्धिं दृष्ट्वा द्वारकाया अप्रकटप्रकाशगतलीलायाम् एव प्रवेशनार्थं चेति गम्यते । मद्दशाम् इति ब्रुवन् भाविनीम् अवस्तुभूतां लीलां सूचयति ॥४६॥

ओ)०(ओ

॥ ११.३०.४७ ॥

द्वारकायां च न स्थेयं भवद्भिश् च स्वबन्धुभिः ।
मया त्यक्तां यदुपुरीं समुद्रः प्लावयिष्यति ॥

श्रीधरः, विश्वनाथः  न व्याख्यातम्.

क्रमसन्दर्भः  समुद्रः प्लावयिष्यतीति परितः प्लावनम् अपि तेषां त्याजनार्थम् एव प्लावनम् अत्र मुक्तम् ॥४७॥

ओ)०(ओ

॥ ११.३०.४८ ॥

स्वं स्वं परिग्रहं सर्वे आदाय पितरौ च नः ।
अर्जुनेनाविताः सर्व इन्द्रप्रस्थं गमिष्यथ ॥

श्रीधरः  अविता रक्ष्यमाणा इन्द्रप्रस्थं गमिष्यथेति ब्रूहीति पूर्वेणान्वयः ॥४८॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ११.३०.४९ ॥

त्वं तु मद्धर्मम् आस्थाय ज्ञाननिष्ठ उपेक्षकः ।
मन्मायारचिताम् एतां विज्ञायोपशमं व्रज ॥

श्रीधरः  मन्मायारचनाम् एतां विज्ञायेति निजमूर्तेर् अन्तर्हितत्वाद् वृथा शोकं मा कुर्व् इत्य् अर्थः ॥४९॥

क्रमसन्दर्भः  अथ दारुकसान्त्वनाय मौसलाद्यर्जुनपराभवपर्यन्ताया लीलाया माययेन्द्रजालवद्रचितत्वम् उपदिशतित्वं त्व् इति । त्वं तु दारुको ज्ञाननिष्ठो मदीयलीलातत्त्वज्ञः मद्धर्मं मम स्वभक्तप्रतिपालयितृस्वरूपं स्वतुल्यपरिकरसङ्गित्वरूपं च स्वभावम् आस्थाय विस्रभ्य, एताम् अधुना प्रकाशितां सर्वाम् एव मौसलादिलीलां मम माययैव इन्द्रजालवद् रचितां विज्ञाय, उपेक्षको बहिर् दृष्ट्या जातं शोकम् उपेक्षमाणः उपशमं चित्तक्षोभान् निवृत्तिं व्रज प्राप्नुहि । तुशब्देनान्ये तावन् मुह्यन्तु नाम, तव तथा मोहो न युक्त एवेति ध्वनितम् । अत्र श्रीदारुकस्य स्वयं वैकुण्ठाद् अवतीर्णत्वेन सिद्धत्वाद् एताम् इत्य् अत्रातिसन्निहितार्थलाभाच् चान्यथा व्याख्यानम् एव प्रथमप्रतीत्यविषय इति विवेक्तव्यम् । दृश्यते चेयं परिपाटी स्वर्गपर्वणि प्रतीतिः श्रीभीमादिनरकं श्रीयुधिष्ठिरं प्रति धर्मराजवचनम्

न च ते भ्रातरं पार्थ! नरकस्था विशां पते ।
मायैषा देवराजेन महेन्द्रेण प्रयोजिता ॥ इति ॥४९॥

विश्वनाथः  ननु सच्चिदानन्दात्मकस्य स्वविग्रहस्य रामादिविग्रहस्य चैतादृशः प्रकारोऽयं क इति कृपया माम् आचक्ष्वेत्य् अत आहमन्मायेति । एतां प्रतार्यमानां लीलाम् ॥४९॥

ओ)०(ओ

॥ ११.३०.५० ॥

इत्य् उक्तस् तं परिक्रम्य नमस्कृत्य पुनः पुनः ।
तत्पादौ शीर्ष्ण्य् उपाधाय दुर्मनाः प्रययौ पुरीम् ॥

श्रीधरः  कुलस्य विनष्टत्वाद् दुर्मनाः ॥५०॥

क्रमसन्दर्भः  तथापि बहिर्दृष्ट्या दुर्मनाः ॥५०॥

विश्वनाथः  न व्याख्यातम्.

इति सारार्थदर्शिन्यां हर्षिण्यां भक्तचेतसाम् ।
एकादशेऽपि त्रिंशोऽत्र सङ्गतः सङ्गतः सताम् ॥*॥

 \ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्याम् एकादशस्कन्धे
भगवदुद्धवसंवादे
उद्धवस्य बदर्याश्रमप्रवेशो नाम
त्रिंशोऽध्यायः ।
॥ ११.३० ॥


(११.३१)
अथैकत्रिंशोऽध्यायः
मौषलं

॥ ११.३१.१ ॥

श्रीशुक उवाच
अथ तत्रागमद् ब्रह्मा भवान्या च समं भवः ।
महेन्द्रप्रमुखा देवा मुनयः सप्रजेश्वराः ॥

श्रीधरः
एकत्रिंशे स्वकं धाम जगाम भगवान् इतः ।
तम् एवानुययुः प्रीत्या वसुदेवादयस् ततः ॥
देवान् यदून् विधायादौ भूयो देवान् विधाय च ।
श्रीकृष्णः स्वेच्छया धाम स्वतन्वैव समाविशत् ॥

मुनयः सनकादयः । प्रजेश्वरा मरीच्यादयः ॥१॥

क्रमसन्दर्भः  न व्याख्यातम्.

विश्वनाथः
एकत्रिंशे भगवतश् चान्तर्धानं निरूप्यते ।
देवकीवसुदेवादे रुक्मिण्यादेस् ततः परम् ॥

देवान् यदून् विधायादौ भूयो देवान् विधाय च ।
श्रीकृष्णः स्वेच्छया धाम स्वतन्वैव समाविशत् ॥ इति स्वामिचरणाः ॥१॥

 ओ)०(ओ

॥ ११.३१.२ ॥

पितरः सिद्धगन्धर्वा विद्याधरमहोरगाः ।
चारणा यक्षरक्षांसि किन्नराप्सरसो द्विजाः ॥

श्रीधरः  द्विजा गरुडलोकनिवासिनः पक्षिणः । मैत्रेयादयो वा ॥२॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ११.३१.३ ॥

द्रष्टुकामा भगवतो निर्याणं परमोत्सुकाः ।
गायन्तश् च गृणन्तश् च शौरेः कर्माणि जन्म च ॥

श्रीधरः  भगवतो निर्याणं द्रष्टुकामाः सन्तः परमोत्सुकास् तत्रागमन् । तेषाम् औत्सुक्यकृतं महोत्सवम् आह सार्धेनगायन्तश् चेति ॥३॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ११.३१.४ ॥

ववृषुः पुष्पवर्षाणि विमानावलिभिर् नभः ।
कुर्वन्तः सङ्कुलं राजन् भक्त्या परमया युताः ॥

न कतमेनपि व्याख्यातम्.

 \ओ)०(ओ

॥ ११.३१.५६ ॥

भगवान् पितामहं वीक्ष्य विभूतीर् आत्मनो विभुः ।
संयोज्यात्मनि चात्मानं पद्मनेत्रे न्यमीलयत् ॥
लोकाभिरामां स्वतनुं धारणाध्यानमङ्गलम् ।
योगधारणयाग्नेय्यादग्ध्वा धामाविशत् स्वकम् ॥

मध्वः  आग्नेय्या धार्णया स्वतनुम् अदग्ध्वा स्वकं धामाविशत् ।

आग्नेय्य् आन्ये धारणया दग्ध्वा देहं परं पदम् ।
यान्ति देवाः समन्ताश् च तेषाम् अन्यां तनुं हरिम् ॥
नृसिंहरूपी भगवान् भित्त्वा ताभिर् अलङ्कृतः ।
नृत्यते प्रलये देवः स्वयं कृष्णादिरूपवान् ।
अदग्ध्वैव तनुं याति नित्यानन्दस्वरूपतः ॥ इति तन्त्रभागवते ॥६॥

श्रीधरः  विभूतीर् इन्द्रादींश् च । पद्मनेत्रे न्यमीलयद् इत्य् अत्रायं भावःपूर्वं ब्रह्मादिभिः सलोकान् लोकपालान् नः पाहि वैकुण्ठकिङ्करान् [भा.पु. ११.६.२७] इति प्रार्थितत्वात्, इदानीं च स्वं लोकं प्रति नेतुम् आगतत्वात्, बहुषु च तेषु दाक्षिण्यात् तान् वञ्चयितुं समाधिम् इव कुर्वन् नेत्रे न्यमीलयद् इति ॥५॥

योगिनाम् इव स्वच्छन्दमृत्युभ्रमं वारयतिलोकाभिरामाम् इति । अयम् अर्थःयोगिनो हि स्वच्छन्दमृत्यवः, स्वां तनुम् आग्नेय्या योगधारणया दग्ध्वा लोकान्तरं प्रविशन्ति । भगवांस् तु न तथा, किन्त्व् अदग्ध्वैव स्वतनुसहित एव स्वकं धाम वैकुण्ठाख्यम् अविशत् । तत्र हेतुःलोकाभिरामाम् । लोकानाम् अभिरामोऽभितो रमणं स्थितिर् यस्यां ताम् । जगदाश्रयत्वेन जगतोऽपि दाहप्रसङ्गाद् इत्य् अर्थः । किं च, धारणाया ध्यानस्य च मङ्गलं शोभनम् । विषयम् इतरथा तयोर् निर्विषयत्वं स्यात् । दृश्यते चाद्यापि तदुपासकानां तथैव तद्रूपसाक्षात्कारः फलप्राप्तिश् चेति भावः । इच्छाशरीराभिप्रायेण वा यथाश्रुतम् एवास्तु, तत्रापि तु लोकाभिरामाम् इत्य् आदीनां विशेषणानाम् आनर्थक्यप्रसङ्गात्, तद् अप्य् अदग्ध्वा तिरोधाय निर्गत इत्य् एव साम्प्रतम् ॥६॥

क्रमसन्दर्भः  भगवान् पितामहं वीक्ष्य तदाद्याश् चात्मनो विभूतीर् देवादिरूपा वीक्ष्य, ततश् च तत आकृष्य पद्मनेत्रे न्यमीलयत् । किं कृत्वा ? आत्मनि स्वस्वरूपम् एवात्मानं मनः संयोज्येति । एवं तत्र योगिनो योगविभूतौ वैराग्यपूर्वकं देहत्यागं शिक्षयितुं तेषु स्वविग्रहतत्त्वम् आवरितुं च तत् तद् दर्शितम् इति ज्ञेयम् ॥५॥

तथैवाहलोकाभिरामाम् इति । अत्र टीकायाम् एतद् उक्तम्भवति वाक्ये खलु कस्यचित् पदस्यान्यथार्थप्रतीतौ सत्याम् उपदेशपदैर् एवार्थो निर्णीयते, आकाशस् तल्लिङ्गाद् [वे.सू. १.१.२२] इत्य् आदि न्यायात् । ततो लोकेत्य् आदि पदानि दग्ध्वेत्य् आदि प्रतीतिम् उपमर्द्य अदग्ध्वेत्य् एव निश्चिन्वन्ति । तथा हि, लोकाभिरामाम् इत्य् अनेनोक्तञ्जगदाश्रयत्वम् एव तावत् तथा तत् प्रतिपादयति । यदि त्व् असङा वृआ लोका ये महावैकुण्ट्नित्यपार्षादयो भक्ताः, ये चात्मारामादयो ज्ञानिनस् तदाद्याःस्थावरान्ताःसर्व एवोच्यन्ते, तदा तेषांरमण्हेतुता[१७] <ल् >तत् प्रतिपादयतीति किंवक्तव्यम् इत्य् अर्थः।

तथास्तु तावत् महापार्षदाद्यभिरामत्वविचारः । साधकजीवाश्रयत्वविचारोऽपि तत् तथैव साधयति, यतो धारणध्यानमङ्गलम् इत्य् उक्तं तत्र तयोः शोभनविषयत्वरूपार्थोऽपि तत् सम्पादयति । यदि च धारणाध्यानमात्राभ्यां तत्तत्कत्ṝणाम् अपि या मङ्गलरूपा भवति, तस्या वा कथम् अन्यथात्वम् इत्य् अर्थः । किं च, धाम्नस् तनोश् च तदपेक्षितत्वव्यञ्जनाय स्वस्वरूपत्वदर्शनाय वा विशेषणत्वेन पृथक् पृथग् एव स्वशब्दौ दत्तौ ।

तन्वपेक्षा न्यूनत्वसूचकेन कप्रत्ययेन तु स्वतनोर् एव मुख्यत्वङ्गमितंस्वतनुम् इत्य् अत्र समासोक्त्या च नीलोत्पलादौ नीलत्ववत् तनौ स्वत्वाव्यभिचारो नितरान्निश्चितः। तत्र यदि धाम्नस् तेन विशेष्ण्[१८] <ल् >श्रीभगवदपेक्षादिकंव्यञ्जितम् । तर्हि तनोर् वा कथन्न व्यज्येतेति ।

अथ यद्य् एवं, तर्हि तया धारणया ताम् अदग्ध्वेत्य् एव किमर्थम् अकण्डूकण्डूतिः क्रियते ? उच्यतेयोगिप्रभृतीनां भ्रमहेतुद्वारा भ्रमम् अनूद्य प्रत्याख्यातम् इति । तद् एतद् आहयोगिनो हीति । तदानीं तेनाग्नेयी धारणा कृता इति सत्यम् एव, किन्तु तया स्वतनुम् अदग्ध्वैव स्वकं धामाविशत् । ततो योगिनां देहत्यागशिक्षणार्थम् एव धारणाम् अनु तदन्तर्धापनम् इत्य् एव ज्ञेयम्, नान्यथेति बोधितम् । तादृशानां चमत्कारिणी लीलैव चैका खल्व् असाव् इति । किं वा, यदि च

इत्य् अङ्गोपदिशन्त्य् एके विस्मृत्य प्राग् उदाहृतम् ।
मुनिवासनिवासे किं घटेतारिष्टदर्शनम् ॥ [भा.पु. १०.५७.३१] इत्य् अनेन ।

एवं वदन्ति राजर्षे ऋषयः कचनान्विताः ।
यत् स्ववाचो विरुद्धेत न नूनं ते स्मरन्त्य् उत [भा.पु. १०.७७.३०]

इत्य् अनेन च श्रीभगवतस् तादृशत्वेऽपि मुन्यन्तरमतं श्रीमन्मुनीन्द्रेण न सोढं, तदा किम् उतेदृशं ? तत्रापि हि « मुनिवासनिवास » इत्य् आदिवत् तत्खण्डनाय लोकाभिरामाम् इत्य् आदि विशेषणानि दत्तानि ।

तद् एवंश्रीभगवता स्वतत्त्व[१९] <ल् >गोपनार्थम् एव यानि मायया दर्शितानि, तदनुवादीन्य् एव तत्तन्मुनिवचनानि ज्ञेयानि । तद् एतद् एव दर्शयिष्देवादय [भा.पु. ११.३१.८] इत्य् आदिभिः। तेषपि केष्पूर्वम् अपि स्वविग्रहो न प्रकट्ः, किन्तु नाहं प्रकाशः सर्वस्य योगमायासमावृतः [गीता ९.२५] इति, विराड् अविदुषां [भा.पु. १०.४३.१७] इति च न्यायेनान्य एव कल्पयित्वा दर्शितः। तस्यैव कश्चित् तन्माययान्यथाकृदृविसदृशत्वम्प्रतीतन्तस्यैव च मानुष्देहताम् अनूद्य मुनिभिर् अपि कैश्चिद् वर्ण्। स्वतनुम् अदग्ध्वेत्य् एवंहि स्वेच्छामयमायाकल्पितान्तनुम् एव दग्ध्वेत्यायाति ।

तद् एतद् आहइच्छाशरीराभिप्रायेण वा । तद् अप्य् असहमान आहतत्रापि त्व् । स्वेच्छया कल्पितत्वे सति स्वेच्छयैव तिरोधापनंलभ्यते । ततश् चाग्नेय्यधारणापि तथैव कल्पनमयीति भावः। श्रीकृष्णसन्दर्भेऽपि[२०] <ल् >इच्छाशरीरिण्स्वेच्छाप्रकाशेनेति व्याख्यातम् ।

यद् वा, इच्छापि शरीरं तद्वत् क्रियासाधकं यस्य तेनेति व्याख्येयम् । तत्रापि तदिच्छया मायायाः प्रेरकत्वम् एवात्र गम्यम् इति साध्व् एव तत्तद्व्यख्यातम् । तम् इमम् अर्थं श्रीभगवान् इव यन् मुनिजनः परोक्षतया दर्शयति, तत् तु युक्तम् एव, भगवदनुसारित्वात् । यथोक्तम्, परोक्षवादा ऋषयः परोक्षं मम च प्रियं [भा.पु. ११.२१.३५] इति ॥६॥

विश्वनाथः  भगवान् पितामहम् इत्य् आदि । द्वयम् अवस्तुभूतं व्याख्याताभिप्रायं व्याख्यास्यमानाभिप्रायं च । स्वामिचरणास् तु योगिनाम् इव स्वच्छन्दमृत्युभ्रमं वारयन् भगवान् आग्नेय्यापि धारणया स्वतनुम् अदग्ध्वैव पदं गम्यं धाम वैकुण्ठविशद् इत्य् आहुः । अदग्ध्वेत्य् अत्र लोकाभिरामाम् इति धारणाध्यानयोर् मङ्गलं विषयम् इति च हेतुद्वयम् आहुः । अन्ये तु धारणाध्यानमङ्गलं यथा स्यात् तथा शुद्धं जाम्बुनदम् इव स्वतनुं दग्ध्वेतिवत् दाहोत्तीर्णं जाम्बुनदम् इव स्वतनुम् आदायैव धामाविशत् । सन्दिहानान् वादिनस् तु वह्निना स्वतनोर् दाहासमर्थं दर्शयामासेति तात्पर्यम् । वह्निमध्ये स्मरेद् रूपं ममैतद् ध्यानमङ्गलं [भा.पु. ११.१४.३७] इति तदुक्तेर् इति व्याचक्षते ॥५६॥

 ओ)०(ओ

॥ ११.३१.७ ॥

दिवि दुन्दुभयो नेदुः पेतुः सुमनसश् च खात् ।
सत्यं धर्मो धृतिर् भूमेः कीर्तिः श्रीश् चानु तं ययुः ॥

श्रीधरः  तदा स्वं स्वम् एव लोकम् आगमिष्यतीति सम्भ्रमेण देवादिकृतः सर्वतो दुन्दुभिनादपुष्पवृष्ट्यादिमहोत्सवोऽभवद् इत्य् आहदिवीति । भूमेः सकाशात् । श्रीकृष्णम् अनु ययुः ॥७॥

क्रमसन्दर्भः  न व्याख्यातम्.

विश्वनाथः  सत्यधर्मादयो ययुर् इति तत्पराभावकनानाकुमतानां तदैवोत्थानाद् इति भावः ॥७॥

 ओ)०(ओ

॥ ११.३१.८ ॥

देवादयो ब्रह्ममुख्या न विशन्तं स्वधामनि ।
अविज्ञातगतिं कृष्णं ददृशुश् चातिविस्मिताः ॥

श्रीधरः  तदा श्रीकृष्णेऽन्तर्हिते सति कुतो गतः ? इति वितर्कयन्तोऽपि ब्रह्ममुख्या देवादयः स्वधामनि विशन्तं श्रीकृष्णं न ददृशुः । तत्र हेतुःअविज्ञातगतिम् इति । क्वचित् क्वचिद् ददृशुश् च ततोऽतिविस्मिता बभूवुर् इत्य् अर्थः ॥८॥

क्रमसन्दर्भः  न व्याख्यातम्.

विश्वनाथः  तदा श्रीभगवत्य् अन्तर्हिते सति सर्वज्ञा अपि कुत्र गतः ? इति वितर्कयन्तोऽपि ब्रह्मभवाद्या देवाः स्वधाम गच्छन्तं तं कृष्णम् अविज्ञातगतिं ददृशुः । तस्य गतिं न ददृशुर् इति फलितोऽर्थः । क्वचित् क्वचित् केचित् केचित् ददृशुश् चेत्य् अतोऽतिविस्मिता बभूवुर् इत्य् अर्थः ॥८॥

 ओ)०(ओ

॥ ११.३१.९१० ॥

सौदामन्या यथाकाशे यान्त्या हित्वाभ्रमण्डलम् ।
गतिर् न लक्ष्यते मर्त्यैस् तथा कृष्णस्य दैवतैः ॥
ब्रह्मरुद्रादयस् ते तु दृष्ट्वा योगगतिं हरेः ।
विस्मितास् तां प्रशंसन्तः स्वं स्वं लोकं ययुस् तदा ॥

श्रीधरः  अविज्ञातगतित्वं दृष्टान्तेन स्पष्टयतिसौदामन्या गतिर् यथा मर्त्यैर् न लक्ष्यते, देवैस् तु लक्ष्यते, तथा भूमण्डलं हित्वा गच्छतः श्रीकृष्णस्य गतिर् देवैर् अपि न लक्ष्यते, किन्तु तत्पार्षदैर् एवेत्य् अर्थः ॥९॥

क्रमसन्दर्भः  देवेषु ब्रह्मरुद्रादयो यथावद् दृष्टवन्त इत्य् आहब्रह्मरुद्रादय इति ॥१०॥

विश्वनाथः  अविज्ञातगतित्वं दृष्टान्तेन स्पष्टयतिसौदामन्या गतिर् मर्त्यैर् न लक्ष्यते यथा, देवैस् तु लक्ष्यते यथा, तथा भूमण्डलं हित्वा गच्छतः श्रीकृष्णस्य गतिर् देवैर् अपि न लक्ष्यते, किन्तु तत्पार्षदैर् एवेति स्वामिचरणाः । तैश् च पार्षदैर् महावैकुण्ठकारणार्णवक्षीरोदादिभ्य आगत्य भगवद्योगमाययिव हेतुना परस्परालक्षितैः स्वप्रभुं वयं स्वधाम नयाम इत्य् उल्लसद्भिः सहैव ययौ । तथा आविर्भावकाले तत्तद्धामनाथैः सह पार्षदास् तत आगत्य यदुष्व् अजनिषत, ये ये पुनर् निर्याणकालेऽपि स्वस्वनाथैः सह तत्र तत्रैव ययुर् इति ज्ञेयम् । साविस्मिता इति वयं योगेश्वरम् इत्य् अभिमन्यामहे, किन्त्व् इमां योगगतिं न विद्म इति एवेति भावः । प्रशांसन्त इति कः खल्व् एवं कर्तुं प्रभवेत्, यः सर्वज्ञैर् अप्य् अस्माभिर् अज्ञाततत्त्वो योगेश्वरैर् अदृष्टयोगगतिकः, किन्तु स्वान्तरङ्गभक्तैर् ज्ञात एव दृष्टयोगगतिक एव सन् स्वधाम प्राविशद् इति भावः ॥९१०॥

 ओ)०(ओ

॥ ११.३१.११ ॥

राजन् परस्य तनुभृज्जननाप्ययेहा
मायाविडम्बनम् अवेहि यथा नटस्य ।
सृष्ट्वात्मनेदम् अनुविश्य विहृत्य चान्ते
संहृत्य चात्ममहिनोपरतः स आस्ते ॥

मध्वः  तनुभृज्जननवद् अप्ययवच् च ईहा तनुभृज्जननाप्ययेहा । प्रजापतिश् चरति गर्भे अन्तः अजायमाना बहुधा विजायते इति च ।

अजातो जातवद् विष्णुर् अमृतो मृतवत् तथा ।
मायया दर्शयेन् नित्यम् अज्ञानां मोहनाय च ॥ इति ब्राह्मे ॥११॥

श्रीधरः  अभिप्रायापरिज्ञानात् प्रथमं परिक्लिष्टं, ततश् च दृष्टान्तेन स्पष्टम् उक्ते, हृष्टं दृष्ट्वा पुनस् तम् एवार्थं प्रपञ्चयतिराजन्न् इति त्रिभिः । परस्य सर्वकारणस्य तनुभृत्सु यादवादिषु जननाप्ययेहा आविर्भावतिरोभावरूपाश् चेष्टा मायया अनुकरणमात्रम् अवेहि । नटो यथाऽविकृत एव नानारूपैर् जन्मादीन् विडम्बयति, तद्वत् । आस्तां तवद् यादवादिषु जन्मादिशङ्का, यावद् विश्वसर्गनिरोधादिष्व् अप्य् असाव् अविकृत एवास्त इत्य् आहसृष्ट्वेति । आत्मना स्वयम् एवेदं जगत् सृष्ट्वान्तर्यामित्वेनानुविश्य आत्ममहिना स्वमहिम्ना उपरत आस्ते ॥११॥

क्रमसन्दर्भः  तत्र यादवानाम् अपि नान्यथात्वं सम्भवति किमुत श्रीरामस्य श्रीकृष्णस्य चेति सिद्धान्तयन्न् आहराजन्न् इति ।

परस्य श्रीकृष्णस्य ये तनुभृतःप्रयुज्यमाने मयि तां शुद्धां भागवतीं तनुं [भा.पु. १.६.२९] इति श्रीनारदोक्त्यनुसारेण तदीयान्तनुम् एव धारयन्तस् तत्पार्षदा यादवादयस् तेषाञ्जननाप्ययरूपा ईहाश् चेष्टाःकेवलम्परस्यैव मायाविडम्बनम्[२१] <ल् >अवेहि, यथा इन्द्रजालवेत्ता नटःकश्चिज् जीवत एव मारयित्वेव दग्ध्वेव पुनश् च तद्देहञ्जनयित्वेव दर्शयति, तस्येव ।

विश्वसर्गादिहेत्वचिन्त्यशक्तेस् तस्य तादृशशक्तित्वन्न च चित्रम् इत्य् आह सृष्ट्वेति । एवंसति श्रीसङ्कर्षणादौ मुग्धानाम् अन्यथाभानहेतूदाहरणाभासःसुतराम् एव मायिकलीलावर्णने प्रवेशितो भवति । स्कान्दे श्रीलक्ष्मणस्याप्य् अन्यादृशत्वन्न सम्प्रतिपन्नम् । नारायणवर्मणि च शेषाद्[२२] <ल् >विलक्षणशक्तित्वेन नित्यम् एवोपासकपालकत्वेन तथैवानुमतम् इति दर्शितम् ।[२३] <ल् >अत एव जरासन्धवाक्ये तव राम यदि श्रद्धा [भा.पु. १०.५०.१८] इत्य् अत्र श्रीस्वामिभिर् अपीत्थंवास्तवार्थो व्यञ्जितः।

अच्छेद्यदेहोऽसाव् इति स्वयम् एव मत्वा अपरितोषात् पक्षान्तरम् आहयद् वा, मां जहि इत्य् एषा । तद् एवं चानेन व्याख्यानेन लोकाभिरामां स्वतनुं [भा.पु. ११.३१.६] इत्यादिपद्येषु योगिजनशक्तिविलक्षणभगवच्छक्तिव्यञ्जकं श्रीस्वामिचरणानाम् अदग्ध्वा इत्यादिपदच्छेदादिमयव्याख्यासौष्ठवं कैमुत्यातिशयेन सुष्ठ्व् एव स्थापितम् । यत एव दृश्यते चाद्याप्य् उपासकानाम् इत्यादिकं च तदुक्तं सुसङ्गतं भवति । तत्तत्परिकरेणैव सार्धं तेषु तत्साक्षात्कार इति । अप्राकृतदेहानां तेषां तन् न सम्भवतीत्य् आस्ताम् ॥११॥ [श्रीकृष्णसन्दर्भ १२४]

विश्वनाथः  भगवतस् तत्परिकराणां च तादृशत्वं सर्वलोकदृष्टं श्रुत्वा खिद्यन्तं राजानं लीलातत्त्वसिद्धान्तेनाश्वसयतिराजन्न् इति । परस्य परमेश्वरस्य तनुभृतां जीवानाम् इव जननेहा जन्मचेष्टा अप्ययेहा मरणचेष्टा च मायया विडम्बनम् अनुकरणम् एव जानीहि, न तु तत्त्वतः । जीवानां शुक्रशोणितविकृततनुभृतां जन्माप्ययौ दुःखमयौ परमेश्वरस्य तु चिन्मयविग्रहस्य आविर्भावतिरोभावौ सुखमयाव् एव । यद् उक्तं

देवक्यां देवरूपिण्यां विष्णुः सर्वगुहाशयः ।
आविरासीद् यथा प्राच्यां दिशीन्दुर् इव पुष्कलः ॥ [भा.पु. १०.३.८] इति ।

अजोऽपि जातो भगवान् यथाग्निः [भा.पु. ३.२.१५] इति, कृष्णद्युमणिनिम्लोचे [भा.पु. ३.२.७] इति, आदायान्तरधाद् यस् तु स्वबिम्बं लोकलोचनं [भा.पु. ३.२.११] इति ।

अनादेयम् अहेयं च रूपं भगवतो हरेः ।
आविर्भावतिरोभावाव् अस्योक्ते ग्रहमोचने ॥ इति ब्रह्माण्डवाक्यं च ।

तद् अपि यत् क्वचिज् जीवस्य इव जन्माप्ययौ दृश्येते, तन् मायया विडम्बनम् एवेत्य् अर्थः । यथा नटस्येतिऐन्द्रजालिको नटो यथा मिथ्याभूते अपि जन्ममरणे स्वपरेषां दर्शयति, तथा । तत्र मरणं कश्चिद् दर्शयामासतत् कथोच्यतेकस्यचिद् ऐन्द्रजालिकस्य महाराजाग्रत एव तद्दत्तेषु वस्त्रालङ्कारमुद्रादिषु मध्ये रत्नमालाम् अहं गृह्णामि, त्वं न, स्वर्णमुद्राम् अहम् एव गृह्णामि, न त्वम्, साप्तसाहस्रिकोऽयम् अश्वो मयैव ग्राह्यो न त्वयेत्य् एवं तत्पुत्रपौत्रभ्रात्र्आदीनां कलहे पारस्परिकास्त्रघातेन प्रायः सर्वेषां मरणम् अभूत्, तद् दृष्ट्वा महासभोपविष्टं नृपतिं प्रत्य् ऐन्द्रजालिक ऊचे“भो राजन् ! अलम् अतः परं मे जीवितेन इन्द्रजालविद्या यथा शिक्षिता, तथैव वर्तते । तयैव देहत्यागस् तीर्थे कर्तव्योऽपि साम्प्रतं पुण्यकीर्तितीर्थस्य तवैवाग्रतः क्रियते ।” इत्य् उक्त्वा स्वस्तिकासने उपविश्य प्राणायामप्रत्याहारधारणाध्यानसमाधिनिरतस् तूष्णीम् अभूत् । मुहूर्तानन्तरं तु तद्देहतः समाधिजोऽग्निर् अतिप्रचण्ड उद्भूय तद्देहं भस्मीचकार । ततस् तत्पत्न्यः सर्वाः शोकार्तास् तम् अग्निम् एव विविशुः ।

अथ त्रिचतुरदिवसानन्तरं तेनैवैन्द्रजालिकेन स्वदेशं गत्वा राजानं प्रति काचित् पत्री प्रहिता“भो राजन् ! त्वत्समीपात् स्वतिमान् एव सकलपुत्रपौत्रभ्रातृकस् त्वद्दत्तानि बहुरत्नानि आदाय त्वद्देशस्थैर् जनैर् अलक्षित एव स्वभवनम् आगतोऽहम् अत्र वर्ते । तस्मात् त्वदग्रे प्रकाशिताया इन्द्रजालविद्यायाः पारितोषिकं यद् उचितं तन् मह्यं दातव्यम् ।” इति दृष्टान्तविवृतिः ।

दार्ष्टान्तिकं विवृणोतिआत्मना स्वेनैव इदं मुनिशापनिबन्धनमहोत्पातपारस्परिककलहशस्त्रास्त्रघातप्रहारादिकं वैकल्यं सृष्ट्वा अनुविश्य तन्मध्ये स्वयम् अपि प्रविश्य विहृत्य तैर् मर्त्यैः सह स्वयम् अप्य् एरकास्त्रग्रहणेन क्षणं खेलित्वा अन्ते संहृत्य च आत्ममहिम्ना मायात उपरतः सन्न् आस्त इति ॥११॥

 \ओ)०(ओ

॥ ११.३१.१२ ॥

मर्त्येन यो गुरुसुतं यमलोकनीतं
त्वां चानयच् छरणदः परमास्त्रदग्धम् ।
जिग्येऽन्तकान्तकम् अपीशम् असाव् अनीशः
किं स्वानने स्वर् अनयन् मृगयां सदेहम् ॥

श्रीधरः  न पुनर् अन्यथा मन्तव्यं, यतोऽस्मिन्न् एवावतारे तत्प्रभावो निरतिशयो दृष्ट इत्य् आहमर्त्येनेति । यमेन स्वलोकं प्रति नीतं गुरुसुतं मर्त्येन तेनैव शरीरेण य आनयद् आनीतवान् । शरणदः शरणागतरक्षकः, त्वां च ब्रह्मास्त्रदग्धं यो रक्षितवान् । यश् चान्तकानाम् अन्तकम् अपि ईशं श्रीरुद्रं बाणसङ्ग्रामे जितवान् । मृगयुं लुब्धकं सदेहं स्वः स्वर्गम् अनयन् निन्ये । असौ स्वावने स्वरक्षणे अनीशोऽसमर्थः किं ? ॥१२॥

क्रमसन्दर्भः  अप्राकृतदेहानां तेषु तन् न सम्भवतीत्य् आस्तां, श्रीकृष्णः पाल्यत्वेनैव न सम्भवतीत्य् आहमर्त्येनेति । यः श्रीकृष्णो यमलोकं गतम् अपि गुरुसुतं गुरोर् जातेन पञ्चजनभक्षितेन तेन मर्त्येन देहेनैवानयत्, न च ब्रह्मतेजसो बलवत्त्वं मन्तव्यम् । त्वां च ब्रह्मास्त्रदग्धं यस् तस्माद् ब्रह्मास्त्राद् आनयद् रक्षितवान् इत्य् अर्थः । किम् अन्यद् वक्तव्यं ? यश् चान्तकानाम् अन्तकम् ईशं श्रीरुद्रम् अपि बाणसङ्ग्रामे जितवान् । अहो यश् च तं जराख्यं मृगयुम् अपि स्वः स्वर्गं वैकुण्ठविशेषं सशरीरम् एव प्रापितवान् । स कथं स्वानां यदूनाम् अवने ईशो न भवति ? तस्मात् तेष्व् अन्यथादर्शनं न तात्त्विकलीलानुगतम् । सशरीरं तु तेषां स्वलोकगमनम् अतीव युक्तम् इत्य् अर्थः ॥१२॥ [श्रीकृष्णसन्दर्भ १२५]

विश्वनाथः  किं च तस्यालौकिकं कर्मानुस्मृत्य दुर्भावनाम् इमां सर्वथा सन्त्यजेत्य् आहमर्त्येनेति । यः श्रीकृष्णो यमलोकं गतम् अपि गुरुसुतं गुरोर् जातेन पञ्चजनभक्षितेन तेन मर्त्येनैव देहेनोपलक्षितम् आनयत्, न च ब्रह्मतेजसो बलवत्त्वं मन्तव्यम् । त्वां च ब्रह्मास्त्रदग्धं जन्मकाले अन्तकाले च ब्रह्मशापास्त्रदग्धं शरणदः स्वचरणम् एव शरणं ददानः सन्न् आनयत्, तस्मात् तस्मा रक्षितवान् इत्य् अर्थः । किम् अन्यद् वक्तव्यं ? यश् चान्तकानाम् अन्तकम् ईशं महारुद्रम् अपि बाणसङ्ग्रामे जितवान्, अहो यश् च तं जराख्यं मृगयुम् अपि स्वर् वैकुण्ठविशेषं सशरीरम् एव प्रापयामास, स कथं स्वस्य स्वानां यदूनाम् अवने ईशो न भवति ? अपि तु भवत्य् एवातः स स्वपार्षदैः सह सदापि प्रपञ्चगोचरीभूतोऽपि विराजितुं शक्नोतीत्य् एवेति भावः ॥१२॥ [श्रीकृष्णसन्दर्भ १२५]

ओ)०(ओ

॥ ११.३१.१३ ॥

तथाप्य् अशेषस्थितिसम्भवाप्ययेष्व्
अनन्यहेतुर् यद् अशेषशक्तिधृक् ।
नैच्छत् प्रणेतुं वपुर् अत्र शेषितं
मर्त्येन किं स्वस्थगतिं प्रदर्शयन् ॥

मध्वः  शोषितं वपुर् बलभद्रादीनाम् ।

जगतो मोहनार्थाय भगवान् पुरुषोत्तमः ।
दर्शयेन् मानुषीं चेष्टां तथा मृतकवद् विभुः ॥
प्रकाशयेद् अदेहोऽपि मोहाय च दुरात्मनाम् ।
मायया मृतकं देवस् तदा सृष्ट्वा प्रदर्शयेत् ।
कुतो हि मृतकं तस्य मृत्यभावात् परात्मनः ॥ इति च ।

जीवविष्णोर् अभेदश् च देहयोगवियोजने ।
विष्णोर् दुःखं व्रणित्वादि पराभावस् तथैव च ॥
अस्वातन्त्र्यं च वेदादाव् उक्तवद् भासते विभोः ।
क्वचित् क्वचिद् विमोहाय दैत्यानां सुदुरात्मनाम् ॥ इत्य् आदि ब्रह्माण्डे ॥१३॥

श्रीधरः  ननु यदि समर्थः, तर्हि किञ्चित्कालमत्रैव तेनैव वपुषा किं नातिष्ठत् ? तत्राहतथापीति । यद्यप्य् उक्तप्रकारेणाशेषस्य जगतश् चरशरस्य स्थित्यादिष्व् अनन्यहेतुर् निरपेक्ष एव कारणं, स्वयं यद्य् अस्माद् अशेषशक्तिधृक्, तथापि यादवान् संहृत्य निजं वपुर् अत्र शेषितम् अवशेषितं प्रणेतुं कर्तुं नैच्छत्, किन्तु स्वम् एव लोकम् अनयत् । तत्र हेतुःमर्त्येन देहेन किं ? न किञ्चित् कार्यम् इति स्वस्थानाम् आत्मनिष्ठानां दिव्यां गतिम् एव प्रकृष्टां दर्शयन् । अन्यथा तेऽपि दिव्यां गतिम् अनादृत्य योगबलेन देहसिद्धिं विधायात्रैव रन्तुं यतेरन्, तन् मा भूद् इत्य् एतद् अर्थम् इति भावः ॥१३॥

क्रमसन्दर्भः  ननु गच्छन्तु ते सशरीरा एव स्वं धाम । तत्रापि स्वयं भगवान् विराजत एवेति न तेषां तद्विरहदुःखम् अपि । श्रीभगवांस् तु तथा समर्थश् चेत्, तर्हि कथम् अन्यांस् तादृशान् आविर्भाव्य तैः सह मर्त्यलोकानुग्रहार्थम् अपरम् अपि कियन्तं कालं मर्त्यलोकेऽपि प्रकटो नासीत् ? इत्य् अत्र सिद्धान्तयन् तेषां श्रीभगवतश् च सौहार्दभरेणापि परस्परम् अव्यभिचारित्वम् आहतथापीति । यद्यप्य् उक्तप्रकारेण अशेषस्थितिसम्भवाप्ययेषु अनन्यहेतुः यत् यस्मात् तदूर्ध्वम् अप्य् अनन्ततादृशशक्तिधृक्, तथापि यादवान् अन्तर्धाप्य निजं वपुर् अत्र शेषितं प्रणेतुं किञ्चित् कालं स्थापयितुं नैच्छत्, किन्तु स्वम् एव लोकम् अनयत् । तत्र हेतुःतान् विना मर्त्येन लोकेन किं मम प्रयोजनं ? इति स्वस्थानां तद्धामगतानां तेषां गतिम् एव स्वस्याभिमतत्वेन प्रकृष्टां दर्शयन्न् इति ॥१३॥ [श्रीकृष्णसन्दर्भ १२६]

विश्वनाथः  तथापि यद्यप्य् एवं निरङ्कुशैश्वर्यः, तद् अपीत्य् अर्थः । तत्र निरङ्कुशैश्वर्यम् आहअशेषाणाम् एव लोकानां स्थितिसम्भवाप्ययेष्व् अनन्यहेतुः, निरपेक्षः स एवैकः कारणं यतोऽशेषाः शक्तीर् धत्ते इति सः । तथापि देवान् स्वर्गे प्रस्थाप्य वपुः सपार्षदस्य स्वस्य शरीर्रं शेषितम् अवशेषितं प्रणेतुं मर्त्यलोके प्रकटीभूतं कर्तुं नैच्छत्, अपि त्व् अन्तर्धापयितुम् एवैच्छत् । कुतः ? मर्त्येन मर्त्यलोकेन किं भगवता मर्त्यलोकापेक्षा न कृतेति भावः । किन्तु स्वर्गलोकापेक्षा कृतैव स्वर्गस्थानां ब्रह्मादीनां प्रार्थयैव मर्त्यलोके प्रादुर्भावात् तेषाम् एव प्रार्थन्या वैकुण्ठं च जगामेति व्यञ्जयन् विशिनष्टि । स्वस्वगतिं प्रदर्शयन् स्वर्गस्थान् ब्रह्मादीन् प्रति गतिं वैकुण्ठगमनं प्रदर्शयन् ज्ञापयन् सन् । व्याख्यान्तरं तु आदायान्तरधाद् यस् तु स्वबिम्बं लोकलोचनं [भा.पु. ३.२.११] इत्याद्युद्धववाक्यविरोधाद् असुरसम्मतत्वाच् च भक्तैर् अग्राह्यम् । तस्यासुरसम्मतत्वं भक्ताग्राह्यत्वं चोद्धवेनैवोक्तं, यथा

देवस्य मायया स्पृष्टा ये चान्यद् असदाश्रिताः ।
भ्राम्यते धीर् न तद्वाक्यैर् आत्मन्य् उप्तात्मनो हरौ ॥ [भा. ३.२.१०] इति ॥१३॥

 \ओ)०(ओ

॥ ११.३१.१४ ॥

य एतां प्रातर् उत्थाय कृष्णस्य पदवीं पराम् ।
प्रयतः कीर्तयेद् भक्त्या ताम् एवाप्नोत्य् अनुत्तमाम् ॥

श्रीधरः  य एनाम् उक्तप्रकाराम् । पदवीं गतिम् ॥१४॥

क्रमसन्दर्भः  न व्याख्यातम्.

विश्वनाथः  पदवीं निर्यापणमार्गम् । अत्र पराम् इति अनुत्तमाम् इति पदाभ्यां भगवतो निर्याणलीलेयं सच्चिदानन्दात्मिकैव सर्वथा ज्ञेया । लोकदृष्ट्या मायिकत्वप्रतीतिस् त्व् अकिञ्चित्करा सुधियाम् इति द्योतितम् ॥१४॥

 ओ)०(ओ

॥ ११.३१.१५ ॥

दारुको द्वारकाम् एत्य वसुदेवोग्रसेनयोः ।
पतित्वा चरणाव् अस्रैर् न्यषिञ्चत् कृष्णविच्युतः ॥

श्रीधरः  तदैव भगवता स्वलोकं गच्छता वसुदेवादीनाम् अपि तत् प्रप्तये उपायश् चिन्तित आसीत् । तम् आहदारुक इत्यादिना ॥१५॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ११.३१.१६१८ ॥

कथयाम् आस निधनं वृष्णीनां कृत्स्नशो नृप ।
तच् छ्रुत्वोद्विग्नहृदया जनाः शोकविमूर्च्छिताः ॥
तत्र स्म त्वरिता जग्मुः कृष्णविश्लेषविह्वलाः ।
व्यसवः शेरते यत्र ज्ञातयो घ्नन्त आननम् ॥
देवकी रोहिणी चैव वसुदेवस् तथा सुतौ ।
कृष्णरामाव् अपश्यन्तः शोकार्ता विजहुः स्मृतिम् ॥

श्रीधरः  कृष्णरामौ सुताव् अपश्यन्तः ॥१८॥

क्रमसन्दर्भः  न व्याख्यातम्.

विश्वनाथः  तत् श्रुत्वेति । पूर्वं यथा भगवन्नित्यपरिकरप्रद्युम्नानिरुद्धाद्यांशा एव द्वारकातः प्रभासम् आजग्मुः, तथैव देवकीरोहिण्याद्यंशा एव प्रभासम् आगमन् मूलभूतास् तु देवक्याद्या द्वारकायां प्रापञ्चिकलोकदृष्ट्या व्यराजन्तैवेति ज्ञेयम् ॥१६१८॥

 ओ)०(ओ

॥ ११.३१.१९ ॥

प्राणांश् च विजहुस् तत्र भगवद्विरहातुराः ।
उपगुह्य पतींस् तात चिताम् आरुरुहुः स्त्रियः ॥

श्रीधरः, क्रमसन्दर्भः  न व्याख्यातम्.

विश्वनाथः  उपगुह्येत्यादिकम् अवस्तुभूतं व्याख्याताभिप्रायम् ॥१९॥

 ओ)०(ओ

॥ ११.३१.२० ॥

रामपत्न्यश् च तद्देहम् उपगुह्याग्निम् आविशन् ।
वसुदेवपत्न्यस् तद्गात्रं प्रद्युम्नादीन् हरेः स्नुषाः ।
कृष्णपत्न्योऽविशन्न् अग्निं रुक्मिण्याद्यास् तदात्मिकाः ॥

मध्वः  अग्नाव् अन्तर्दधे भैष्मी सत्यभामा वने तथा ।
न तु देहवियोगोऽस्ति तयोः शुद्धचिदात्मनोः ॥ इति च ॥२०॥

श्रीधरः, क्रमसन्दर्भः, विश्वनाथः न व्याख्यातम्.

 ओ)०(ओ

॥ ११.३१.२१ ॥

अर्जुनः प्रेयसः सख्युः कृष्णस्य विरहातुरः ।
आत्मानं सान्त्वयाम् आस कृष्णगीतैः सदुक्तिभिः ॥

श्रीधरः  सदुक्तिभिः सत्योऽवितथ्म् उक्तयो येषु तैः ।

नाहं प्रकाशः सर्वस्य योगमायासमावृतः ।
मूढोऽयं नाभिजानाति लोको माम् अजम् अव्ययम् ॥ [गीता ७.२५] इत्यादिभिः ।

क्रमसन्दर्भः  सदुक्तिभिः माम् एवैष्यसि सत्यं ते प्रतिजाने प्रियोऽसि मे [गीता १८.६५] इत्यादिपर्यवसानाभिः । यथाह स्वर्गपर्वणि,

ददर्श तत्र गोविन्दं ब्राह्मेण वपुषान्वितम् ।
तेनैव दृष्टपूर्वेण सादृश्येनोपसूचितम् ॥
दीप्यमानं स्ववपुषा दिव्यैर् अस्त्रैर् उपस्कृतम्[२४] <ल् > ।
चक्रप्रभृतिभिर् घोरैर् दिव्यैः पुरुषविग्रहैः ॥
उपास्यमानं वीरेण फाल्गुनेन सुवर्चसा ।
यथास्वरूपं कौन्तेय तथैव मधुसूदनम् ॥
ताव् उभौ पुरुषव्याघ्रौ समुद्वीक्ष्य युधिष्ठिरम् ।
यथार्हं प्रतिपेदाते पूजया देवपूजितौ ॥ [म.भा. १८.४.२६] इति ॥२१॥

विश्वनाथः  न व्याख्यातम्.

 ओ)०(ओ

॥ ११.३१.२२ ॥

बन्धूनां नष्टगोत्राणाम् अर्जुनः साम्परायिकम् ।
हतानां कारयाम् आस यथावद् अनुपूर्वशः ॥

श्रीधरः  नष्टगोत्राणं नष्टसन्ततीनाम् । साम्परायिकं पिण्डोदकादि ॥२२॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ११.३१.२३२४ ॥

द्वारकां हरिणा त्यक्तां समुद्रोऽप्लावयत् क्षणात् ।
वर्जयित्वा महाराज श्रीमद्भगवदालयम् ॥
नित्यं सन्निहितस् तत्र भगवान् मधुसूदनः ।
स्मृत्याशेषाशुभहरं सर्वमङ्गलमङ्गलम् ॥

श्रीधरः  न व्याख्यातम्.

क्रमसन्दर्भः  द्वारकालीलाया अनित्यत्वम् आशङ्क्य दुःखितं राजानं तन्नित्यत्वेन सान्त्वयन्न् आहद्वारकाम् इति युग्मकेन ।

लोकदृष्ट्यैव हरिणा त्यक्ताम् अत्यक्ताम् इति वा, नित्यं सन्निहित इति वक्ष्यमाणात् । ततश् चोभयथाप्य् आप्लावनं परितो जलेन परिखावद् आवरणं तज्जलमज्जनं च समुद्रेणैव श्रीभगवदाज्ञया त्यक्तभूमिलक्षणस्य हस्तिनापुरप्रस्थापितबहिर्जनगृहाद्यधिष्ठानबहिर्आवरणस्यैव तथा रचनं विश्वकर्मणा तस्यैव प्रकटलीलायाः प्रापञ्चिकमिश्रत्वात् । अतः सुधर्मादीनां स्वर्गाद् आगमनं च युज्यते । अप्रकटलीलायां ततोऽपि दिव्यतरं सभान्तरादिकम् अपि स्यात् । श्रीमान् यादवादिगृहवृन्दलक्षणशोभोपशोभावान् यो भगवदालयः, तं वर्जयित्वा । तद् एवम् अद्यापि समुद्रमध्ये कदाचिद् असौ दूरतः किञ्चिद् दृश्यते इति तत्रत्यानां महती प्रसिद्धिः । अत्र महाराजेति सम्बोधनं दृष्टान्तगर्भम् । यद् वा, महान्तो राजानो यादवलक्षणा यत्र तथाभूतं तदालयं श्रीकृष्णनित्यधामरूपं द्वारकापुरम् । न केवलं पुरमात्रास्तित्वम् ।

तत्र च श्रीमति भगवदालये मधुसूदनः श्रीकृष्णो नित्यम् एव सन्निहितः । अर्थात् तत्रत्यानां किं वा न तत्र सन्निहितः । भगवान् यादवादिलक्षणाखिलनिजैश्वर्यवान् एव । तदालयम् एव विशिनष्टिस्मृत्येति । साक्षाद् अधुना व्यक्ततद्दर्शनाभावात् स्मृत्येत्य् उक्तम् । यः स्वयम् एवम्भूतस् तस्य त्व् अन्यथा सम्भावितत्वम् अपि नास्तीति भावः । एवम् एव विष्णुपुराणे

प्लावयामास तां शून्यां द्वारकां च महोदधिः ।
नित्यं सन्निहितस् तत्र भगवान् केशवो यतः ॥
तद् अतीव महापुण्यं सर्वपापप्रणाशनम् ।
विष्णुक्रीडान्वितं स्थानं दृष्ट्वा पापात् प्रमुच्यते ॥ [वि.पु. ५.३८.९१०] इति ।

तथैव श्रीहरिवंशे यादवान् प्रतीन्द्रप्रेषितस्य नारदस्य वाक्यम्

कृष्णो भोगवतीं रम्याम् ऋषिकान्तां महायशाः ।
द्वारकाम् आत्मसात् कृत्वा समुद्रं गमयिष्यति ॥ [ह.वं. २.१०२.३२]

इत्य् अत्र आत्मसात् कृत्वा इति न तु त्यक्त्वेति ॥२४॥ [श्रीकृष्णसन्दर्भ १८१]

विश्वनाथः  भगवदालयं वर्जयित्वेति, नित्यं सन्निहतस् तत्र इत्य् आदिवाक्यात् स्वमतम् एवैतन् न परमतम् इति केचिद् आचक्षते । तर्हि यादवान्तरालयादिकं समुद्रप्लावनात् किम् अनित्यम् एव? इत्य् अन्ये तत् प्रत्याचक्षते ॥२३॥

 ओ)०(ओ

॥ ११.३१.२५२६ ॥

स्त्रीबालवृद्धान् आदाय हतशेषान् धनञ्जयः ।
इन्द्रप्रस्थं समावेश्य वज्रं तत्राभ्यषेचयत् ॥
श्रुत्वा सुहृद्वधं राजन्न् अर्जुनात् ते पितामहाः ।
त्वां तु वंशधरं कृत्वा जग्मुः सर्वे महापथम् ॥

न कतमेनापि व्याख्यातम्.

 \ओ)०(ओ

॥ ११.३१.२७ ॥

य एतद् देवदेवस्य विष्णोः कर्माणि जन्म च ।
कीर्तयेच् छ्रद्धया मर्त्यः सर्वपापैः प्रमुच्यते ॥

श्रीधरः  आदित आरभ्य श्रीकृष्णचरितकीर्तनस्य फलम् आहय एतद् इति द्वाभ्याम् ॥२७॥

क्रमसन्दर्भः  न व्याख्यातम्.

विश्वनाथः  आरभ्य श्रीकृष्णचरितकीर्तनादेः फलम् आहय एतद् इति द्वाभ्याम् ॥२७॥

 ओ)०(ओ

॥ ११.३१.२८ ॥

इत्थं हरेर् भगवतो रुचिरावतार
वीर्याणि बालचरितानि च शन्तमानि ।
अन्यत्र चेह च श्रुतानि गृणन् मनुष्यो
भक्तिं परां परमहंसगतौ लभेत ॥

श्रीधरः  शन्तमानि परममङ्गलानि । परमहंसगतौ श्रीकृष्णे ॥२८॥

एवम् एकादशस्कन्धभावार्थस्य पदीपिका ।
स्वाज्ञानध्वान्तभीतेन श्रीधरेण प्रकाशिता ॥

सनातनः (हरिभक्तिविलासः १०.५३२)  रुचिराणाम् अवताराणां मत्स्यादीनां वीर्याणि परमाद्भुतचरिताणि बाल्यचरिताणि च, पूतनावधादीनि लोकत्रयेऽपि शन्तमानि मङ्गलानि परमसुखरूपाणि वा, पराम् उत्कृष्टां प्रेमलक्षणाम् इत्य् अर्थः । परमहंसानां गतौ श्रीकृष्णे ॥२८॥

क्रमसन्दर्भः  सर्वस्य श्रीकृष्णचरितस्य फलं परमभक्तिपूर्विका तद्गतिप्राप्तिर् एवेत्य् आहैत्थम् इति । परमहंसगताव् इति तेषाम् अपि तद्गुणाकृष्टानां स एव गतिः किम् उत मूल एव तद्भक्तानाम् इति भावः ॥२८॥

विश्वनाथः  बालचरितानि आ शोडशाच् च बालः स्यात् इति प्रसिद्धेर् वृन्दावनीयचरितानि त्व् अतिसुखदतमानीत्य् अर्थः । अन्यत्र पुराणादिषु इह श्रीभागवते च श्रुतानि परां परमश्रेष्ठान् ॥२८॥

इति सारार्थदर्शिन्यां हर्षिण्यां भक्तचेतसाम् ।
एकादशैकत्रिंशोऽयं सङ्गतः सङ्गतः सताम् ॥
गोवर्धनगिरौ पूर्णा सहोमासे रवेस् तिथौ ।
एकादशस्कन्धटीका स्वीकारय तु मां प्रभुम् ॥
व्याचक्षाणोऽनभिज्ञत्वं स्वीयं व्यक्तम् अहं व्यधाम् ।
यद् एतेन हसन्तोऽपि सन्त एव गतिर् मम ॥

 \ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्याम् एकादशस्कन्धे
मौषलं नाम एकत्रिंशोऽध्यायः ।
॥११.३१॥

















[१]  <ल् >एतयोù पद्ययोर् विस्त्åतव्य्äख्य्ä ११.१२.१७ भ्äव्äर्थद्éपिक्äय्äà प्äदöéक्ä द्रञ्öअव्य्ä ।
ऽ[२] सन्दर्भेत्र द्वौ çलोकौ विभज्येते । <ल् >
[३]  <ल् >ल्éयते इति क्वचित्.
ऽ[४] स चेत्य् äदितù ज्ïäतव्य इति पर्यन्तà मुद्रित्äदर्çअगतो भ्äगोत्र्äनुपयुक्तत्व्äत् प्र्äच्éनपुस्तकेञ्व् अनुपलम्भ्äच् च प्रक्ञिप्त इति प्रत्éयते इति प्äदöéक्ä । <ल् >
[५] इत्य् अधिकम् । <ल् >
[६]  <ल् >थे भगवत्सन्दर्भरेअदिन्ग् वस् पर्éत्य लोक्äन् कर्मजित्äन्... न्äस्त्य् अक्åतù.
[७]  <ल् >यस्योप्äद्äनम्
[८]  <ल् >सर्वविक्äर्äëäà मिथ्य्äत्वेऽपि ।
[९]  <ल् >ग्र्äम्य इति çर्éज्éवस्य प्äथù.
[१०] ज्éवेन निर्मुक्त इति क्वचित् प्äöहù. <ल् >
[११] व्åद्धिज्éविनù सìग्åह्éतम् । <ल् >
[१२]  <ल् >सेए ११.२२.५६.
[१३] सुक्åतम् इति विçवन्äथù, सुअक्åतम् इत्य् अन्ये. <ल् >
[१४]  <ल् >सुदुçचर्äम् (क्रम.स.)
ऽ[१५] मोक्ञधर्मतोयà çलोक इति केचित्. मय्ä तु स तत्र न प्र्äप्तù.  <ल् >
[१६]  <ल् >द्üरे इति प्äöह्äन्तरù.
[१७] हेतुन्ä इति क्वचित् । <ल् >
[१८]  <ल् >विçएञेëअ इति क्वचित् प्äöहù ।
[१९]  <ल् >तनु इति खलिप्य्äम् ।
[२०]  <ल् >इ चोउल्द् नोत् फ़िन्द् थिस् पस्सगे इन् थे क्åञ्ëअसन्दर्भ, थोउघ् ६ अन्द् १२५ अरे रेलेवन्त्.
[२१] म्äयय्äनुकरëअम् इति क्åञ्ëअसन्दर्भù. <ल् >
[२२] ६.८.१८. <ल् >
[२३] इदà व्äक्यà çर्éक्åञ्ëअसन्दर्भे प्र्äप्यते, न तु सर्व्äस्व् एव क्रमसन्दर्भलिपिञु. <ल् >
[२४] उपस्थितम् इत्य् äकरे, कस्य्äàçचित् लिप्य्äम् अपि. <ल् >

 [द्१]? <ल् >
