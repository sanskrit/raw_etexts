श्रीमद्भागवतमहापुराणम्

## द्वितीयः स्कन्धः



अथ द्वितीयः स्कन्धः

ओं नमो भगवते वासुदेवाय

(२.१)
प्रथमोऽध्यायः
महापुरुषसंस्थानुवर्णनं


॥ २.१.१ ॥

श्रीशुक उवाच
वरीयान् एष ते प्रश्नः कृतो लोकहितं नृप ।
आत्मवित्सम्मतः पुंसां श्रोतव्यादिषु यः परः

मध्वः यः पर इति ॥१॥

श्रीधरः  श्रीगणेशाय नमः ।

द्वितीये तु दशाध्यायैः श्रीभागवतम् आदितः ।
उद्देशलक्षणोक्तिभ्यां सङ्क्षेपेणोपवर्ण्यते ॥इ॥
तत्र तु प्रथमेऽध्याये कीर्तनश्रवणादिभिः ।
स्थविष्ठे भगवद्रूपे मनसो धारणोच्यते ॥इइ॥
यन्नामकीर्तनं दानतपोयोगादिसत्फलम् ।
तं नित्यं परमानन्दं हरिं नर नम स्मर ॥इइइ॥

अथ द्वितीयस्कन्धव्याख्या ।

उक्तः पूर्वम् उपोद्घातः सप्रसङ्गः शुकागमः ।
राज्ञा पृष्टं न्ṝणां कृत्यम् अथाह शुकसन्मुनिः ॥इव्॥

राज्ञः प्रश्नम् अभिनन्दतिवरीयान् इति । ते त्वया । पुंसां श्रोतव्यादिषु मध्ये यः परः श्रेष्ठगोचरः प्रश्नः कृत एष वरीयान् । यतो लोकहितम् एतत्, मोक्षहेतुत्वात् । आत्मविदां मुक्तानां च सम्मतो यतः ॥१॥

क्रमसन्दर्भः
द्वितीयक्रमसन्दर्भे सन्दर्भाणां समाहृतिः ।
क्रियते यन्निदेशेन स मेऽनन्यगतेर् गतिः ॥

अथ द्वितीयस्कन्धस्य क्रमसन्दर्भः । अपि मे भगवान् प्रीतः कृष्णः पाण्डुसुतप्रियः [भा.पु. १.१९.३५] इत्य् आदिना श्रीकृष्ण एव स्वरतिं व्यज्य मिर्यमाणानां श्रोतव्यादिप्रश्नेनैवान्तकाले श्रीकृष्ण एव मय्य् उपदिश्यताम् इति श्रीराजाभिप्रायानन्तरं श्रीशुक उवाचवरीयान् एष इति । ते त्वया । पुंसां श्रोतव्यादिषु मध्ये यः परः श्रीकृष्णश्रवणाभिप्रायेण परमः प्रश्नः कृतः । एष तु वरीयान् । यद् वा, त्वया कृतः यः प्रश्नोऽपि श्रोतव्यादिषु परः । यस्य प्रश्नस्य श्रवणादौ परमपुरुषार्थः सिध्यतीत्य् अर्थः । एष एव वरीयान् सर्वावतारावतारिप्रश्नेभ्यः परममहान् । स च लोकहितं यथा स्यात् तथैव कृतः । त्वं तु तथाभूतश्रीकृष्णैकनिबद्धप्रेमत्वात् कृतार्तह् एवेति भावः ।

वैयासकेर् इति वचस्तत्त्वनिश्चयम् आत्मनः ।
उपधार्य मतिं कृष्णे औत्तरेयः सतीं व्यधात् ॥ [भा.पु. २.४.१] इति ।

अत्र सती विद्यमाना कृष्णे या मतिस् ताम् एव विशेषेण धृतवान् इत्य् अर्थः । एतद् एव व्यक्तीकरिष्यते राज्ञा

हरेर् अद्भुतवीर्यस्य कथा लोकसुमङ्गला ।
कथयस्व महाभाग यथाहम् अखिलात्मनि ।
कृष्णे निवेश्य निःसङ्गं मनस् त्यक्ष्ये कलेवरम् ॥ इति [भा.पु. २.८.२]

एवम् एव कथितो वंशविस्तारः [भा.पु. १०.१.१] इत्य् आद्यनन्तरं सम्यग्व्यवसिता बुद्धिः [भा.पु. १०.१.१५] इत्य् आदि । अत्र पूर्वं मया नानावतारादिकथाभिर् अभिनन्दितस्यापि या श्रीमद्वसुदेवनन्दनस्यैव कथायां नैष्ठिकी स्थायिरूपा रतिर् जाता, एषा बुद्धिस् तु सम्यग्व्यवसिता परमविदग्धेत्य् अर्थः । यद् वा, यः प्रश्नेऽपि श्रोतव्यादिषु परः । यस्य प्रश्नस्यापि श्रवणादौ परमपुरुषार्थः सिध्यतीत्य् अर्थः ॥१॥

विश्वनाथः
प्रण्अम्य श्र्ईगुरुं भ्ऊयः श्र्ईक्ऋष्ण्अं करुणार्ण्अवम् ।
लोकन्आथं जगच्चक्ष्उः श्र्ईश्उकं तम् उप्आश्रये ॥
गोपर्आम्आजनप्र्आण्अप्रेयसेऽतिप्रभुष्ण्अवे ।
तद्ईयप्रियद्आस्य्आय म्आं मद्ईयम् अहं ददे ॥
दशाध्य्आये द्वित्ईयेऽस्मिंश् चक्रे न्आर्आयणादितः ।
प्रव्ऋत्तस्य्आस्य शास्त्रस्य प्रक्रमं व्य्आसनन्दनः ॥
अध्य्आयैस् त्रिभिर् उत्कर्ष्ओ भक्तेर् एकेन सन्नतिः ।
हरेर् ध्आतुर् न्आरदस्य संव्आदस् त्रिभिर् उच्यते ॥
प्रश्न्आ एकेन विष्णूपदेश्अ एकेन ध्आतरि ।
एकेन लक्ष्अणान्य् अस्य दश्एति स्कन्धसङ्ग्रहः ॥
तत्र तु प्रथमेऽध्य्आये यम्आद्यष्टाङ्गयोगिनः ।
वैर्आजम्ऊर्तेः प्आत्आलप्आदम्ऊल्आदिध्आरणा ॥ओ॥

पूर्वकन्धान्तेअतः पृच्छामि संसिद्धिम् इति, पुरुषस्येह यत् कार्यं [भा.पु.
१.१९.३७] इति वाक्याभ्याम् । सम्यक् सिद्धिः का ? अत्र साधनं च किम् ? इति तत्रापि श्रव्यजप्यादिकं किम् ? तत्रैवाश्रव्याजप्यादिकं च किम् ? इति राज्ञः प्रश्नम् अभिनन्दति । वरीयान् श्रेष्ठः । ते त्वया कृतः प्रश्न एवं लोकानां हितम् । न चायं प्राकृतः प्रश्नः इत्य् आह । आत्मविदाम् एषां युष्मत्सभोपविष्टानां सम्मतः । एतदर्थम् एवैतेषाम् अत्रागमनाद् इति भावः । यतः श्रोतव्यादिष्व् इति सतां प्रश्नोऽपि श्रूयते कीर्त्यते स्मर्यते इत्य् अतः श्रोतव्यादिषु प्रश्नेषु मध्ये यः प्रश्नः परः । इतोऽन्यस्योत्कृष्टस्याभावात् सर्वान्तिमः । इमं प्रश्नम् एव श्रुत्वा कीर्तयित्वा स्मृत्वा पुमांसः सर्वोत्ऽप्य् अतिकृतार्था भवन्ति । किं पुनर् एतत्प्रश्नस्योत्तरं मया दत्तं श्रुत्वा त्वं कृतार्थो भविष्यसीति भावः । इत्थम् एवाग्रेऽपि वक्ष्यते

वासुदेवकथाप्रश्नः पुरुषांस् त्रीन् पुनाति हि ।
वक्तारं प्रच्छकं श्रोत्ṝंस् तत्पादसलिलं यथा ॥ [भा.पु. १०.१.१६] इति ॥१॥

]]]]]]]]]]

॥ २.१.२ ॥

श्रोतव्यादीनि राजेन्द्र न्ṝणां सन्ति सहस्रशः ।
अपश्यताम् आत्मतत्त्वं गृहेषु गृहमेधिनाम् ॥

श्रीधरः  तत्र तावत् स्वाभाविकक्रियाणाम् अनर्थहेतुत्वं वदन् ब्रूहि यद् वा, विपर्ययं [भा.पु. १.१९.३०] इत्य् अस्योत्तरम् आहश्रोतव्यादीनीति त्रिभिः । गृहेषु सक्तानाम् अत एव गृहमेधिनां तद्गतपञ्चसूनापराणाम् । मेधतिर् हिंसार्थः ॥२॥

क्रमसन्दर्भः  तत्र भगवदाविर्भावमात्रस्य श्रवणादेर् आवश्यकत्वेन कैमुत्यम् आहश्रोतव्यादीनीति चतुर्भिः । आत्मतत्त्वं भगवत्तत्त्वम् । तस्माद् इत्य् उपसंहरिष्यमाणत्वात् । तद् अपश्यतां परमश्रोतव्यत्वेनाजानताम् इत्य् अर्थः ॥२॥

विश्वन्आथः भगवच्चरणप्राप्तिर् एव संसिद्धिस् तत्र कृत्यं तन्नामलीलाश्रवणकीर्तनाद् एव सर्वोत्कृष्टम् इत्य् अग्रे प्रतिपादयिष्यन् प्रथमम्ब्रूहि यद् वा, विपर्ययम् इत्य् अस्योत्तरत्वेन कर्मयोगम् आहश्रोतव्यादीनीति त्रिभिः । आत्मनां तत्त्वङ्के वयम् ? किं कुर्महे ? किम् उदर्का भविष्यामः ? कथं निस्तारं प्राप्नुमः ? इत्य् अपश्यतां किन्तु गृहेषु सक्तानां गृहमेधिनां गृहगतपञ्चसूनापरायणानाम् । मेधृ हिंसायाम् ॥२॥

 ]]]]]]]]]]

॥ २.१.३ ॥

निद्रया ह्रियते नक्तं व्यवायेन च वा वयः ।
दिवा चार्थेहया राजन् कुटुम्बभरणेन वा ॥

मध्वः अपश्यतां निद्रया ॥३॥

श्रीधरः  तैश् च वृथैवायुर् व्ययो भवतीत्य् आह । नक्तं रात्रौ यद् वय आयुस् तन् निद्रया व्यवायेन रत्या वा ह्रियते । दिवा अह्नि यद् वयस् तद् अर्थार्थम् उद्यमेन, सिद्धेऽर्थे कुटुम्बपोषणेन वेति । चकाराव् अनुक्तसमुच्चयार्थौ ॥३॥

क्रमसन्दर्भः  अतिप्राकृतानां तु निद्रयेत्य् आदि ॥३॥

विश्वनाथः तेषां वृथैवायुर् व्ययो भवतीत्य् आह । नक्तं यद् वयस् तन्निद्रया ह्रियते इति । रात्रेः प्रायः कर्मानर्हकालत्वात् । व्यवायेन रमणेन वेति । कर्मिणां स्त्रीसङ्गस्यानिषिद्धत्वात् । अर्थेहया अर्थस्पृहया । अर्थान् विना कर्मासिद्धेः । सिद्धे चार्थे कुटुम्बभरणेन वेति । कर्मयोगे कुटुम्बभरणस्य विहितत्वात् ॥३॥

 ]]]]]]]]]]

॥ २.१.४ ॥

देहापत्यकलत्रादिष्व् आत्मसैन्येष्व् असत्स्व् अपि ।
तेषां प्रमत्तो निधनं पश्यन्न् अपि न पश्यति ॥

मध्वः असत्सु अभद्रेषु सद्भावे साधुभावे चेति वचनात् ॥४॥

श्रीधरः  ननु नश्वरकुटुम्बाद्यर्थं कथम् आयुर्व्ययं कुर्यात् ? तत्राह । देहादिषु आत्मनः सैन्येषु परिकरेष्व् असत्सु मिथ्याभूतेष्व् अपि प्रमत्तः प्रसक्तस् तेषां पित्रादिदृष्टान्तेन नाशं पश्यन्न् अपि नानुसन्धत्ते ॥४॥

क्रमसन्दर्भः  न व्याख्यातम्.

विश्वनाथः अपश्यताम् आत्मतत्त्वम् इति यद् उक्तं तद् विवृणोति । देहादिषु आत्मनः सैन्येषु स्वसैन्यतुल्येषु । कालेन सह योद्धुम् इवेति भावः । असत्स्व् अपि जीवात्मनो देहादिसम्बन्धाभावान् मिथ्याभूतेष्व् अपि तेषु प्रमत्तः प्रसक्तः । यद् वा, असत्स्व् अपि असाधुष्व् अपि बहिर्मुखत्वाद् अस्मर्थेष्व् अपीत्य् अर्थः । प्रमत्तः अनवहितः । यतस् तेषां निधनं कालनैव नाशम् । अनष्टानाम् अपि पित्रादिदृष्टान्तेन नाशम् । पश्यन्न् अपि नानुसन्धत्ते । तेनायं कालेनैव ग्रस्यते । भगवद्भक्तस् तु भगवदुन्मुखैर् देहादिभिर् अप्रमत्तः कालम् अपि जयतीति भावः ॥४॥

 ]]]]]]]]]]

॥ २.१.५ ॥

तस्माद् भारत सर्वात्मा भगवान् ईश्वरो हरिः ।
श्रोतव्यः कीर्तितव्यश् च स्मर्तव्यश् चेच्छताभयम् ॥

श्रीधरः  एवं विपर्ययप्रश्नोत्तरम् उक्त्वा, श्रोतव्यादिप्रश्नस्योत्तरम् आहतस्माद् इति । हे भारत भरतवंश्य । सर्वात्मेति प्रेष्ठत्वम् आह । भगवान् इति सौन्दर्यम् । ईश्वर इत्य् आवश्यकत्वम् । हरिर् इति बन्धहारित्वम् । अभयं मोक्षम् इच्छता ॥५॥

क्रमसन्दर्भः  अभयं सर्वदुःखनिवारकसर्वानन्दमयपुरुषार्थम् । गतवान् अभयं हरिं [भा.पु. २.१.१३] इति वक्ष्यमाणात् । मर्त्यो मृत्युव्यालभीतः [भा.पु. १०.३.२१] इत्य् आदेश् च ॥३॥

विश्वनाथः अतः कृतार्थीभवितुं कर्मादिकम् अकुर्वाणा भक्तिम् एव कुर्वीरन्न् इत्य् आह तस्माद् इति । हे भारत ! भरतवंश्य ! अभयं स्वपराभवाभवम् इच्छता पुंसा हरिः श्रोतव्यः । अत्र हरिर् इति विशेष्यपदम् । सर्वात्मेत्य् आदिविशेषणत्रयेण मोक्षाभिसन्धिनी रागानुगा वैधी च भक्तिर् व्यञ्जिता । तत्र प्रथमायांअभयं मोक्षम् इच्छता सर्वेषाम् आत्मा परमात्मा हरिः श्रोतव्य इति । द्वितीयायाम् अभयं निष्कम्पं यथा स्यात् तथा इच्छता लोभवता पुंसा । भगवान् अतिसुन्दरो नन्दसूनुः श्रोतव्य इति । भगं श्रीकाममाहात्म्यवीर्ययत्नार्ककीर्तिषु इत्य् अमरः । तृतीयायां, न बिभेत्य् अस्माद् इत्य् अभयो हरिर् एव । मुहूर्तात् सर्वम् उत्सृज्य गतवान् अभयं हरिं [भा.पु. २.१.१३] इत्य् अग्रिमश्लोकदृष्टेस् तम् इच्छता, अभयम् आत्मत्राणम् इच्छता वा । ईश्वरो हरिर् ईशितव्येन पुंसा शोतव्य इत्य् आदि कीर्तितव्यश् च स्मर्तव्यश् चेति चकाराभ्यां श्रवणानन्तरं कीर्तनस्मरणयोर् एककालत्वं विहितम् इति श्रोतव्यादि प्रश्नस्योत्तरम् उक्तम् ॥५॥

 ]]]]]]]]]]

॥ २.१.६ ॥

एतावान् साङ्ख्ययोगाभ्यां स्वधर्मपरिनिष्ठया ।
जन्मलाभः परः पुंसाम् अन्ते नारायणस्मृतिः ॥

श्रीधरः  अतः परम् अन्यच् छ्रेयो नास्तीत्य् आहएतावान् एव जन्मनो लाभः फलम् । तम् आहनारायणस्मृतिर् इति । साङ्ख्यादिभिः साध्य इति तेषां स्वातन्त्र्येण लाभत्वं वारयति । साङ्ख्यम् आत्मानात्मविवेकः । योगोऽष्टाङ्गः । अन्ते तु स्मृतिः परो लाभः । न तन्महिमा वक्तुं शक्य इत्य् अर्थः ॥६॥

क्रमसन्दर्भः  न व्याख्यातम्.

विश्वनाथः  ज्ञानिकर्मिप्रभृतयोऽन्येऽपि साधुसङ्गवशाद् यदि भक्ता भवन्ति, न पुनः कर्मादिकं कुर्वन्ति तदा तेऽपि कृतार्था इत्य् आहएतावान् इति । साङ्ख्ययोगस्वधर्मनिष्ठाभिर् एतावान् जन्मनो लाभः परः श्रेष्ठः । कोऽसौ ? अन्ते प्रयासक्तिन्यायेन ज्ञानयोगकर्मणाम् अवसाने सनकादिनवयोगेश्वरप्राचीनबर्हिः प्रभृइत्नाम् इव नारायणस्मृतिः शुद्धा भक्तिर् यदि स्यात् । अन्ते इतियदि पुनर् अपि भक्तिं त्यक्त्वा ज्ञानादिषु निष्ठिता न भवन्तीत्य् अर्थः । अत एवम् एव वक्ष्यते

एतावान् एव यजताम् इह निःश्रेयसोदयः ।
भगवत्य् अचलो भावो यद् भागवतसङ्गतः ॥ [भा.पु. २.३.११] इति ।

जन्मन एवान्ते नारायणस्मृतिः परो लाभ इति च केचिद् आहुः ॥६॥

 ]]]]]]]]]]

॥ २.१.७ ॥

प्रायेण मुनयो राजन् निवृत्ता विधिषेधतः ।
नैर्गुण्यस्था रमन्ते स्म गुणानुकथने हरेः ॥

मध्वः ध्यापेक्षया प्रायेण । नैर्गुण्यस्था मुक्ताः । एतत् सामगा यन् नास्त इति श्रुतेः ॥७॥

श्रीधरः  तत्र सदाचारं प्रमाणयतिप्रायेणेति । विधिषेधतो विधिनिषेधाभ्यां निवृत्ता नैर्गुण्ये ब्रह्मणि स्थिता अपि । स्म प्रसिद्धम् ॥७॥

क्रमसन्दर्भः  तद् एव कैमुत्येन दर्शयति प्रायेणेति ॥७॥

विश्वनाथः संसिद्धिस् तु भगवद्रूपगुणमाधुर्यानुभव एव, स च ब्रह्मसायुज्याद् अप्य् अतिश्रेष्ठ इति महदनुभवप्रमाणेनाह प्रायेणेति । विधिषेधतः विधिनिषेधाभ्यां निवृत्ता नैर्गुण्ये स्थितामुक्ता अपीत्य् अर्थः । गुणानुकथने एव रमन्ते, न तु निर्विशेषब्रह्मसुखेऽपीत्य् अर्थः । प्रायेणेत्य् अनेन अन्ये जीवन्मुक्तास् ततो निकृष्टाः सायुज्यार्थं गुणानुकथनं कुर्वन्ति, न तु तत्र रमन्ते ॥७॥

 ]]]]]]]]]]

॥ २.१.८॥

इदं भागवतं नाम पुराणं ब्रह्मसम्मितम् ।
अधीतवान् द्वापरादौ पितुर् द्वैपायनाद् अहम् ॥

मध्वः द्वापरे च आदौ च । कृष्णावतारापेक्षया । व्यासः षट्शतवर्षीयो धृतराष्ट्रम् अजीजनद् इति स्कान्दे ॥८॥

श्रीधरः  किम् इदम् अपूर्वं कथयसि ? सत्यम् अपूर्वम् एवेदम् इत्य् आह । इदं भगवत्प्रोक्तं तन्नामैकप्रधानं पुराणं ब्रह्मसम्मितं सर्ववेदतुल्यम् । यद् वा, ब्रह्म सम्यक् मितं येन । कुतस् त्वया प्राप्तमत आहअधीतवान् इति । द्वैपायनात् पितुः । कदा ? द्वापरादौ द्वापरः आदिर् यस्य कालस्य तस्मिन् द्वापरान्ते इत्य् अर्थः । शन्तनुसमकाले व्यासावतारप्रसिद्धेः ॥८॥

क्रमसन्दर्भः  ब्रह्मसम्मितं नराकृतिपरब्रह्मणः श्रीकृष्णस्य तुल्यम्कृष्णे स्वधामोपगते [भा.पु. १.३.४३] इत्य् आदेः । द्वापरादौ ब्रह्मशाखादिवत् तदग्रत्वव्यवहारेण द्वापरान्त इत्य् अर्थः । यद् वा, द्वापर एवादिर् यस्य तत्र तदीयान्ते सन्ध्यांश इत्य् अर्थः ॥८॥

विश्वनाथः किम् इदम् अश्रुतचरम् अपूर्वं कथयसि ? सत्यम् अपूर्वम् एवेदम् इत्य् आह । भागवतं भगवन्तम् अधिकृत्य कृतं भगवता प्रोक्तं वा, भगवत इदम् इति वा । शास्त्रम् इदं युष्मदस्मत्प्रश्नोत्तरविराजि श्रीभगवल्लीलामयम् अन्तर्भूतयुष्मदादिजन्मस्थितिसंस्थितिकथाप्रपञ्चम् अध्यात्मदीप्तं सर्वोपनिषत्सारस्वरूपम् अनादिसिद्धम् एव मत्पित्रा बादरायणेनाविर्भावितम् । ब्रह्मसस्मितं परब्रह्मतुल्यं ब्रह्मापि सम्यक्मितं येनेति वा । कुतस् त्वया प्राप्तम् ? तत आहअधीतवान् इति । अस्य शास्त्रस्यार्थो बुद्धिबलेन स्वयं ज्ञातुम् अशक्य इति भावः । कृष्णावताराद् अनतिपूर्वम् एव सत्यवत्यां द्वैपायनस्य प्रादुर्भावात् द्वापरादाव् इति न सङ्गच्छते, तस्माद् द्वापरशब्देनात्र द्वापरान्त एव लक्ष्यते । ततश् च द्वापरस्य द्वापरान्तस्य आदौ द्वापरोपान्त इत्य् अर्थो व्याख्येयः ॥८॥
 ]]]]]]]]]]
॥ २.१.९१० ॥

परिनिष्ठितोऽपि नैर्गुण्य उत्तमश्लोकलीलया ।
गृहीतचेता राजर्षे आख्यानं यद् अधीतवान् ॥
तद् अहं तेऽभिधास्यामि महापौरुषिको भवान् ।
यस्य श्रद्दधताम् आशु स्यान् मुकुन्दे मतिः सती ॥

मध्वः  परिनिष्ठितोऽपि मुक्तिर् अस्य भविष्यतीति निश्चितोऽपि । उदरं संशयः प्रोक्तः परिनिष्ठाविनिश्चय इत्य् अभिधाने ।

ऋष्युक्तम् आदेवताश् च विमुक्तौ परिनिश्चिताः ।
तथाप्य् अधिकसौख्यार्थं यतन्ते शुभकर्मसु ।
विमुक्तास् तु स्वभावेन नित्यं ध्यानादितत्परा ॥ इति गारुडे ॥९॥

श्रीधरः  सिद्धस्य तव कुतोऽध्ययने प्रवृत्तिस् तत्राहपरिणिष्ठितोऽपीति । गृहीतचेता आकृष्टचित्तः ॥९॥

क्रमसन्दर्भः  परिणिष्ठितोऽपि नैर्गुण्ये इत्य् आदौ, तद् अहं तेऽभिधास्यामीत्य् अन्तेन । यस्य श्रद्दधताम् आशु स्यान् मुकुन्दे मतिः सती इति श्रीभागवतस्य परममहिमानम् उक्त्वा तदनन्तरं श्रीभागवतम् उपक्रममाण एव तस्य नानाङ्गवतः श्रीमन्मुखतया तन्नामकीर्तनम् एवोपदिशति ॥९१०॥

विश्वनाथः  ननु त्वम् अति प्रसिद्धः । जन्मत एव ब्रह्मानुभवी गृहात् परिव्रज्य गतः । अन्व्रजन्तं पितरम् अपि नैव पर्यचैषीः । सम्प्रति कथम् एवं ब्रूषे ? इत्य् अत आह परिनिष्ठित इति । गृहीतचेता आकृष्टचित्तः । ब्रह्मानुभवाद् अपि लीलाया माधुर्याधिकोऽहम् एव प्रमाणम् इति भावः । तर्हीदम् अपूर्वं वस्त्व् अहम् अपि लभेयेत्य् अत आमूलचूलम् एव माम् एनदेवास्वादयेत्य् आकाङ्क्षायाम् आह तद् अहम् इति । महापुरुषं श्रीकृष्णं प्राप्तुम् अर्हसीति महापौरुषिकः । यद् वा, विनयादित्वात् स्वार्थे ठक् उत्तरपदवृद्धिः । यस्य यस्मिन् श्रीभागवते । यद् वा, श्रद्दधतां मध्ये यस्य तव मतिः सती । ततश् च जन्माद्य् अस्य इत्य् आरभ्य विष्णुरातम् अमूमुचत् इत्य् अन्तं सर्वम् एव श्रीभागवतं श्रावयामास इति ज्ञेयम् । अतएव प्रथमद्वादशयोर् अपि शुकप्रोक्तत्वे अम्बरीष शुकप्रोक्तं नित्यं भागवतं शृणु इति वचनं सम्यग् उपपद्यते ॥९१०॥

 ]]]]]]]]]]

॥ २.१.११ ॥

एतन् निर्विद्यमानानाम् इच्छताम् अकुतोभयम् ।
योगिनां नृप निर्णीतं हरेर् नामानुकीर्तनम् ॥

श्रीधरः साधकानां सिद्धानां च नातः परम् अन्यच्छ्रेयोऽस्तीत्य् आह एतद् इति । इच्छतां कामिनां तत्तत्फलसाधनम् एतद् एव । निर्विद्यमानानां मुमुक्षूणां मोक्षसाधनम् एतद् एव । योगिनां ज्ञानिनां फलं चैतद् एव निर्णीतम् । नात्र प्रमाणं वक्तव्यम् इत्य् अर्थः ॥११॥

क्रमसन्दर्भः  तत्रापि सर्वेषाम् एव परमसाधनत्वेन परमसाध्यत्वेन चोपदिशतिएतन् निर्विद्यमानानाम् इति । टीका चसाधकानां सिद्धानां च नातः परम् अन्यच्छ्रेयोऽस्तीत्य् आह एतद् इति । इच्छतां कामिनां तत्तत्फलसाधनम् एतद् एव । निर्विद्यमानानां मुमुक्षूणां मोक्षसाधनम् एतद् एव । योगिनां ज्ञानिनां फलं चैतद् एव निर्णीतम् । नात्र प्रमाणं वक्तव्यम् इत्य् अर्थः । इत्य् एषा ।

नामकीर्तनं चेदम् उच्चैर् एव प्रशस्तम्नामान्य् अनन्तस्य हतत्रपः पठन् [भा.पु. १.५.११] इत्य् आदौ ।

अथ पाद्मोक्ता दशाप्य् अपराधाः परित्याज्याः । यथा सनत्कुमारवाक्यम्

सर्वापराधकृद् अपि मुच्यते हरिसंश्रयात् ।
हरेर् अप्य् अपराधान् यः कुर्याद् द्विपदपांसवः ॥
नामाश्रयः कदाचित् स्यात् तरत्य् एव स नामतः ।
नाम्नोऽपि सर्वसुहृदो ह्य् अपराधात् पतत्य् अधः ॥ इति ।

अपराधाश् चैते
सतां निन्दा नाम्नः परमम् अपराधं वितनुते
यतः ख्यातिं यातं कथम् उ सहते तद्विगर्हाम् ।
शिवस्य श्रीविष्णोर् य इह गुणनामादिसकलं
धिया भिन्नं पश्येत् स खलु हरिनामाहितकरः ॥

गुरोर् अवज्ञा श्रुतिशास्त्रनिन्दनं
तथार्थवादो हरिनाम्नि कल्पनम् ।
नाम्नो बलाद् यस्य हि पापबुद्धिर्
न विद्यते तस्य यमैर् हि शुद्धिः ॥

धर्मव्रतत्यागहुतादिसर्व
शुभक्रियासाम्यम् अपि प्रमादः ।
अश्रद्दधाने विमुखेऽप्य् अशृण्वति
यश् चोपदेशः शिवनामापराधः ॥

श्रुत्वापि नाममाहात्म्ये
यः प्रीतिरहितोऽधमः ।
अहम्ममादिपरमो
नाम्नि सोऽप्य् अपराधकृत् ॥ इति ।

अत्र सर्वापराधकृद् अपीत्यादौ श्रीविष्णुयामलवाक्यम् अप्य् अनुसन्धेयम्

मम नामानि लोकेऽस्मिन् श्रद्धया यस् तु कीर्तयेत् ।
तस्यापराधकोटीस् तु क्षमाम्य् एव न संशयः ॥ इति ।

सतां निन्दा इत्य् अनेन हिंसादीनां वचनागोचरत्वं दर्शितम् । निन्दादयस् तु यथा स्कान्दे श्रीमार्कण्डेयभगीरथसंवादे

निन्दां कुर्वन्ति ये मूढा वैष्णवानां महात्मनाम् ।
पतन्ति पितृभिः सार्धं महारौरवसञ्ज्ञिते ॥
हन्ति निन्दन्ति वै द्वेष्टि वैष्णवान् नाभिनन्दति ।
क्रुध्यते याति नो हर्षं दर्शने पतनानि षट् ॥ इति ।

तन्निन्दाश्रवणेऽपि दोष उक्तः
निन्दां भगवतः शृण्वन् तत्परस्य जनस्य वा ।
ततो नापैति यः सोऽपि यात्य् अधः सुकृताच् च्युतः ॥ [भा.पु. १०.७६.२६] इति ।

ततोऽपगमश् चासमर्थस्यैव । समर्थेन तु निन्दकजिह्वा छेत्तव्या । तत्राप्य् असमर्थनस्वप्राणपरित्यागोऽपि कर्तव्यः । यथोक्तं देव्या

कर्णौ पिधाय निरयाद् यद् अकल्प ईशे
धर्मावितर्य् असृणिभिर् नृभिर् अस्यमाने ।
छिन्द्यात् प्रसह्य रुशतीम् असतीं प्रभुश् चेज्
जिह्वाम् असून् अपि ततो विसृजेत् स धर्मः ॥ [भा.पु. ४.४.१७] इति ।

शिवस्य श्रीविष्णोर् इत्य् अत्रैवम् अनुसन्धेयम् । श्रूयतेऽपि

यद् यद् विभूतिमत् सत्त्वं श्रीमद् ऊर्जितम् एव वा ।
तत् तद् एवावगच्छ त्वं मम तेजोऽंशसम्भवम् ॥ [गीता १०.४१] इति ।

ब्रह्मा भवोऽहम् अपि यस्य कलाः कलायाः [भा.पु. १०.६८.२६] इति ।

यत्पादनिःसृतसरित्प्रवरोदकेन
तीर्थेन मूर्ध्नाधिकृतेन शिवः शिवोऽभूत् [भा.पु. ३.२८.२२] इति ।

सृजामि तन्नियुक्तोऽहं हरो हरति तद्वशः ।
विश्वं पुरुषरूपेण परिपाति त्रिशक्तिधृक् ॥ [भा.पु. २.६.३०]

तथा माध्वभाष्यदर्शितानि वचनानि ब्रह्माण्डे
रुजं द्रावयते यस्माद् रुद्रस् तस्माज् जनार्दनः ।
ईशनाद् एव चेशानो महादेवो महत्त्वतः ॥
पिबन्ति ये नरा नाकं मुक्ताः संसारसागरात् ।
तदाधारो यतो विष्णुः पिनाकीति ततः स्मृतः ॥
शिवः सुखात्मकत्वेन सर्वसरोधनाद् धरः ।
कृत्यात्मकम् इमं देहं यतो वस्ते प्रवर्तयन् ॥
कृत्तिवासास् ततो देवो विरिञ्चिश् च विरेचनात् ।
बृंहणाद् ब्रह्मनामासौ ऐश्वर्याद् इन्द्र उच्यते ॥
एवं नानाविधैः शब्दैर् एक एव त्रिविक्रमः ।
वेदेषु च पुराणेषु गीयते पुरुषोत्तमः ॥ इति ।

वामने
न तु नारायणादीनां नाम्नाम् अन्यत्र संशयः ।
अन्यनाम्नां गतिर् विष्णुर् एक एव प्रकीर्तितः ॥ इति ।

स्कान्दे
ऋते नारायणादीनि नामानि पुरुषोत्तमः ।
अदाद् अन्यत्र भगवान् राजेवर्ते स्वकं पुरम् ॥ इति ।

ब्राह्मे
चतुर्मुखः शतानन्दो ब्रह्मणः पद्मभूर् इति।
उग्रो भस्मधरो नग्नः कपालीति शिवस्य च ।
विशेष्नामानि ददौ स्वकीयान्य् अपि केशवः ॥ इति ।

तद् एवं श्रीविष्णोः सर्वात्मकत्वेन प्रसिद्धत्वात् तस्मात् सकाशात् शिवस्य गुणनामादिकं भिन्नं शक्त्यन्तरसिद्धम् इति यो धियापि पश्येद् इत्य् अर्थः । द्वयोर् अभेदतात्पर्येण षष्ठ्यन्तत्वे सति श्रीविष्णोश् चेत्य् अपेक्ष्य चशब्दः क्रियेत । तत्प्राधान्यविवक्षयैव श्रीशब्दश् च तत्रैव दत्तः । अत एव शिवनामापराध इति शिवशब्देन मुख्यतया श्रीविष्णुर् एव प्रतिपादित इत्य् अभिप्रेतम् । सहस्रनामादौ च स्थाणुशिवादिशब्दास् तथैव ।

अथ श्रुतिशास्त्रनिन्दनम् यथा पाषण्डमार्गेण दत्तात्रेयर्षभदेवोपासकानां पाषण्डिनाम् ।

तथार्थवादः स्तुतिमात्रम् इदम् इति मननम् । कल्पनं तन्माहात्म्यगौणताकरणाय गत्यन्तरचिन्तनम् । यथोक्तं कौर्मे व्यासगीतायां
देवद्रोहाद् गुरुद्रोहः कोटिकोटिगुणाधिकः ।
ज्ञानापवादो नास्तिक्यं तस्मात् कोटिगुणाधिकम् ॥ इति ।

यत् तु श्रुतनाम्माहात्म्यस्याप्य् अजामिलस्य सोऽहं व्यक्तं पतिष्यामि नरके भृशदारुणे [भा.पु. ६.२.२७] इत्य् एतद् वाक्यं तत् खलु स्वदौरात्म्यमात्रदृष्ट्या । नाममाहात्म्यदृष्ट्या त्व् अग्रे वक्ष्यते तथापि मे दुर्भगस्य [भा.पु. ६.२.३०] इत्य् आदि द्वयम् ।

नाम्नो बलाद् इति । यद्यî भवेन् नाम्नो बलेनापि कृतस्य पापस्य तेन नाम्ना क्षयः । तथापि येन नाम्नो बलेन परमपुरुषार्थस्वरूपं सच्चिदानन्दसान्द्रं साक्षाच्छ्रीभगवच्चरणारविन्दं साधयितुं प्रवृत्तस् तेनैव परमघृणास्पदं पापविषयं साधयतीति परमदौरात्म्यम् । ततः कदर्थयत्य् एव तं तन् नाम चेति तत्पापकोटिमहत्तमस्यापराधस्यापातो बाढम् एव । ततो यमैर् बहुभिर् यमनियमादिभिः कृतप्रायश्चित्तस्य क्रमेण पात्पाधिकारैर् अनेकैर् अपि दण्डधरैर् वा कृतदण्डस्य तस्य शुद्ध्यभावो युक्त एव । नामापराधयुक्तानाम् इत्य् आदि वक्ष्यमाणानुसारेण पुनर् अपि सततनामकीर्तनमात्रस्य तत्र प्रायश्चित्तत्वात् । सर्वापराधकृद् अपीत्य् आद्य् उक्त्यनुसारेण नामापराधयुक्तस्य भगवद्भक्तिमतोऽप्य् अधःपातलक्षणभोगनियमाच् च । तत इन्द्रस्याश्वमेधाख्यभगवद्यजनबलेन वृत्रहत्याप्रवृत्तिस् तु लोकोपद्रवशान्तिं तदीयासुरभावखण्डनं चेच्छूआम् ऋषीणाम् अङ्गीकृतत्वान् न दोष इति मन्तव्यम् ।

अथ धर्मव्रतत्यागेति धर्मादिभिः साम्यमननम् अपि प्रमादः । अपराधो भवतीत्य् अर्थः । अत एव च
वेदाक्षराणि यावन्ति पठितानि द्विजातिभिः ।
तावन्ति हरिनामानि कीर्तितानि न संशयः ॥

इत्य् अतिदेशेनापि नाम्न एव माहात्म्यम् आयाति । उक्तं हि मधुरमधुरम् एतन् मङ्गलं मङ्गलानां सकलनिगमवल्लीसत्फलं चित्स्वरूपम् इति ।

तथा श्रीविष्णुधर्मे
ऋग्वेदो हि यजुर्वेदः सामवेदोऽप्य् अथर्वणः ।
अधीतास् तेन येनोक्तं हरिर् इत्य् अक्षरद्वयम् ॥

स्कान्दे पार्वत्युक्तौ
मा ऋचो मा यजुस् तात मा साम पठ किञ्चन ।
गोविन्देति हरेर् नाम गेयं गायस्व नित्यशः ॥

पाद्मे श्रीरामाष्टोत्तरशतनामस्तोत्रे
विष्णोर् एकैकनामैव सर्ववेदाधिकं मतं [प.पु. ६.२५४.२७] इति ।

अथ अश्रद्दधाने इत्य् आदिनोपदेष्टुर् अपराधं दर्शयित्वोपदेशस्याह श्रुत्वेति । यतः अहम्ममादिपरमः अहन्ताममताद्येकतात्पर्येण तस्मिन्न् अनादरवान् इत्य् अर्थः । नामैकं यस्य वाचि स्मरणपथगतम् इत्य् आदौ देहद्रविणादिनिमित्तकपाषण्डशब्देनन् च दशापराधा लक्ष्यन्ते पाषण्डमयत्वात् तेषाम् । तथा तद्विधानाम् एवापराधान्तरम् उक्तं पाद्मवैशाखमाहात्म्ये
अवमन्य च ये यान्ति भगवत्कीर्तनं नराः ।
ते यान्ति नरकं घोरं तेन पापेन कर्मणा ॥ [प.पु. ५.९६.६३] इति ।

एषां चापराधानाम् अनन्यप्रायश्चित्तत्वम् एवोक्तं तत्रैव
नामापराधयुक्तानां नामान्य् एव हरन्त्य् अघम् ।
अविश्रान्तप्रयुक्तानि तान्य् एवार्थकराणि च ॥ इति ।

अत्र स्तप्रभृतिष्व् अपराधे तु तत्सन्तोषार्थम् एव सन्ततनामकीर्तनादिकं समुचितम् । अम्बरीषचरितादौ तदेकक्षम्यत्वेनापराधानां दर्शनात् । उक्तं च नामकौमुद्याम् महदपराधस्य भोग एव निवर्तकः तदनुग्रहो वा इति । तस्माद् अगत्यन्तराभावात् साधूक्तम् एतन्निर्विद्यमानानां [भा.पु. २.१.११] इति ॥११॥

विश्वन्आथः  नन्व् अत्र शास्त्रे भक्तिर् अभिधेयेत्य् अवगम्यत एव । तत्रापि भक्त्यङ्गेषु मध्ये महाराजचक्रवर्तिवत् किम् एकं मुख्यत्वेन निर्णीयते ? तत्राहनामानुकीर्तनम् इति । सर्वेषु भक्त्यङ्गेषु मध्ये श्रवणकीर्तनस्मरणानि त्रीणि मुख्यानितस्माद् भारत इति श्लोकेनोक्तानि । तेषु त्रिष्व् अपि मध्ये कीर्तनम् । कीर्तनेऽपि नामलीलागुणादिसम्बन्धिनि तत्राप्य् अनुकीर्तनं स्वभक्त्यनुरूपनामकीर्तनं निरन्तरकीर्तनं वा । निर्णीतं पूर्वाचार्यैर् अपि, न केवलं मयैवाधुना निर्णीयत इति । तेनात्र प्रमाणं न प्रष्टव्यम् इति भावः । कीदृशम् ? अकुतोभयम् इति । कालदेशपात्रोपकरणाविशुद्ध्यशुद्धिगतभयाभावस्य का वार्ता ? भगवत्सेवादिकम् असहमाना म्लेच्छा अपि यत्र नैव विप्रतिपद्यन्ते इति भावः ।

किं च, साधकानां सिद्धानां च नातः परम् अधिकं श्रेयः इत्य् आहनिर्विद्यमानानाम् अर्थान् मोक्षपर्यन्तसर्वकामेभ्य इति । इच्छताम् इति अर्थात् तान् एव कामान् इति प्रविश पिण्डीन् इतिवल् लभ्यते । ततश् च निर्विद्यमानानाम् एकान्तभक्तानाम् इच्छतां स्वर्गमोक्षादिकामिनाम्, योगिनाम् आत्मारामाणां च एतद् एव निर्णीतम् । यथायोग्यं साधनत्वेन फलत्वेन चेति भावः ॥११॥ [भक्तिसन्दर्भ २६५]

 ]]]]]]]]]]

॥ २.१.१२ ॥

किं प्रमत्तस्य बहुभिः परोक्षैर् हायनैर् इह ।
वरं मुहूर्तं विदितं घटते श्रेयसे यतः ॥

श्रीधरः  अल्पम् एवायुर् अवशिष्टं किम् अहं साधयेयम् इति मा शुच इत्य् आहकिम् इति त्रिभिः । परोक्षैर् अलक्षितैर् हायनैर् वर्षैः । विदितं वृथा यातीति ज्ञातम् । यतो येन ज्ञानेन । घटेन यत्नं कुर्यात् ॥१२॥

क्रमसन्दर्भः  किम् इत्य् अस्य टीकायांअल्पम् एवायुर् अवशिष्टम् । किम् अहं साधयेयम् ? इति मा शुच इति । मा शोचीर् इत्य् अर्थः । श्रेयसे नामकीर्तनादिरूपाय ॥१२॥

विश्वनाथः  हन्त हन्त ! अल्पम् एवायुर् अवशिष्टं किम् अहं साधयेयम् इति मा शुच इत्य् आहकिम् इति त्रिभिः । परोक्षैः वृथा यान्तीति अविदितैर् हायनैर् वर्षैः । विदितं तु मुहूर्तम् अपि वरम् । यतो वेदनेन । घटते सयत्नो भवेत् ॥१२॥

 ]]]]]]]]]]

॥ २.१.१३ ॥

खट्वाङ्गो नाम राजर्षिर् ज्ञात्वेयत्ताम् इहायुषः ।
मुहूर्तात् सर्वम् उत्सृज्य गतवान् अभयं हरिम् ॥

श्रीधरः  खट्वाङ्गो हि देवपक्षे स्थित्वा दैत्यान् अजयत्, ततः प्रसन्नैर् देवैर् वरं वृणीष्वेत्युक्ते तेनोक्तं प्रथमं तावन् ममायुः कथ्यताम् इति, ततो देवैर् उक्तं तत् तु मुहूर्तमात्रम् अस्तीति, ततोऽतिशीघ्रं विमानेन भुवम् आगत्य हरिं शरणं गत इति । यत इयं स्वर्गभुमी रजोधिका । कर्मभूमिः प्र्थ्वी ॥१३॥

क्रमसन्दर्भः  खट्वाङ्ग इत्य् अस्य टीकायां भुवम् आगत्य इति महाविषयदर्शनेनचित्तविक्षेपात् ॥१३॥

विश्वनाथः  तत्र खट्वाङ्गचरितं प्रमाणयतिखट्वाङ्गोऽपि देवपक्षे स्थित्वा दैत्यान् अजयत्, ततः प्रसन्नैर् देवैर् वरं वृणीष्वेत्य् उक्तस् तान् आहप्रथमं तावन् ममायुः कथ्यताम् इति । तैर् उक्तम्मुहूर्तमात्रं तत् । ततस् तूष्णीम् एव शीघ्रं भुवम् आगत्य हरिं शरणं गत इति ॥१३॥

[अत्रानुरूपार्थकं भा. ९.९.४३, ११.२३.३० पद्ये द्रष्टव्ये ।]

 ]]]]]]]]]]

॥ २.१.१४ ॥

तवाप्य् एतर्हि कौरव्य सप्ताहं जीवितावधिः ।
उपकल्पय तत् सर्वं तावद् यत् साम्परायिकम् ॥

श्रीधरः  तव तु एतर्ह्य् अपीदानीम् अपि । तावद् इति तावता कालेन साम्परायिकं पारलौकिकं साधनं सम्पादय ॥१४॥

क्रमसन्दर्भः  यत् तु पूर्वम् इति लङ्घितमर्यादं तक्षकः सप्तमेऽहनि [भा.पु. १.१८.३७] इति बटुवचनं, यच् चेदानीम् अपि सप्ताहं जीवितावधिः इति श्रीशुकवचनं, तद् उभयम् अपि श्रीभगवतैव तत्तदागमनस्य शीघ्रघटनया घटत इति ज्ञेयम् । तत् सर्वं श्रवणकीर्तनादिरूपंश्रोतव्यादीनि राजेन्द्र [भा.पु. २.१.२] इत्य् आद्य् उक्तेन न्यायेन, न ह्य् अतोऽन्यः शिवः पन्थाः [भा.पु. २.१.३३] इत्य् आदि वक्ष्यमाणेन च ॥१४॥

विश्वनाथः  तवापि तव तु । अत एतर्ह्य् अपि समये । यत् साम्परायिकं पारलौकिकं साधनम् । तत् तावत् सर्वम् उपकल्पय कुरु ॥१४॥

 ]]]]]]]]]]

॥ २.१.१५ ॥

अन्तकाले तु पुरुष आगते गतसाध्वसः ।
छिन्द्याद् असङ्गशस्त्रेण स्पृहां देहेऽनु ये च तम् ॥

श्रीधरः  तत्र वैराग्यं तावद् आह  अन्तकाल इति । गतसाध्वसो मृत्युभयशून्यः । असङ्गो नाम अनासक्तिस् तेन शस्त्रेण स्पृहां सुखेच्छां, तं देहम् अनु ये पुत्रकलत्रादयस् तेष्व् अपि स्पृहां छिन्द्यात् ॥१५॥

क्रमसन्दर्भः  अत एवान्तकाले इत्य् आदि मध्यमं प्रकरणं केषाञ्चिद् अन्येषाम् एव साधनत्वेन ज्ञेयम् ॥१५॥

विश्वनाथः  तत्र म्रियमाणस्य किं कर्तव्यम् इति प्रश्ने, योगेनैव स्वेच्छया देहं परित्याज्य सुखेनैव ब्रह्मपदं प्रवेष्टुं योगाभ्यास एव कर्तव्यः इत्य् आचिख्यसूनां तन्महासदःस्थानां केषाञ्चिन् मतम् अष्ताङ्गयोगं, स्वमतस्य शुद्धभक्तियोगस्य पुनर् अपि द्वितीयाध्यायान्ते वक्तव्यस्योत्कर्षार्थम् आहअन्तकाल इति । गतसाध्वसः मृत्युभयशून्यः असङ्गोऽनासक्तिः । देहे तथा तं देहम् अनु ये पुत्रकलत्रादयस् तेष्व् अपि ॥१५॥

 ]]]]]]]]]]

॥ २.१.१६१७ ॥

गृहात् प्रव्रजितो धीरः पुण्यतीर्थजलाप्लुतः ।
शुचौ विविक्त आसीनो विधिवत् कल्पितासने ॥
अभ्यसेन् मनसा शुद्धं त्रिवृद्ब्रह्माक्षरं परम् ।
मनो यच्छेज् जितश्वासो ब्रह्मबीजम् अविस्मरन् ॥

श्रीधरः  किं च गृहात् प्रव्रजितो निर्गतः । गृहे स्थितस्य पुनर् अप्य् आसक्तिसम्भवात् । तत्राष्टाङ्गयोगम् आह । धीर इति ब्रह्मचर्यादियमोपलक्षणम् । पुण्यतीर्थेति स्नानादिनियमोपलक्षणम् । आसनम् आहशुचाव् इति । विविक्ते एकान्ते । विधिवत् कुशाजिनचैलैः क्रमेण निर्मिते ॥१६॥

जपगर्भं प्राणायामं वक्तुं जप्यम् आह । त्रिवृद्ब्रह्माक्षरं त्रिवृत् त्रिभिर् अकारादिभिर् वर्तितं ग्रथितं ब्रह्माक्षरं प्रणवं मनसाऽभ्यसेद् आवर्तयेत् । मनसेन्द्रियप्रत्याहारं वक्तुं प्राणायामेन मनोनियमनम् आह । मनो यच्छेद् वशीकुर्यात् । ब्रह्मबीजं प्रणवम् अविस्मरन्न् एव जितश्वासः सन् ॥१७॥

क्रमसन्दर्भः  गृहाद् इति युग्मकम् ॥१६१७॥

विश्वनाथः  धीर इति ब्रह्मचर्यादियमः प्रथमः । पुण्यतीर्थस्नानादिर् नियमो द्वितीयः । विधिवत् कुशाजिनाचैलैः क्रमेण कल्पिते आसने आसीन इत्य् आसनं तृतीयम् । त्रिभिर् अकारादिभिर् वृद् वर्तनं ग्रथनं यस्य तद् ब्रह्माक्षरं प्रणवम् अभ्यसेद् आवर्तयेज् जपेद् इति प्राणायामश् चतुर्थः । प्राणायामबाहुल्येनैव प्रथमं मनो यच्छेत् निश्चलीकुर्याद् इत्य् अर्थः । ब्रह्मबीजं प्रणवम् ॥१६१७॥

 ]]]]]]]]]]

॥ २.१.१८ ॥

नियच्छेद् विषयेभ्योऽक्षान् मनसा बुद्धिसारथिः ।
मनः कर्मभिर् आक्षिप्तं शुभार्थे धारयेद् धिया ॥

मध्वः  शुभार्थे भगवति ॥१८॥

श्रीधरः  प्रत्याहारम् आह । नियच्छेन् निगृह्णीयात् । अक्षान् इन्द्रियाणि । निश्चयात्मिका बुद्धिः सारथिर् यस्य सः । धारणाम् आहमन इति । पुनश् च कर्मभिस् तद्वासनाभिर् आक्षिप्तम् आकृष्टम् । शुभार्थे भगवद्रूपे ॥१८॥

क्रमसन्दर्भः  न व्याख्यातम्.

विश्वनाथः  ततश् च नियतेन मनसा विषयेभ्यः शब्दादिभ्यः सकाशात्, अक्षान् कर्णादीनीन्द्रियाणि नियच्छेद् इति प्रत्याहारः पञ्चमः । निश्चयात्मिका बुद्धिर् एव सारर्थिर् यस्य सः । ततो मनः शुभेऽर्थे भगवद्रूपे, धिया धारयेद् इति धारणा षष्ठी । कीदृशं मनः ? कर्मभिर् आक्षिप्तम्प्राचीनकर्मणाम् अतिर्प्राबल्यात् प्राणायामैर् अपि सम्यक् निश्चलीकर्तुम् अशक्यम् इत्य् अर्थः ॥१८॥

 ]]]]]]]]]]

॥ २.१.१९ ॥

तत्रैकावयवं ध्यायेद् अव्युच्छिन्नेन चेतसा ।
मनो निर्विषयं युक्त्वा ततः किञ्चन न स्मरेत् ।
पदं तत् परमं विष्णोर् मनो यत्र प्रसीदति ॥

मध्वः  विषयेभ्यो निर्गत्य तत्रैव मनो युङ्क्त्वान्यन् न स्मरेत् ॥१९॥

श्रीधरः  ध्यानम् आहतत्रेति । एकम् एकं पादाद्य् अवयवम् । अव्युच्छिन्नेन समग्ररूपाद् अवियुक्तेन । आश्रयविशेषेण सामान्यतश् चित्तस्थिरीकरणं धारणा । अवयवविभावनया तद्दार्ढ्यं ध्यानम् इति भेदः । समाधिम् आह । निर्विषयं मनो युङ्क्त्वा समाधाय । स्थिरीभूते मनसि स्फुरत्परमानन्दमात्राकारं कृत्वेत्य् अर्थः । प्रसीदति उपशाम्यति ॥१९॥

क्रमसन्दर्भः  न व्याख्यातम्.

विश्वनाथः  तत्रैकावयवम् एकम् एकं भगवदङ्गं ध्यायेद् इति ध्यानं सप्तमम् । आश्रयविशेषे सामान्यतश् चित्तस्थिरीकरणं धारणा । अवयवभावनया तद्दार्ढ्यं ध्यानम् इति भेदः । अव्युच्छिन्नेन त्स्माद् वियुक्तेन । निर्विषयं विषयस्पर्शरहितम् । युक्त्वा संयोज्य । किञ्चन ततोऽन्यत् किम् अपि न स्मरेत् । तद् एव विष्णोर् भगवतः पदं स्वरूपं ब्रह्मेत्य् अर्थः । यत्र सति मनः प्रसीदति उपशाम्यतीति समाधिर् अष्टम इत्य् उक्तः ॥१९॥

 ]]]]]]]]]]

॥ २.१.२० ॥

रजस्तमोभ्य्आम् आक्ष्इप्तं विम्ऊड्हं मन आत्मनः ।
यच्छेद् ध्आरण्अय्आ ध्ईरो हन्ति य्आ तत्क्ऋतं मलम् ।।

श्रीधरः  गुणवशात् पुनर् अपि क्षोभे सति धारणाम् एव स्थिरीकुर्याद् इत्य् आह । रजसा आक्षिप्तं तमसा विमूढं स्वीयं मनो निरुन्ध्यात् । तत्कृतं रजस्तमोभ्यां कृतम् ॥२०॥

क्रमसन्दर्भः  अतिविक्षिप्तस्य मूढचित्तस्य तु साक्षाच् छ्रीभगवति धारणा न सम्पद्यते । अतस् तस्य विक्षेपहेतुं तत्स्थूलरूपं प्रपञ्चयन् तद्धारणां योगाभ्यासयत्नेन सम्पादयतिरज इत्य् आदिना ॥२०॥

विश्वनाथः  गुणवशात् पुनर् अपि क्षोभे सति धारणाम् एव स्थिरीकुर्याद् इत्य् आह । रजसा आक्षिप्तम् । तमसा विमूढम् । स्वीयं मनो निरुद्ध्यात् । तत् कृतं रजस्तमोभ्यां कृतम् ॥२०॥

 ]]]]]]]]]]

॥ २.१.२१ ॥

यस्य्आं सन्ध्आर्यम्आणाय्आं योगिनो भक्तिलक्ष्अण्अः ।
आशु सम्पद्यते योग आश्रयं भद्रम् ईक्षतः ॥

मध्वः  भद्रं हरिम् ॥२१॥

श्रीधरः  यतो यस्यां क्रियमाणायां भद्रं सुखात्मकम् आश्रयं विषयं पश्यतस् तत्रैव प्रीतिर् भवति ॥२१॥

क्रमसन्दर्भः  भक्तिलक्षणः पूर्वोक्तधारणादिरूपः ॥२१॥

विश्वनाथः  यतः यस्यां धारणायाम् । भक्तिर् एव लक्षणं चिह्नं यस्य सः । भक्तिमिश्रस्यैव योगस्य मोक्षसाधकतोक्तः, न तु भक्तिरहितस्येति भावः । योगिनः कीदृशस्य ? भद्रम् आश्रयं भगवन्तम् ईक्षतः धारणया ईक्षमाणस्य ॥२१॥

 ]]]]]]]]]]

॥ २.१.२२ ॥

राजोवाच
यथा सन्धार्यते ब्रह्मन् धारणा यत्र सम्मता ।
यादृशी वा हरेद् आशु पुरुषस्य मनोमलम् ॥

मध्वः  यच्छब्दः प्रश्ने । यतश् चोदेति सूर्य इत्य् आदिवत् । यच्छब्दस् तु परामर्शे प्रश्नार्थे चाभिभण्यते इत्य् अभिधाने । यथेत्य् अस्य जितासन इत्य् आदि । यत्र स्थूलं यादृशीत्य् अस्य विशेष इत्य् आदि ॥२२॥

श्रीधरः  यथा यत्र यादृशी चेतिकर्तव्यताविषयतत्तद्विशेषाणां प्रश्नाः ॥२२॥

क्रमसन्दर्भः  यथेति । अयम् अपि राजप्रश्नोऽन्यहितार्थ एव ॥२२॥

विश्वनाथः  राजोवाचेति भक्तिमिश्रयोगे राज्ञो जिज्ञासैव, न तु चिकीर्षा । शुकदेवशिष्यस्य शुकस्याभिमतायां शुद्धभक्ताव् एव प्रवृत्त्यौचित्यात् ॥२२॥

 ]]]]]]]]]]

॥ २.१.२३ ॥

श्रीशुक उवाच
जितासनो जितश्वासो जितसङ्गो जितेन्द्रियः ।
स्थूले भगवतो रूपे मनः सन्धारयेद् धिया ॥

श्रीधरः  यथेत्य् अस्योत्तरं  जितासन इति । विषयम् आह  स्थूल इति सार्धेन ॥२३॥

क्रमसन्दर्भः  न व्याख्यातम्.

विश्वनाथः  यथा सन्धार्यते [भा.पु. २.१.२२] इत्य् अस्योत्तरम् आहजितासन इति । यत्र सम्मता इत्य् अस्योत्तरं वदन् पूर्वोक्तस्यान्तर्यामिणश् चिद्घनस्वरूपे धारणायाम् असमर्थानाम् अशुद्धचित्तानां योगिनां रागद्वेषादिमालिन्यनिवृत्त्यर्थं वैराजधारणाम् आहस्थूल इति ॥२३॥

 ]]]]]]]]]]

॥ २.१.२४ ॥

विशेषस् तस्य देहोऽयं स्थविष्ठश् च स्थवीयसाम् ।
यत्रेदं व्यज्यते विश्वं भूतं भव्यं भवच् च सत् ॥

मध्वः  विशेषः अण्डकोशः ।

शिलावत् तस्य देहोऽयम् अण्डकोशस् तु सा वृत्तिः ।
तत् तन्त्रत्वात् संस्थदुःखभोगस्य न क्वचिद् ॥ इति ब्रह्मवैवर्ते ॥२४॥

श्रीधरः  विशेषो विराड्देहः अतिस्थूलानाम् अपि स्थूलतरः । सत् कार्यमात्रम् ॥२४॥

क्रमसन्दर्भः  न व्याख्यातम्.

विश्वनाथः  विशेषः समष्टिर् विराट् । यत्रेदं दृश्यते इत्य् अनेन दृश्यश्रव्यादिवस्तुमात्राणां भगवद्विभूतित्वाद् भगवद्रूपत्वेन ध्येयत्वे सति स्पर्धासूयादयो न क्वापि भवेयुर् इत्य् अतः स्पर्धाद्यभावे चित्तशुद्धिः चित्तशुद्धौ च चिद्घनात्मकश्रीनारायणमूर्तौ धारणा अतिसुकरा स्याद् इति द्योतितम् । सत् कार्यमात्रम् ॥२४॥

 ]]]]]]]]]]

॥ २.१.२५ ॥

अण्डकोशे शरीरेऽस्मिन् सप्तावरणसंयुते ।
वैराजः पुरुषो योऽसौ भगवान् धारणाश्रयः ॥

मध्वः  अण्डकोषो विराट् प्रोक्ता विशेषेण प्रकाशनात् ।
वैराजस् तद्गतो विष्णुर् अथ वा सर्वतो वरः ॥ इति भागवततन्त्रे ॥२५॥

श्रीधरः  अस्य चोपलक्षणत्वेन विषयत्वं, वस्तुतस् तु विराड् जीवनियन्ता भगवान् एव विषय इत्य् आह । अण्डकोशान्तर्वर्तिनि कटाह एव पृथिव्यावरणम् । ततः अप्तेजोवाय्वाकाशाहङ्कारमहत्तत्त्वानीति सप्त ॥२५॥

क्रमसन्दर्भः  न व्याख्यातम्.

विश्वनाथः  स एव विशेषः कुत्र को वा ? इत्य् अत आहअण्डकोषे पञ्चाशत्कोटियोजनप्रमाणे ब्रह्माण्डे पृथिव्याप्तेजोवाय्वाकाशाहङ्कारमहत्तत्त्वानीति सप्तावरणानि तैर् युते । वैराजो हिरण्यगर्भस्य देहः । भगवान् इति हिरण्यगर्भान्तर्यामी गर्भोदशायी द्वितीयः पुरुषस् तत्प्रतिमत्वेनोपास्यमानो वैराजोऽपि भगवच्छब्देनोच्यते ॥२५॥

 ]]]]]]]]]]

॥ २.१.२६ ॥

पातालम् एतस्य हि पादमूलं
पठन्ति पार्ष्णिप्रपदे रसातलम् ।
महातलं विश्वसृजोऽथ गुल्फौ
तलातलं वै पुरुषस्य जङ्घे ॥

मध्वः  प्रतिमापेक्षयाङ्गानि स्वरूपापेक्षया तज्जानि तदाश्रितानि च ॥२६॥

श्रीधरः  विराड्देहतज्जीवतदन्तर्यामिणाम् अभेदम् आरोप्योपासनं कर्तव्यम् इत्य् आशयेनाह । पातालं पादमूलं पादस्याधोभागम् । पातालादीनां तदवयवता विधीयते । पातालादीन्य् अतलान्तान्य् अधस्तनाद् आरभ्य सप्त भूविवराणि । पठन्ति गृणन्तीत्यादिप्रमाणप्रदर्शनम् । पार्ष्णिप्रपदे पादस्य पश्चात्पुरोभागौ ॥२६॥

क्रमसन्दर्भः  न व्याख्यातम्.

विश्वनाथः  तस्य पादादित्वेन किं किं ध्येयम् ? इत्य् अपेक्षायाम् आहपादमूलं पादस्याधोभागम् । पार्ष्णिप्रपदे पादस्य पश्चात्पुरोभागौ ॥२६॥

 ]]]]]]]]]]

॥ २.१.२७ ॥

द्वे जानुनी सुतलं विश्वमूर्तेर्
ऊरुद्वयं वितलं चातलं च।
महीतलं तज्जघनं महीपते
नभस्तलं नाभिसरो गृणन्ति ॥

श्रीधरः  ऊरुद्वयस्याधोभागे वितलं, उत्तरभागे अतलम् इति ज्ञेयम् । नाभिर् एव सरः ॥२७॥

क्रमसन्दर्भः  न व्याख्यातम्.

विश्वनाथः  ऊरुद्वयम् इति । तस्याधोभागे वितलम् ऊर्ध्वभागे अतलम् इति ज्ञेयम् ॥२७॥

 ]]]]]]]]]]

॥ २.१.२८ ॥

उरःस्थलं ज्योतिर्अनीकम् अस्य
ग्रीवा महर् वदनं वै जनोऽस्य ।
तपो वराटीं विदुर् आदिपुंसः
सत्यं तु शीर्षाणि सहस्रशीर्ष्णः ॥

श्रीधरः  ज्योतिर्अनीकं ज्योतिषां समूहं स्वर्गम् । महर्लोकं ग्रीवेति गृणन्ति । तपोलोकं रराटीं ललाटम् । सत्यं सत्यलोकम् ॥२८॥

क्रमसन्दर्भः  उरःस्थलम् इत्य् अस्य टीकायां गृणन्तीत्य् अत्र विदुर् एवान्वेतुं युक्तम् ॥२८॥

विश्वनाथः  ज्योतिर् अनीकं ज्योतिषां समूहं स्वर्गम् । रराटीं ललाटम् । सत्यं सत्यलोकम् ॥२८॥

 ]]]]]]]]]]

॥ २.१.२९ ॥

इन्द्रादयो बाहव आहुर् उस्राः
कर्णौ दिशः श्रोत्रम् अमुष्य शब्दः ।
नासत्यदस्रौ परमस्य नासे
घ्राणोऽस्य गन्धो मुखम् अग्निर् इद्धः ॥

श्रीधरः  उस्रा देवाः तेजोमयशरीरत्वात् ते बाहव इत्य् आहुः । दिशोऽस्मदादिश्रोत्राधिष्ठात्र्यो देवताः कर्णौ श्रोत्रस्याधिष्ठानम् । शब्दस् तु श्रोत्रविषयः स तस्य श्रोत्रेन्द्रियम् । एवं नासिकादिष्व् अपि । नासत्यदस्राव् अश्विनौ नासे नासापुटे । इद्धो दीप्तः ॥२९॥

क्रमसन्दर्भः  इन्द्रादय इति । अत्र टीकायांएवं नासिकादिष्व् अपीति प्रायिकम् एव ॥२९॥

विश्वनाथः  उस्रा देवाः । इन्द्रादयो देवा बाहव इत्य् आहुः । दिशोऽस्मदादिश्रोत्राधिष्ठात्र्यो देवताः । अस्य कर्णौ श्रोत्रस्याधिष्ठानम् । शब्दोऽस्मदादिश्रोत्रविषयः । अमुष्य श्रोत्रेन्द्रियम् । एवम् एव सर्वत्र व्यवस्था । अत्र व्यष्टिसमष्टिविराजोर् यद्यपि तुल्य एवाध्यात्मादिविभागस् तद् अपि अमष्टिविराड् अयं हिरण्यगर्भोपासकैर् योगिभिः परमेश्वरत्वेनोपास्य इति परमेश्वरस्य इन्द्रियेभ्य एव विराजो विषया भवन्ति तदीयेन्द्रियाधिष्ठानेभ्यस् त्व् इन्दिर्याणीन्द्रियाधिष्ठात्र्यो देवताश् च स्युर् इति कार्यकारणयोर् अभेदोपचाराद् ऐक्येन दिक्शब्दादिभिः समष्टिविराजोऽस्य पर्मेश्वरत्वेन ध्येयत्वात् कर्णश्रोत्रादिकल्पना ज्ञेया । नासत्यदस्राव् अश्विनौ । नासे नासापुटे । इद्धो दीप्तः ॥२९॥

 ]]]]]]]]]]

॥ २.१.३० ॥

द्यौर् अक्षिणी चक्षुर् अभूत् पतङ्गः
पक्ष्माणि विष्णोर् अहनी उभे च ।
तद्भ्रूविजृम्भः परमेष्ठिधिष्ण्यम्
आपो‘स्य तालू रस एव जिह्वा ॥

श्रीधरः  द्यौर् अन्तरिक्षम् । अक्षिणी नेत्रगोलके । चक्षुर् इन्द्रियम् । पतङ्गः सूर्यः । अहनी रात्र्यहणी । परमेष्ठिधिष्ण्यं ब्रह्मपदम् । तालुर् अधिष्ठानम् । जिह्वा इन्द्रियम् ॥३०॥

क्रमसन्दर्भः  चक्षुषि व्यभिचारात्तत्र हि सूर्यस्यैव हि गोलोकत्वेन प्राप्तत्वात् । तद् एवम् अत्र युक्तिर् नानुसन्धेया किन्तूपासनार्थं शास्त्रज्ञैव कारणम् इति सर्वं समञ्जसम् ॥३०॥

विश्वनाथः  द्यौर् अन्तरिक्षम् । तत्रत्यः सूर्यश् चाक्षिणी नेत्रगोलके । यथाद्युपदेन मञ्चाः क्रोशन्तीति न्यायेन सूर्यो लक्ष्यते । पतङ्गो रूपं चक्षुर् चक्षुर् इन्द्रियम् । अत्र पतङ्गपदेन तैजसं रूपं लक्ष्यते, न तु सूर्य उच्यते । दिवः सूर्यस्य चाक्षिणी [भा.पु. २.६.३] इति ।

एतद् वै पौरुषं रूपं भूः पादौ द्यौः शिरो नभः ।
नाभिः सूर्योऽक्षिणी नासे वायुः कर्णौ दिशः प्रभोः ॥ [भा.पु. १२.११.६]

इत्य् आद्य् अग्रिमवाक्यविरोधात् । अहनी रात्र्यहणी । मिथुनगणलक्षणया लिङ्गसमवायन्यायेनाहःशब्देन रात्रिर् अप्य् उच्यते । परमेष्ठिधिष्ण्यं ब्रह्मपदम् । आपो वरुणम् । तालुर् अधिष्ठानम् । जिह्वा इन्द्रियम् ॥३०॥

 ]]]]]]]]]]

॥ २.१.३१ ॥

छन्दांस्य् अनन्तस्य शिरो गृणन्ति
दंष्ट्रा यमः स्नेहकला द्विजानि ।
हासो जनोन्मादकरी च माया
दुरन्तसर्गो यदपाङ्गमोक्षः ॥

मध्वः  बहुरूपत्वाद् दंष्ट्रार्यमेन्दु इत्य् आदि ।

प्रतिमापेक्षयाङ्गानि भुवादीनि स्वरूपतः ।
तदाश्रितानि तज्जानि बह्वङ्गत्वं बहुत्वतः ॥ इति ब्रह्मतर्के ॥३१॥

श्रीधरः  छन्दांसि वेदाः । शिरो ब्रह्मरन्ध्रम् । स्नेहकलाः पुत्रादिस्नेहलेशाः । द्विजाति दन्ताः । षण्ढत्वम् आर्षम् । दुरन्तोऽपारः सर्ग इति यत् स तस्य कटाक्षह् ॥३१॥

क्रमसन्दर्भः  न व्याख्यातम्.

विश्वनाथः  छन्दांसि वेदाः । शिरो ब्रह्मरन्ध्रम् । स्नेहकलाः पुत्रादिस्नेहलेशाः । द्विजानि दन्ताः । षण्डत्वम् आर्षम् । दुरन्तसर्ग अपारसंसारः ॥३१॥

 ]]]]]]]]]]

॥ २.१.३२ ॥

व्रीडोत्तरौष्ठोऽधर एव लोभो
धर्मः स्तनोऽधर्मपथोऽस्य पृष्ठम् ।
कस् तस्य मेढ्रं वृषणौ च मित्रौ
कुक्षिः समुद्रा गिरयोऽस्थिसङ्घाः ॥

श्रीधरः  अधर्ममार्गोऽस्य पृष्ठभागः । कः प्रजापतिः । मित्रौ मित्रावरुणौ ॥३२॥

क्रमसन्दर्भः  न व्याख्यातम्.

विश्वनाथः  धर्मः स्तनो दक्षिणः । धर्मस्तनाद् दक्षिणतः इत्य् उक्तेह् । कः प्रजापतिः । मेढ्रं शिश्नः । मित्रौ मित्रावरुणौ । वृषणाव् अण्डकोषौ ॥३२॥

 ]]]]]]]]]]

॥ २.१.३३ ॥

नाड्योऽस्य नद्योऽथ तनूरुहाणि
महीरुहा विश्वतनोर् नृपेन्द्र ।
अनन्तवीर्यः श्वसितं मातरिश्वा
गतिर् वयः कर्म गुणप्रवाहः ॥

श्रीधरः  अनन्तं वीर्यं यस्य सः । वयः कालस् तस्य गमनम् । गुणप्रवाहः प्राणिनां संसारः कर्म तस्य क्रीडा ॥३३॥

क्रमसन्दर्भः  न व्याख्यातम्.

विश्वनाथः  अनन्तः शेषो वीर्यं विक्रमो यस्य सः । वयः कालस् तस्य गतिर् गमनम् । गुणप्रवाहः प्राणिनां संसारः । कर्म क्रीडा ॥३३॥

 ]]]]]]]]]]

॥ २.१.३४ ॥

ईशस्य केशान् विदुर् अम्बुवाहान्
वासस् तु सन्ध्यां कुरुवर्य भूम्नः ।
अव्यक्तम् आहुर् हृदयं मनश् च
चन्द्रमाः सर्वविकारकोशः ॥

श्रीधरः  भूम्नो विभोः । अव्यक्तं प्रधानम् । सः प्रसिद्धश् चन्द्रमास् तदीयं मनः । सर्वेषां विकाराणां कोश इवाश्रयभूतम् ॥३४॥

क्रमसन्दर्भः  न व्याख्यातम्.

विश्वनाथः  भूम्नः विभोः । अव्यक्तं प्रधानम् । तस्य हृदयं बुद्धिः । स प्रसिद्धश् चन्द्रमास् तदीयं मनः । सर्वेषां विकाराणां कोष इवाश्रयभूतम् ॥३४॥

 ]]]]]]]]]]

॥ २.१.३५ ॥

विज्ञानशक्तिं महिम् आमनन्ति
सर्वात्मनोऽन्तःकरणं गिरित्रम् ।
अश्वाश्वतर्युष्ट्रगजा नखानि
सर्वे मृगाः पशवः श्रोणिदेशे ॥३५॥

श्रीधरः  विज्ञानशक्तिं चित्तम् । महिं महत्तत्त्वम् । अन्तःकरणम् अहङ्कारम् । गिरित्रं श्रीरुद्रम् । गर्दभाद् वडवायाम् उत्पन्ना अश्वतरी ॥३५॥

क्रमसन्दर्भः  न व्याख्यातम्.

विश्वनाथः  विज्ञानशक्तिं चित्तम् । महिं महत्तत्त्वम् । अन्तःकरणम् अहङ्कारम् । गिरित्रं श्रीरुद्रम् । गर्दभाद् वडवायाम् उत्पन्ना अश्वतरी ॥३५॥

 ]]]]]]]]]]

॥ २.१.३६ ॥

वयांसि तद्व्याकरणं विचित्रं
मनुर् मनीषा मनुजो निवासः।
गन्धर्वविद्याधरचारणाप्सरः
स्वरस्मृतीर् असुरानीकवीर्यः ॥

श्रीधरः  वयांसि पक्षिणः । तस्य व्याकरणं नामरूपे व्याकरवाणीति श्रुत्युक्तं शिल्पनैपुण्यम् । यथाहुः

येन शुक्लीकृता हंसाः शुकाश् च हरितीकृताः ।
मयूराश् चित्रिता येन स ते वृत्तिं विधास्यति ॥ इति ।

मनुः स्वायम्भुवः, मनीषा बुद्धिः, मनुजः पुरुषः, निवास आश्रयः । पुरुषत्वे चाविस्तरामात्मा इति श्रुतेः । गन्धर्वादीनां द्वन्द्वैक्यम् । गन्धर्वादयः । स्वरस्मृतीह् । षड्जादिस्वरस्मृतय इत्य् अर्थः । असुरानीकं वीर्यं यस्य सः । "स्वरः स्मृतिर् असुरानीकवर्यः" इति पाठे गन्धर्वादयः स्वरः असुरसमूहश्रेष्ठः प्रह्लादः स्मृतिस् तस्येति ॥३६॥

क्रमसन्दर्भः  न व्याख्यातम्.

विश्वनाथः  वयांसि पक्षिणस् तस्य व्याकरणं नामरूपे व्याकरणानीति श्रुत्युक्तं शिल्पनैपुण्यम् । यथाहुः

येन शुक्लीकृता हंसाः शुकाश् च हरितीकृताः ।
मयूराश् चित्रिता येन स ते वृत्तिं विधास्यति ॥ इति ।

मनुः स्वायम्भुवः । मनीषा विचारवती बुद्धिः । मनुजः पुरुषः । पुरुषत्वे चाविस्तरम् आत्मा इति श्रुतेः । गन्धर्वादीनां द्वन्द्वैक्यम् । गन्धर्वादयः स्वरः षडजादिः । असुरानीकवर्यः प्रह्लादः स्मृतिः । "स्वरस्मृतीर् असुरानीकवीर्यः" इति पाठे स्वराणां स्मृतयः असुरानीकं वीर्यं यस्य सः ॥३६॥

 ]]]]]]]]]]

॥ २.१.३७ ॥

ब्रह्माननं क्षत्रभुजो महात्मा
विड् ऊरुर् अङ्घ्रिश्रितकृष्णवर्णः ।
नानाभिधाभीज्यगणोपपन्नो
द्रव्यात्मकः कर्म वितानयोगः ॥

श्रीधरः  ब्रह्मा विप्रस् तस्याननं मुखम् । क्षत्रं क्षत्रियो भुजौ यस्य । विड् वैश्य ऊरू यस्य । अङ्घ्रीश्रितः कृष्णवर्णः शूद्रो यस्य । नानाभिधा नामानि येषां ते च ते अभीज्या देवास् तेषां गणैर् वसुरुद्रादिभिर् उपपन्नो युक्तो द्रव्यात्मको हविः साध्यो वितानयोगो यज्ञप्रयोगस् तस्य कर्म कार्यम् । आवश्यकोऽभिप्रेत इत्य् अर्थः ॥३७॥

क्रमसन्दर्भः  न व्याख्यातम्.

विश्वनाथः  ब्रह्मा ब्राह्मण आननम् । क्षत्रः क्षत्रियो भुजा यस्य सः । विट् वैश्यम् ऊरु यस्य सः । अङ्घ्रिश्रितः कृष्णवर्णः शूद्रो यस्य सः । नाना अभिधा नामानि येषां ते च ते अभीज्या देवाः तेषां पणैर् वसुरुद्राद्भिर् उपपन्नो युक्तः । द्रव्यात्मको हरिः साध्यः वितानयोगः यज्ञप्रयोगः (तस्य) कर्म आवश्यकं कृत्यम् ॥३७॥

 ]]]]]]]]]]

॥ २.१.३८ ॥

इयान् असाव् ईश्वरविग्रहस्य
यः सन्निवेशः कथितो मया ते ।
सन्धार्यतेऽस्मिन् वपुषि स्थविष्ठे
मनः स्वबुद्ध्या न यतोऽस्ति किञ्चित् ॥

श्रीधरः  इयान् एतावान् सन्निवेशोऽवयवसंस्थानम् । अस्मिन् स्वबुद्ध्या मनः सन्धार्यते मुमुक्षुभिः । यतो व्यतिरिक्तं किञ्चिन् नास्ति तस्मिन् ॥३८॥

क्रमसन्दर्भः  न व्याख्यातम्.

विश्वनाथः  इयान् एतावान् । सन्निवेशः अवयवसंस्थानम् । अस्मिन् वपुषि । स्वबुद्ध्या सारथिभृतयेत्य् अर्थः । मनः सन्धार्यते योगिभिः । यतो व्यतिरिक्तं किञ्चिद् अपि नास्ति तस्मिन् । अयम् अर्थःमनो हि स्वचाञ्चल्यवशाद् यत्र यत्र भ्रमति, तत्र तत्रैव भगवत इदम् अमुकम् अङ्गम् इति स्वबुद्ध्या विचारयेत् । एवं च मनसः स्वाभाविकाः सर्व एव विषया भगवदङ्गान्य् एवेति सर्वम् अपि चिन्तनं भगवच्चिन्तनत्वेन पर्यवस्येत् । तथा स्पर्धावज्ञादयो भावा नैवोत्पद्येरन् स्पर्धादिविषयाणां मनुष्यगन्धर्वादीनाम् अपि भगवदङ्गभूतत्वेन ध्येयत्वाद् एवेति ॥३८॥

 ]]]]]]]]]]

॥ २.१.३९ ॥

स सर्वधीवृत्त्यनुभूतसर्व
आत्मा यथा स्वप्नजनेक्षितैकः ।
तं सत्यम् आनन्दनिधिं भजेत
नान्यत्र सज्जेद् यत आत्मपातः ॥

श्रीधरः  तद् एवं चित्तस्थैर्यार्थं विराड्देहजीवेश्वराणाम् अभेदेनोपासनम् उक्तं, तत्र तु देहजीवाव् ईश्वरे प्रविलाप्य स एव ध्येय इति निर्धारयतिस इति । सर्वेषां धीवृत्तिभिर् अनुभूतं सर्वं येन स एक एव सर्वान्तर आत्मा तम् एव सत्यं भजेत । अन्यत्रोपलक्षणे न सज्जेत् । यत आसङ्गाद् आत्मनः पातः संसारो भवति । एकस्य तत्तदिन्द्रियैः सर्वानुभूतौ दृष्टान्तःस्वप्नजनानाम् ईक्षिता यथेति । स्वप्ने हि कदाचिद् बहून् देहान् प्रकल्प्य जीवस् तत्तदिन्द्रियैः सर्वं पश्यति तद्वत् । ईश्वरस्य तु विद्याशक्तित्वान् न बन्धः ॥३९॥

क्रमसन्दर्भः  तद् एवं विराड् धारणाम् उक्त्वा तदपवादेनापि तां पूर्वोक्तां भक्तिम् एवाहस सर्वेति । यः सर्वधीत्य् अनुक्तत्वात् स तं सत्यं भजतेति योजयितव्यस्य कर्तुर् विद्यमानत्वाद् अयम् एवार्थःस तथाभूतविराड्धारणासिद्धो योगी विराङ्गताभिः सर्वाभीर् धीवृत्तिभिर् ज्ञानेन्द्रियैर् अनुभूतं सर्वं विराड्गतं येन तथाभूतः सन् तं सत्यम् आनन्दनिधिं विराडन्तर्यामिनं श्रीनारायणम् एव भजेत् । अन्यत्र विराड्गते तद्धारणावान्तरफले च कुत्रापि न सज्जते, यतः सज्जमानाद् आत्मपातः संसार एव स्यात् । तस्य सर्वानुभूतौ दृष्टान्तःआत्मस्वप्नद्रष्टा जीवो यथा स्वप्नगतानां सर्वेषां जनानां तदुपलक्षितानां वस्तूनां च, य एक एव ईक्षिता भवतीति, तद्वत् । अत्र तम् इत्य् अनेन स ऐक्षत [बृ.आ.उ. १.२.५, ऐ.उ. १.१.२] इति, स्वाभाविकी ज्ञानबलक्रिया च इति [श्वे.उ. ६.८], श्रुतिप्रसिद्धपरानपेक्षज्ञानादिसिद्धेस् तथा सन्ध्ये सृष्टिर् आह हि [वे.सू. ३.२.१], मायामात्रं तु कार्त्स्न्येनानभिव्यक्तस्वरूपत्वाद् [वे.सू. ३.२.३] इति न्यायप्राप्तेन स्वप्नस्यापि कर्तृत्वेन जाग्रदादिमयजगत्कर्तृत्वस्य पूर्णत्वप्राप्ते वैलक्षण्यं दर्शितं सत्यादिद्वयेन परमपुरुषार्थत्वं चेति ज्ञेयम् ॥३९॥

विश्वनाथः  नन्व् एवं भगवद्धारणाभ्यासस्यानुषङ्गिकापि फलानि भोगैश्वर्यादीनि अवश्यम् उत्पद्यन्त एव योगी तानि स्वतः प्राप्तान्य् उपभुञ्जीत, न वा ? आद्ये योगशैथिल्यप्रसङ्गः । यद् उक्तं

यदा न योगोपचितासु चेतो
मायासु सिद्धस्य विषज्जतेऽङ्ग ।
अनन्यहेतुष्व् अथ मे गतिः स्याद्
आत्यन्तिकी यत्र न मृत्युहासः ॥ [भा.पु. ३.२७.३०] इति ।

सत्यम् । द्वितीये उपस्थितभोगत्यागस्य दुष्करत्वम् इति । विवेकेनैव सर्वं सुकरम् इति विवेकप्रकारं दर्शयति । स योगी, सर्वाभिर् धियं वृत्तिभिर् इन्द्रियलक्षणाभिः प्राचीनसहस्रसहस्रजन्मवर्तिनीभिर् अनुभूतम् एव सर्वं देवेन्द्रत्वनरेन्द्रत्वादिकं भोगैश्वर्यादिकं येन सः । किं पुनश् चर्वितचर्वणयेति भावः । न च तस्यापि स्थिरत्वम् इत्य् अत्र दृष्टान्तःआत्मा जीवो यथा स्वप्ने जनानां पात्रमित्रसैन्यादीनां तदुपलक्षितराज्यादि भोगानां च स्वसृष्टानाम् एक एव ईक्षिता अनुभविता । अतस् तं सत्यं सर्वकालदेशवर्तिनम्, आनन्दानां निधिं भगवन्तम् एव भजेत । न त्व् अन्यत्र असार्वदिक्त्वाद् असत्येऽनानन्दनिधौ विषयसुखे इत्य् अर्थः ॥३९॥

इति स्आर्आर्थदर्श्इन्य्आं हर्ष्इण्य्आं भक्तचेतस्आम् ।
द्वितीये प्रथमोऽध्यायः सङ्गतः सङ्गतः सत्आम् ।।*॥

 ]]]]]]]]]]

इति श्रीमद्भागवते महापुराणे ब्रह्मसूत्रभाष्ये
पारमहंस्यं संहितायां वैयासिक्यां द्वितीयस्कन्धे
महापुरुषसंस्थानुवर्णनं नाम
प्रथमोऽध्यायः ।
॥२.१॥


(२.२)
द्वितीयोऽध्यायः
महापुरुषसंस्थानुवर्णनं

॥ २.२.१ ॥

श्रीशुक उवाच
एवं पुरा धारणयात्मयोनिर्
नष्टां स्मृतिं प्रत्यवरुध्य तुष्टात् ।
तथा ससर्जेदम् अमोघदृष्टिर्
यथाप्ययात् प्राग् व्यवसायबुद्धिः प्आदौ ॥

श्रीधरः
द्वितीये तु ततः स्थूलधारणातो जितं मनः ।
सर्वसाक्षिणि सर्वेशे विष्णौ धार्यम् इतीर्यते ॥*॥
दृश्याळम्बनरूपैवम् उक्ता वैराजधारणा ।
इहोच्यते तु तत्साध्या सर्वान्तर्यामिधारणा ॥*॥

तत्र तावत् पूर्वोक्तधारणाया अवान्तरफलम् आहएवं या धारणा तया तुष्टाद् धरेः पुरा प्रलयसमये नष्टां सृष्टिस्मृतिं प्रत्यवरुध्य लब्ध्वा ब्रह्मा अप्ययात् प्राग् इदं विश्वं यथासीत् तथा ससर्ज । व्यवसायात्मिका बुद्धिर् यस्य सः । अत एवामोघा दृष्टिर् यस्येति । अतस् तया धारणया विश्वसृष्टिसामर्थ्यं भवति ॥१॥

चैतन्यमतमञ्जुषा  एवं धारणया भक्तिलक्षणयेत्य् अर्थः । तुष्टात् श्रीकृष्णात्, भक्त्यैवासौ तुष्टो भवति, आत्मयोनिः पुरा नष्टां स्मृतिम् आसाद्य यथापूर्वम् आसीत्, तथेदं विश्वं ससर्ज ॥१॥

क्रमसन्दर्भः  न व्याख्यातम्.

विश्वनाथः  
द्वितीये चिद्घनवपुर् धारणा सिद्धयोगिनः ।
देहं जिहासोः सायुज्यप्राप्ताव् उक्तं सृतिद्वयम् ॥*॥
भगवत्तत्त्वम् इहारोप्य दृशाप्राकृतवस्तुषु ।
धारणोक्ताथ तत्साध्या भगवद्धारणोच्यते ॥*॥

उक्तधारणाया अवान्तरफलम् आह । प्रत्यवरुद्ध्य प्राप्य । तुष्टात् परमेश्वरात् । अप्ययात् प्रलयात् प्राग् इदं विश्वं यथासीत् तथा ससर्ज । व्यवसाये भगवत्प्रेरणावशात् स्रक्ष्याम्य् एवेति निश्चये बुद्धिर् यस्य सः ॥१॥

]]]]]]]]]]

॥ २.२.२ ॥

शाब्दस्य हि ब्रह्मण एष पन्था
यन् नामभिर् ध्यायति धीर् अपार्थैः ।
परिभ्रमंस् तत्र न विन्दतेऽर्थान्
मायामये वासनया शयानः ॥

मध्वः  एष हरिः । यद् अपार्थैर् ध्यायति तत्रार्थान् न विन्देत ।

सर्वनामा यतो विष्णुस् तदन्यार्थान् न तु स्मरेत् ।
स्मरंस् तु यावदर्थः स्याद् अन्यथा स्वात्महा स्मृतः ॥ इति ब्रह्माण्डे ॥२॥

श्रीधरः  उपासनाफलाद् अपि विरक्तस्य शुद्धात्मधारणायाम् अधिकारः । अतो वैराग्यार्थं सर्वं कर्मफलं निन्दति । शाब्दं शब्दमयं ब्रह्म वेद । तस्य एष पन्थाः कर्मफलबोधप्रकारः । कोऽसौ ? अर्थशून्यैर् एव स्वर्गादिनामभिः साधकस्य धीर् ध्यायति तत्तदिच्छां करोतीति यत् । अपार्थत्वम् एवाहतत्र मायामये पथि सुखम् इति वासनया शयानः स्वप्नान् पश्यन्न् इव परिभ्रमन्न् अर्थान् न विन्दति । तत्तल्लोकं प्राप्तोऽपि निरवद्यं सुखं न लभत इत्य् अर्थः ॥२॥

चैतन्यमतमञ्जुषा  तस्मात् श्रीकृष्ण एव भजनीय इत्य् आहशाब्दस्य हीत्यादि । शाब्दस्य ब्रह्मणो वेदस्यष एव पन्थाः । कोऽसौ ? तत्राहनामभिः श्रीकृष्णवासुदेवनारायणादिभिर् नामभिर् धीर् धारणाशीलः पुरुषः, ध्यायति चिन्तयतीति धीः । कीदृशैः ? अप अपकृष्टा अर्थाः पुरुषार्थाः धर्माः कामादयो येभ्यस् तथा तैः । कुतस् तेषाम् अपकृष्टत्वम् ? इत्य् आहपरिभ्रमंस् तत्रेत्यादि । तत्र तेषु धर्मकामादिषु परिभ्रमन्न् अर्थान् प्रेमलक्षणभक्तियोगसम्बन्धिनो भावनान् विन्दते । तेषां मायामयत्वाद् इत्य् आहमायामये मायास्वरूप आमयो यत्रेति । तत्रेत्य् अस्य विशेषणं, वासनया तत्तद्वासनया शयानो निद्रित इव ॥२॥

क्रमसन्दर्भः  शाब्दस्येति । यत् यस्मात् यं श्रुत्वेत्य् अर्थः ॥२॥

विश्वनाथः  अत्र म्रियमाणः किं कुर्वीत ? इति प्रश्ने स्वर्गसाधनं यागादिकं कर्मैव कुर्वीत, अत्र वेदः सर्व एव प्रमाणम् इत्य् आचिख्यासूंस् तत्र कांश्चन प्रत्याह ।शाब्दं शब्दमयं ब्रह्म वेद । तस्य एष पन्थाः । कोऽसौ ? यन्नामभिर् नाममात्रैर् एव स्वर्गादिभिर् धीः साधकस्य बुद्धिर् ध्यायति । स्वर्गे सुखम् एव प्राप्स्यामीति विचारयति, वृथैव यतोऽप्य् अर्थैः । अपार्थत्वम् एवाहमायामये तत्र स्वर्गादौ, सुखम् इति वासनया, शयानः स्वप्नान् पश्यन्न् इव परिभ्रमन्न् अर्थान् न विन्दति । तत्तल्लोकं प्राप्तोऽपि क्षयिष्णुत्वान् निरवद्यं सुखं न लभत इत्य् अर्थः ॥२॥

]]]]]]]]]]

॥ २.२.३ ॥

अतः कविर् नामसु यावदर्थः
स्याद् अप्रमत्तो व्यवसायबुद्धिः ।
सिद्धेऽन्यथार्थे न यतेत तत्र
परिश्रमं तत्र समीक्षमाणः ॥

श्रीधरः  तर्हि सर्वथा कर्मफलत्यागे सद्य एव देहपातः स्याद् इत्य् आशङ्क्याह । अतः कविर् नामसु नाममात्रेषु भोग्येषु यावतार्थेनार्थो देहनिर्वाहो यस्य स तथाभूतः स्यात् । अप्रमत्तस् तावन्मात्रेऽप्य् अनासक्तः । व्यवसायबुद्धिर् नेदं सुखम् इति निश्चयवान् । तदापि तत्र तस्मिन्न् अर्थेऽन्यथैव सिद्धे सति तत्र यत्ने परिश्रमं पश्यन् न यतेत ॥३॥

चैतन्यमतमञ्जुषा  तस्माद् योगिनां नृप निर्णीतं हरेर् नामानुकीर्तनम् [भा.पु. २.१.११] इति पूर्वोक्तरीत्या प्रथमं श्रीकृष्णनामभ्यां स एव कार्य इत्य् आहअत इत्यादि । अतः कारणात् कविर् विचक्षणो जनो नामसु भगवन्नामसु यावदर्थः स्यात्, यावत् साकल्ये, सर्वार्थः स्यात् । नामग्रहणेनैव सर्वार्थसिद्धो भवति । यद् वा, यावान् अर्थो यत्रेति सप्तम्यन्यपदार्थःअर्थस्फूर्तिपर्यन्तं नामसु भवेद् इत्य् अर्थः । अर्थस् तु श्रीकृष्ण एव, तावद् एव नामसु भाव्यम्, यावदर्थः फलम् इति वा ।

अप्रमत्त एव व्यवसायबुद्धिः । व्यवसायो व्यवहारः । एतद् विना प्रपञ्च्सर्वासिद्धे कर्मणि न यतेत । अत उक्तन्तस्यैव हेतोः प्रयतेत कोविदः [भा.पु. १.५.१८] इत्यादि । यतस् तस्मिन्न् अर्थे
परिश्रमम् आयासं समीक्षमाणः । एतेन व्यवसायः सन् भगवन्नामसङ्कीर्तनं कुर्याद् इत्य् अर्थः ॥३॥

क्रमसन्दर्भः  न व्याख्यातम्.

विश्वनाथः  एवं योगप्रसङ्ग एव कर्मिणां मतम् अतिबहिरङ्गत्वेन स्पष्टम् एव विनिन्दा कर्मफलेषु वैराग्यं भक्तज्ञानिनोर् अपि साधारणं योगारूढानाम् अवश्यकर्तव्यत्वेनाह । अतो बुद्धिमान् भोगार्थं न ध्यायेत्, न यतेत च, किन्तु कामस्य नेन्द्रियप्रीतिर् लाभो जीवेत यावता इत्य् उक्तन्यायेन । नामसु भोग्यवस्तुषु यावतार्थेन स्वीकृतेन आर्थः स्वीकृत्यनिष्पत्त्यर्थं देहनिर्वाहस् तावान् अर्थो ग्राह्यो यस्य तथाभूतः स्यात् । यतोऽयम् अप्रमत्तः स्वसाधनसिद्धौ सावधानः । किं च, विघ्नबाहुल्यदर्शनेऽपि स्वयोगान् न परावर्ततेत्य् आहव्यवसायबुद्धिः । “यद् भवेत् तद् भवतु, मया तु यन् निश्चितं तन् निश्चितम् एव” इति दृढविचार इत्य् अर्थः । किं च, यावदर्थतापि कस्यचिद् इति सुकुमारस्यैवोक्ता, न तु स्वतःसमर्थस्येत्य् आहअन्यथा प्रकारान्तरेण अर्थे स्वदेहनिर्वाहे सिद्धे सति तत्र पिष्टपेषणन्यायेन न यतेत । यतस् तत्र यत्ने परिश्रमं धनिकजनोपासनादिकम् ॥३॥

]]]]]]]]]]

॥ २.२.४ ॥

सत्यां क्षितौ किं कशिपोः प्रयासैर्
बाहौ स्वसिद्धे ह्य् उपबर्हणैः किम् ।
सत्य् अञ्जलौ किं पुरुधान्नपात्र्या
दिग्वल्कलादौ सति किं दुकूलैः ॥

श्रीधरः  अन्यथासिद्धिम् आह द्वाभ्याम्सत्याम् इति । कशिपोः शय्यायाः । स्वतः सिद्धे बाहौ सति उपबर्हणैर् उच्छीर्षकैः । पुरुधा बहुप्रकारयान्नपात्र्या भोजनपात्रेण ॥४॥

चैतन्यमतमञ्जुषा  तर्हि व्यवसायेन विना देहयात्रा सम्पद्यताम् ? तत्राहसत्यां क्षिताव् इत्यादि ॥४॥

क्रमसन्दर्भः  न व्याख्यातम्.

विश्वनाथः  समर्थस्यान्यथासिद्धिम् आहसत्याम् इति । कशिपोः शय्यायाः । उपबर्हणैर् उच्छीर्षकैः । पुरुधा पुरु बहुः, प्रकारे धा । अन्नपात्र्या भोजनपात्रेण ॥४॥

]]]]]]]]]]

॥ २.२.५ ॥

चीराणि किं पथि न सन्ति दिशन्ति भिक्षां
नैवाङ्घ्रिपाः परभृतः सरितोऽप्य् अशुष्यन् ।
रुद्धा गुहाः किम् अजितोऽवति नोपसन्नान्
कस्माद् भजन्ति कवयो धनदुर्मदान्धान् ॥

श्रीधरः  ननु दिक्सद्भावो नाम नग्नत्वम् एव, वल्कलम् अन्नं तोयं वासस्थानं तु याच्ञाप्रयत्नं विना कथं प्राप्येत तत्राह । चीराणि वस्त्रखण्डानि परान् बिभ्रति पुष्णन्ति फलादिभिर् ये । गुहाः गिरिदर्यः । ननु कदाचिद् एषाम् अलाभे किं कार्यं तत्राह अजितो हरिर् उपसन्नान् शरणागतान् किं नावति न रक्षति । किंशब्दस्य पूर्वत्रापि सम्बन्धः । धनेन यो दुर्मदस् तेनान्धान् नष्टविवेकान् ॥५॥

क्रमसन्दर्भः  न व्याख्यातम्.

विश्वनाथः  ननु शीतत्राणोपायः कः ? तत्र साक्षेपं क्रुध्यन्न् इवाहचीराणि वस्त्रखण्डानि । ननु ततोऽपि जठरानलो दुर्वारः ? तत्र तथैवाहअङ्घ्रिपा अपि किं नैव भिक्षां दिशन्ति ददति ? मनुष्याः खलु मा ददतु नामेति भावः । यतः परान् बिभ्रति पुष्णन्तीति । तर्हि पानार्थं जलं तु मृग्यम् एवेति चेत् ? धिक् तव बुद्धिम् इत्य् आहसरितोऽपीति । ननु शिलावर्षात् त्राणार्थं पर्णशाला काचिद् अपेक्षितव्यैव इति चेत् ? तत्राहरुद्धा इति । गुहां प्रविश्य व्याघ्रादयः खादन्ति चेत् ? तत्राहकिम् अजित इति । व्याघ्रादीनाम् अपि स एवान्तर्यामी भक्तवत्सलस् तान् कथं तत्र प्रेरयिष्यतीतीति भावः ॥५॥

]]]]]]]]]]

॥ २.२.६ ॥

एवं स्वचित्ते स्वत एव सिद्ध
आत्मा प्रियोऽर्थो भगवान् अनन्तः ।
तं निर्वृतो नियतार्थो भजेत
संसारहेतूपरमश् च यत्र ॥

मध्वः  एतम् इतस् तं प्रेत्याभिसम्भवितास्मीति नियतार्थः ॥६॥

श्रीधरः  तदा तेन किं कर्तव्यं हरिस् तु सेव्य इत्य् आहएवं विरक्तः संस् तं भजेत । भजनीयत्वे हेतवः । स्वचित्ते स्वत एव सिद्धः । यत आत्मा अत एव प्रियः । प्रियस्य च सेवा सुखरूपैव । अर्थः सत्यो न त्व् अनात्मविन् मिथ्या । भगवान् भजनीयगुणश् च अनन्तश् च नित्यः । य एवम्भूतस् तं भजेत । नियतार्थो निश्चितस्वरूपः । तदनुभवानन्देन निर्वृतः सन्न् इति स्वतःसुखात्मत्वं दर्शितम् । किं च यत्र यस्मिन् भजने सति संसारहेतोर् अविद्याया उपरमो नाशो भवति ॥६॥

चैतन्यमतमञ्जुषा  एवं विषयेषु वैराग्यं बोध्á हरिर् एव सेव्य इति वैराग्यस्य च फलं हरिभजनम् एवेति दर्शयतिएवम् इति द्वाभ्याम् ॥६॥

क्रमसन्दर्भः  एवं तत्र तत्र भगवत्य् एव तात्पर्ये सति स्वचित्ते स्वत एव सिद्धः श्रीभगवान् एव परमपुरुषार्थतया सेव्यः किं तत्तदाग्रहेणेत्य् आहएवं स्वचित्ते इति । तस्माद् भारत सर्वात्मा [भा.पु. २.१.५] इत्य् आदिना यद् उक्तं तद् एव पुनर् निर्णीयत इति भावः । चशब्देनानुषङ्गिकम् एवाविद्यानिवृत्तिः फलम् इति बोधितम् ॥६॥

विश्वनाथः  ननु तर्हि भजनीयेश्वरस्य तद्भजनोपकरणानां चान्वेषणं तु कर्तव्यम् एव योगिभिर् इति चेत् ? तत्राहस्वचित्ते स्वत एव सिद्धो यत आत्मा चित्ताधिष्ठातावासुदेव इति नाप्य् आवाहनादिश्रम इति भावः किं च, तस्य भजनं स्वत एव भवितुम् उचितम् इत्य् आहप्रिय इत्य् आदिभिश् चतुर्भिर् विशेषणैः । प्रियः स्वभावत एव प्रेमास्पदम् । न च प्रेमास्पदत्वेऽपि पतिपुत्रादिरूपोऽनर्थः । यतोऽर्थः परमवस्तुरूपः परमवस्तुरूपत्वेऽपि न केवलम् अन्तरात्मैव, यतो भगवान् सौन्दर्यादिगुणवत्त्वेन दृश्यः । न च तत्र देशनियम इत्य् आहअनन्तः सर्वव्यापकत्वात् सर्वत्रैव देशे स्थितः । न च भजने श्रमः कोऽपीत्य् आहनिर्वृतः भजनानन्दमग्नः सन्, नियतः प्रेमैव भक्ताव् अनुसंहितोऽर्थः प्रयोजनं यस्य तथाभूतः सन् । यद् वा, नित्यम् एतावन्ति नामानि गृहीतव्यानि, एतावती कथा श्रोतव्या एतावत्यः प्रणतयः कर्तव्याः, एतावत् कालं ध्यानं कर्तव्यम् इत्य् एवं नियमयुक्तानि कीर्तनश्रवणादीनि, यस्य तथाभूतः सन् भजेत । यत्र भजने संसारहेतोर् अविद्यायाः उपरमश् च भवेद् इत्य् अननुसंहितं फलं भक्तमते । ज्ञानियोगिनोर् मते तु संसारहेतूपरम एवानुसंहितं फलम् । चकारः पादपूरणे । नियतार्थो निश्चलस्वरूप इत्य् अर्थः ॥६॥

]]]]]]]]]]

॥ २.२.७ ॥

कस् तां त्व् अनादृत्य परानुचिन्ताम्
ऋते पशून् असतीं नाम कुर्यात् ।
पश्यञ्जनं पतितं वैतरण्यां
स्वकर्मजान् परितापाञ्जुषाणम् ॥

मध्वः  यथैकस् तु बहून् सुप्तान् असुप्तः पश्यति प्रभुः ।
एवम् ईशो बहून् जीवान् अज्ञान् पश्यति नित्यदृक् ॥ इति व्योमसंहितायाम् ।

स्वप्नेन शारीरम् अभिप्रहत्य् आसुप्तः सुप्तान् अभिचाकशीतीति च ।

यथेष्टभवनाद् विष्णुर् अनुभूः परिकीर्तितः ।
उदधिः कर्मणाम् ईशः सर्वः पूर्णगुणो यतः ।
सत्यः केवलसारत्नान् नियमो नियते रजः ॥ इति बृहत्संहितायाम् ॥७॥

श्रीधरः  एतद् एवान्यचिन्तानिन्दया द्रढयति क इति । तां तथाभूतां परस्य हरेर् अनुचिन्तां धारणाम् अनादृत्य पशून् कर्मजडान् विना । यथा पशुर् एवायं स देवानाम् इति श्रुतेः । असतीं विषयचिन्तां को नाम कुर्यात् । तया चिन्तया वैतरण्यां पतितं, तत्र च स्वकर्मजान् आध्यात्मिकादिक्लेशान् सेवमानं जनं पश्यन् । वैतरणी यमस्य द्वारस्था नदी तत्तुल्यत्वात् संसृतिर् वैतरणी ॥७॥

क्रमसन्दर्भः  व्यतिरेकेण तद् एव द्रढयतिकस् ताम् इति ॥७॥

विश्वनाथः  व्यतिरेकेण तद् एवाहक इति । परस्य हरेः । अनुचितां तां प्रसिद्धां भक्तिम् अनादृत्य । पशून् कर्मजडान् विना । पशुर् एव स देवानाम् इति श्रुतेः । असतीं विषयचिन्तां को नाम कुर्यात् ॥७॥

]]]]]]]]]]

॥ २.२.८ ॥

केचित् स्वदेहान्तर्हृदयावकाशे
प्रादेशमात्रं पुरुषं वसन्तम् ।
चतुर्भुजं कञ्जरथाङ्गशङ्ख
गदाधरं धारणया स्मरन्ति ॥

श्रीधरः  ताम् एव धारणां सविशेषणाम् आहकेचिद् इति षड्भिः । स्वदेहस्यान्तर्मध्ये तद्धृदयं तत्र योऽवकाशस् तस्मिन् वसन्तम् । प्रादेशस् तर्जन्यङ्गुष्ठयोर् विस्तारः, स एव मात्रा प्रमाणं यस्येति हृदयपरिमाणं तत्रोपचर्यते । कञ्जं पद्मम् । रथाङ्गं चक्रम् ॥८॥

चैतन्यमतमञ्जुषा  केचिद् इत्यादिना उदाहरणदर्शनेन न केवलं नामान्य् एव कीर्तयेत्, ध्यायेच् च । स्वदेहमध्ये यद् धृदयं तस्यावकाशे वसन्तम् चतुर्भुजं पुरुषं चिन्तयन्ति । तद्विशेषणानिप्रादेशमात्रं प्रकृष्ट आदेश आज्ञा प्रादेशो वेदः, स एव मात्रा प्रमाणं यस्य । अन्यानि स्पष्टानि । एतच् चतुर्भुजध्यानं मुमुक्षुपरम् । वक्ष्यति चैकादशे [भा.पु. ११.११.४६] । अत एव श्रीðअस्वामिमतं न भवति, अत एव वक्ष्यति, अमुनी भगवद्रूपे [भा.पु. २.१०.३५] इत्यादि ॥८॥

क्रमसन्दर्भः  अथ तत्राप्य् एकदेशिनां मतम् आहकेचिद् इत्य् आदिसार्धचतुष्कैः व्यष्ट्यन्तर्यामिण एव धारणेयम् । गर्भोदकशायिरूपसमष्ट्यन्तर्यामिधारणा तु तृतीयस्कन्धे तत्तद्वर्णनानुसारेण ज्ञेया । सैव सूचिता तं सत्यम् आनन्दनिधिं भजेत [भा.पु. २.१.३९] इत्य् अनेनेति ॥८॥

विश्वनाथः  एवं च वैराग्यं भक्तेर् अन्वयव्यतिरेकौ च प्रदर्श्य, पुनर् अपि योगिनां पूर्वोक्तधारणतोऽप्य् अतिश्रेष्ठ्यम् अन्तर्यामिणश् चिद्घनरूपस्य धारणाम् आहकेचिद् इति । पूर्वोक्तवैराजधारणानिष्ठेभ्योऽप्य् अतिश्रेष्ठा इत्य् अर्थः । किं वा, वक्ष्यमाणवाक्यानुसारेण वैराजधारणाभ्यासेन शुद्धचित्ता एवं तदन्तर्यामिणश् चिद्घनरूपस्य धारणां कुर्युर् इत्य् अभिप्रायेणाहकेचिद् इति । अत्र धारणायां चतुर्विधा योगिनः सम्भवन्ति, तत्र प्रथमाःभगवद्रूपम् अनालम्बमानाः प्राणमनोधारणावन्तः श्रीभागवतासम्मता विगीता एव । द्वितीयाःपूर्वोक्तवैराजधारणया शुद्धचित्ताः, मृणालगौरायतशेषभोग [भा.पु. ३.८.२३] इत्य् आदि तृतीयस्कन्धोक्ततदन्तर्यामिचतुर्भुजरूपधारणावन्तः । चतुर्थाःस्वत एव शुद्धचित्ताः । प्रथमत एव व्यष्ट्यन्तर्यामिचतुर्भुजधारणावन्त एवात्र केचित्शब्देनोच्यन्ते । प्रादेशमात्रम् इति प्रादेशप्रमाणहृदये ध्येयत्वात्पुरुषं तावन्मात्रम् इति प्रदेशोऽपचिन्त्यशक्त्या पञ्चदशवर्षीयपुरुषाकारप्रमाणम् । सन्तं वयसि कैशोरे [भा.पु. ३.२८.१७] इत्य् उक्तेः । वसन्तं तत्रान्त्र्यामितया कृतवासम् ॥८॥

]]]]]]]]]]

॥ २.२.९ ॥

प्रसन्नवक्त्रं नलिनायतेक्षणं
कदम्बकिञ्जल्कपिशङ्गवाससम्
लसन्महारत्नहिरण्मयाङ्गदं
स्फुरन्महारत्नकिरीटकुण्डलम् ॥

श्रीधरः  नलिनं पद्मं तद्वत् प्रसन्ने आयते दीर्घे ईक्षणे यस्य । कदम्बकुसुमस्य किञ्जल्काः केसरास् तद्वत् पिशङ्गे पीते वाससी यस्य । लसन्ति महारत्नानि येषु तानि सुवर्णमयान्य् अङ्गदानि यस्य । स्फुरन्ति च तानि महारत्नानि च तन्मयानि किरीटकुण्डलानि यस्य ॥९॥

क्रमसन्दर्भः  न व्याख्यातम्.

विश्वनाथः  महारत्नानि पद्मरागादीनि ॥९॥

]]]]]]]]]]

॥ २.२.१० ॥

उन्निद्रहृत्पङ्कजकर्णिकालये
योगेश्वरास्थापितपादपल्लवम् ।
श्रीलक्ष्मणं कौस्तुभरत्नकन्धरम्
अम्लानलक्ष्म्या वनमालयाचितम् ॥

श्रीधरः  उन्निद्रं विकसितं यद् धृत्पङ्कजं तस्य कर्णिकैवालयः स्थानं तस्मिन् । योगेश्वरैर् आस्थापितौ पादपल्लवौ यस्य । श्रीर् एव लक्ष्म चिह्नं तद्युक्तम् । पामादिविहितो मत्वर्थीयो नप्रत्ययः । कौस्तुभरत्नं कन्धरायां यस्य । अम्लाना लक्ष्मीः शोभा यस्यास् तया वनमालया आचितं व्याप्तम् ॥१०॥

क्रमसन्दर्भः  न व्याख्यातम्.

विश्वनाथः  उन्निद्रं विकसितं हृत्पक्षजं तस्य कर्णिकैवालयः, तत्र योगेश्वरैर् आस्थापितौ पादपल्लवौ यस्य तम् इति । तद्भक्तान् योगेश्वरान् अपि ध्यायेद् इति भावः । श्रीलक्ष्मणं श्रीर् एव लक्ष्म वामस्तनोर्ध्वे लक्ष्मीरेखायुक्तम् । पामादिविहितो मत्वर्थीयो नप्रत्ययः । कौस्तुभरत्नं तद्ग्रथनहिरण्मयसूत्रं कन्धरायाः यस्य तम् । आचितं व्याप्तम् ॥१०॥

]]]]]]]]]]

॥ २.२.११ ॥

विभूषितं मेखलयाङ्गुलीयकैर्
महाधनैर् नूपुरकङ्कणादिभिः ।
स्निग्धामलाकुञ्चितनीलकुन्तलैर्
विरोचमानाननहासपेशलम् ॥

श्रीधरः  स्निग्धत्वादिविशिष्टैः कुन्तलैर् विरोचमाने आनने यो हासस् तेन पेशलं सुन्दरम् ॥११॥

क्रमसन्दर्भः  न व्याख्यातम्.

विश्वनाथः  महाधनैर् बहुमूल्यैः । स्निग्धत्वादिविशिष्टैः कुन्तलैर् विरोचमाने आनने यो हासस् तेन पेशलं मनोहरम् ॥११॥

]]]]]]]]]]

॥ २.२.१२ ॥

अदीनलीलाहसितेक्षणोल्लसद्
भ्रूभङ्गसंसूचितभूर्यनुग्रहम्
ईक्षेत चिन्तामयम् एनम् ईश्वरं
यावन् मनो धारणयावतिष्ठते ॥

मध्वः  चिन्तामयं चिन्ताप्रधानम् ।

यस्मात् स चिन्तितो विष्णुश् चिन्तितं प्रददात्य् अजः ।
तस्माच् चिन्तामयं देअं वदन्ति ज्ञानचक्षुषः ॥ इति च ॥१२॥

श्रीधरः  अदीनम् उदारं यल्लीलाहसितं तेन यद् ईक्षणं तस्मिन्न् उल्लसन्तो यो भ्रूभङ्गा भ्रूविक्षेपास् तैः संसूचितो भूरिर् अनुग्रहो येन । चिन्तामयं चिन्तया आविर्भवन्तम् ॥१२॥

क्रमसन्दर्भः  न व्याख्यातम्.

विश्वनाथः  अदीनम् अतिमाधुर्यं यल्लीलाहसितं तद्युक्तम् ईक्षणम् उल्लसन्न् उल्लासं प्राप्नुवन् भ्रूभङ्गश् च ताभ्यां संसूचितो भूरिर् अनुग्रहो येन तम् । चिन्तामयं चिन्तयैवाविर्भवन्तम् ॥१२॥

]]]]]]]]]]

॥ २.२.१३ ॥

एकैकशोऽङ्गानि धियानुभावयेत्
पादादि यावद् धसितं गदाभृतः
जितं जितं स्थानम् अपोह्य धारयेत्
परं परं शुद्ध्यति धीर् यथा यथा ॥

श्रीधरः  अस्यैव ध्यानम् आहएकैकश इति । अनुभावयेद् ध्यायेत् । यद् यज् जितम् अयत्नतः स्फुरितं पादगुल्फादिस्थानम् अवयवस् तत् तद् अपोह्य त्यक्त्वा परं परं जङ्घाजान्वादि धारयेद् ध्यायेत् । शुध्यति तस्मिन् निश्चला भवति ॥१३॥

चैतन्यमतमञ्जुषा  एकैकशोऽङ्गानीत्य् अभ्यासदार्ढ्यथार्थं, अभ्यासे सति सर्वावयवम् एकदापि ध्यायेद् इत्य् अर्थः । यथैव धीः शुध्यति प्रसीदति, तथैव ध्यायेद् इत्य् अर्थः । नात्र एकैकशो नियमः ॥१३॥

क्रमसन्दर्भः  न व्याख्यातम्.

विश्वनाथः  तस्यैव ध्यानम् आहएकैकश इति । न निश्चितम् । भावये ध्यायेत् । जितं जितं ध्यानेनाभ्यस्तम् । स्थानं पागुल्फादि । अपोह्य त्यक्त्वा । परं परं जङ्घाजन्वादि धारयेत्, स्वमनः प्रयोज्य ग्राहयेद् इत्य् अर्थः । यथा यथा धीश् च सुध्यति विषयलाम्पट्यं त्यजति, तथा तथा धारयेद् इति चित्तशुद्धितारतम्येनैव ध्यानतारतम्यम् उक्तम् । तेनात्यन्ताशुद्धचित्तस्य नात्राधिकारः, किन्तु वैराजधारणायाम् एवेति व्यञ्जितम् ॥१३॥

]]]]]]]]]]

॥ २.२.१४ ॥

यावन् न जायेत परावरेऽस्मिन्
विश्वेश्वरे द्रष्टरि भक्तियोगः ।
तावत् स्थवीयः पुरुषस्य रूपं
क्रियावसाने प्रयतः स्मरेत ॥

श्रीधरः  पूर्वोक्तवैराजधारणाया एतद् धारणाङ्गत्वम् आह यावद् इति । परे ब्रह्मादयोऽवरे यस्मात् । कुतः ? विश्वेश्वरे द्रष्टरि न तु दृश्ये, चैतन्यघनत्वात् । भक्तियोगः प्रेमलक्षणः । क्रियावसाने आवश्यककर्मानुष्ठानानन्तरम् । अनेन कर्मापि भक्तियोगपर्यन्तम् एवेत्य् उक्तम् । प्रयतो नियमतत्परः ॥१४॥

चैतन्यमतमञ्जुषा  ननु पूर्वम् उक्तं विराड्देहानुध्यानम् इदानीम् एव कथयति, कोऽर्थ इत्य् आशङ्क्यःयावद् इत्यादि । परावरेऽस्मिन् विश्वेश्वरे श्रीकृष्णे द्रष्टरि भक्तियोगो यावन् न जायेत, तावत् प्रागुक्तं स्थूलरूपं स्मरेत् । भक्तियोगे सति तदा तद्रूपध्यानम् अकिञ्चित्करम् इत्य् अर्थः ॥१४॥

क्रमसन्दर्भः  यावद् इति । भक्तियोगःकेचिद् स्वदेहान्तः [भा.पु. २.२.८] इत्य् आदिनोक्तसाधनाभिनिवेशः । अन्यत् तैः ॥१४॥

विश्वनाथः  अत एव अशुद्धचित्तत्वद् एतद्रूपं यावद् ध्यातुं न शक्नुयात्, तावद् वैराजरूपम् एव ध्यायेद् इत्य् आहयावद् इति । परे ब्रह्मादयोऽवरे यस्मात् । कुतः ? विश्वेश्वरे द्रष्टरि न तु दृश्ये । भक्तियोगो योगाङ्गभूतध्यानलक्षणः । क्रियावसाने आवश्यककर्मानुष्ठानानन्तरम् ॥१४॥

]]]]]]]]]]


॥ २.२.१५ ॥

स्थिरं सुखं चासनम् आस्थितो यतिर्
यदा जिहासुर् इमम् अङ्ग लोकम् ।
काले च देशे च मनो न सज्जयेत्
प्राणान् नियच्छेन् मनसा जितासुः ॥

मध्वः  भक्त्या प्राणं वशं नीत्वा जितप्राणो भवत्य् उत इति षाड्गुण्ये ॥१५॥

श्रीधरः  एवं तावद् आसन्नमृत्योः पुंसः कृत्यम् उक्तम्, इदानीं तस्यैव स्वयं देहं त्यक्तुम् इच्छतः कृत्यम् आहस्थिरम् इति सार्धैश् चतुर्भिः । अङ्ग हे राजन्, एवम्भूतो यतिर् यदा इमं लोकं देहं जिहासुर् हातुम् इच्छति, तदा देशे पुण्यक्षेत्रे काले चोत्तरायणादौ मनो न सज्जयेत् सङ्गं न प्रापयेत् । न हि देशकालौ योगिनः सिद्धिहेतू, किन्तु योग एवेति दृढनिश्चयो भूत्वा स्थिरं सुखकरं चासनम् आस्थितः प्राणं नियच्छेद् इत्य् अर्थः ॥१५॥

चैतन्यमतमञ्जुषा  भक्तियोगो वाञ्छ्यते यदि, तदा स्वच्छन्दमृत्युश् च भवतोऽतिमुमुर्षोः परीक्षितः प्रत्ययथार्थम् आहस्थिरं सुखम् इत्यादि । यावत् त्वां तक्षको न दशति, तावत् तथानुध्यानेन त्वं स्वच्छन्दं शरीरं त्यजेः ॥१५॥

क्रमसन्दर्भः  अनन्तरं पूर्ववच् च यदि महत्कृपाविशेषेण दिव्यदृष्टिता भवति, तदा विशेषोपलब्धिश् च भवेत् । न चेन्, निर्विशेषचिन्मात्रब्रह्मानुभवेन तल्लीन एव भवति । तथैव निदिध्यासनम् अपि तेषाम् । तद् यथास्थिरं सुखं चासनम् इत्य् आदिना ॥१५॥ [भक्तिसन्दर्भः २१५]

विश्वनाथः  अथ तस्यैव भक्तिमिश्रयोगिनः स्वयं देहत्यागकृत्यम् आहस्थिरम् इति । लोकं देहम् । यदा जिहासुर् भवेत्, तदा देशे पुण्यक्षेत्रे, काले चोत्तरायणादौ, मनो न सज्जयेत् सङ्गं न प्रापयेत् । योगिनः कालदेशौ न सिद्धिहेतू, किन्तु योग एवेति दृढनिश्चयो भूत्वा, प्राणान् इन्द्रियाणि मनसा नियच्छेत् । प्राणान् मनोनियमान् कुर्याद् इत्य् अर्थः । तेन नियन्तरि मनसीन्द्रियाणि प्रविलापयेद् इति द्योतितम् ॥१५॥

]]]]]]]]]]

॥ २.२.१६ ॥

मनः स्वबुद्ध्यामलया नियम्य
क्षेत्रज्ञ एतां निनयेत् तम् आत्मनि ।
आत्मानम् आत्मन्य् अवरुध्य धीरो
लब्धोपशान्तिर् विरमेत कृत्यात् ॥

मध्वः  जीवस्थो भगवान् विष्णुः क्षेत्रज्ञ इति गीयते ।
देहस्थोऽपि स एवात्मा व्याप्तोऽप्य् आत्मेति भण्यते ॥ इति तत्त्वनिर्णये ।

हरौ हरेर् भवेन् नीतिस् तद् एकत्वस्य चिन्तनम् ।
अन्यत्र तन्निमित्त्यादिचिन्तनं नाभिरुच्यते ॥ इति प्रकाशसंहितायाम् ॥१६॥

श्रीधरः  तद् गृहीतविषयं मनो बुद्ध्या निश्चयरूपया नियम्य तन्मात्रं कृत्वा, एता बुद्धिं क्षेत्रज्ञे बुद्ध्यादि द्रष्टरि निनयेत् प्रविलापयेत् । तं च क्षेत्रज्ञम् आत्मनि शुद्धे । तं च शुद्धम् आत्मानम् आत्मैवाहम् इत्य् आत्मनि शुद्धे ब्रह्मण्य् अवरुध्यैकीकृत्य लब्धोपशान्तिः प्राप्तनिर्वृतिः सन् कृत्याद् विरमेत, ततः परं प्राप्याभावात् ॥१६॥

क्रमसन्दर्भः  तथा मन इति । एतां बुद्धिं क्षेत्रज्ञे बुद्ध्यादिद्रष्टरि निलयेत्, प्रविलापयेत् । तं च क्षेत्रज्ञं स्वरूपभूतया बुद्ध्यात्मनि तद्द्रष्टृत्वादिरहिते शुद्धे जीवे । तं च शुद्धसत्त्वम् आत्मानम् आत्मनि ब्रह्मण्य् अवरुध्य तदेकत्वेन विचिन्त्य लब्धोपशान्तिः प्राप्तनिर्वृतिः सन् कृत्याद् विरमेत्, तस्य ततः परं प्राप्याभावात् ॥१६॥ [भक्तिसन्दर्भः २१५]

विश्वनाथः  तद् गृहीतविषयं मनो बुद्ध्या निश्चयरूपया नियम्य तन्मात्रं कृत्वा, एता बुद्धिं क्षेत्रज्ञे बुद्ध्यादि द्रष्टरि निनयेत् प्रविलापयेत् । तं च क्षेत्रज्ञम् आत्मनि शुद्धे । तं च शुद्धम् आत्मानम् आत्मैवाहम् इत्य् आत्मनि शुद्धे ब्रह्मण्य् अवरुध्यैकीकृत्य लब्धोपशान्तिः प्राप्तनिर्वृतिः सन् कृत्याद् विरमेत, ततः परं प्राप्याभावात् ॥१६॥

]]]]]]]]]]

॥ २.२.१७ ॥

न यत्र कालोऽनिमिषां परः प्रभुः
कुतो नु देवा जगतां य ईशिरे
न यत्र सत्त्वं न रजस् तमश् च
न वै विकारो न महान् प्रधानम् ॥

मध्वः  कालो वायुः ।

हरिश् च प्रकृतिश् चैव ब्रह्मवायु तथैव च ।
सुपर्णशेषरुदाश् च शकः सूर्ययमाव् अपि ॥
अग्निर् यमानुजश् चैव कालशब्दो रताः क्रमात् ।
पूर्वोक्तास् त्व् अपरोक्तानां प्रभवः सर्वशो मता ॥ इत्य् उद्दामसंहितायाम् ॥१७॥

श्रीधरः  तद् एवाहन यत्रेति । यत्रात्मस्वरूपे कालो न प्रभुः किम् अपि कर्तुं न समर्थः । अत एव देवा न प्रभव इत्य् आह । अनिमिषां देवानां परः प्रभुः कालोऽपि यत्र न प्रभुस् तत्र कुतो नु देवाः प्रभवेयुः ? देवनियम्यानां तु जगतां प्राणिनां का वार्तेत्य् आहजगताम् इति  । कुतो न प्रभवन्तीत्य् अपेक्षायां निरुपाधित्वाद् इत्य् आह न यत्रेति । यद् वा, जगत्कारणान्य् अपि न यस्य सृष्ट्यादौ प्रभवन्तीत्य् आहन यत्रेति । विकारोऽहङ्कारः ॥१७॥

चैतन्यमतमञ्जुषा  एवं सति किं स्यात् ? इत्य् आहन यत्रेति द्वाभ्याम् ॥१७॥

क्रमसन्दर्भः  तत्फलं च द्विविधम्ब्रह्मकैवल्यप्राप्तिः, वैकुण्ठप्राप्तिश् च, भक्तिसिद्धज्ञाननिष्ठत्वात्, भक्तिमयज्ञाननिष्ठत्वात् । अथोत्तरावस्थाम् अजामिलादिन्यायेन तत्रैव वैकुण्ठाभिव्यक्तिदर्शनार्थम् आहन यत्रेति युग्मकेन ।

अत्र वैकुण्ठस्य सच्चिदानन्दरूपत्वं श्रीभगवतैवोक्तम् । तद् यथा

एवम् एतान् मया दिष्टान् अनुतिष्ठन्ति मे पथः ।
क्षेमं विन्दन्ति मत्स्थानं यद् ब्रह्म परमं विदुः ॥ [भा.पु. ११.२०.३७॥

इत्य् अत्र मे पथःज्ञानकर्मभक्तिलक्षणान् मत्प्राप्त्युपायान् । ज्ञानकर्मणोर् अपि भक्तेषु भक्तेः प्रथमतः क्वचित् कदाचित् किञ्चित् साहाय्यकारित्वात् । क्षेमं मद्भक्तिमङ्गलमयं यत् स्थानं परमं ब्रह्मेति परमं ब्रह्मेति विदुर् जानन्ति । इत्थम् एवोदाहरिष्यते च

इति सञ्चिन्त्य भगवान् महाकारुणिको हरिः ।
दर्शयामास लोकं स्वं गोपानां तमसः परम् ॥
सत्यं ज्ञानम् अनन्तं यद् ब्रह्मज्योतिः सनातनम् ।
यद् धि पश्यन्ति मुनयो गुणापाये समाहिताः ॥ [भा.पु. १०.२८.१५१६] इति ।

उभयत्रापि चकाराद्य् अध्याहारादिना त्वर्थान्तरं कष्टं भवति । तैर् एव च तमसः प्रकृतेः परम् इति वैकुण्ट्ःअस्यापि विशेषणत्वेन व्याख्यातम् इति ॥१७॥

विश्वनाथः  न च युक्तं कोऽप्य् अतिक्रम्यतीत्य् आह । यत्र प्राप्तब्रह्मस्वरूपे तस्मिन् अनिमिषां देवानाम् अपि परः शास्ता कालः, न प्रभुः । तत्र कुतो नु देवाः प्रभवेयुः ? ये देवा इन्द्राद्याः जगतां प्राकृतजगत्स्व् एव, ईशिरे ईशांश्चक्रिरे । ननु तद् एव ब्रह्म किंस्वरूप्म् ? तत्राह न यत्र सत्त्वम् इति । यत्र ब्रह्मणि । विकारोऽहङ्कारः ॥१७॥

]]]]]]]]]]

॥ २.२.१८ ॥

परं पदं वैष्णवम् आमनन्ति तद्
यन् नेति नेतीत्य् अतदुत्सिसृक्षवः
विसृज्य दौरात्म्यम् अनन्यसौहृदा
हृदोपगुह्यार्हपदं पदे पदे ॥

श्रीधरः  निरुपाधित्वं कुत इत्य् अत आहपरम् इति । यद् यस्मात् अतत् आत्मव्यतिरिक्तं नेति नेतीत्य् एवम् उत्स्रष्टुम् इच्छवो दौरात्म्यं देहाद्यात्मत्वं विसृज्य, अर्हस्य पूज्यस्य श्रीविष्णोः पदं पदे पदे क्षणे क्षणे हृदा उपगुह्य आश्लिष्य, नान्यस्मिन् सौहृदं येषां तथाभूताः सन्तः, तद् वैष्णवं पदम् अत एव परं सर्वतः श्रेष्ठम् आमनन्तीत्य् अन्वयः ॥१८॥

चैतन्यमतमञ्जुषा  अनन्यसौहृदा एकान्तभक्त्या अर्हपदं श्रीभगवत्पदं पदे पदे क्षणे क्षणे उपगुह्यालिङ्ग्य दौरात्म्यम् देहाध्यासम् उत्सृज्य वैष्णवं श्रीकृष्णलोकम् आमनन्ति प्राप्नुवन्ति । धातूनाम् अनेकार्थत्वाद् आङ्पूर्वो मनुर् उत्प्राप्तौ । कीदृशाः सन्तः ? नेति नेति कृत्वा अतत् तद् विना यद् अन्यत् तद् उत्सिसृक्षवः । तद् न यत्र काल इत्यादि । सुसमञ्जसम् एव द्वयम् ॥१८॥

क्रमसन्दर्भः  परं पदम् इति । अतच् चिद्व्यतिरिक्तं नेति नेतीत्य् एवम् उत्स्रष्टुम् इच्छवो दौरात्म्यं भगवदात्मनोर् अभेददृष्टिं विसृज्य, अर्हस्य श्रीभगवतः, पदं चरणारविन्दं, पदे पदे प्रतिक्षणं हृदा उपगुह्य आश्लिष्य, नान्यस्मिन् सौहृदं येषां तथाभूताः सन्तो यद् आमनन्ति जानन्ति, तद् वैष्णवं पदं श्रीवैकुण्ठम् इति ब्रह्मस्वरूपम् एव तद् इति तात्पर्यम् । अनेन प्रेमलक्षणसाधनलिङ्गेन निराकाररूपम् अर्थान्तरं निरस्तम् ।

अत्र निराकारपरायणस्यापि मुक्ताफलटीकाकृतो दैवाभिव्यञ्जिता गीर् यथातत् परं पदं वैष्णवम् आमनन्ति, अधिकृताधिष्ठितराजाधिष्ठितत्ववत् । ब्रह्मादिपदानाम् अपि । विष्णुनाधिष्ठितत्वात् परम् इत्य् उक्तम् । विष्णुनैवाधिष्ठितम् इत्य् अर्थ इति ।

अत एव श्रुताव् अपि तस्य स्वमहिमैकप्रतिष्ठितत्वं स भगवः कस्मिन् प्रतिष्ठित इति स्वे महिम्नि [छा.उ. ७.२४.१] इति । अत एवोक्तं क इत्था वेद यत्र सः [क.उ. १.२.२५] इति ॥१८॥ [भगवत्सन्दर्भः ५९ (७३)]

विश्वनाथः  सत्त्वादयः कथं न सन्ति ? इत्य् अत आहपरं प्रधानात् परम् अत एव वैष्णवं पदं विष्णोर् निर्विशेषस्वरूपम् । तत् प्रसिद्धम् एव । तद् अपि भगवद्भक्ता नारदादय एव यथा जानन्ति, न तथा ज्ञानिनोऽपीत्य् आहयद् ब्रह्म नेति नेतीत्य् एवम् अतत् तद्व्यतिरिक्तं वस्तु उत्सिसृक्षवः आ सम्यग् एव आमनन्ति जानन्ति । किं कृत्वा ? दौरात्म्यं केवलं ज्ञानिनाम् इव निर्बुद्धित्वं विसृज्य । कीदृशाः ? अनन्यसौहृदा विष्णुसम्बन्धव्यतिरिक्तवस्तुनि स्नेहाभाववन्तः । अर्हस्य पूज्यस्य श्रीविष्णोः पदं चरणारविन्दं पदे पदे क्षणे क्षणे हृदा उपगुह्य इदम् एवास्माकं सर्वस्वम् इत्य् आलिङ्ग्य । तत्र तद् उत्सृजन्ते इत्य् अनूक्तेर् यदा स्वप्रभोर् ब्रह्मस्वरूपं केवलम् अनुबुभूषन्ति, तदा अतत् त्यक्तुम् इच्छवो भवन्ति, सर्वथा तु भगवत्सेवोपकरणत्वात् दृश्यं जगत् ने त्यजन्तीत्य् अर्थो लभ्यते । दौरात्म्यम् इति विष्णोर् देहे मायिकत्वबुद्धिमन्तो दुरात्मन एव ज्ञेयाः ॥१८॥

]]]]]]]]]]

॥ २.२.१९ ॥

इत्थं मुनिस् तूपरमेद् व्यवस्थितो
विज्ञानदृग्वीर्यसुरन्धिताशयः ।
स्वपार्ष्णिनापीड्य गुदं ततोऽनिलं
स्थानेषु षट्सून्नमयेज् जितक्लमः ॥

श्रीधरः  तस्माद् इत्थं ब्रह्मत्वेन व्यवस्थितो मुनिर् उपरमेत् । तुशब्देन यदि प्रयास्यन् [भा.पु. २.२.२२] इति वक्ष्यमाणात् सकामाद् विशेष उक्तः । तम् आह । विज्ञायतेऽनेनेति विज्ञानं शास्त्रं तेन जाता दृग् ज्ञानं तस्य वीर्यं बलं तेन सुरन्धिता विहिंसिता आशया विषयवासना यस्य सः । इदानीं तस्य देहत्यागप्रकारम् आह । स्वपार्ष्णिना पादमूलेन गुदं मूलाधारम् आपीड्य निरुध्यानिलं प्राणम् उन्नमयेद् ऊर्ध्वं नयेत् । जितः क्लमो येन । षट्सु स्थानेषु नाभ्यादिषु ॥१९॥

क्रमसन्दर्भः  इत्थम् इत्य् अर्धकम् ॥१९॥

विश्वनाथः  इदानीं तस्य देहत्यागे प्रकारम् आहस्वपार्ष्णिना पादमूलेन । गुदं मूलाधारम् आपीड्य निरुध्य, अनिलं प्राणं षट्सु स्थानेषु नाभिहृदुरस्तालुमूलभ्रूमध्यब्रह्मरन्ध्रेषु उन्नमयेत् । तत्र प्रथमं नाभेर् अधः स्वाधिष्ठानचक्रेऽधिरोप्य उरसि कण्ठाद् अधोदेशस्थिते विशुद्धचक्रे ॥१९॥

]]]]]]]]]]

॥ २.२.२० ॥

नाभ्यां स्थितं हृद्य् अधिरोप्य तस्माद्
उदानगत्योरसि तं नयेन् मुनिः ।
ततोऽनुसन्धाय धिया मनस्वी
स्वतालुमूलं शनकैर् नयेत ॥

मध्वः  उदानगत्या ब्रह्मणाज्ञा । अथैकयोर्ध्व उदान इति श्रुतेः ।

प्राणापानाविडायां च पिङ्गलायां च सर्वतः ।
ध्यानः सन्धिषु सर्वत्र उदानो ब्रह्मनाडिगः ।
सर्वत्रैव समानं तु समं चरति सर्वगः ॥ इति भारते ॥२०॥

श्रीधरः  नाभ्यां मणिपूरके स्थितं हृदि अनाहतचक्रेऽथिरोप्य । उरसि कण्ठाद् अधोदेशे स्थिते विशुद्धिचक्रे । मनस्वी जितचित्तः । स्वतालुमूलं तस्यैव चक्रस्याग्रदेशम् । ततो बहुधा गमनसम्भवाच् छनकैर् इत्य् उक्तम् ॥२०॥

क्रमसन्दर्भः  तत इति सार्धकम् ॥२०॥

विश्वनाथः  मनस्वी जितचित्तः । स्वतालुमूलं तस्यैव चक्रस्याग्रदेशम् । ततो बहुधा गमनसम्भवाच् छनकैर् इत्य् उक्तम् ॥२०॥

]]]]]]]]]]

॥ २.२.२१ ॥

तस्माद् भ्रुवोर् अन्तरम् उन्नयेत
निरुद्धसप्तायतनोऽनपेक्षः ।
स्थित्वा मुहूर्तार्धम् अकुण्ठदृष्टिर्
निर्भिद्य मूर्धन् विसृजेत् परं गतः ॥

मध्वः  परं चिन्तयेत् ॥२१॥

श्रीधरः  तस्माद् भ्रुवोर् अन्तरम् आज्ञाचक्रम् । निरुद्धानि श्रोत्रे नेत्रे नासिके मुखं चेत्य् एवं सप्तास्वयनानि प्राणमार्गा येन सः । अनपेक्षश् चेत् परं ब्रह्म गतः सन् मूर्धन् मूर्धनि ब्रह्मरन्ध्रे निर्भिद्य देहम् इन्द्रियाणि च विसृजेत् ॥२१॥

क्रमसन्दर्भः  न व्याख्यातम्.

विश्वनाथः  तस्या भ्रुवोर् अन्तरम् आज्ञाचक्रम् । निरुद्धानि सप्तास्व् अयनानि । श्रोत्रे नेत्रे नासिके मुखं चेत्य् एवं सप्त प्राणमार्गा येन सः । अनपेक्षः मूर्धन् मूर्धनि ब्रह्मरन्ध्रे निर्भिद्य देहम् इन्द्रियाणि च विसृजेत् ॥२१॥

]]]]]]]]]]

॥ २.२.२२ ॥

यदि प्रयास्यन् नृप पारमेष्ठ्यं
वैहायसानाम् उत यद् विहारम् ।
अष्टाधिपत्यं गुणसन्निवाये
सहैव गच्छेन् मनसेन्द्रियैश् च ॥

मध्वः  चिन्तात्राणीन्द्रियाण्य् आहुर् मुक्तानाम् अन्यदैव तु ।
तान्य् एव जडयुक्तानि ह्य् अभिन्नानि स्वरूपतः ॥ इति ब्राह्मे ॥२२॥

श्रीधरः  सद्योमुक्तिम् उक्त्वा क्रममुक्तिप्रकारम् आहयदीति दशभिः । यदि तु पारमेष्ठ्यं पदं प्रयास्यन् भवति । उत वैहायसानां खेचराणां सिद्धानां यद् विहारं क्रीडास्थानम् । कीदृशम् ? अष्टावाधिपत्यान्य् अणिमाद्य् ऐश्वर्याणि यस्मिंस् तद् अपि प्रयास्यन् । क्व ? गुणसन्निवाये गुणसमुदायरूपे ब्रह्माण्डे । सर्वत्रेत्य् अर्थः । तर्हि देहत्यागावसरे मनश् चेन्द्रियाणि च न त्यजेत्, किन्तु तैः सहैव तत्तल्लोकभोगार्थं गच्छेत् ॥२२॥

क्रमसन्दर्भः  न व्याख्यातम्.

विश्वनाथः  इति सद्योमुक्तिम् उक्त्वा क्रममुक्तिम् आहयदीति । पारमेष्ठ्यं ब्रह्मपदं यदि प्रयास्यन् भवेत् । तथा वैहायसानां खेचराणां, यद् विहारं विहरत्य् अस्मिन्न् इति विहारं क्रीडास्थानम् । कीदृशम् ? अष्टाव् आधिपत्यान्य् अणिमाद्य् ऐश्वर्याणि यस्मिन् तच् च प्रयास्यन् । क्व ? गुणसन्निवाये गुणसमुदायरूपे ब्रह्माण्डे सर्वत्रेत्य् अर्थः । तर्हि देहत्यागावसरे मनश् चेन्द्रियाणि च न त्यजेत्, किन्तु तैः सहैव तत्तल्लोकभोगार्थं गच्छेत् ॥२२॥

]]]]]]]]]]

॥ २.२.२३ ॥

योगेश्वराणां गतिम् आहुर् अन्तर्
बहिस्त्रिलोक्याः पवनान्तर्आत्मनाम्
न कर्मभिस् तां गतिम् आप्नुवन्ति
विद्यातपोयोगसमाधिभाजाम् ॥

मध्वः  पवनस्याप्य् अन्तरात्मा यस् तं पवनश् चान्तरात्मा चेति व ।

इयुस्वीन् कर्मणा लोकान् ज्ञानेनैव तदुत्तरान् ।
तत्र मुख्या हरिं यान्ति तद् अन्ये वायुनेव तु ॥
अपक्वायेन ते यान्ति वायुं वा हरिम् एव वा ।
स्थानमात्राश्रितास् ते तु पुनर् जनिविवर्जिताः ॥ इति ब्रह्मतर्के ॥२३॥

श्रीधरः  यतः कर्मगतिवन् न योगगतिः परिच्छिन्नेत्य् आह । योगेश्वराणां त्रिलोक्या अन्तर्बहिश् च महर्लोकादिषु ब्रह्माण्डाद् बहिश् च गतिम् आहुः । अत्र हेतुःपवनस्यान्तः आत्मा लिङ्गशरीरं येषाम् इति । विद्या उपासना, तपो भगवद्धर्मः, योगोऽष्टाङ्गः, समाधिर् ज्ञानं, तान् ये भजन्ति तेषां या गतिस् ताम् ॥२३॥

क्रमसन्दर्भः  न व्याख्यातम्.

विश्वनाथः  भोगेऽपि योगिनो न कर्मिभिः साधारण्यम् इत्य् आहयोगेश्वराणां त्रिलोक्या अन्तर्बहिश् च महर्लोकादिषु ब्रह्माण्डाद् बहिश् च गतिम् आहुः । अत्र हेतुःपवनस्यान्तरात्मा लिङ्गशरीरं येषां तेषाम् । विद्या भगवदुपासना, तपो भगवद्धर्मः, योगोऽष्टाङ्गः, समाधिर् ज्ञानं, तान् ये भजन्ति तेषां या गतिस् ताम् ॥२३॥

]]]]]]]]]]

॥ २.२.२४ ॥

वैश्वानरं याति विहायसा गतः
सुषुम्णया ब्रह्मपथेन शोचिषा
विधूतकल्कोऽथ हरेर् उदस्तात्
प्रयाति चक्रं नृप शैशुमारम् ॥

मध्वः  हरेः शिशुमारं चक्रम् । वैश्वानरोदस्तात् ।

वैश्वानरे द्युनद्यां वा सूर्ये वा देह एव वा ।
गच्छन् वैश्वानरं याति तस्मान् मार्गः स ईरितः ॥
दक्षिणाः पिङ्गलाः सर्वा इडा वामाः प्रकीर्तिताः ।
नाड्योऽथ मध्यमाः प्रोक्ताः सुषुम्णा वेदपारगैः ॥ इति भागवततन्त्रे ।

देवयानस्य मार्गस्था अहःशब्दाभिसञ्ज्ञिताः ।
पितृयानस्य मार्गस्था रात्रिशब्दाह्वया मताः ॥ इति बृहत्तन्त्रे ।

शतायुर् मरणं चैव कालिकं परमावृतिर् इत्य् अभिधाने । पिङ्गलाभिः शतायुषा । अहःसञ्ज्ञं देवयानम् इतीडाभी रात्रिसञ्ज्ञं पितृयानम् । विष्णुवत्ता ब्रह्मयानो विशेषेण सुखं यतः ।

पिङ्गला देवयानं स्यात् पिङ्गाख्यसुखदं यतः ।
इडान्नदानात् पित्ṝणाम् एवं मार्गाः प्रकीर्तिताः ॥ इति ब्रह्मतर्के ॥२४॥

श्रीधरः  ताम् आहवैश्वानरम् इत्य् अष्टभिः । विहायसा आकाशेन, तत्र च ब्रह्मलोकपथेन गतः सन् प्रथमं वैश्वानरम् अग्न्यभिमानिनीं देवतां याति । केनोपायेन ? सुषुम्नया नाड्या । सा च देहाद् बहिर् अपि विततास्तीत्य् आह । शोचिषा ज्योतिर्मय्या विधूतस् त्यक्तः कल्को मलो येन सः । क्वाप्य् असज्जमान इत्य् अर्थः । उदस्ताद् उपरिष्टाद् वर्तमानं हरेः सम्बन्धि तारारूपम् । नारायणाधिष्ठितम् इत्य् अर्थः । शैशुमारं चक्रं पञ्चमस्कन्धे वक्ष्यमाणं शिशुमाराश्रयं ज्योतिश् चक्रम् । चक्रस्थान्य् आदित्यादिध्रुवान्तानि पदानि प्रयातीत्य् अर्थः ॥२४॥

क्रमसन्दर्भः  न व्याख्यातम्.

विश्वनाथः  तत्र प्रथमं वैश्वानरम् अग्न्यभिमानिनीं देवतां याति । विहायसा आकाशेनैव । सुषुम्नया नाड्या । सा च देहाद् बहिर् अपि विततास्तीत्य् आहशोचिषा ज्योतिर्मय्या विधूतकल्कः त्यक्तमालिन्यः क्वाप्य् असज्जमान इत्य् अर्थः । अथ हरेर् भगवतः सम्बन्धि उदस्ताद् इत ऊर्ध्वं स्थितं चक्रं शैशुमारं शिशुमाराकारम् । चक्रस्थान्य् आदित्यादीनि ध्रुवान्तानि पदानि प्रयातीत्य् अर्थः ॥२४॥

]]]]]]]]]]

॥ २.२.२५ ॥

तद् विश्वनाभिं त्व् अतिवर्त्य विष्णोर्
अणीयसा विरजेनात्मनैकः
नमस्कृतं ब्रह्मविदाम् उपैति
कल्पायुषो यद् विबुधा रमन्ते ॥

मध्वः  अशेषजगदाधारः शिशुमारो हरिः परः ।
सर्वे ब्रह्मविदो नत्वा तं यान्ति परमं पदम् ॥ इति ब्रह्माण्डे ।

तद् विष्णोर् विश्वाधारं रूपं प्रतिपद्य यत्र कल्पायुषस् तं महर्लोकम् उपैति ।

मन्वन्तरायुषः स्वर्ग्या महर्लोके तु काल्पिकाः ।
आब्रह्मओ जनाद्यास् तु महर्लोकेऽपि ये वराः ॥ इति ब्राह्मे ॥२५॥

श्रीधरः  तद् विष्णोश् चक्रम् । विश्वस्य नाभिं सूर्याद्याश्रयभूतम् । आविष्टलिङ्गत्वान् नाभिशब्दस्य न षण्ढत्वम् । अतिवर्त्यातिक्रम्य । परतः स्वर्गिणां गत्यभावाद् एक एव निर्मलेन लिङ्गशरीरेण ब्रह्मविदां स्थानम् अन्यैर् नमस्कृतं महर्लोकम् उपैति । यत् यस्मिन् विबुधा महाकल्पायुषो भृग्वादयः ॥२५॥

क्रमसन्दर्भः  न व्याख्यातम्.

विश्वनाथः  ततश् च तद् विष्णोश् चक्रम् अतिवर्त्य अतिक्रम्य । कीदृशम् ? विश्वस्य नाभिं विश्वात्मकपुरुषस्य नाभिस्थानीयं, अणीयसा अणिमादिसिद्धिमत्त्वाद् अतिसूक्ष्मेण, विरजेन निर्मलेन लिङ्गशरीरेण सह, अतः परत्र स्वर्गिणां गत्यभावात् एकः, नमस्कृतं पूज्यं, ब्रह्मविदां स्थानं महर्लोकम् उपैति । यद् यस्मिन् विबुधा महाकल्पायुषो रमन्ते खेलन्ति ॥२५॥

]]]]]]]]]]

॥ २.२.२६ ॥

अथो अनन्तस्य मुखानलेन
दन्दह्यमानं स निरीक्ष्य विश्वम्
निर्याति सिद्धेश्वरयुष्टधिष्ण्यं
यद् द्वैपरार्ध्यं तद् उ पारमेष्ठ्यम् ॥

श्रीधरः  अथो अनन्तरं कल्पान्ते स विश्वं त्रैलोक्यम् अतिषयेन दह्यमानं निरीक्ष्य, तत्राप्य् ऊष्मप्राप्तेः । यत् द्विपरार्धस्थायि तत्पारमेष्ठ्यं पदं प्रति निर्याति । । सिद्धेश्वरैर् जुष्टानि धिष्ण्यानि विमानानि यस्मिंस् तत् । उ इति श्रैष्ठ्यं सूचितम् ॥२६॥

क्रमसन्दर्भः  अथो लीलागृहीतशरीरेण तद् भोगानन्तरम् ॥२६॥

विश्वनाथः  अत आहअथो अनन्तरम् । यदि कल्पपर्यन्तं कौतुकवशात् तत्रैव स्थातुम् इच्छति । तदा कल्पान्ते सति । विश्वं लोकत्रयम् । निर्याति उष्णीभूतात् महर्लोकाद् ऊर्ध्वं यद् द्वैपरार्धपर्यन्तस्थायि तत् पारमेष्ठ्यं सत्यलोकं प्रति याति । सिद्धेश्वरैर् जुष्टानि धिष्ण्यानि विमानानि यस्मिंस् तत् ॥२६॥

]]]]]]]]]]

॥ २.२.२७ ॥

न यत्र शोको न जरा न मृत्युर्
नार्तिर् न चोद्वेग ऋते कुतश्चित् ।
यच् चित् ततोऽदः कृपयानिदंविदां
दुरन्तदुःखप्रभवानुदर्शनात् ॥

मध्वः  ऋते सत्यलोके । अनिदंविदाम् अब्रह्मविदाम् । दुरन्तदुःखं च प्रभवश् च ।
सर्वदुःखविहीना ये मुक्ताः प्रायस् तु तादृशाः ।
अमुक्तास् तु जनाद्येषु विशेषेण तु सत्यगाः ॥ इति वाराहे ।

विष्णोर् लोकं तदैवैके यान्ति कालान्तरे परे ।
आज्ञयैव हरेः केचित् पूर्तेः केचिद् अञ्जसा ।
विहृतैवान्यलोकेषु मुच्यन्ते ब्रह्मणा सह ॥ इति वामने ॥२७॥

श्रीधरः  तद् एवाह न यत्रेति । अर्तिर् दुःखम् । उद्वेगो भयम् । किन्तु चित्ततो हेतोर् यद् दुःखम् अदः ऋते तद् एकं विना । तत् कुतो भवति । अनिदंविदाम् इदं भगवतो ध्यानम् अजानतां प्राणिनां दुरन्तदुःखो यः प्रभवो जन्म तस्यानुदर्शनात् तेषां कृपया । यद् वा, चित्ततोदो मनःपीडेति यत् तद्विना कुतश्चिद् अपि यत्र शोकादयो न सन्तीति । तत्र ब्रह्मलोकं गतानां त्रिविधा गतिः । ये पुण्योत्कर्षेण गतास् ते कल्पान्तरे पुण्यतारतम्येनाधिकारिका भवन्ति । ये तु हिरण्यगर्भाद्युपासनाबलेन गतास् ते ब्रह्मणा सह मुच्यन्ते । ये तु भगवदुपासकास् ते स्वेच्छया ब्रह्माण्डं भित्त्वा वैष्णवं पदम् आरुहन्ति ॥२७॥

क्रमसन्दर्भः  न व्याख्यातम्.

विश्वनाथः  सप्तलोकस्य माहात्म्यम् आहन यत्रेति । आर्तिर् दुःखम् । उद्वेगो भयम् । किन्तु चित्ततो हेतोर् यद् दुःखं, अदः ऋते तद् एकं विना । तद् एव किम् ? कथं वा भवेत् ? तत्राहअनिदंविदाम् इमं वैष्णवं योगम् अजानतां त्रिलोकस्थजनानाम् । दुरन्तदुःखो यः प्रभवः संसारस् तस्यानुदर्शनाद् या कृपा, तया । तेन व्याजस्तुत्या सत्यलोकस्थास् ते महाकृपालवो धन्या एवेति भावः ॥२७॥

]]]]]]]]]]

॥ २.२.२८ ॥

ततो विशेषं प्रतिपद्य निर्भयस्
तेनात्मनापोऽनलमूर्तिर् अत्वरन् ।
ज्योतिर्मयो वायुम् उपेत्य काले
वाय्वात्मना खं बृहद् आत्मलिङ्गम् ॥

मध्वः  ब्रह्मणा सह विशेषं पृथिवीं तेनात्मना पृथिव्यात्मना । ज्योतिर्मयः अग्निप्रधानः । आकाशवत् सर्वगतश् च नित्य इति । परमात्मसदृशं किञ्चित् ।

ज्ञानिनः प्रलये सर्वे ब्रह्मणा सह पार्थिवम् ।
परमात्मानम् आविश्य वारिस्थं तत्समन्विताः ॥
अग्निस्थं तद्युताश् चैव तेन नीताश् च वायुगम् ।
नभोगतं तेन नीता मनःस्थं तद्युतस् तथा ॥
ततो बुद्धिस्थम् ईशेशं ततोऽहङ्कारगं हरिम् ।
ततो विज्ञाननामानं महत्तत्त्वगतं हरिम् ॥
तत् आनन्दनामानम् अव्यक्तस्थं जनार्दनम् ।
प्राप्तान् आवृत्तिम् आयान्ति शान्तिभूता निरामयाः ॥
येषां पदान्तरापेक्षा वाय्वादीनां महात्मनाम् ।
आवृत्य ते पुनर् यान्ति ज्ञानिनोऽपि निरामयाः ।
अनावृत्तिम् असम्मूढाः परानन्दैकभागिनः ॥ इति ब्रह्मतर्के ।

भूम्यब्जमग्ननामानं प्राणम् अग्न्यादिसंस्थितम् ।
मानसं मनआदिस्थं विज्ञानं महति स्थितम् ॥
आनन्दम् अव्यक्तगतं क्रमशो यान्ति देवताः ।
ब्रह्माद्याः केचिद् एवात्र तद् अन्ये क्रमशोऽपरान् ॥ इति बृहत्तन्त्रे ॥२८॥

श्रीधरः  तत्र प्रस्तुतस्य भगवद्भक्तस्य ब्रह्माण्डभेदनप्रकारम् आहतत इत्य् आदिना । तत्रेयं प्रक्रियाईश्वराधिष्ठितायाः प्रकृतेः केनचिद् अंशेन महत्तत्त्वं भवति । तस्यांशेनाहङ्कारः । तस्यांशेन शब्दतन्मात्रद्वारा नभः । तस्यांशेन स्पर्शतन्मात्रद्वारा वायुः । तस्यांशेन रूपतन्मात्रद्वारा तेजः । तस्यांशेन रसतन्मात्रद्वारा आपः । तदंशेन गन्धतन्मात्रद्वारा पृथ्वी । तैश् च मिलितैश् चतुर्दशभुवनात्मकं विराट्शरीरम् । तस्य च पञ्चाशत्कोटियोजनविशालस्य पृथिव्य् एवाण्डकटाहविशेषशब्दवाच्या कोटियोजनविशालं प्रथमावरणम् । पञ्चाशत्कोटियोजनविशालम् इत्य् एके । ततश् चाबादीनां ये परिणता अंशास् तान्य् एवोत्तरोत्तरं दशगुणान्य् आवरणानि । अष्टमं तु प्रकृत्यावरणं व्यापकम् एव । तद् एवं स्थिते पृथिव्याद्यावरणभेदप्रकारः कथ्यते । ततो विशेषं प्रतिपद्य । लिङ्गदेहेन पृथिव्यात्मतां प्राप्येत्य् अर्थः । एवम् उत्तरत्रापि द्रष्टव्यम् । निर्भयः कथं यास्याम् इति शङ्काशून्यः । तेनात्मना प्र्थिवीरूपेण तन्निरन्तरा अपः प्रतिपद्य । अत्वरंस् त्वराम् अकुर्वन् तत्तदात्मत्वेन क्लेददाहादिशङ्काभावाद् यथेष्टं भोगान् भुञ्जान इत्य् अर्थः । एवं ज्योतिर्मयः सन् । काले भोगावसाने । बृहदात्मने लिङ्गं परमात्ममूर्तित्वेनोपासनेषूक्तम् । यद् वा, वेदशब्दात्मना तस्य प्रमापकम् इति ॥२८॥

क्रमसन्दर्भः  ततो विशेषम् इति । अत्र टीकायाम् एकब्रह्माण्डपक्ष एव सङमितः । बहुब्रह्माण्डपक्षस् त्व् एवम्ब्रह्माण्डानि खल्व् एकत्रैवानुच्चनीचत्वेन मण्डलीभूय वर्तन्ते । तेषां पृथिव्यावरणं प्रत्येकं पृथग् एव । जलावरणं तु तन्मण्डलाद् बहिः पूर्वावरणाद् दशगुणम् एकम् एव । यस्योपरि च सर्वब्रह्माण्डकारणं कारणार्णवशाय्य् एक एक शेते । यत् तु मण्डलाभ्यन्तरेऽपि यत् किञ्चिज् जलं प्रविशति तत्त्वावरणसञ्ज्ञं न भवति अनिश्चयमानत्वात् । तद् एवम् एवाहङ्काराद्यावरणानां सर्वभूतावरकत्वं सङ्गच्छेत इति । विशेषं प्रतिपद्यप्राचीनस्थूलदेहे इव तत्र लिङ्गदेहावेशं कृत्वा । पुनश् च तेन विशेषाविष्टेन लिङ्गदेहाख्येनैवात्मना अपो जलावरणं प्रतिपद्य प्राचीनस्थूलदेहत इव विशेषत उत्क्रमपूर्वकं तत्र तदावेशं कृत्वा । पुनश् च पूर्ववद् अनलमूर्तिः सन्न् इत्य् आदि योज्यम् । तत्र तत्र लोकविशेषेषु भोगश् चेल् लीलाशरीरम् अपि मन्तव्यम् ॥२८॥

विश्वनाथः  अथ तत्रैव यदि महाकल्पपर्यन्तं स्थातुम् इच्छति, तदा ब्रह्मणा सहैव मुच्यते, यदि च तदन्तर् एव मोक्षम् इच्छति, तदा सप्तावरणानि निभिद्यैव ब्रह्म प्रविशतीति तत्प्रकारम् आहततो विशेषं पञ्चाशत्कोटियोजनविशालस्य ब्रह्माण्डस्य प्रथमावरणरूपां पृथिवीं पञ्चाशत्कोटियोजनप्रमाणां प्रतिपद्य प्राप्य । केन प्रकारेण ? तेनात्मना पृथिवीरूपेण । एवम् उत्तरत्रापि द्रष्टव्यम् । निर्भयः तत्तदात्मत्वेन क्लेददाहादिशङ्काशून्य इत्य् अर्थः । ततोऽपः पृथिवीदशगुणप्रमाणाः प्रतिपद्य अवात्मनेति शेषः । ततोऽनलमूर्तिर् जलदशगुणं तेज आवरणं प्राप्येत्य् अर्थः । अत्वरन् भवेत् । तत्र तत्र पृथिवीजनादिषु घ्राणरसनादीन्द्रियैर् गन्धरसादीन् विचित्रभोगविषयान् भोक्तुम् एवेति भावः । ततो ज्योतिर्मयः काले वाय्वात्मना वायुं तेजोदशगुणम् उपेत्य खं वायुदशगुणम् आकाशं बृहदात्मनो लिङ्गं परमात्ममूर्तित्वेनोपासनेषूक्तम् । यद् वावेदशब्दात्मना तत्प्रमाणकम् इति ॥२८॥

]]]]]]]]]]

॥ २.२.२९ ॥

घ्राणेन गन्धं रसनेन वै रसं
रूपं च दृष्ट्या श्वसनं त्वचैव ।
श्रोत्रेण चोपेत्य नभोगुणत्वं
प्राणेन चाकूतिम् उपैति योगी ॥

मध्वः  पञ्चेन्द्रियैर् ये विषया एष्टव्याःसर्वतो वराः ।
मानसांश्चाखिलान् प्राप्य मुक्तौ मोदन्ति देवताः ।
तथोद्रिक्तनिजानन्दा नित्यानन्दा असंवृताः ॥ इति षाड्गुण्ये ॥२९॥

श्रीधरः  इन्द्रियार्थानां भूतसूक्ष्माणाम् अतिक्रमम् आह । घ्राणेनाधिष्ठितेन गन्धम् उपेत्य । श्वसनं स्पर्शम् । नभोगुणत्वं शब्दात्मताम् । प्राणेन तत्तत्कर्मेन्द्रियेण । आकूतिं तत्तत्क्रियाम् ॥२९॥

क्रमसन्दर्भः  घ्राणेन गन्धम् इति । अनेनाकाशावरणाद् बहिर् एव सूक्ष्मरूपाण्य् आवरणानि लभ्यन्ते । युक्तं चेदम् । कारणकारणानां बहिर्बहिर्अवस्थानप्राप्तेः, व्यवहितानाम् अपि कारणानाम् अंशम् अंशम् उपादयेश्वरेण तत्तत्कार्यसृष्टेः, यथा गन्धतन्मात्रस्य जलस्य चांशम् उपादाय तेन पृथिवी सृष्टेत्य् आदि । किन्तु गन्धतन्मात्रादीनां सूक्ष्मत्वेनानुपलभ्यमानत्वाद् आकाशतुल्यत्वम् इति आकाशान्तर्गणनाद् अष्टाव् एवावरणान्य् अवसीयन्ते । वाक्यम् इदं त्व् एवं विवेचनीयम् । तत्र घ्राणेनेति घ्राणद्वारा गन्धम् आविश्येत्य् अर्थः । एवम् उत्तरत्रापि ॥२९॥

विश्वनाथः  इन्द्रियार्थानां भूतसूक्ष्माणाम् अतिक्रमम् आहघ्राणेन्द्रियेण ग्राह्यं गन्धम् उपेत्य । एवं रसनेनेत्य् आदि । श्वसनं स्पर्शम् । नभोगुणत्वं नभोगुणं शब्दम् । प्राणेन कर्मेन्द्रियेण । आकूतिं तत्तत्क्रियाम् । अत्र पृथिव्याद्यवरणेष्व् एव गन्धादयः सन्ति च तेषाम् अतिक्रमं पूर्वम् अनुक्तं सम्प्रत्य् आहेति ज्ञेयम् ॥२९॥

]]]]]]]]]]

॥ २.२.३० ॥

स भूतसूक्ष्मेन्द्रियसन्निकर्षं
मनोमयं देवमयं विकार्यम् ।
संसाद्य गत्या सह तेन याति
विज्ञानतत्त्वं गुणसन्निरोधम् ॥

मध्वः  भूतसूक्ष्मेन्द्रियैश् च सह अनादिर् भगवान् आकाशगो मनोमयं याति । नादवत्त्वात् सनातनः । नादेन तेन महता सनातन इति स्मृत इति मोक्षधर्मे विविधकार्ययुक्तं विकार्यम् । देवमयं देवप्रधानम् ।

मनःस्थितो हरिर् नित्यं सर्वदेवेषु संस्थितः ।
देव प्रधानकान् लोकान् करोत्य् अनुगतः सदा ॥ इति वाराहे ।

भूतसूक्ष्माणि पञ्चभूतानि जीवाश् च । पञ्चभूतैश् च शब्दाद्यैर् इन्द्रियैर् जीवराशिभिः । युक्त आकाशगो विष्णुर् मनःस्थम् उपगच्छतीति वामने । योसावनादिमनोमयस् तम् इति वा । विपर्ययश् चेत् तस्यैव गन्तृत्वम् इति ज्ञापयितुम् । मतिस्थेन तेन मनःस्थेन च सहविज्ञानतत्त्वं याति । गुणसन्निरोधं निर्गुणं वासुदेवम् ॥३०॥

श्रीधरः  तद् एवं स्थूलसूक्ष्मभूतातिक्रमम् उक्त्वा तदावरणभूताहङ्कारप्राप्त्या महदादिप्राप्तिम् आह । स योगी विकार्यं संसाद्य विज्ञानतत्त्वं याति । विविधं कार्यम् अस्येति विकार्योऽहङ्कारः । स त्रिविधः, तामसो राजसः सात्त्विक इति । तत्र तामसाज् जडानि भूतसूक्ष्माणि जायन्ते । राजसाद् बहिर्मुखानि दशेन्द्रियाणि । सात्त्विकान् मन इन्द्रियदेवताश् च । तेषां लयश् च तत्तदहङ्कारे । तत्र भूतसूक्ष्माणाम् इन्द्रियाणां च सन्निकर्षं लयस्थानं तामसं, राजसं च मनोमयं देवमयं च सात्त्विकं प्राप्य । गत्या एवं गमनेन । तेनाहङ्कारेण सह विज्ञानतत्त्वं महत्तत्त्वं याति । ततो गुणानां सन्निरोधो लयो यस्मिंस् तत् प्रधानं याति ॥३०॥

क्रमसन्दर्भः  तेनाहङ्कारेण सहेति तल्लग्नं विज्ञानतत्त्वम् इत्य् अर्थः ॥३०॥

विश्वनाथः  तद् एवं स्थूलसूक्ष्मभूतातिक्रमम् उक्त्वा तदावरणभूताहङ्कारप्राप्त्या महदादिप्राप्तिम् आहस योगी । विविधं कार्यम् अस्येति विकार्योऽहङ्कारः । संसाद्य प्राप्य । तं कीदृशम् ? भूतसूक्ष्माणाम् इन्द्रियाणां च सन्निकार्षो लयो यत्र तम् । तामसाहङ्कारे भूतसूक्ष्माणि । राजसाहङ्कारे इन्द्रियाणि प्र्विलाप्येत्य् अर्थः । पुनः कीदृशम् ? मनोमयं देवमयम् । सात्त्विकाहङ्कारे मनोदेवताश् च प्रविलाप्येत्य् अर्थः । ततश् चावशिष्टेन तेनाहङ्कारेण सह गत्या विज्ञानतत्त्वं महत्तत्त्वं याति । अहङ्कारं महत्तत्त्वे प्रविलापयतीत्य् अर्थः । ततस् तेन महत्तत्त्वेन गुणाः सन्निरुध्यन्ते येन तत् प्रधानं याति । महत्तत्त्वं प्रधाने विलापयतीत्य् अर्थः ॥३०॥

]]]]]]]]]]

॥ २.२.३१ ॥

तेनात्मनात्मानम् उपैति शान्तम्
आनन्दम् आनन्दमयोऽवसाने
एतां गतिं भागवतीं गतो यः
स वै पुनर् नेह विषज्जतेऽङ्ग ॥

मध्वः  एतां गतिं गतो न विषज्जते । वासुदेवाश्रित्य ब्रह्माद्यामुक्तबन्धणाः ।

भेददृष्ट्याभिमानेन चावृत्तिं नैव यान्ति ते ।
भुञ्जते तु पृथग् भोगान्नानन्दस् तत्स्वरूपकम् ।
स्वरूपं च पृथक् तेषाम् आविष्टग्रहवद् भवेत् ॥ इति ब्रह्माण्डे ॥३१॥

श्रीधरः  तेनात्मना प्रधानरूपेणानन्दमयः सन्न् उपाधीनाम् अवसाने शान्तम् अविकृतम् आनन्दं परमात्मानम् उपैति । न विषज्जते नावर्तते इत्य् अर्थः ॥३१॥

क्रमसन्दर्भः  तेनात्मनेति । आत्मना शुद्धेन स्वरूपेण । तेन प्रधानम् आवेशितेन पुनस् तत उत्क्रमितेन । आत्मानं परमात्मानं परमवैकुण्ठनाथम् इत्य् अर्थः, भागवतीं गतिम् इत्य् उक्तेः । ततो विशेषं [भा.पु. २.२.२८] इत्य् अत्र टीकावतारिकायां च ये तु भगवदुपासकास् ते स्वेच्छया ब्रह्माण्डं भित्त्वा वैष्णवं पदम् आरोहन्तीति । तस्मात् तन्मतेऽपि प्रकृत्यावरणाद् बहिर् महावैकुण्ठलोकः । प्रकृत्यावरणस्य व्यापकत्वं चापेक्षिकम् इति ॥३१॥

विश्वनाथः  ततस् तेन प्रधानेन सह अत्मना स्वस्वरूपेण । आत्मानं परं ब्रह्म । आदिपुरुषम् आनन्दरूपम् उपैति । प्रकृत्यावरणात् परत्र कारणार्णवशायिमहापुरुषस्य स्थितेः । ततोऽवसाने आनन्दमय इति तस्मिन्न् एव सायुज्यं प्राप्नोतीत्य् अर्थः । न विलज्जते इह संसार नावर्तते ॥३१॥

]]]]]]]]]]

॥ २.२.३२ ॥

एते सृती ते नृप वेदगीते
त्वयाभिपृष्टे च सनातने च ।
ये वै पुरा ब्रह्मण आह तुष्ट
आराधितो भगवान् वासुदेवः ॥

श्रीधरः  सृती मार्गौ, प्रकाराव् इत्य् अर्थः । हे नृप, (अनपेक्षो) निर्भिद्य मूर्धन् विसृजेत् परं गत [भा.पु. २.२.२१] इति या सद्योमुक्तिः सैका सृतिः । यदि प्रयास्यन्न् [भा.पु. २.२.२२] इत्य् आदिना क्रममुक्तिश् च द्वितीया सृतिः । एते सृती वेदेन गीते उक्ते न तु स्वोत्प्रेक्षिते । तत्र

यदा सर्वे प्रमुच्यन्ते कामा येऽस्य ह्र्दि श्रिताः ।
अथ मर्त्योऽमृतो भवत्य् अत्र ब्रह्म समश्नुते ॥ [क.उ. २.३.१४] इति सद्योमुक्तिः ।

तेऽर्चिर् अभिसम्भवन्ति [बृ.आ.उ. ६.२.१५] इत्य् आदिना क्रममुक्तिश् च वेदेनोक्ता । यद् वा, न कर्मभिस् तां गतिम् आप्नुवन्ति [भा.पु. २.२.२३] इति दक्षिणमार्गस्यापि सूचितत्वाद् एते सृती इति द्विवचनम् । त्वयाऽभिपृष्टे यच् छ्रोतव्यं [भा.पु. १.१९.३८] इत्य् आदिप्रश्नेन, अर्थान् मुक्तिविषये द्वे अपि सृती पृष्टे । ब्रूहि यद् वा, विपर्ययं [भा.पु. १.१९.३८] इति दक्षिणमार्गोऽप्य् अर्थात् पृष्टः । एवं त्वया च ये पृष्टे एते सृती इत्य् अन्वयः ॥३२॥

चैतन्यमतमञ्जुषा  भागवतास् तु एवंविधं श्रीकृष्णलोकं परमवैकुण्ठं यान्त्य् एवात्र न सन्देह इति दर्शितम् । सम्प्रति मुमुक्षूणां सद्योमुक्तिक्रमं दर्शयतिइत्थम् इत्यादि बहुभिः । हे परीक्षित् ! यदि परं पदं वैष्णवं लोकं गन्तुम् इच्छसि, तदोक्तप्रकारं भगवद्भक्तिलक्षणं धारणादिकं कुर्याः, यदि वा सद्योमुक्तिम् इच्छसि, तदैवं कुर्याः । यदि वा क्रममुक्तिम् इच्छसि, तदैवम् इति सविशेषं दर्श्á उपसंहरतिएते इत्यादि । हे नृप ! स्थूलशरीरान्तर्हृदयस्थचतुर्भुजध्याने सृती वर्त्मनी गदिते । उभयोर् दर्शितः पन्था येनेष्टं तेन गम्यताम् इतिवत् ॥३२॥

क्रमसन्दर्भः  न व्याख्यातम्.

विश्वनाथः  सृती ब्रह्ममार्गौ । निर्भिद्य मूर्धन् विसृजेत् परं गतः [भा.पु. २.२.२१] इति यावत् सद्योमुक्तिर् एका सृतिः । यदि प्रयास्यन्न् [भा.पु. २.२.२२] इत्य् आदिना क्रममुक्तिश् च द्वितीया सृतिः । एते सृती वेदेन गीते, न तु स्वोत्प्रेक्षिते ।

यदा सर्वे प्रमुच्यन्ते कामा येऽस्य ह्र्दि स्थिताः ।
अथ मर्त्योऽमृतो भवत्य् अत्र ब्रह्म समश्नुते ॥ [क.उ. २.३.१४] इति सद्योमुक्तिः ।

तेऽर्चिर् अभिसम्भवन्ति [बृ.आ.उ. ६.२.१५] इत्य् आदिना क्रममुक्तिश् च वेदेनोक्ता । त्वयाऽभिपृष्टे इति क्रियमानस्य किं कर्तव्यम् इति प्रश्नेनैवैतत् प्रश्नसिद्धेः ॥३२॥

]]]]]]]]]]

॥ २.२.३३ ॥

न ह्य् अतोऽन्यः शिवः पन्था विशतः संसृताव् इह ।
वासुदेवे भगवति भक्तियोगो यतो भवेत् ॥

मध्वः  यद् भगवान् आह अतो भागवताख्यात् ग्रन्थाच् छिवः पन्था न ॥३३॥

श्रीधरः  सन्ति संसरतः पुंसो बहवो मोक्षमार्गास् तपोयोगादयः, समीचीनस् त्व् अयम् एवेत्य् आहन हीति । यतोऽनुष्ठिताद् भक्तियोगो भवेद् अतोऽन्यः शिवः सुखरूपो निर्विघ्नश् च नास्त्य् एव ॥३३॥

चैतन्यमतमञ्जुषा  ताटस्थ्येनोक्त्वा कदाचिद् अयं विपथगामी स्याद् इति पुनर् आशङ्क्य भक्तियोग एव कर्तव्य इति द्रढयतिन ह्य् अतोऽन्यः शिवः पन्था इत्यादि । हि निश्चये । शिवः सुखदो हि, जानीहीति वा ॥३४॥

सनातनगोस्वामी  अधुना सर्वमार्गफलत्वेन भक्तेः सर्वमार्गाधिकत्वं द्रढयतिन हीति द्वाभ्याम् । सन्ति च संसरतः पुंसो बहवो मोक्षमार्गाः, किन्तु यतः पथोऽनुष्ठिताद् भक्तियोगो भवेत्, अतोऽन्यः शिवः सुखरूपो निर्विघ्नश् च नास्त्य् एवेत्य् अर्थः ॥३३॥ (ह.भ.वि. ११.५६६)

क्रमसन्दर्भः  अथ स्थिरं सुखं चासनं [भा.पु. २.२.१५] इत्य् आदिना यदि प्रयास्यन् नृप पारमेष्ठ्यं [भा.पु. २.२.२३] इत्य् आदिना च क्रमेण सद्योमुक्तिक्रममुक्त्युपायौ ज्ञानयोगाव् उक्त्वा ततोऽपि श्रेष्ठत्वं भक्तियोगहेतुभगवदर्पितकर्मणोऽप्य् उक्त्वा साक्षाद्भक्तियोगस्य तु कैमुत्यम् एवानीतं, यथान हीति । टीका च

सन्ति संसरतः पुंसो बहवो मोक्षमार्गास् तपोयोगादयः, समीचीनस् त्व् अयम् एवेत्य् आहन हीति । यतोऽनुष्ठिताद् भक्तियोगो भवेद् अतोऽन्यः शिवः सुखरूपो निर्विघ्नश् च नास्त्य् एव इत्य् एषा ।

यच्छब्देनात्र भगवत्सन्तोषार्थं कर्मोच्यते, स वै पुंसां परो धर्मः [भा.पु. १.२.१३] इत्य् उक्तेः । अन्यत् तैः ॥३३॥ [भक्तिसन्दर्भ २८]

विश्वनाथः  किन्तु सर्वसाध्यपरमसारप्रापकस् त्व् अयम् एव पन्थाः इत्य् आहन हीति । यतो भक्तियोगः प्रेमा भवेद् अतोऽन्यः शिवः सुखरूपो निर्विघ्नश् च पन्था नास्त्य् एव । अत्र पूर्वम् उक्तलक्षणं सृतिद्वयं यथा मोक्षप्रापकं तथायं पन्था भक्तियोगप्रापक इति । प्रापकस्यास्य पथः परमोत्कर्षप्रतिपादनाद् एतत्प्राप्यस्य भक्तियोगस्यापि सृतिद्वयप्राप्यान् मोक्षात् परमोत्कर्षः युक्तिसिद्ध इति । भक्तियोगस्यास्य प्रेमलक्षणस्य मोक्षसाधनत्वं न व्याख्यातुं शक्यम् इत्य् अवधेयम् ॥३३॥

]]]]]]]]]]

॥ २.२.३४ ॥

भगवान् ब्रह्म कार्त्स्न्येन त्रिर् अन्वीक्ष्य मनीषया ।
तद् अध्यवस्यत् कूटस्थो रतिर् आत्मन् यतो भवेत् ॥

मध्वः  तद् भागवतं पुराणम् अपश्यत् ।

नित्यज्ञानेन सिद्धिं च पुनः पुनर् अवेक्षते ।
लीलयैव हरिर् देवो दृष्टानां मोहनाय च ॥ इति पाद्मे ॥३४॥

श्रीधरः  कुत एतत् ? अत आहभगवान् ब्रह्मा । कूटस्थो निर्विकारः, एकाग्रचित्तः सन्न् इत्य् अर्थः । त्रिस् त्रीन् वारान् कार्त्स्न्येन साकल्येन ब्रह्म वेदम् अन्वीक्ष्य विचार्य । यत आत्मनि हरौ रतिर् भवेत्, तद् एव मनीषया अध्यवस्यत् निश्चितवान् ॥३४॥

चैतन्यमतमञ्जुषा  इमम् एव पन्थानं ब्रह्मापि निश्चितवान् इत्य् आहभगवान् इत्यादि । कार्त्स्न्येन श्रीनारायणो ब्रह्म वेदम् अन्वीक्ष्य भगवता कथितं वेदं पुनः पुनर् आलोक्य, मयादौ ब्रह्मणे प्रोक्तो धर्मो यत्र मदात्मकः [भा.पु. ११.१४.३] इति वक्ष्यमाणो यो वेदः, अध्यवस्यन् निश्चितवान्, इयम् एव पन्थानम् इत्य् अर्थः । अतः केवलम् अहम् एव निश्चिनोमीति न, सप्रमाणम् एवैतद् इति भावः । कोऽसौ पन्थाः ? यत आत्मन् आत्मनि श्रीकृष्णे रतिर् भवेत् । यद् वा, हे आत्मन् ! आत्मीयरतिर् भवेत् ॥३४॥

सनातनगोस्वामी  अतस् तद् आह भगवान् ब्रह्मा । कूटस्थो निर्विकारः, एकाग्रचित्तः सन्न् इत्य् अर्थः । त्रिस् त्रीन् वारान् कार्त्स्न्येन साकल्येन ब्रह्म वेदम् अन्वीक्ष्य विचार्य । यत आत्मनि हरौ रतिर् भवेत्, तद् एव मनीषया अध्यवस्यत् सन्मार्गत्वेन सद्वस्तुत्वेन वा निश्चितवान् । एवं रतिहेतुत्वेन भक्तियोगस्यैव सन्मार्गत्वं दर्शितम् । यद् वा, कार्यकारणयोर् अभेदविवक्षया रतिर् एव भक्तियोग इत्य् अभिप्रेतम् । यद् वा, यतो भक्तियोगात्, तद् इति तम् इति भक्तियोगमाहात्म्यम् उक्तम् ॥३४॥ [ह.भ.वि. ११.५६७]

क्रमसन्दर्भः  स हि भक्तियोगः सर्ववेदसिद्ध इत्य् आहभगवान् इति । टीका च

भगवान् ब्रह्मा । कूटस्थो निर्विकारः, एकाग्रचित्तः सन्न् इत्य् अर्थः । त्रिस् त्रीन् वारान् कार्त्स्न्येन साकल्येन ब्रह्म वेदम् अन्वीक्ष्य विचार्य । यत आत्मनि हरौ रतिर् भवेत्, तद् एव मनीषया अध्यवस्यत् निश्चितवान् इत्य् एषा ।

त्रिर् अन्वीक्ष्य इति कर्मज्ञानभक्तिप्रतिपादकतया अभिप्रेत्येति ज्ञेयम् । अत्राप्य् उपसंहारानुरोधेनात्मशब्दस्य हरिवाचकता । निरुक्तं चआततत्वाच् च मातृत्वाद् आत्मा हि परमो हरिः इति ।

अथवा, परमवेदविदा स एव मत इत्य् आहभगवान् स्वप्रकाशसार्वज्ञ्यादिगुणः परमेश्वरोऽपि सर्ववेदाभिधेयसाराकर्षणलीलार्थं त्रिर् अन्वीक्ष्य तत्र शास्त्रविदन्तराणाम् ईक्षणम् अनुकृत्य, अनन्तवैकुण्ठवैभवादिमयानाम् अनन्तविरिञ्चपाठ्यभेदानां वेदानां तथेक्षणं च तेनैव सम्भवतीत्य् आहकूटस्थ एकरूपतयैव कालव्यापी [अमरः] इति । अत एवोक्तं स्वयम् एव

किं विधत्ते किम् आचष्टे किम् अनूद्य विकल्पयेत् ।
इत्य् अस्या हृदयं लोके नान्यो मद् वेद कश्चन ॥ [भा.पु. ११.२१.४२] इति ।

श्रीशुकेन चनिगमकृद् उपजह्रे भृङ्गवद् वेदसारं [भा.पु. ११.२९.४९] इति ॥३४॥ [भक्तिसन्दर्भ २९]

विश्वनाथः  ननु त्वं मनीषया सर्वसारत्वेन स्वाभिमतत्वेन चेमम् एव पन्थानं निश्चिनोषि, अन्यं वा ? तत्र ममान्यस्य वा का कथा ? भगवान् एव स्वमनीषया प्रथमम् एव निरनेइषीद् एवेत्य् आहभगवान् स्वप्रकाशसार्वज्ञ्यादिगुणः परमेश्वरोऽपि स्वनिश्वासोद्भूतं ब्रह्म वेदम् । क्आर्त्स्न्येन त्रिर् अन्वीक्ष्य इति यथान्ये मुनयः शास्त्रं द्वित्रिर् अन्वीक्ष्यैव तत्तात्पर्यं पर्यालोचयन्ति, तथैव स मुनिर् भूत्वा समचिन्तयत् इति श्रुतेर् भगवान् अपि मुनिलीलत्वेनैव सर्ववेदाभिधेयसाराकर्षणलीलया वेदार्थानां दुर्ज्ञेयत्वं लोके व्यञ्जयन् त्रिर् विचार्येत्य् अर्थः ।

अनन्तवैकुण्ठवैभवादिमयानाम् अनन्तविरिञ्चिपाठ्यभेदानां वेदानां तथेक्षणं च तेनैव सम्भवतीत्य् आहकूटस्थः । कालव्यापी स कूटस्थ एकरूपतयैव यः इत्य् अमरः । अत एवोक्तं स्वयम् एव

किं विधत्ते किम् आचष्टे किम् अनूद्य विकल्पयेत् ।
इत्य् अस्या हृदयं लोके नान्यो मद् वेद कश्चन ॥ [भा.पु. ११.२१.४२] इति ।

स तद् वस्तु अध्यवस्यत् सर्ववेदप्रतिपाद्यत्वेन निश्चिकाय, यत आत्मनि स्वस्मिन् रतिः प्रेमा भवेत् । प्रेम्णो हि प्रथमावस्था रतिः ॥३४॥

]]]]]]]]]]

॥ २.२.३५ ॥

भगवान् सर्वभूतेषु लक्षितः स्वात्मना हरिः ।
दृश्यैर् बुद्ध्यादिभिर् द्रष्टा लक्षणैर् अनुमापकैः ॥

मध्वः  लक्षितश् चास्मिन् पुराणे बुद्ध्यादीनां पारवश्यदर्शनाद् अन्यो नियन्तास्तीति ।

समाधाव् असमाधौ च निःस्वतन्त्रस्य देहिनः ।
अन्यो नियन्ता भगवान् वासुदेअः परः प्रभुः ॥ इति ब्रह्मतर्के ॥३५॥

श्रीधरः  नन्व् अनुभूतेऽर्थे रतिर् भवति, अननुभूते तु भगवति कथं रतिः स्यात् ? तत्राहभगवान् लक्षितो दृष्टः । कथम् ? स्वात्मना क्षेत्रज्ञान्तर्यामितया । कैः ? दृश्यैर् बुद्ध्यादिभिः । तद् एव द्वेधा दर्शयतिदृश्यानां जनानां दर्शनं स्वप्रकाशं द्रष्टारं विना न घटत इत्य् अनुपपत्तिमुखेन लक्षणैः स्वप्रकाशान्तर्यामिलक्षकैः । तथा बुद्ध्यादीनि कर्तृप्रयोज्यानि, करणत्वाद् वास्यादिवद् इति व्याप्तिमुखेन अनुमापकैः । स्वतन्त्रश् च कर्तेत्य् एवम् ईश्वरसिद्धिः ॥३५॥

चैतन्यमतमञ्जुषा  आत्मनीति भगवत आत्मत्वं दर्शयतिभगवान् इत्यादि । कथं लक्षितः ? स्वात्मना स्वस्यान्तर्यामिरूपेण स्थितेनांशेनान्तर्यामिणोऽपि प्रेरकेण । दृश्यैर् बुद्ध्यादिभिर् अनुमापकैर् गणैः, यतोऽसौ द्रष्टा ॥३५॥

क्रमसन्दर्भः  नन्व् इतरेषां तावत् कथं तस्मिन् भगवति आस्तिक्यबुद्धिः स्यात् ? तत्राहभगवान् इति । स्वात्मना स्वचित्तेन प्रथमं द्रष्टा जीवो लक्षितः । कैः ? दृश्यैर् बुद्ध्यादिभिः । तद् एव द्वेधा दर्शयतिदृश्यानां जडानां बुद्ध्यादीनां दर्शनं स्वप्रकाशं द्रष्टारं विना न घटत इत्य् अनुपपत्तिद्वारा लक्षणैः स्वप्रकाशद्रष्टृलक्षकैः, तथा बुद्ध्यादीनि कर्तृप्रयोज्यानि करणत्वाद् वास्यादिवद् इति व्याप्तिद्वारा अनुमापकैर् इति ।

अथ भगवान् अपि लक्षितः । केन ? सर्वभूतेषु सर्वेषु तेषु द्रष्टृषु प्रविष्टेन स्वात्मना स्वांशरूपेणान्तर्यामिणा । आदौ सर्वैर् द्रष्टृभिर् अन्तर्यामी लक्षितः, ततस् तेन भगवान् अपि लक्षित इत्य् अर्थः । स तु पूर्ववत् द्विधैव लक्ष्यते । तथा हिकर्तृत्वभोक्तृत्वयोर् अस्वातन्त्र्यदर्शनात् कर्मणो जडत्वात् सर्वेषाम् अपि जीवानां तत्र तत्र प्रवृत्तिर् अन्तःप्रयोजकविशेषं विना न घटत इत्य् अनुपपत्तिद्वारान्तर्यामी लक्ष्यतेएष ह्य् अनेनात्मना चक्षुषा दर्शयति, श्रोत्रेण श्रावयति, मनसा मानयति, बुद्ध्या बोधयति, तस्माद् एताव् आहुःसृतिर् असृतिः इति भाल्लवेयश्रुतिश् च ।

अथ तस्मै चान्तर्यामित्वैश्वर्याय तेषु यदि सर्वांशेनैव प्रविशति कोऽपि परस् तदा स्वतःपूर्णत्वाभावाद् अनीश्वरत्वम् एव स्याद् इत्य् अनुपपत्तिद्वारान्तर्यामिरूपेण तस्यांशेन भगवान् अपि लक्षितः । अत एव गीतोपनिषत्सु

अथवा बहुनैतेन किं ज्ञातेन तवार्जुन ।
विष्टभ्याहम् इदं कृत्स्नम् एकांशेन स्थितो जगत् ॥ [गीता १०.४२] इति ।

विष्णुपुराणे चस्वशक्तिलेशावृतभूतसर्गः [वि.पु. ६.५.८४] इति । तथा जीवाः प्रयोजककर्तृप्रेरितव्यापाराः, अस्वातन्त्र्यात् । तक्षादिकर्मकरजनवद् इत्य् एवम् अन्तर्यामिणि तत्त्वे व्याप्तिद्वारा सिद्धे, पुनस् तेनैव भगवान् अपि साध्यते । तुच्छवैभवजीवान्तर्यामिस्वरूपम् ईश्वरतत्त्वं निजांशितत्त्वाश्रयं तथैव पर्याप्तेः । राजप्रभुत्वाश्रिततक्षकादिकर्मकर प्रयोजकप्रभुत्वादिवद् इति ।

अथवात्र,

यथेन्द्रियैः पृथग्द्वारैर् अर्थो बहुगुणाश्रयः ।
एको नानेयते तद्वद् भगवान् शास्त्रवर्त्मभिः ॥ [भा.पु. ३.३२.३३]

इत्य् एवोदाहरणीयम् । अनेनैव गतिसामान्यं च सिध्यतीति ॥३५॥ [परमात्मसन्दर्भ ११०]

विश्वनाथः  सा च रतिः । येषाम् अहं प्रिय आत्मा सुतश् च सखा गुरुः सुहृदो दैवम् इष्टं [भा.पु. ३.२५.३८] इति भगवद्वाक्येनाग्रे प्रतिपादयिष्यमाणा शान्तिप्रीतिसख्यवात्सल्यप्रियताभिधाना पञ्चविधा भवन्ति । तत्र प्रथमं शान्त्याख्यया रतेर् असाधारण्येन प्रकारं विषयालम्बन्दं च दर्शयतिभगवान् इति । स्वात्म३ स्वस्य जीवस्यात्म३ अन्तर्यामिणैव, स्वस्मिन्न् एव सर्वभूतेषु सर्वव्यापकत्वात् तदंशी भगवान् हरिः लक्षितः शान्तभक्तैर् अनुभवगोचरीकृत इत्य् अर्थः । व्इष्टभ्याहम् इदं कृत्स्नम् एकांशेन स्थितो जगत् [गीता १०.४२] इति भगवदुक्तेः ।

ननु जीव एव कथं लक्षयितव्यः ? तत्राहदृश्यैः बुद्ध्यादिभिर् हेतुभिर् द्रष्टा जीवो लक्षितः । दृश्यानां जडानां बुद्ध्यादीनां दर्शनं हि चेतनं द्रष्टारं विना न सम्भवेत् इत्य् अनुपपत्तिमुखेन, तथाबुद्ध्यादीनि कर्तृप्रयोज्यानि करणत्वाद् वास्य दिवत् इति व्याप्तिमुखेन चानुमितः । तथा अनुमापयन्ति यानि लक्षणानि चिह्नानि तैर् द्रष्टा अन्तर्यामी च लक्षितः । तानि च सर्वस्यापि जीवस्य कर्तृत्वभोक्तृत्वयोर् अस्वातन्त्र्यं, तथा कर्मसाम्येऽपि फलतारतम्यं, क्वचित् फलाभावश् चेत्य् आदीनि ज्ञेयानि । तथा हिजीवाः प्रयोजककर्तृस्वामिकाः अस्वातन्त्र्यात् यथायोग्यस्वामिदत्तकर्मफलतारतम्यतदभाववत्त्वाच् च तक्षादिकर्मकरजनवत् इति ॥३५॥

]]]]]]]]]]

॥ २.२.३६ ॥

तस्मात् सर्वात्मना राजन् हरिः सर्वत्र सर्वदा ।
श्रोतव्यः कीर्तितव्यश् च स्मर्तव्यो भगवान् नृणाम् ॥

मध्वः  यस्माद् भगवतैष एवोक्तस् तस्मात् स एव श्रोतव्यादिः ॥३६॥

श्रीधरः  यच् छ्रोतव्यम् इत्य् आदिप्रश्नोत्तरम् उपसंहरतितस्माद् इति ॥३६॥

चैतन्यमतमञ्जुषा  उपसंहरतितस्माद् इत्यादि । भगवान् श्रीकृष्णः ॥३६॥

क्रमसन्दर्भः  अथ किं तत् यतस् तत्र रतिः स्यात् तथैव यच् छ्रोतव्यम् इत्य् आदिप्रश्नस्योत्तरत्वेनोपसंहरतितस्माद् इति । चकारात् पादसेवादयोऽपि गृह्यन्ते ॥३६॥

विश्वनाथः  भक्तियोगो यतो भवेत् इत्य् अत्र, रतिर् आत्मन् यतो भवेत् इत्य् अत्र च यत्पदवाच्यं साधनम् आहतस्माद् इति । यस्मान् न ह्य् अतोऽन्यः शिवः पन्थास् तस्माद् इत्य् अर्थः । यस्मात् सर्वभूतेषु भगवान् लक्षितस् तस्माद् इति वा । सर्वत्र सर्वदेति । नात्र देशकालनियमोऽपेक्षितव्य इत्य् अर्थः । सर्वेणैवात्मना मनसा न च क्वचन मनोवृत्तौ ज्ञानकर्माद्यपेक्षणीयम् इति भावः ।

तस्माद् एकेन मनसा भगवान् सात्वतां पतिः ।
श्रोतव्यः कीर्तितव्यश् च ध्येयः पूज्यश् च नित्यदा ॥ [भा.पु. १.२.१४]

इत्य् अनेनैकवाक्यत्वात् श्रोतव्य इति प्राधान्यात्, श्रवणकीर्तनस्मरणान्य् उक्तानि पादसेवनादीन्य् अपि ज्ञेयानि ॥३६॥

]]]]]]]]]]

॥ २.२.३७ ॥

पिबन्ति ये भगवत आत्मनः सतां
कथामृतं श्रवणपुटेषु सम्भृतम् ।
पुनन्ति ते विषयविदूषिताशयं
व्रजन्ति तच्चरणसरोरुहान्तिकम् ॥

श्रीधरः  श्रवणादिफलम् अभिनयेनाहपिबन्तीति । सताम् आत्मन आत्मत्वेन प्रकाशमानस्य कथैवामृतम् । विषयैर् विदूषितं मलिनीकृतम् आशयं पुनन्ति शोधयन्ति । तस्य चरणपद्मान्तिकं श्रीविष्णुपदं व्रजन्ति ॥३७॥

क्रमसन्दर्भः  रत्युत्पत्तिम् एव श्रवणप्राधान्येन दर्शयन् तन्महिमपराकाष्ठाम् आहपिबन्तीति । सताम् आत्मनः प्राणेश्वरस्य । यद् वा, व्यधिकरणे षष्ठी सताम् आत्मनः स्वस्य यो भगवांस् तस्येत्य् अर्थः । तेषां भगवति स्वामित्वेन ममतास्पदत्वात् अत्र कथामृतं प्रक्रम्यमाणं श्रीभागवताख्यम् एव मुख्यम्, यस्यां वै श्रूयमाणायाम् [भा.पु. १.७.७] इत्यादिकं च तथैवोक्तम् इति ॥३७॥ [परमात्मसन्दर्भ १०८]

चैतन्यमतमञ्जुषा  भक्तेः श्रैष्ठ्यं दर्श्यते तत्फलम् आहपिबन्तीत्यादि । व्रजन्ति तच्चरणसरोरुहम् इत्य् अनेन भक्तेः फलं भगवच्चरणफलप्राप्तिर् एव ॥३७॥

विश्वनाथः  प्रीत्यादिचतुर्विधाया रतेः साधारण्येनानुभावम् एव प्रेम्णः वदन् तत्फलम् अपि दर्शयतिआत्मनः स्वस्य यो भगवान् उपास्यः तस्य नारायणस्य रामस्य कृष्णस्य वा कृष्णस्यापि स्वीयभावानुरूपस्य बाल्यस्य पौगण्डस्य किशोरस्य वा कथामृतं, तादृशस्य तस्य सतां भक्तानां नारदादीनां हनूमदादीनां नन्दादीनां श्रीदामादीनां गोपबालादीनां च कथामृतं पिबन्तीत्य् अनेन तत्कर्त्ṝणां जातरतित्वं व्यञ्जितं, तथात्वे एव माधुर्योपलम्भेन पानपदप्रयोगसिद्धेः । अजातरतीनां तुतस्मात् सर्वात्मना [भा.पु. २.२.३६] इत्य् अनेन श्रवणकीर्तनादीनि रतेः साधनान्य् उक्तान्य् एव । आशयम् अन्तःकरणं पुनन्ति क्षालयन्तीत्य् अननुसंहितं फलं, व्रजन्ति साक्षात् सेवितुम् इत्य् अनुसंहितं फलम् इति, अतः पृच्छामि संसिद्धिं [भा.पु. १.१९.३७] इत्य् अस्य प्रश्नस्योत्तरम् उक्तम् ॥३७॥

इति सारार्थदर्शिन्यां हर्षिण्यां भक्तचेतसाम् ।
द्वितीयेऽत्र द्वितीयोऽयं सङ्गतः सङ्गतः सताम् ॥*॥

 ]]]]]]]]]]

इति श्रीमद्भागवते महापुराणे ब्रह्मसूत्रभाष्ये
पारमहंस्यं संहितायां वैयासिक्यां द्वितीयस्कन्धे
महापुरुषसंस्थानुवर्णनं नाम
द्वितीयोऽध्यायः ।
॥२.२॥





(२.३)

तृतीयोऽध्यायः
महापुरुषसंस्थानुवर्णनम्

॥ २.३.१ ॥

श्रीशुक उवाच
एवम् एतन् निगदितं पृष्टवान् यद् भवान् मम ।
नृणां यन् म्रियमाणानां मनुष्येषु मनीषिणाम् ॥

श्रीधरः
तृतीये विष्णुभक्तेषु वैशिष्ट्यं शृण्वतां मुनेः ।
भक्त्युद्रेकेण तत्कर्मश्रवणादर ईर्यते ॥*॥

इदानीम् अन्यदेवताभजनस्यापि पुत्रादिभजनवद् एव तुच्छफलत्वेन हेयत्वं वक्तुं पूर्वोक्तम् अनुवदतिएवम् इति । ममेति माम् । कदाचिद् दैवयोगेन मनुष्यत्वं प्राप्तेषु जीवेषु ये मनीषिणस् तेषां तत्रापि ये म्रियमाणास् तेषां विशेषत एवम् एतद् धरिकथाश्रवणादिकं निगदितं विहितम् इत्य् अर्थः ॥१॥

क्रमसन्दर्भः  न व्याख्यातम्.

विश्वनाथः
तृतीये तु नृणां क्षुल्लफलैर् अन्यसुरार्चना ।
तथैवेन्द्रियवैफल्यं चोक्तं भक्तिम् ऋते हरेः ॥*॥

म्रियमाणानां नृणां कृत्यं यत् पृष्टं तद् एतत् योगमते सृतिद्वयं निगदितम् । तथा तेष्व् एव मनुष्येषु मध्ये ये मनीषिणो म्रियमाणास् तेषां भवद्विधानाम् एवम् एतत् श्रवणकीर्तनस्मरणकथामृतादि निगदितम् ॥१॥

 ]]]]]]]]]]

॥ २.३.२ ॥

ब्रह्मवर्चसकामस् तु यजेत ब्रह्मणः पतिम् ।
इन्द्रम् इन्द्रियकामस् तु प्रजाकामः प्रजापतीन् ॥

श्रीधरः  ब्रह्मणस्पतिं वेदस्य पतिं ब्रह्माणम् इन्द्रियपाटवक्âमस् त्व् इन्द्रम् । प्रजाकामः प्रजापतीन् दक्षादीन् ॥२॥

क्रमसन्दर्भः  न व्याख्यातम्.

विश्वनाथः  ये च तेष्व् एव मनुष्येषु मध्ये मन्दधियस् तेषां च कृत्यं शृण्व् इत्य् आह । यद् वा, किं वा भजनीयम् इति यत् पृष्टं तत्र प्रथमं मन्दधियां भजनीयान् आहब्रह्मवर्चसेत्य् आदिना । कामकामो यजेत् सोमम् इत्य् अन्तेन । ब्रह्मणः पतिं वेदपतिं ब्रह्माणं प्रजापतीन् दक्षादीन् ॥२॥

 ]]]]]]]]]]

॥ २.३.३ ॥

देवीं मायां तु श्रीकामस् तेजस्कामो विभावसुम् ।
वसुकामो वसून् रुद्रान् वीर्यकामोऽथ वीर्यवान् ॥

श्रीधरः  मायां दुर्गाम् । विभावसुतम् अग्निम् । वसुकामो धनार्थी । वीर्यं प्रभावस् तत्कामो वीर्यवान् सन् रुद्रान् यजेत् ॥३॥

क्रमसन्दर्भः  वीर्यवान् गलच्छेदनादिसाहसवान् इत्य् अर्थः ॥३॥

विश्वनाथः  मायां दुर्गाम् । विभावसुतम् अग्निम् । वीर्यवान् बलवान् पुरुषः । वीर्यकामः बहुस्त्रीसम्भोगार्थं शुक्राधिक्यकामश् चेत् रुद्रान् यजेत् ॥३॥

 ]]]]]]]]]]

॥ २.३.४ ॥

अन्नाद्यकामस् त्व् अदितिं स्वर्गकामोऽदितेः सुतान् ।
विश्वान् देवान् राज्यकामः साध्यान् संसाधको विशाम् ॥

श्रीधरः  अन्नाद्यं भोज्यं भक्ष्यं च । अदितेः सुतान् द्वादशादित्यान् । विशां देशस्थप्रजानां स्वाधीनताम् इच्छन् साध्यान् यजेत् ॥४॥

क्रमसन्दर्भः  न व्याख्यातम्.

विश्वनाथः  अन्नाद्यं भोज्यं भक्ष्यं च अदितेः पुत्रान् द्वादशादित्यान् विशां कृषिवाणिज्यदीनां साधकः साधने प्रवृत्तः साध्यान् ॥४॥

 ]]]]]]]]]]

॥ २.३.५ ॥

आयुष्कामोऽश्विनौ देवौ पुष्टिकाम इलां यजेत् ।
प्रतिष्ठाकामः पुरुषो रोदसी लोकमातरौ ॥

श्रीधरः इलां पृथ्वीम् । प्रतिष्ठा स्थानाद् अप्रच्युतिः । रोदसी द्यावाभूमी ॥५॥

क्रमसन्दर्भः  न व्याख्यातम्.

विश्वनाथः  इलां पृथ्वीम् । प्रतिष्ठा स्वपदाद् अप्रच्युतिः । रोदसी द्यावापृथिव्यौ ॥५॥

 ]]]]]]]]]]

॥ २.३.६ ॥

रूपाभिकामो गन्धर्वान् स्त्रीकामोऽप्सर उर्वशीम् ।
आधिपत्यकामः सर्वेषां यजेत परमेष्ठिनम् ॥

श्रीधरः अप्सराश् चासाव् उर्वशी च ताम् ॥६॥

क्रमसन्दर्भः  न व्याख्यातम्.

विश्वनाथः  अप्सराश् चासाव् उर्वशी च ताम् ॥६॥

 ]]]]]]]]]]

॥ २.३.७ ॥

यज्ञं यजेद् यशस्कामः कोशकामः प्रचेतसम् ।
विद्याकामस् तु गिरिशं दाम्पत्यार्थ उमां सतीम् ॥

श्रीधरः  यज्ञं यज्ञोपाधिं विष्णुम् । कोशो वसुसञ्चयः । वसुकाम इत्य् अत्र धनमात्रम् इति भेदः । दाम्पत्यम् अन्योन्यप्रीतिस् तद् एवार्थो यस्य सः ॥७॥

क्रमसन्दर्भः  न व्याख्यातम्.

विश्वनाथः  यज्ञं यज्ञसञ्ज्ञम् इन्द्रम् । दाम्पत्यं स्त्रीपुरुषयोः परस्परोपरि प्रीतिः ॥७॥

 ]]]]]]]]]]

॥ २.३.८ ॥

धर्मार्थ उत्तमश्लोकं तन्तुः तन्वन् पित्ṝन् यजेत् ।
रक्षाकामः पुण्यजनान् ओजस्कामो मरुद्गणान् ॥

श्रीधरः  धर्मार्थो धर्मकामः । उत्तमःश्लोकोपाधिं विष्णुम् । तन्तुं तन्वन् सन्तानवृद्धिम् अन्विच्छन् । रक्षा बाधानिवृत्तिस् तत्कामः । पुण्यजनान् यक्षान् । ओजो बलं तत्कामो मरुद्गणान् देवान् ॥८॥

क्रमसन्दर्भः  उत्तमःश्लोकाः पुण्यश्लोका धार्मिका नलादयस् तदुपाधिं तदधिष्ठानकं विष्णुम् इत्य् अर्थः । उत्तमःश्लोको धर्माचरणख्यातिर् वा ॥८॥

विश्वनाथः  उत्तमःश्लोकं धर्मम् । तन्तुं तन्वन् सन्तानवृद्धिम् इच्छन् । पुण्यजनान् यक्षान् । मरुद्गणान् देवान् ॥८॥

 ]]]]]]]]]]

॥ २.३.९ ॥

राज्यकामो मनून् देवान् निरृतिं त्व् अभिचरन् यजेत् ।
कामकामो यजेत् सोमम् अकामः पुरुषं परम् ॥

श्रीधरः  राज्यं राजत्वं तत्कामो मनून् देवान् मन्वन्तरपालान् । राज्ञः कर्म राज्यं तत्कामो विश्वान् देवान् इति विशेषः । अभिचरन् शत्रुमरणम् इच्छन् निरृतिं राक्षसम् । कामकामो भोगेच्छुः । अकामो वैराग्यकामः । पुरुषं परं प्रकृतिव्यतिरेकोपाधिम् ईश्वरम् ॥९॥

क्रमसन्दर्भः  अकामः सर्वकामनाक्षयकामः । अत्र टीकायाम्पुरुषं परं प्रकृतिव्यतिरेकोपाधिम् ईश्वरम् इत्य् एषा । प्रकृतेः सकाशाद् यो व्यतिरेकः पूर्वं तत्सम्बन्धम् आरोप्य पश्चात् तदभावचिन्तनम् । वस्तुत एव तदभावात् सोऽप्य् उपाधिर् यस्य तम् इत्य् अर्थः । प्रकृत्येकोपाधिम् इति तु पाठः क्वचित् ॥९॥

विश्वनाथः  राज्यं राजत्वं तत्कामो मनून् देवान् मन्वन्तरपालान् । राज्ञः कर्म राज्यं तत्कामो विश्वान् देवान् इति विशेषः । अभिचरन् शत्रुमरणम् इच्छन् । निरृतिं राक्षसम् । कामकामः कामभोगेच्छुः । एवं मन्दधियां कृत्यम् उक्त्वा उदारधियां कृत्यम् आह । अकामः कामनाक्षयकामः परं पुरुषं पुरुषोत्तमं भगवन्तम् इत्य् अर्थः ॥९॥

 ]]]]]]]]]]

॥ २.३.१० ॥

अकामः सर्वकामो वा मोक्षकाम उदारधीः ।
तीव्रेण भक्तियोगेन यजेत पुरुषं परम् ॥

मध्वः  अकामो धर्मकामो वा मोक्षकामोऽपि यो भवेत् ।
	अथवा सर्वकामो यः स विष्णुं पुरुषं यजेत् ॥ इति स्कान्दे ।

श्रीधरः  अकाम एकान्तभक्तः उक्तानुक्तसर्वकामो वा पुरुषं पूर्णं निरुपाधिम् ॥१०॥

सनातनगोस्वामी अकाम एकान्तभक्तः । सर्वकामः ब्रह्मवर्चसकामस् तु [भा.पु. २.३.२] इत्याद्यष्टश्लोकब्रह्मवर्चसकामः । उक्तानुक्ताखिलकामो वा । उदारधीर् महाबुद्धिश् चेत्, तदा परं पुरुषं श्रीकृष्णं भजेत् । तीव्रेण दृढेन । यद् वा, अकामो वैराग्यकामः । उदारधीः भगवदेकप्राप्तिकामो वा । अन्यत् समानम् ॥१०॥ [ह.भ.वि.. ११.५७५]

क्रमसन्दर्भः  एवं प्राक्तनाध्यायाभ्यां कर्मयोगज्ञानेभ्यः श्रेष्ठत्वम् उक्त्वा तदुत्तराध्यायेऽपि सर्वदेवतोपासनेभ्यः श्रेष्ठत्वप्रवचनेन भगवद्भक्तियोगस्यैवाभिधेयत्वम् आहब्रह्मवर्चसकामस् तु यजेत ब्रह्मणः पतिं [भा.पु. २.३.२] इत्याद्यनन्तरमकामः सर्वकामो वेति ।

टीका चअकाम एकान्तभक्तः उक्तानुक्तकामो वा सर्वकामो वा । पुरुषं पूर्णं निरुपाधिम् इत्य् एषा । तीव्रेण दृढेन स्वभावत एव अनुपघात्येनेति विघ्नानवकाशतोक्ता । कामना तु यथा कथञ्चित् कृतेनापि स्यात् । यथोक्तं भारते

भक्तेः क्षणः क्षणो विष्णोः स्मृतिः सेवा स्ववेश्मनि ।
स्वभोज्यस्यार्पणं दानं फलम् इन्द्रादिदुर्लभम् ।।

तद् उक्तं श्रीकपिलेन श्रीकर्दमं प्रतिन वै जातु मृषैव स्यात् प्रजाध्यक्ष मदर्हणम् [भा.पु. ६.२१.२४] इति ।

अथवा यत्तत्कामस् तीव्रेणैव यजेत, ततश् च शुद्धभक्तिसम्पादनायैवान्ते पर्यवसिष्यत्य् असाव् इत्य् अभिप्रायेण सविशेषणम् उपदिष्टम् । तद् अनेन एकान्तभक्ते मुमुक्षौ वा तद्भक्तियोगस्यैवाभिधेयत्वं किं वक्तव्यम् ? अपि तु सर्वकामेष्व् अपीति तद् एव सर्वथापि निर्णीतम् ।

यद् वा, अकामत्वं भजनीयपरमपुरुषसुखमात्रस्वसुखत्वम् । भक्तिमात्रकामत्वे व्याख्यायते धर्मपुरुषार्थिन्य् अतिव्याप्तिः स्यात् । तीव्रेण सर्वेषु परमसाधकतमेन ॥१०॥

विश्वनाथः  न केवलम् अकाम एव परमपुरुषं यजेद् अपि तु उक्तानुक्तसर्वकामोऽपि निष्कामश् च भगवन्तम् एव यजेद् इत्य् आहअकाम एकान्तभक्त इति श्रीधरस्वामिचरणाः । अकामो भजनीयपरमपुरुषसुखमात्रस्वसुख इति सन्दर्भः । सर्वकाम इत्य् अनेनैव सकामसामान्ये लब्धे मोक्षकाम इति पृथगुपादानं तदधिकारिणां वयं निष्कामाः इत्य् अभिमानखण्डनार्थम् । किं वा, सर्वकामेभ्योऽपि मोक्षकामस्य सकामत्वातिशयज्ञापनार्थम् । तथा चस्वस्य दुःखहानेच्छा सुखप्राप्तीच्छा च काम उच्यते । सा सा च स्वस्य तात्कालिककिञ्चिन्मात्रदुःखखण्डनार्थं नश्वरस्वर्गादिसुखार्थं च प्रवृत्तेभ्यः कर्मिभ्यो देवतान्तरोपासकेभ्यश् च ज्ञानाधिकारिणां स्वीयसंसारदुःखखण्डने प्रवृत्तानां निष्कामता तद्वचनैर् एवावसीयते । तानि च यथा

नाथ योनिसहस्रेषु येषु येषु व्रजाम्य् अहम् ।
तेषु तेष्व् अच्युता भक्तिर् अच्युतास्तु सदा त्वयि ॥ [वि.पु. १.२०.१८] इति ।

स्वकर्मफलनिर्दिष्टां यां यां योनिं व्रजाम्य् अहम् ।
तस्यां तस्यां हृषीकेश त्वयि भक्तिर् दृढास्तु मे ॥ इति ।

तन् नः समादिशोपायं येन ते चरणाब्जयोः ।
स्मृतिर् यथा न विरमेद् अपि संसरताम् इह ॥ इति ।

प्रायोपवेशारम्भे राज्ञोऽपि वचनं यथा

पुनश् च भूयाद् भगवत्य् अनन्ते
रतिः प्रसङ्गश् च तदाश्रयेषु ।
महत्सु यां याम् उपयामि सृष्टिं
मैत्र्य् अस्तु सर्वत्र नमो द्विजेभ्यः ॥ [भा.पु. १.१९.१६] इति ।

उदारधीः सुबुद्धिः । कामराहित्ये कामसाहित्ये वा भक्तेर् भगवद्विषयत्वम् एव सुबुद्धित्वचिह्नम् । तदभाव एव मन्दबुद्धित्वचिह्नम् इत्य् अर्थः । तीव्रेण ज्ञानकर्माद्यमिश्रेण मेघाद्यमिश्र एव सौरकिरणो यथा तीव्रः स्यात् तथेत्य् अर्थः ॥१०॥

 ]]]]]]]]]]

॥ २.३.११॥

एतावान् एव यजताम् इह निःश्रेयसोदयः ।
भगवत्य् अचलो भावो यद् भागवतसङ्गतः ॥

श्रीधरः पूर्वोक्तनानादेवतायजनस्यापि संयोगपृथक्त्वेन भक्तियोगफलत्वम् आहएतावान् इति । इन्द्रादीन् अपि यजताम् इह तत्तद्यजनेन भागवतानां सङ्गतो भगवत्य् अचलो भावो भक्तिर् भवतीति यत् एतावान् एव निःश्रेयसस्य परमपुरुषार्थस्योदयो लाभः । अन्यत् तु सर्वं तुच्छम् इत्य् अर्थः ॥११॥

क्रमसन्दर्भः  किं चएतावान् इति । टीका चपूर्वोक्तनानादेवतायजनस्यापि संह्योगपृथक्त्वेन भक्तियोगफलत्वम् आह एतावान् इति । इन्द्रादीन् अपि यजताम् इह तत्तद्यजने भागवतानां सङ्गतो भावो भक्तिर् भवतीति यद् एतावान् एव निःश्रेयसस्य परमपुरुषार्थसोदयः लाभः अन्यत् तु सर्वं तुच्छम् इत्य् अर्थः इत्य् एषा ।

अत्र इन्द्रम् इन्द्रियकामस् त्व् इत्याद्य् उक्तम् । इन्द्रियपाटवादिकं पृथक्त्वेन फलम् । भागवतेन संयोगे तु भावः फलं खादिरयूपसंयोगे यागस्य फलवैशिष्ट्यवद् इति ज्ञेयम् ॥११॥

विश्वनाथः  ननूक्तलक्षणानां देवान्तरभक्तानां लब्धतत्तत्कामानाम् अन्ते खलु का गतिः स्याद् इति चेत् ? न कापि । किन्तु यदि यादृच्छिकमहत्कृपा स्यात्, तदैव भक्तिः स्याद् इत्य् आहएतावान् एव यजतां देवतान्तर्याजिनां निःश्रेयसोदयः । कोऽसौ ? यत् यदि भागवतानां सङ्गतो हेतोर् भगवति भावः सेव्यत्वभावना स्यात्, अन्यथा न निःश्रेयसं, तत्तद्देवतानाम् अपि निःश्रेयसाभावाद् इति भावः । यद् उक्तं भगवता

येऽप्य् अन्यदेवताभक्ता यजन्ते श्रद्धयान्विताः ।
तेऽपि माम् एव कौन्तेय यजन्त्य् अविधिपूर्वकम् ॥
अहं हि सर्वयज्ञानां भोक्ता च प्रभुर् एव च ।
न तु माम् अभिजानन्ति तत्त्वेनातश् च्यवन्ति ते ॥ [गीता ९.२३२४] इति ।

देवतान्तरस्य यजनं तु नैव भगवद्भावकारणम्, किन्तु भागवतसङ्ग एव । स च यदृच्छयैव भवेद् इति प्राक् प्रतिपादितम् ॥११॥

 ]]]]]]]]]]

॥ २.३.१२ ॥

ज्ञानं यद् आप्रतिनिवृत्तगुणोर्मिचक्रम्
आत्मप्रसाद उत यत्र गुणेष्व् असङ्गः ।
कैवल्यसम्मतपथस् त्व् अथ भक्तियोगः
को निर्वृतो हरिकथासु रतिं न कुर्यात् ॥

श्रीधरः भागवतसङ्गत इत्य् अनेन सूचितां हरिकथारतिं स्तौतिज्ञानम् इति । यत् यासु कथासु ज्ञानं भवति । कीदृशम् ? आ सर्वतः प्रतिनिवृत्तम् उपरतं गुणोर्मीणां रागादीनां चक्रं समूहो यस्मात् तत् । उत अनन्तरम् । तद्धेतुर् आत्मप्रसादश् च । यत्र यासु मनःप्रसादहेतुः, गुणेषु विषयेष्व् असङ्गो वैराग्यं च । उभयत्रेति पाठे इहामुत्र च गुणेष्व् असङ्गः । कैवल्यम् इत्य् एव सम्मतः पन्थाः यो भक्तियोगः । निर्वृतः श्रवणसुखेन । अन्यत्रानिर्वृत इति वा । तासु हरिकथासु को रतिं न कुर्यात् ? ॥१२॥

क्रमसन्दर्भः  ज्ञानम् इति । प्रपञ्चातीतत्वात् कैवल्यरूप एव विद्वद्भिः सम्मतः पन्थाः भगवत्प्राप्त्युपायश् चेत्य् अर्थः । एको नारायणो देवः [भा.पु. ११.९.१६] इत्य् आदौ, परावराणां परम आस्ते कैवल्यसञ्ज्ञितः [भा.पु. ११.९.१८] इत्युक्तदिशा कैवल्याय श्रीनारायणं लब्धुं सम्मतः पन्था उपायो यो भक्तियोगस् तत् प्रेमा, स च यत्रेति ॥१२॥

विश्वनाथः  ननु, यावज् जीवनपर्यन्तं यो यम् आश्रितस् तस्यान्ते खल्व् आश्रयान्तरानौचित्यम् एव, तस्मात् सर्वकालम् एव तत् तद् एवोपासकस्यान्ते भागवतसङ्गाद् अपि भगवति भावः कथं कर्तुम् उचित इति चेत् ? देवतान्तरोपासकः खलु को वराकः ? यतो ब्रह्मोपासकोऽपि भगवति शुद्धां भक्तिं करोतीत्य् अत्र क्रमरीतिं दर्शयन्न् आहज्ञानं यदा स्यात् । कीदृशम् ? प्रतिनिवृत्तम् उपरतं गुणोर्मीणां चक्रं समूहो यस्मात् तत् तत् आत्मप्रसादः स्यात् । यत्र आत्मप्रसादे सति गुणेषु असङ्गो वैराग्यम् । उभयत्रेति पाठे इहामुत्र च गुणेष्व् असङ्गः । कीदृशः ? कैवल्ये सम्मतः पन्थाः ।

अथ तदनन्तरं च भक्तियोगः । भक्तियोगस्य यादृच्छिकत्यायाः प्राक् प्रतिपादितत्वाद् असङ्गकार्यत्वं नाशङ्कनीयम् । भगवत्कृपया सनकादीनाम् इव भागवतकृपया सनकादीनाम् इव भागवतकृपया शुकस्येव कीर्तनादिरूपः । अतः कः खलु निर्वृतः भक्तिसुखे निमग्नः । रतिम् आसक्तिम् । यो रतिं न कुर्यात्, स तु अनिर्वृतः इति भावः ।

अत्र कर्मज्ञानयोगदेवतान्तरोपासनेभ्यः शुद्धभक्तेर् उत्कर्ष इति । तथा तत्तत्साध्यं केवलया भक्त्यैव सिध्यतीति, तथा तत्तत्साधनवताम् अप्य् अन्ते पुनर् भक्त्यैव निःश्रेयसम् इति कर्मज्ञानादिनिरपेक्षा निष्कामा श्रवणकीर्तनस्मरणप्रधाना शुद्धा भक्तिर् एव प्रेमभक्तिसाधनम् इति शुकदेवस्य स्वाभिमतम् । तत्रापि नामकीर्तनं सर्वोत्कृष्टतमम् इति वस्तुपञ्चकं निरूपितम् इति प्रकरणार्थसङ्क्षेपः ॥१२॥

 ]]]]]]]]]]

॥ २.३.१३ ॥

शौनक उवाच
इत्य् अभिव्याहृतं राजा निशम्य भरतर्षभः ।
किम् अन्यत् पृष्टवान् भूयो वैयासकिम् ऋषिं कविम् ॥

श्रीधरः अभिव्याहृतम् उक्तम् । ऋसिं परब्रह्मदर्शिनम् । कविं शब्दब्रह्मनिष्णातम् ॥१३॥

क्रमसन्दर्भः  इत्य् अभीत्ति । सम्भाव्यैवेदं पृच्छति ॥१३॥

विश्वनाथः  किम् अन्यत् पृष्टवान् इति । उक्तेनैतेनैव सर्वजिज्ञासितसिद्धेर् इति विस्मयः सूचितः । ऋषिं परब्रह्मदर्शिनम् । कविम् ऋषिष्व् अपि मध्ये तद्वर्णनातिशयचतुरम् ॥१३॥

 ]]]]]]]]]]

॥ २.३.१४ ॥

एतच् छुश्रूषतां विद्वन् सूत नोऽर्हसि भाषितुम् ।
कथा हरिकथोदर्काः सतां स्युः सदसि ध्रुवम् ॥

श्रीधरः श्रवणेच्छायां हेतुःहरिकथा एव उदर्कः उत्तरफलं यासु ताः कथाः सतां भागवतानां सदसि सभायां स्युः ॥१४॥

क्रमसन्दर्भः  कथा इति । लौकिककथा अपि हरिकथास् त्व् आदित एव तद्रूपाः स्युर् इत्य् अर्थः ॥१४॥

विश्वनाथः  श्रवनाकीर्तनादीन्य् एव स्वकर्तव्यत्वेन ज्ञात्वापि राज्ञा यद् अन्यत् पृष्टं, तस्मात् तेषाम् एव श्रवणादीनां विषयाः कृष्णकथा एव प्रष्टव्या भविष्यन्तीत्य् आशयेनाहएतद् इति । न च सर्गविसर्गमन्वन्तरनानाराजादिकथानाम् अपि कृष्णकथायाम् एव पर्यवसितत्वात् ता अपि श्रवणादिविषयाः इति भावः ॥१४॥

 ]]]]]]]]]]

॥ २.३.१५ ॥

स वै भागवतो राजा पाण्डवेयो महारथः ।
बालक्रीडनकैः क्रीडन् कृष्णक्रीडां य आददे ॥

श्रीधरः  एतत् प्रपञ्चयतिस वा इति द्वाभ्याम् । कृष्णपूजादिरूपां क्रीडां यः स्वीकृतवान् ॥१५॥

क्रमसन्दर्भः  स वईति । या या श्रीकृष्णस्य वृन्दावनादौ बालक्रीडा श्रुतास्ति, तत्प्रेमावेशेन तत्सख्यादिभाववान् तां ताम् एव क्रीडां यः कृतवान् इत्य् अर्थः ॥१५॥

विश्वनाथः  सतां सदसि प्राचीनार्वाचीनेषु मध्ये, सा सभा सर्वतः श्रेष्ठा, यत्र श्रोता वक्ता च सर्वतोऽपि विलक्षण इत्य् आहस वा इति द्वाभ्याम् । कृष्णक्रीडां कृष्णक्रीडानुकरणम् ॥१५॥

 ]]]]]]]]]]

॥ २.३.१६ ॥

वैयासकिश् च भगवान् वासुदेवपरायणः ।
उरुगायगुणोदाराः सतां स्युर् हि समागमे ॥

श्रीधरः उरुगायस्य गुणैर् उदारा महत्यः कथाः स्युः ॥१६॥

क्रमसन्दर्भः  अत एव स वै भागवतो राजा [भा.पु. २.३.१५] इत्याद्यनन्तरं राज्ञा समानवासनात्वेनैव तम् आहवैयासकिश् चेति । चशब्दः प्राग्वर्णितेन समानवासनत्वं बोधयति । तस्मात् श्रीवसुदेवनन्दनत्वेनैवात्रापि वासुदेवशब्दो व्याख्येयः । अन्येषाम् अपि सतां समागमे तावद् उरुगायस्य गुणोदाराः कथा भवन्ति । तयोस् तु श्रीकृष्णचरितप्रधाना एव ता भवेयुर् इति भावः ॥१६॥

विश्वनाथः  भगवान् सर्वज्ञः । सतां समागमे सति, उरुगायस्य कृष्णस्य गुणाएव उदारा मनोवाञ्छितार्थप्रदातारः । तत्रत्यानां जनिष्यमाणानां च ध्रुवं स्युः । अतस् तान् गुणान् अत्र प्रवर्तयति । तेन कृष्णकथोदर्काः कथाश् च भक्तैर् आस्वादनीया इति भावः ॥१६॥

 ]]]]]]]]]]

॥ २.३.१७ ॥

आयुर् हरति वै पुंसाम् उद्यन्न् अस्तं च यन्न् असौ ।
तस्य र्ते यत्क्षणो नीत उत्तमश्लोकवार्तया ॥

मध्वः  तस्यायुषः उत्तमःश्लोकवार्तया ऋते यः क्षणः स नीत एव वृथा ॥१७॥

श्रीधरः  किं च, वृथैव क्षीयमाणम् आयुर् हरिकथया सफलं कुर्व् इत्य् आशयेनाह त्रिभिःआयुर् इति । असौ सूर्यः उद्यन्न् उद्गच्छन्नस्तम् अदर्शनं च यन् गच्छन् । यत् येन क्षणो नीतस् तस्य आयूः ऋते वर्जयित्वा वृथैव हरति ॥१७॥

क्रमसन्दर्भः  अनन्तरं श्रीशौनकेनापि व्यतिरेकोक्त्या तस्यैवाभिधेयत्वं दृढीकृतम् । यथाहआयुर् हरतीति । असौ सूर्यः यन् उद्गच्छन् अस्तं च यन् गच्छन् हरति वृथागामित्वाद् आच्छिनत्तीव । यत्क्षणोऽपि येन नीतः उत्तमः श्लोकवार्तया तस्यायुः ऋते वर्जयित्वा । तावतैव सर्वसाफल्यात् । यद्यपि क्षणं भगवद्वार्तयापि सर्वम् आयुः सामान्याकारेण सफलं जायते, एकस्यां शाखायां फलितायाम् अखण्डवृक्षवत् तथापि प्रतिविशेषावस्थम् अपि सफलं जायताम् इत्य् एतद् अर्थं मम प्रश्न इति भावः ॥१७॥

विश्वनाथः  नात्र विलम्बः कार्य इत्य् आहआयुर् इति । असौ सूर्यः उद्यन् उदयं प्राप्नुवन्, अस्तम् अदर्शनं च यन् गच्छन् । तस्य आयुर् ऋते विना । यत् येन क्षणोऽवसरः । यद् वा, क्षणोऽपि निमेषत्रयम् अपि, तावतैव कालेन सर्वम् आयुः सफलं भवति । एकस्याम् एव शाखायां फलितायां वृक्षोऽयं फलवान् इति यथोच्यते, प्रतिशाखं फलवत्त्वे कैमुत्यम् इव, सर्वस्यायुषः कृष्णवार्तायुक्तत्वम् अपेक्ष्यम् । नन्व् एवं चेत् आयुर् हरणाभावात् कृष्णवार्तायापि तत्क्षणे जनो न म्रियते ? सत्यम् । सत्पात्रीकृतवित्तो जनोऽषयवित्तो यथोच्यते, परत्र तद्भोगानन्त्यप्राप्तेः ।

समम् अब्राह्मणे दानं द्विगुणं ब्राह्मणब्रुवे ।
अधीते शतसाहस्रम् अनन्तं वेदपारगे ॥ इति स्मृतेः ।

तथैव कृष्णसात्कृतस्वायुर्जनः परत्र तत्पार्षदत्वप्राप्त्या ध्रुवम् अक्षयम् आयुर् भवतीति कृष्णभक्तस्यायुर् हरणाभावो ज्ञेयः । जरामरणरोगादिकं तु भक्त्युत्कण्ठावृद्ध्यर्थम् । मतान्तरोत्खाताभावार्थं च, स्वभक्ते रहस्यत्वरक्षणार्थं च भगवदिच्छयैव भवति । न तु तत्र वस्तुतः कालकर्मादेः कारणतेत्य् उपपादितं भीष्मनिर्याणाध्याये ॥१७॥

 ]]]]]]]]]]

॥ २.३.१८ ॥

तरवः किं न जीवन्ति भस्त्राः किं न श्वसन्त्य् उत ।
न खादन्ति न मेहन्ति किं ग्रामे पशवोऽपरे ॥

श्रीधरः ननु जीवनम् एव तेसाम् आयुषः फलम् अस्ति तत्राहतरव इति । ननु तेषां श्वासो नास्ति, तर्हि भस्त्राश् चर्मकोशाः । ननु तासाम् आहारादिकं नास्ति, तत्राह न खादन्ति नाश्नन्ति । न मेहन्ति न रेतःसेकं मैथुनं न कुर्वन्ति किम् ? उत अपि । नराकारं पशुं मत्वाहअपरे इति ॥१८॥

क्रमसन्दर्भः  तत्रायुर् एकदेशेऽपि तत्सम्बन्धबहिर्भूतान् निन्दंस् तद् एव द्रढयतितरव इति द्वयेन । न च तरूणां श्वासो नास्तीति तेषु न्यूनत्वं वाच्यम्, सत्य् अपि श्वासे स्पहलजीवनाभावदर्शनात् सोऽयम् अकिञ्चित्कर इत्य् आहभस्त्रा इति । ननु तरूणां रसादिभोगो नास्ति ? तत्राहन खादन्तीति । न मेहन्ति न मैथुनं कुर्वन्ति । तान् अपि नराकारान् पशून् मत्वाहअपर इति ॥१८॥

विश्वनाथः  न चायुर् हरणाभावस्य मर्त्यलोके जीवनम् एव फलम् इत्य् अत आहतरव इति । प्रत्युत मनुष्येभ्योऽपि तेषां जीवनाधिक्यम् । ननु तेषां श्वासो नास्ति ? इत्य् अत आहभस्त्रा इति । प्रत्युत मनुष्येभ्योऽपि भस्त्राणां श्वासाधिक्यम् । ननु तेषाम् आहारादिकं नास्तीति ? तत्राहन खादन्तीति । न मेहन्ति स्त्रीसम्भोगं न कुर्वन्ति । मेहनं रेतःसेकः । प्रत्युत मनुष्येभ्योऽपि तेषां खादनाद्याधिक्यम् । अपरे इत्य् अनेन तेषाम् अपि नराकारपशुत्वं व्यञ्जितम् ॥१८॥

 ]]]]]]]]]]

॥ २.३.१९ ॥

श्वविड्वराहोष्ट्रखरैः संस्तुतः पुरुषः पशुः ।
न यत्कर्णपथोपेतो जातु नाम गदाग्रजः ॥

श्रीधरः  तद् एवाह श्वादिभिः संस्तुतः सदृशो निरूपितः । यस्य कर्णपथं कदाचिद् अपि नागतः । स अवज्ञास्यदत्वाच् छ्वभिः कश्मलविषयासक्तत्वाद् विड्वराहैर् ग्रामसूकराइः, कण्टकवद् दुःखदविषयासक्तत्वाद् उष्ट्रैः, भारवाहित्वात् खरैस् तुल्य इत्य् अर्थः ॥१९॥

क्रमसन्दर्भः  तद् एवाहश्वविड्वराह इति । श्वादितुल्यैस् तत्परिकरैः सम्यक्स्तुतोऽप्य् असौ पुरुषः पशुः । तेषाम् एव मध्ये श्रेष्ठश् चेत् तर्हि महापशुर् एवेत्य् अर्थः । यद् वा, श्वादिभिः सम्ष्तुतः सम्यक् स्तुतः सर्वेषाम् अस्माकं यत्किञ्चिद् गुणादिकं तत् सर्वम् अनेन धृतम् इत्य् अर्थः ॥१९॥

विश्वनाथः  तेषां पशुत्वेऽप्य् अतिगर्हणीयत्वम् आहश्वादिभिः सम्यक् स्तुतः । अस्माकं चतुर्णाम् अपि धर्मानयम् एक एव धत्ते । वयं तु परस्परधर्मेऽप्य् असमर्था इति । तथा अयं मनुष्योऽपि भूत्वा । वयं तु पशवोऽपि भूत्वा, पश्वन्तरस्यैकस्यापि धर्मं धर्तुं न शक्नुम इति । तथायं शास्त्रादिष्टं स्वधर्मम् अप्य् उल्लङ्घ्य अतिरागेणैव धत्ते, वयं तु नियतिकृते स्वस्वधर्म एव पतित इति । तथायम् अस्मद्धर्मे जनिष्यमाणं नरकं ज्ञात्वापि । वयं तु ंऊढा एवेतिचतुर्धा स्तुतिः । तेषां श्वादीनां धर्मास् तु निर्हेतुरोषणत्वाहमेध्यभोजित्वमहाभारवाहित्वस्वस्त्रीपादताडितत्वादयः । यस्य कर्णपथे जातु कदाचिद् अपि न उपेतो गतः । गदाग्रज इति गदस्य रोगस्याग्रे प्रतियोद्धेव जायते प्रादुर्भवतीति, श्लेषेण तदैव ते क्रोधादयः पुरुषस्य रोगानश्यन्तीति भावः ॥१९॥

 ]]]]]]]]]]

॥ २.३.२० ॥

बिले बतोरुक्रमविक्रमान् ये
न शृण्वतः कर्णपुटे नरस्य ।
जिह्वासती दार्दुरिकेव सूत
न चोपगायत्य् उरुगायगाथाः ॥

श्रीधरः  तस्याङ्गानि च निष्फलानीत्य् आहबिले इति पञ्चभिः । बतेति खेदे । न शृण्वतोऽशृण्वतो नरस्य ये कर्णपुटे ते बिले वृथारन्ध्रे । न चेद् उपगायति तस्य जिह्वा असती दुष्टा दर्दुरो भेकस् तदीया जिह्वेव ॥२०॥

क्रमसन्दर्भः  अथायुर्विशेषावस्थावैफल्यदृष्टान्तत्वेन तत्तदङ्गविशेषवैफल्यम् आहबिले बतेति त्रिभिः । न शृण्वतः अशृण्वतो नरस्य ये कर्णपुटे ते बिले ते वृथारन्ध्रे इत्य् अर्थः । असती दुष्टा । न योपेति क्वचित् पाठः, स तु स्वाम्यसम्मतः । पूर्ववत् यत्तच्छब्दाभ्याम् अनन्वयात् । चेच्छब्दाध्याहाराच् च ॥२०॥

विश्वनाथः  एवं पुरुषम् अङ्गिनं निन्दित्वा, प्रत्येकभक्त्या विना प्रत्येकतदङ्गानि निन्दतिबिले इति पञ्चभिः । बत खेदे । न शृण्वतः अशृण्वतः पुंसो ये कर्णपुटे ते बिले एव । ग्राम्यवार्ताभुजङ्गगृहतुल्ये । दर्दुरो भेकः । तदीयेवासतीभूता दुष्टा वा श्लेषेण असती स्त्री इव तस्य सुकृतसर्वस्वं विप्लावयति । अत्र यद्यपि भुजाद्येकाङ्गकृतयापि भक्त्या पुरुषः कृतार्थ एव भवति । तद् अपि तस्याङ्गान्तराणि तु व्यर्थान्य् एव भवन्तीत्य् आशयेनाङ्गानां निन्दा ज्ञेया ॥२०॥

 ]]]]]]]]]]

॥ २.३.२१॥

भारः परं पट्टकिरीटजुष्टम्
अप्य् उत्तमाङ्गं न नमेन् मुकुन्दम् ।
शावौ करौ नो कुरुते सपर्यां
हरेर् लसत्काञ्चनकङ्कणौ वा ॥

श्रीधरः  पट्टवस्त्रोष्णीषेण किरीटेन च जुष्टम् अपि शिरो यदि न नमेत् तर्हि केवलं भार एव । शवो मृतकस् तत्करतुल्यौ । लसती काञ्चनकङ्कणे ययोस् तौ । अप्यर्थे वाशब्दः ॥२१॥

क्रमसन्दर्भः  भारः परम् इति । पट्टवस्त्रौष्णीषेण किरीटेन वा जुष्टम् अपि । अप्य् अर्थे वा शब्दः ॥२१॥

विश्वनाथः  उत्तमाङ्गं शिरः पट्टवस्त्रोष्णीषेण च किरीटेन च जुष्टम् अपि परं केवलं भारः । संसारसिन्धौ प्रविशन्तं तम् अधिकं निमज्जयतीति भावः । शवो मृतकस् तत्सम्बन्धिनाव् इतिदेवपित्रादयोऽपि तद् दत्तं जलादिकम् अशुचित्वान् न गृह्णन्तीति भावः । वाशब्दोऽप्यर्थे ॥२१॥

 ]]]]]]]]]]

॥ २.३.२२ ॥

बर्हायिते ते नयने नराणां
लिङ्गानि विष्णोर् न निरीक्षतो ये ।
पादौ नृणां तौ द्रुमजन्मभाजौ
क्षेत्राणि नानुव्रजतो हरेर् यौ ॥

श्रीधरः ये नयने विष्णोर् मूर्तीर् न निरीक्षेते ते बर्हायिते मयूरपिञ्छतुल्ये नेत्रे । द्रुमवज् जन्म भजेते इति तथा । वृक्षमूलतुल्याव् इत्य् अर्थः ॥२२॥

क्रमसन्दर्भः  द्रुमवज्जन्मभाजाव् इति तथा वृक्षमूलतुल्याव् इत्य् अर्थः ॥२२॥

विश्वनाथः  बर्हायिते मयूरपिञ्छतुल्ये इतिताभ्याम् आत्मनः उद्धारपदवीम् अपश्यन्तः संसारकण्टकक्षेत्रे एव पतन्तीति भावः । ये नयने विष्णोर् मूर्तीर् न निरीक्षेते । द्रुमजन्म भजेते इति तथा तौ । वृक्षमूलतुल्याव् इतियमदूतैर् एव कुठारैश् छिद्यमानौ तौ भविष्यत इति भावः ॥२२॥

 ]]]]]]]]]]

॥ २.३.२३ ॥

जीवञ् छवो भागवताङ्घ्रिरेणुं
न जातु मर्त्योऽभिलभेत यस् तु ।
श्रीविष्णुपद्या मनुजस् तुलस्याः
श्वसञ् छवो यस् तु न वेद गन्धम् ॥

श्रीधरः  नाभिलभेत अभितो न स्पृशेन् न धारयेत् । श्रीविष्णुपद्याः श्रीविष्णुपदलग्नायाः । न वेदेति अवघ्राय नाभिनन्देद् इत्य् अर्थः ॥२३॥

क्रमसन्दर्भः  अथ तत्तत्सर्वकारणविशेषं विना तत् तद् अपि न सम्पद्यत । तथा च श्रीवैष्णवचरणरजसा सर्वाङ्गस्नानम् एव पूर्वोक्तेषु नमस्कारादिषु कारणम् । श्रीचरणतुलसीगन्धस् तु हृद्विकारकारणम् । हृद्विकारस् तु पुलकादिषु कारणम् इति ज्ञेयम् इत्य् अभिप्रायेणाहजीवन्न् इत्य् अर्धेन । यम् एव विना तादृशहृदयं न जायत इत्य् अभिप्रायेणाहश्रीतिसार्धेन । श्रीविष्णुपद्यास् तत्पदलग्नायाः ॥२३॥

विश्वनाथः  एकैकान्य् अङ्गानि निन्दित्वा समुदितानि निन्दति । नाभिलभेत अभितो न स्पृशेत्सर्वाङ्गेषु न धारयेद् इत्य् अर्थः । स जीवञ् छवःप्रेतशरीरविशेष इव चेष्टमानः साधून् भीषयते । तत्पाणिकृतसपर्यादिकम् अपि भगवान् न गृह्णातीति भावः । श्रीविष्णुपद्या विष्णुपदलग्नत्वेन विष्णुपदीत्य् अभिधानायाः तुलस्या गन्धं न वेदअवघ्राय नाभिनन्देद् इत्य् अर्थः । श्वसकृत् छवःपूर्ववत् सोऽपि जीवञ् छव इत्य् अर्थः ॥२३॥

]]]]]]]]]]

॥ २.३.२४ ॥

तद् अश्मसारं हृदयं बतेदं
यद् गृह्यमाणैर् हरिनामधेयैः ।
न विक्रियेताथ यदा विकारो
नेत्रे जलं गात्ररुहेषु हर्षः ॥

श्रीधरः अश्मवत् सारो बलं काठिन्यं यस्य । विक्रियालक्षणम् आहअथेति । गात्ररुहेषु रोमसु हर्ष उद्गमः ॥२४॥

क्रमसन्दर्भः  तद् अश्मसार इति । अश्मवत् सारो बलं काठिन्यं यस्य । विक्रियालक्षणम् अथेति । यदा तद्विकारो भवेत् तदा नेत्रादौ जलादिकं भवतीत्य् अर्थः । इदम् एवान्वयेन श्रीमता राज्ञा दृढीकरिष्यतेसा वाग् यया तस्य गुणान् गृणीते [भा.पु. १०.८०.३४] इत्य् आदिभ्याम् ।

तद् एवं श्रीशुकवाक्यारम्भाध्याय एवाभिधेयत्वेन श्रीभक्तिर् एव लब्धा । टीका च

तत्र तु प्रथमेऽध्याये कीर्तणश्रवणादिभिः ।
स्थविष्ठे भगवद्रूपे मनसो धारणोच्यते ॥
द्वितीये तु ततः स्थूलधारणातो जितं मनः ।
सर्वसाक्षिणि सवशे विष्णौ धार्यम् इतीर्यते ॥
तृतीये विष्णुभक्तेस् तु वैशिष्ट्यं शृण्वतो मुनेः ।
भक्त्युद्रेकेण तत्कर्मश्रवणादर ईर्यते ॥ इत्य् एषा ॥२४॥

विश्वनाथः  तद् एवं व्यस्तसमस्ततया बाह्यम् अङ्गं प्राधान्येन निन्दित्वा । अभ्यन्तरम् अपि निन्दति । तद् अश्मसारं लोहमयम् एव हृदयम् । यत् खलु गृह्यमाणैः कीर्त्यमानैर् अपि बहुभिर् हरिनामधेयैर् न विक्रियेत । विक्रियालक्षणम् आहअथेत्य् आदि । गात्ररुहेषु रोमसु हर्षो रोमाञ्चः । बहुनामग्रहणेऽपि चित्तद्रवाभावो नामापराधलिङ्गम् इति सन्दर्भः ।

किं च, अश्रुपुलकाव् एव चित्तद्रवलिङ्गम् इत्य् अपि न शक्यते वक्तुम् । यद् उक्तं श्रीमद्रूपगोस्वामिचरणैः

निसर्गपिच्छिलस्वान्ते तदभ्यासपरेऽपि च ।
सत्त्वाभासं विनापि स्युः क्वाप्य् अश्रुपुलकादयः ॥ [भ.र.सि. २.३.८९] इति ।

तथा, अतिगम्भीरमहानुभावभक्तेषु हरिनामभिश् चित्तद्रवेऽपि बहिर् अश्रुपुलकादयो न दृश्यन्त इति । तस्मात् पद्यम् इदम् एवं व्याख्येयम् । यद् धृदयं न विक्रियेत । कदा ? यदा विकारस् तदापीत्य् अर्थः । विकार एव कः ? तत्राहनेत्रे जलम् इति । ततश् च बहिर् अश्रुपुलकयोः सतोर् अपि यद् धृदयं न विक्रियेत, तदश्मसारम् इति वाक्यार्थः । ततश् च हृदयविक्रियालक्षणान्य् असाधारणानि क्षान्तिनामग्रहणासक्त्यादीन्य् एव ज्ञेयानि । यद् उक्तं

क्षान्तिर् अव्यर्थकालत्वं विरक्तिर् मानशुन्यता ।
आशाबन्धः समुत्कण्ठा नामगाने सदा रुचिः ॥
आसक्तिस् तद्गुणाख्याने प्रीतिस् तद्वसतिस्थले ।
इत्य् आदयोऽनुभावाः स्युर् जातभावाङ्कुरे जने ॥ [भ.र.सि. १.३.२५६]

अश्रुपुलकादीनि तु साधारणान्य् एव ।

अयम् अर्थःउत्तमाधिकारिणां निर्मत्सराणां नामग्रहणे सत्य् एव नाममाधुर्यानुभवः स्यात् । सत्यां च तस्यां तद्व्यञ्जकाः क्षान्त्यादयोऽश्रुपुलकादयश् च भवन्त्य् एव । कनिष्ठाधिकारिणां समत्सराणां तु सापराधचित्तत्वान् नामग्रहणबाहुल्येऽपि तन्माधुर्यानुभवाभावे चित्तं नैव विक्रियेत । तद् व्यञ्जकाः क्षान्त्यादयोऽपि न भवन्ति । तेषाम् एवाश्रुपुलकादिमत्त्वेऽप्य् अश्मसारहृदयतया निन्दैषा ।

किं च, तेषाम् अपि साधुसङ्गेनानर्थनिवृत्तिनिष्ठारुच्यादिभूमिकारूढानां कालेन चित्तद्रवे सति चित्तस्याश्मसारत्वम् अपगच्छत्य् एव । येषां तु चित्तद्रवे सति चित्तस्याश्मसारता तिष्ठेद् एव । ते तु दुश्चिकित्स्या एव ज्ञेयाः । तथा च वक्ष्यते तृतीये सबीजयोगध्याने

एवं हरौ भगवति प्रतिलब्धभावो
भक्त्या द्रवद्धृदय उत्पुलकः प्रमोदात् ।
औत्कण्ठ्यबाष्पकलया मुहुर् अर्द्यमानस्
तच् चापि चित्तबडिशं शनकैर् वियुङ्क्ते ॥ [भा.पु. ३.२८.३४] इति ।

अत्र द्रवद्धृदय इति चित्तद्रवः । तच् च चित्तबडिशम् इति चित्तस्याश्मसारता । बडिशस्य लोहमयत्वात् । अश्मसारस्य लोहपर्यायत्वात् । प्रतिलब्धो भावो येनेति भावोऽयम् आभासरूप एव चित्तद्रवोऽपि तादृश एव ज्ञेयः । यथार्थत्वे शनकैर् वियुङ्क्ते इति तस्य पुरुषार्थबुद्ध्या तत्त्यागानुपपत्तेः । अत एव तादृशध्यानभक्त्याप्य् अयं भक्तशब्देन नाभिधीयते, किन्तु योगिशब्देनैव । चित्तस्य बडिशत्वेन कठोरत्वकुटिलत्वाभ्यां तद्विषयस्य भगवदङ्गस्य दुःखदानत एव पर्याप्तेर् इति । एवं चसा वाग् यया तस्य गुणान् गृणीते करौ च तत्कर्मकरौ [भा.पु. १०.८०.३] इत्यादि वक्ष्यमाणवाक्यैर् अन्वयेन । बिले बत इत्य् आदिवाक्यैर् व्यतिरेकेण च भक्तेर् एव शास्त्राभिधेयत्वं दृढीकृतम् ॥२४॥

 ]]]]]]]]]]

॥ २.३.२५ ॥

अथाभिधेह्य् अङ्ग मनोऽनुकूलं
प्रभाषसे भागवतप्रधानः ।
यद् आह वैयासकिर् आत्मविद्या
विशारदो नृपतिं साधु पृष्टः ॥

श्रीधरः  यस्माद् अभक्तस्य सर्वम् एतद् व्यर्थम् । मनसोऽनुकूलं प्रियं च ब्रूषे । अथ अतः साधु पृष्टः सन् वैयासकिर् नृपतिं प्रति यद् आह तद् अभिधेहीति ॥२५॥

क्रमसन्दर्भः  न व्याख्यातम्.

विश्वनाथः  यस्माद् एवं तस्माद् अभिधेहि । ननु किम् अभिदधामीति ? तत्राह त्वं मनोऽनुकूलं प्रभाषसे तस्माद् यद् वैयासकिर् आह तद् एव । ततोऽधिकम् अन्यत् किं वक्तव्यम् अस्तीति भावः ॥२५॥

इति सारार्थदर्शिन्यां हर्षिण्यां भक्तचेतसाम् ।
द्वितीयेऽत्र तृतीयोऽपि सङ्गतः सङ्गतः सताम् ॥

 ]]]]]]]]]]

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां द्वितीयस्कन्धे
महापुरुषसंस्थानुवर्णनं नाम
तृतीयोऽध्यायः
॥३॥




(२.४)
अथ चतुर्थोऽध्यायः

॥ २.४.१ ॥

सूत उवाच
वैयासकेर् इति वचस् तत्त्वनिश्चयम् आत्मनः ।
उपधार्य मतिं कृष्णे औत्तरेयः सतीं व्यधात् ॥

श्रीधरः
तुर्ये परीक्षिता पृष्टं सृष्ट्यादि हरिचेष्टितम् ।
शुकेन ब्रह्मतत्पुत्रसंवादेनोपवर्ण्यते ॥१॥

राज्ञः प्रश्नं कथयितुं तस्य प्राक्तनीं स्थितिम् आह चतुर्भिः । वैयासकेः शुकस्य इति एवम्भूतम् आत्मनस् तत्त्वस्य निश्चयो यस्मात् तद्वच उपधार्य आकलय्य । सतीं कृष्ण एव सेव्यो नान्य इत्य् एवम्भूताम् ॥१॥

क्रमसन्दर्भः  सती विद्यमाना कृष्णे या मतिस् ताम् एव व्यधात् विशेषेण अधात् । अकाम इत्य् आदिना सामान्याकारेणोपधारितेऽपि विशेषे तात्पर्य्यावगमात् कृष्णे इति विशेषोक्तिः ॥१॥

विश्वनाथः
चतुर्थे तु शुकः प्रोक्तः सृष्टिलीलां परीक्षिता ।
ब्रह्मनारदसंवादेनाह नत्वा गुरुं हरिम् ॥ओ॥

आत्मनस् तत्त्वस्य निश्चयो यस्मात् तत् । कृष्णे सतीं विद्यमानाम् एव मतिं विशेषेण अधात् । यत औत्तरेयःउत्तराया गर्भे प्रविष्टं कृष्णं तदवधि सदा स्मरन्न् एवेत्य् अर्थः । यद् वासतीम् अव्यभिचारिणीम् ॥१॥

 ]]]]]]]]]]

॥ २.४.२ ॥

आत्मजायासुतागार पशुद्रविणबन्धुषु ।
राज्ये चाविकले नित्यं विरूढां ममतां जहौ ॥

मध्वः अन्येषां नित्यं निरूढां तदा विशेषतो जहौ ॥२॥

श्रीधरः  आत्मा देहः । पशवो गजादयः ॥२॥

क्रमसन्दर्भः  जहौ यः पूर्वम् एवेति ज्ञेयम् । विमर्शितो हेयतया पुरस्तात् [भा.पु. १.१९.५] इत्य् उक्तेः ॥२॥

विश्वनाथः  आत्मा देहः ॥२॥

 ]]]]]]]]]]

॥ २.४.३ ॥

पप्रच्छ चेमम् एवार्थं यन् मां पृच्छथ सत्तमाः ।
कृष्णानुभावश्रवणे श्रद्दधानो महामनाः ॥

श्रीधरः  इमम् एवार्थं हरिलीलालक्षणम् ॥३॥

क्रमसन्दर्भः  न व्याख्यातम्.

विश्वनाथः  यन् मां पृच्छथेति आयुर् हरति वै पुंसाम् इत्य् आदिवाक्यैर् व्यञ्जितां कृष्णकथां ब्रूहीति यत् पृच्छथ । इदम् एवार्थं राजा शुकं पप्रच्छेत्य् अर्थः ॥३॥

 ]]]]]]]]]]

॥ २.४.४ ॥

संस्थां विज्ञाय सन्न्यस्य कर्म त्रैवर्गिकं च यत् ।
वासुदेवे भगवति आत्मभावं दृढं गतः ॥

मध्वः  आप्तेः सर्वगुणानां य आत्मनामतया हरिम् ।
उपास्ते नित्यशो विद्वान् आप्तकामस् तदा भवेत् ॥ इति वामने ॥४॥

श्रीधरः  संस्थां मृत्युम् । त्रैवर्गिकं धर्मार्थकामप्रधानम् । सन्न्यस्य त्यक्त्वा आत्मभावं परमप्रेम्णा भगवदात्मत्वं गतः प्राप्तः सन् पप्रच्छ ॥४॥

क्रमसन्दर्भः  आत्मनो भावं प्रेमाणम् एव दृढं यथा स्यात् तथा गतः प्राप्तः ॥४॥

विश्वनाथः  संस्थां मृत्युम् । सन्न्यस्य त्यक्त्वा । आत्मनो भावं प्रेमाणं पूर्वसिद्धम् अपि तदा दृढं गतः प्राप्तः ॥४॥

 ]]]]]]]]]]

॥ २.४.५ ॥

राजोवाच
समीचीनं वचो ब्रह्मन् सर्वज्ञस्य तवानघ ।
तमो विशीर्यते मह्यं हरेः कथयतः कथाम् ॥

श्रीधरः  मह्यं मम तमोऽज्ञानं विशीर्यते नश्यति तव कथयतः सतः । अतः समीचीनम् ॥५॥

क्रमसन्दर्भः  यतो ममापि तमो विशीर्यते अतो हरेः कथां कथयतः कथयितुम् आरभमाणस्य सर्वज्ञस्य तव वचः समीचीनम् इत्य् एव योज्यम् ॥५॥

विश्वनाथः  तमोऽज्ञानम् । मह्यं मम ॥५॥

 ]]]]]]]]]]

॥ २.४.६ ॥

भूय एव विवित्सामि भगवान् आत्ममायया ।
यथेदं सृजते विश्वं दुर्विभाव्यम् अधीश्वरैः ॥

श्रीधरः  पुनश् च वेदितुम् इच्छामि । इदं दुर्विभाव्यम् अवितर्क्यं विश्वं यथा सृजति ॥६॥

क्रमसन्दर्भः  भूय इति । एतद् अपि ज्ञातुम् इच्छामीत्य् अर्थः । आपाततः साक्षात् श्रीकृष्णचरितश्रवणे तद्वियोगदुःखबुद्धिः स्याद् इति निजधैर्यापादनाय तदैश्वर्यविशेषप्रश्नोऽयं ज्ञेयः ॥६॥

विश्वनाथः  भूय एवेत्य् अत्र राज्ञोऽयम् अभिप्रायःमिर्यमाणस्य मम कृत्यानि श्रवणकीर्तनस्मरणान्य् एवोक्तानि । तेषां च विषयाः कृष्णलीलारूपगुणाद्याः । तत्र प्रथमं मायाशक्तिमतस् तस्य सृष्ट्यादिलीला जिज्ञास्या । ततश् च चिच्छक्तिमतो गोवर्धनोद्धरणाद्या इति । भूय एव पुनर् अपि विवित्सामि वेदितुम् इच्छामि । इडभाव आर्षः । दुर्विभाव्यं ध्यातुम् अशक्यम् ॥६॥

 ]]]]]]]]]]

॥ २.४.७८ ॥

यथा गोपायति विभुर् यथा संयच्छते पुनः ।
यां यां शक्तिम् उपाश्रित्य पुरुशक्तिः परः पुमान् ।
आत्मानं क्रीडयन् क्रीडन् करोति विकरोति च ॥
नूनं भगवतो ब्रह्मन् हरेर् अद्भुतकर्मणः ।
दुर्विभाव्यम् इवाभाति कविभिश् चापि चेष्टितम् ॥

श्रीधरः  गोपायति पालयति । संयच्छते संहरते । पुरुशक्तिर् बहुशक्तिमान् । क्रीडन् यथा करोति । आत्मानं ब्रह्मादिरूपिणं क्रीडयन् विकरोति विविधं करोति ॥७८॥

क्रमसन्दर्भः  यथेति सार्धद्विकम् ॥७॥

विश्वनाथः  गोपायति पालयति । संयच्छते संहरति । पुरवो बह्व्यश् चिन्मया जीवा अन्तरङ्गा बहिरङ्गाः तटस्थाभिधानाः शक्तयो यस्य सः । क्रीडन् मायाशक्त्या सह दीव्यन् । आत्मानं करोति महदहङ्कारादिरूपत्वेन सृजतीति सर्गप्रश्नः । तथा क्रीडयन् ब्रह्ममरीच्यादीन् देवयन् विकरोति आत्मानं देवतिर्यङ्नरादिरूपत्वेन सृजतीति विसर्गप्रश्नः ॥७८॥

]]]]]]]]]]

॥ २.४.९ ॥

यथा गुणांस् तु प्रकृतेर् युगपत् क्रमशोऽपि वा ।
बिभर्ति भूरिशस् त्व् एकः कुर्वन् कर्माणि जन्मभिः ॥

श्रीधरः  एकः पुरुषरूपेण युगपत्, जन्मभिर् ब्रह्माद्यवतारैः क्रमशो वा यथा प्रकृतेर् गुणान् गृह्णाति ॥९॥

क्रमसन्दर्भः  न व्याख्यातम्.

विश्वनाथः  यथा एकः पुरुषरूपेण युगपत् प्रकृतेर् गुणान् बिभर्ति, तत्रालिप्त एव ईक्षणादिभिर् धारयति पालयति च, तथा जन्मभिर् ब्रह्ममरीच्याद्य्प्रादुर्भावैर् भूरिशो बहुरूपः । क्रमशोऽपि क्रमेणापि वा बिभर्ति । कीदृशः ? कर्माणि सृष्ट्यादीनि कुर्वन् ॥९॥

 ]]]]]]]]]]

॥ २.४.१० ॥

विचिकित्सितम् एतन् मे ब्रवीतु भगवान् यथा ।
शाब्दे ब्रह्मणि निष्णातः परस्मिंश् च भवान् खलु ॥

श्रीधरः  विचिकित्सितं सन्दिग्धम् । शाब्दे ब्रह्मणि विचारेण निष्णातः परस्मिन्न् अनुभवेन ॥१०॥

क्रमसन्दर्भः  न व्याख्यातम्.

विश्वनाथः  विचिकित्सितं सन्दिग्धम् । ननु कविभिश् चापि दुर्विभाव्यम् इदं चेत्, अहं जानामीति तत्, त्वं कथं जानासि ? तत्राहयथा भगवान् कृष्णस् तद्भक्तो भवान् अपि तथेत्य् अर्थः । तत्रापि शाब्दे ब्रह्मणि वेदे विचारेण निष्णातः, परस्मिन् ब्रह्मणि कृष्णे च खल्व् अनुभवेन, इत्य् एवम् अपरे शास्त्रकर्तारस् तु नैवानुभवन्ति, ते न जानन्ति ।

किं विधत्ते किम् आचष्टे किम् अनूद्य विकल्पयेत् ।
इत्य् अस्या हृदयं लोके नान्यो मद् वेद कश्चन ॥ [भा.पु. ११.२१.४२] इति भगवदुक्तेः ।

इह चिच्छक्तिप्राधान्येन कृष्णरामाद्यवतारलीला इव मायाशक्तिप्राधान्येन पुरुषावतारलीला ब्रह्माण्डनिर्माणाद्या वैष्णवैः श्रव्या एव, नात्र कटाक्षः कार्य इति श्रोतृवक्त्रोः परीक्षित्शुकयोर् अभिप्रायो वेदितव्यः ॥१०॥

 ]]]]]]]]]]

॥ २.४.११ ॥

सूत उवाच
इत्य् उपामन्त्रितो राज्ञा गुणानुकथने हरेः ।
हृषीकेशम् अनुस्मृत्य प्रतिवक्तुं प्रचक्रमे ॥

श्रीधरः  उपामन्त्रितः प्रार्थितः । प्रचक्रमे देवतागुरुनमस्कारादिरूपम् उपक्रमं कृतवान् इत्य् अर्थः ॥११॥

क्रमसन्दर्भः  न व्याख्यातम्.

विश्वनाथः  हृषीकेशं सर्वेन्द्रियप्रवर्तकम् इतिमद्वाचि स एव स्थित्वा प्रतिवदत्व् इत्य् अभिप्रायेण । प्रचक्रमे देवतागुरुनमस्कारपूर्वकम् उपक्रमं कृतवान् इत्य् अर्थः ॥११॥

 ]]]]]]]]]]

॥ २.४.१२ ॥

श्रीशुक उवाच
नमः परस्मै पुरुषाय भूयसे
सदुद्भवस्थाननिरोधलीलया ।
गृहीतशक्तित्रितयाय देहिनां
अन्तर्भवायानुपलक्ष्यवर्त्मने ॥

श्रीधरः  तद् एवाह त्रयोदशभिः । परस्मै सर्वोत्तमाय । तत्र हेतुःभूयसे अपरिमितमहिम्ने । तद् दर्शयति । सतः प्रपञ्चस्य उद्भवादिषु निमित्तभूता या लीला तया गृहीतं ब्रह्मादिरूपेण रजआदि शक्तित्रितयं येन तस्मै । अन्तर्भवाय अन्तर्यामिणे । अत एव सर्वान्तरत्वाद् अनुपलक्ष्यं वर्त्म यस्य ॥१२॥

क्रमसन्दर्भः  तत्र प्रथमं भगवत्तत्त्वं विवृण्वन् नमस्करोतिनम इति त्रयोदशभिः । परस्मै स्वयं भगवते श्रीकृष्णाय । यतः भूयसे सर्वतः परिपूर्णय । अतो ह्य् अंशतः पुरुषादिरूपाय स्वतस् त्व् अनुपलक्ष्यवर्त्मने ॥१२॥

विश्वनाथः  तद् एवाह त्रयोदशभिः । परस्मै पुरुषाय पुरुषोत्तमाय श्रीकृष्णाय नमः । प्रथमम् ऐश्वर्यम् आहभूयसे पुरुषाद्यवतारलीलाम् आहसमुद्भवेति । शक्तित्रितयं रजःसत्त्वतमः । द्वितीयतृतीयपुरुषावतारलीलाम् आहदेहिनां ब्रह्मादीनां समष्टिव्यष्टीनाम् अन्तर्भवाय अन्तर्यामिणे । अनुपलक्ष्यं योगिभिर् अपि दुर्ज्ञेयं वर्त्म भक्तियोगो यस्य तस्मै ॥१२॥

 ]]]]]]]]]]

॥ २.४.१३ ॥

भूयो नमः सद्वृजिनच्छिदेऽसतां
असम्भवायाखिलसत्त्वमूर्तये ।
पुंसां पुनः पारमहंस्य आश्रमे
व्यवस्थितानाम् अनुमृग्यदाशुषे ॥

मध्वः  अखिलसत्त्वमूर्तये पूर्णसाधुभावस्वरूपाय ।
निःशेषगुणपूर्णत्वात् सत्त्व इत्य् एव तं विदुः ॥ इति महासंहितायाम् ॥१३॥

श्रीधरः  विचित्रफलदातृत्वम् अनुस्मरन् प्रणमति । भूयः पुनश् च नमः । सतां धर्मवर्तिनां वृजिनच्छिदे दुःखहन्त्रे । असताम् अधर्मशीलानाम् असम्भवायानुद्भवहेतवे । अखिलसत्त्वमूर्तये, तत्तद्देवतादिरूपेण तत्तत्फलदायेत्य् अर्थः । समग्रसत्त्वमूर्तये इति वा । पुनर् इति पूर्वोक्तोभयवैलक्षण्यम् आह ॥१३॥

क्रमसन्दर्भः  तत्र स्वप्रयोजनं लीलावतारं दर्शयन्न् आहभूय इति द्वाभ्याम् । सतां वेदमार्गानुसारिणां देवादीनां दुःखहन्त्रे । असतां तद्बहिर्मुखानां दैत्यादीनाम् अपि असम्भवाय मुक्तिदाय । पुंसां पुनरिति । अत्रानुमृग्यं भक्तियोगैकस्वाद्यं स्वचरणारविन्दम् एव ज्ञेयम् ।

तथा परमहंसानां मुनीनाम् अमलात्मनाम् ।
भक्तियोगविधानार्थं कथं पश्येम हि स्त्रियः ॥ [भा.पु. १.८.२०]

इत्य् आदि कुन्तीवाक्यात् प्रथमे ।

तस्मिन् ययौ परमहंसमहामुनीनाम्
अन्वेषणीयचरणौ चलयन् सहश्रीः ॥ [भा.पु. ३.१५.३७]

इति तृतीये च निरूपितत्वात् ॥१३॥

विश्वनाथः  कृपामाधुर्यम् आह । भूयः पुनर् अपि नमः । सद्वृजिनच्छिदे रामकृष्णाद्यवतारैः स्वभक्तदुःखहन्त्रे । असतां पापिनां, अभक्तराक्षसासुरादीनाम् अपि स्वकर्तृकवधेन असम्भवाय सम्यग्भवदुःखनिवर्तकाय । खिलं निकृष्टं, प्राकृतं सत्त्वम् । अखिलं प्रकृष्टम् अप्राकृतं सत्त्वम् । शुद्ध्सत्त्वम् एव मूर्तिः शरीरं यस्य तस्मै । परमहंसानां भावः पारमहंस्यं तस्मिन् विषये य आश्रयस् तत्र विशेषतोऽवस्थितानां भक्तिमिश्रज्ञानिनां शुद्धभक्तानां चान्मृग्यो यो ब्रह्मानन्दः प्रेमानन्दश् च तस्य तस्य दाशुषे दात्रे ॥१३॥

 ]]]]]]]]]]

॥ २.४.१४ ॥

नमो नमस् तेऽस्त्व् ऋषभाय सात्वतां
विदूरकाष्ठाय र्मुहुः कुयोगिनाम् ।
निरस्तसाम्यातिशयेन राधसा
स्वधामनि ब्रह्मणि रंस्यते नमः ॥

श्रीधरः  सात्त्वतां भक्तानाम् ऋषभाय पालकाय । कुयोगिनां भक्तिहीनानां विदूरा काष्ठा दिग् अपि यस्य । दुर्ज्ञेयेत्य् अर्थः । तद् एवं वैषम्यप्रतीताव् अपि निर्दोषत्वायाचिन्त्यम् ऐश्चर्यम् आह । निरस्तं साम्यम् अतिशयश् च यस्य यद् अपेक्षया अन्यस्य साम्यम् अतिशयश् च नास्ति, तेन राधसा ऐश्वर्येण स्वधामनि स्वस्वरूपे ब्रह्मणि रममाणाय ॥१४॥

क्रमसन्दर्भः  तत्रान्तरङ्गप्रयोजनम् आह । सात्वतां यादवानाम् ऋषभाय, तैः सह नानाविहारार्थम् अवतीर्णाय । तथापि कुयोगिनां तद्बहिर्मुखयोगनिष्ठानां विदूरकाष्ठाय । पुनश् च, यथावद् अवस्थितिम् एव दर्शयतिनिरस्तेति । ब्रह्मणि ब्रह्मस्वरूपे स्वधामनि स्वकीये वैकुण्ठे रंस्यते तत्पश्चात् रममाणाय ॥१४॥

विश्वनाथः  ऐश्वर्यमाधुर्ययोः परिपूर्णत्वम् आहनमो नम इति वीप्सया निरन्तरम् एव नम इत्य् अर्थः । ते तुभ्यम् इति युष्मत्पदप्रयोगेण साक्षात्कारात् स्वेष्टदेवत्वं ध्वनितम् । सात्वतां यादवविशेषाणाम् । ऋषभाय देवकीनन्दनाय । सात्वतां भक्तानां पालकायेत्य् अर्थस् तु पूर्वश्लोके व्यञ्जित एव । कुयोगिनां भक्तिहीनानां विदूरा काष्ठा दिग् अपि यस्य तस्मै । न च त्वं दूरे वा गुप्तो वा वर्तस इत्य् आहनिरस्तं साम्यम् अतिशयश् च यस्य, यद् अपेक्षया अन्यस्य साम्यम् अतिशयश् च नास्ति तेन । राधसा ऐश्वर्येण । स्वधामनि मथुरामण्डले । रंस्यते रममाणाय । रमणोचितजनैः सहेत्य् अर्थतो गम्यम् । स्वधामनि कीदृशे ? ब्रह्मणि ब्रह्मस्वरूपे । तासां मध्ये साक्षाद् ब्रह्म गोपालपुरी हि [गो.ता.उ. २.२९] इति गोपालतापिनीश्रुतेः । अत्र राध्सेत्य् ऐश्वर्यं रंस्यत इति माधुर्यम् ॥१४॥

 ]]]]]]]]]]

॥ २.४.१५ ॥

यत्कीर्तनं यत्स्मरणं यदीक्षणं
यद्वन्दनं यच्छ्रवणं यदर्हणम् ।
लोकस्य सद्यो विधुनोति कल्मषं
तस्मै सुभद्रश्रवसे नमो नमः ॥

श्रीधरः  सर्वसाधनेभ्यो भक्तेः श्रैष्ट्यम् अनुस्मरन् प्रणमतियत्कीर्तनम् इति द्वाभ्याम् । अर्हणं पूजनम् । सुभद्रं मङ्गलं श्रवो यशो यस्य तस्मै ॥१५॥

क्रमसन्दर्भः  न केवलम् अवतारसमय एव तस्य तादृशत्वं किन्त्व् अन्यदापित्य् आहयत्कीर्तनम् इति । यच्छब्दावृत्त्यैकवचनेन च सकृत् तत्तन्मात्रम् अपीत्य् अभिहितम् ॥१५॥

विश्वनाथः  तत्प्राप्तिप्रतिबन्धकं कल्मषं तत्कीर्तनादिभिर् एव नश्यतीत्य् आहयद् इति । यदीक्षणं यत्प्रतिमावलोकनम् । सुभद्रं सुमङ्गलं श्रवो यशो यस्येति कीर्तिम्ढुर्यम् उक्तम् ॥१५॥

 ]]]]]]]]]]

॥ २.४.१६ ॥

विचक्षणा यच्चरणोपसादनात्
सङ्गं व्युदस्योभयतोऽन्तर्आत्मनः ।
विन्दन्ति हि ब्रह्मगतिं गतक्लमास्
तस्मै सुभद्रश्रवसे नमो नमः ॥

श्रीधरः  विचक्षणा विवेकिनो यस्य चरणयोर् उपसादना उपसत्तेर् भजनाद् अन्तरात्मनो मनस उभयत्रेह च परत्र च सङ्गं व्युदस्य निरस्य । गतक्लमाः प्रयासरहिताः ॥१६॥

क्रमसन्दर्भः  शरणागतिमात्रम् अपि यस्य सिद्धिकरम् इत्य् आहविचक्षणा इति । तथोक्तं श्रीगीतान्तेमन्मना भव [गीता १८.६५] इत्य् आदि सर्वधर्मान् [गीता १८.६६] इत्य् आदि च ब्रह्मगतिं ब्रह्मस्वरूपा च सा गतिः गम्यो लोकश् च ताम् ॥१६॥

विश्वनाथः  वीतकल्मषा ज्ञानिनोऽपि यम् एव भजन्तीत्य् आहविचक्षणा इति । उभयतः इह परत्र च । व्युदस्य निरस्य । अन्तर्आत्मनोऽन्तःकरणस्य । गतक्लमा इत्य् अन्ये त्व् अभजन्तः श्रमम् एव लभन्ते । श्रेयःसृतिं भक्तिम् उदस्य [भा.पु. १०.१४.४] इत्य् आदेः ॥१६॥

 ]]]]]]]]]]

॥ २.४.१७ ॥

तपस्विनो दानपरा यशस्विनो
मनस्विनो मन्त्रविदः सुमङ्गलाः ।
क्षेमं न विन्दन्ति विना यदर्पणं
तस्मै सुभद्रश्रवसे नमो नमः ॥

श्रीधरः  भक्तिशून्यानां सर्वसाधनवैफल्यं दर्शयन् नमति तपस्विन इति । मनस्विनो योगिनः । सुमङ्गलाः सदाचाराः । यस्मिंस् तपआद्यर्पणं विना । सुभद्रश्रवसे इत्य् आवृत्तिर् यशःश्रवणादेः प्राधान्यज्ञापनाय ॥१७॥

क्रमसन्दर्भः  न व्याख्यातम्.

विश्वनाथः  किं बहुना, भक्तिं विना महात्मानोऽपि विफलासाधना विगीता एव भवन्तीत्य् आह तपस्विनो ज्ञानिनः । दानपराः कर्मिणः । यशस्विनः कर्मिविशेषाः अश्वम्धादिकर्तारः । मनस्विनो योगिनः । मन्त्रविदः आगमीयाः । सुमङ्गलाः सदाचाराः । सुभद्रश्रवसे इत्य् आवृत्तिर् यशःश्रवणादेः प्राधान्यज्ञापनाय ॥१७॥

 ]]]]]]]]]]

॥ २.४.१८ ॥

किरातहूणान्ध्रपुलिन्दपुल्कशा
आभीरशुम्भा यवनाः खसादयः ।
येऽन्ये च पापा यदपाश्रयाश्रयाः
शुध्यन्ति तस्मै प्रभविष्णवे नमः ॥

श्रीधरः  भक्तेः परमशुद्धिहेतुत्वं दर्शयन्न् आह । किरातादयो ये पापजातयोऽन्ये च ये कर्मतः पापरूपास् ते यदुपाश्रया भागवतास् तदाश्रयाः सन्तः शुध्यन्ति । असम्भावनाशङ्कां परिहरति, प्रभविष्णवे प्रभवनशीलायेति ॥१८॥

क्रमसन्दर्भः  भक्ताश्रितानां पपजीवानाम् अपि परमशुद्धौ हेतुत्वं दर्शयन्न् आहकिरातेति । अत्र यद् अपाश्रयाश्रयत्वं व्यवहारेच्छयैव । परमार्थेच्छुत्वे तु पूर्वेषाम् अपि भगवदपाश्रयाणां तत्पूर्वं भक्तान्तराश्रयत्वं विद्यत एवेति न विशेषः स्यात् ॥१८॥

विश्वनाथः  भक्तिगन्धेनापि केवलेन युक्ताश् चेत् पापात्मनो विगीता अपि कृतार्था भवन्तीत्य् आह । किरातादयो ये जातित एव पापाः । अन्ये च ये कर्मत एव पापास् ते च शुध्यन्ति । यदुपाश्रया वैष्णवा एव गुरुत्वेनाश्रया येषां ते तथाभूताः सन्त इति सद्गुरुचरणाश्रयमात्रेणैव जातिकर्मभ्यां सकाशात् पापिनः शुध्यन्तीति प्रारब्धाप्रारब्धपापनाशकत्वं भक्तेर् व्यञ्जितम् । तथा हि, किरातादीनाम् अशुद्धौ दुर्जातिर् एव कारणम् । दुर्जात्यारम्भकं यत् पापं तत् प्रारब्धम् एव । शुध्यन्तीति शुद्धान्यथानुपपत्त्या च प्रारब्धपापनाशोऽवगम्यत एव । तथापि ते तज्जातित्वेन यद् आख्यायन्ते तद्व्यवहारत एव, न तु तत् परमार्थत इति ज्ञेयम् । अर्च्ये विष्णौ शिलाधीर् गुरुषु नरमतिर् वैष्णवे जातिबुद्धिः इति तेषु जातिबुद्धेर् निषेधात् । तथैतादृशदुर्जातयोऽपि भक्तिम् उपदेष्टव्या इति विधिश् च प्राप्तः । वक्ष्यते चैकादशेस्त्रियः शूद्रादयश् चापि तेऽनुकम्पा भवादृशां [भा.पु. ११.५.४] इत्य् अत्रादिपदेन दुर्जातय एव लभ्यन्ते । अत्रास्मभावनादिसर्वापेक्षापरिहारार्थम् आह प्रभविष्णवे इति । एषाप्य् एका भगवतः प्रभुता स्वाभाविकी नात्र युक्तिर् योजनीयेति भावः ॥१८॥

 ]]]]]]]]]]

॥ २.४.१९ ॥

स एष आत्मात्मवताम् अधीश्वरस्
त्रयीमयो धर्ममयस् तपोमयः ।
गतव्यलीकैर् अजशङ्करादिभिर्
वितर्क्यलिङ्गो भगवान् प्रसीदताम् ॥

श्रीधरः  सर्वोपास्यत्वम् अनुस्मरन् प्रार्थयते । स एष आत्मवतां धीराणाम् आत्मा । आत्मत्वेनोपास्य इति अर्थः । त्रयीमयत्वादिविशेषणैस् तत्तन्मार्गेणोपास्यत्वं विवक्षितम् । गतव्यलीकैर् निष्कपटैर् भक्तैर् वितर्क्यम् अत्याश्चर्येण वीक्षणीयं लिङ्गं मूर्तिर् यस्य स प्रसीदतु ॥१९॥

क्रमसन्दर्भः  प्रत्यक्षवत् स्फुरणात् स एष इत्य् उक्तम् । त्रयीमयः कर्मकाण्डोपास्यः । धर्ममयः मन्वादिधर्मशास्त्रोपास्यः । तपोमयः उपासनाकाण्डोपास्यः । गतव्यलीकैः प्रोज्झितकैतवैः मोक्षपर्यन्तकामनाशून्यैः परमभक्तैः ॥१९॥

विश्वनाथः  एवं श्लोकद्वयेन व्यतिरेकान्वयाभ्यां भक्तिमताम् एव सर्वोत्कर्षम् अभिव्यज्य, परेषाम् अप्य् अयम् एव प्रतिस्वार्थसिद्धये उपास्य इत्य् आह । स प्रसिद्धेः । एषः अधीश्वरः । आत्मवतां ज्ञानिनां योगिनां च आत्मा आत्मत्वेनोपास्यः । त्रयीमयत्वादिविशेषणैस् तत्तन्मार्गेणोपास्यत्वम् । न च कैर् अप्य् एष ज्ञातुं शक्यः इत्य् आहगतव्यलीकैर् निष्कपटैर् वितर्क्यम् एव, न तु निश्चयेन ज्ञातुं शक्यं लिङ्गं लक्षणम् अपि, किम् उत लिङ्गगम्यं स्वरूपं यस्य सः । सकपटनामात्मवतादीनां का वार्तेति भावः ॥१९॥

 ]]]]]]]]]]

॥ २.४.२० ॥

श्रियः पतिर् यज्ञपतिः प्रजापतिर्
धियां पतिर् लोकपतिर् धरापतिः ।
पतिर् गतिश् चान्धकवृष्णिसात्वतां
प्रसीदतां मे भगवान् सतां पतिः ॥

श्रीधरः  सर्वपालकत्वम् अनुस्मरन्न् आहश्रिय इति । गतिश् च सर्वापत्सु रक्षकः ॥२०॥

क्रमसन्दर्भः  तद् एवं निजोपास्यविशेषं रहस्यत्वेनाभिव्यज्य परमप्रेमावेशेनैव प्रकटं व्यञ्जयन्न् आह । श्रियः सर्वसम्पदधिष्ठात्र्याः पतिः स्वामी । अतः यज्ञानां सर्वश्रेयःसाधनानां च पतिः फलदाता । अतः प्रजानां सर्वासाम् एव पतिरीश्वरः । यतो धियां पतिः तासाम् अन्तर्यामी च ततस् ततश् च तासां ये लोका भोग्यभुवनानि तेषाम् अपि पतिर् भोक्ता । य एव च धरापतिः कृपयाऽवतीर्य धरापतित्वलीलां च व्यञ्जितवान् इत्य् अर्थः । कोऽसौ इत्य् अपेक्षायाम् आहपतिर् इति । पतिः पालकः गतिः नित्याश्रयश् च । तत्र प्रमाणम् आहसतां तदनुभविनां पतिर् आश्रय इति ॥२०॥

विश्वनाथः  सर्वपालकत्वम् आहश्रिय इति । तत्रापि विशेषम् आह । पतिर् गतिश् च प्राप्यश् च । अप्रकटप्रकाशे स यादवरूपत्वेनेत्य् अर्थः ॥२०॥

 ]]]]]]]]]]

॥ २.४.२१ ॥

यदङ्घ्र्यभिध्यानसमाधिधौतया
धियानुपश्यन्ति हि तत्त्वम् आत्मनः ।
वदन्ति चैतत् कवयो यथारुचं
स मे मुकुन्दो भगवान् प्रसीदताम् ॥

श्रीधरः  ज्ञानप्रदत्वम् अनुस्मरन्न् आहयदङ्घ्रीति द्वाभ्याम् । यस्याङ्घ्र्योर् अनुध्यानम् एव समाधिस् तेन धौतया शोधितया । यथारुचं रुच्यनुसारेण सगुणनिर्गुणादिभेदैः । यद् वा, रुक् प्रतिभा । यथामतीत्य् अर्थः ॥२१॥

क्रमसन्दर्भः  तादृशानुभवे कारणम् उपन्यस्यन्न् आहयदङ्घ्रीति । आत्मनः भगवतः तत्त्वं याथार्थ्यम् । अन्यथा तु कवयः पण्डितम्मन्या अपि यथारुच्य् एव वदन्तीत्य् अर्थः । यद् वा, तथाप्य् अनन्तमहिमत्त्वात् तेऽपि कवयो यथात्मप्रकाशम् एव वदन्तीति ॥२१॥

विश्वनाथः  स श्रीकृष्ण एव मे ज्ञानप्रदो भवत्व् इति प्रार्थनां व्यञ्जयति । यदङ्घ्र्योर् अभिध्यानम् एव समाधिर् न तु ततोऽन्यस् तेन शोधितया । चकारस् त्वर्थे । कवयस् तु स्वपाण्डित्यबलेनैव यथारुचं स्वस्वरुच्यनुसारेण । एतत् परमात्मनस् तत्त्वं स्वरूपम् । साकारं निराकारं जीवात्मस्वरूपम् अणुप्रमाणं सर्वगतं वा । यद् वाएतद्विश्वं मिथ्यैव । सत्यम् एव नित्यम् इवेत्य् एवं वदन्तियुक्त्या प्रतिपादयन्ति, न तु तेषां धीर् धौता, अत आत्मनस् तत्त्वं न पश्यन्ति ॥२१॥

 ]]]]]]]]]]

॥ २.४.२२ ॥

प्रचोदिता येन पुरा सरस्वती
वितन्वताजस्य सतीं स्मृतिं हृदि ।
स्वलक्षणा प्रादुरभूत् किलास्यतः
स मे ऋषीणाम् ऋषभः प्रसीदताम् ॥

श्रीधरः  किं च, पुरा कल्पादाव् अजस्य हृदि सतीं सृष्टिविषयां वितन्वता येन प्रचोदिता सती सरस्वती तस्य मुखतः किल प्रादुर्भूता । स्वानि लक्षणानि शिक्षाद्युक्तानि यस्याः सा । ऋषीणां ज्ञानप्रदानाम् ऋसभः श्रेष्ठः ॥२२॥

क्रमसन्दर्भः  अथ तद्वर्णनसामग्री मम स एवेत्य् आहप्रचोदितेति द्वाभ्याम् ॥२२॥

विश्वनाथः  यथा ब्रह्मणो मुखाद् वेदं प्रवर्तयामास, तथा मन्मुखात् स्वलीलाकथां स एव प्रवर्तयत्व् इत्य् आशास्ते । येन प्रचोदिता प्रेरिता सरस्वती वेदरूपा, अजस्य ब्रह्मणः आस्यतः प्रादुरभूत् । येन कीदृशेन ? पुरा कल्पादौ । अजस्य तस्य हृदि सतीं स्मृतिं वितन्वता प्रकाशयता । सरस्वती कथम्भूता ? स्वं श्रीकृष्णं लक्षयति उपास्यत्वेन दर्शयतीति सा । यद् उक्तं भगवतैवमयादौ ब्रह्मणे प्रोक्तो धर्मो यस्यां मदात्मकः [भा.पु. ११.१४.३] इति ॥२२॥

 ]]]]]]]]]]

॥ २.४.२३ ॥

भूतैर् महद्भिर् य इमाः पुरो विभुर्
निर्माय शेते यद् अमूषु पूरुषः ।
भुङ्क्ते गुणान् षोडश षोडशात्मकः
सोऽलङ्कृषीष्ट भगवान् वचांसि मे ॥

श्रीधरः  इदाणीं स्ववाच्यं श्रोतृजनाह्लादिनीं शृङ्गारकरुणादिशोभां प्रार्थयतेभूतैर् इति । स मे वचांस्य् अलङ्कृषीष्ट अलङ्करोतु । अन्यस्य वचसाम् अन्योन्यालङ्कारासम्भवम् आशङ्क्य तस्यान्तर्यामिताम् आविष्करोति । यो महद्भिर् भूतैर् इमाः पुरः शरीराणि सृष्ट्वा अमूषु पूर्ष्व् अन्तर्यामितया शेते वसति । अत्र पुरुषसमाख्यां प्रमाणयति । यद् यस्मात् पुरुष इति । अत एव य एकादशेन्द्रियपञ्चभूतरूपान् षोडशगुणान् कला भुङ्क्ते प्रकाशयति पालयतीति वा । तदा त्व् आत्मनेपदम् आर्षम् । अत्र हेतुः यतः षोडशानाम् आत्मा चेतयिता । स्वार्थे कः । न त्व् अत्र जीवत्वम् उच्यते प्रार्थनाविरोधात् ॥२३॥

क्रमसन्दर्भः  न व्याख्यातम्.

विश्वनाथः  इदाणीं मद्वचःसु स्वसृष्टेष्व् एव स्वस्थित्यैव श्रोतृजनाह्लादिनीं शृङ्गारकरुणादिरसध्वनिगुणालङ्कारशोभां तेषां करोत्व् इत्य् आशास्तेभूतैर् इति । स मे वचांस्य् अलङ्कृषीष्ट तेषु स्वयं निवसन्न् अलङ्करोतु । यथा मनुष्यादिशरीराणि सृष्ट्वा, तेषु स्वयं वसन्न् एव तानि सफलीकरोतीत्य् आह । यो महद्भिर् भूतैर् इमाः पुरः शरीराणि सृष्ट्वा अमूषु पूर्ष्यु अन्तर्यामितया शेते वसति । अत्र पुरुषसमाख्यां प्रमाणयति । यद् यस्मात् पुरुष इति । अत एव य एकादशेन्द्रियपञ्चभूतरूपान् गुणान् भुङ्क्ते, निर्लेप एव दृष्टैर् आस्वादयति । अत्र श्लेषेण मद्वचसाम् अपि गुणान् आस्वादयन् प्रसीदत्व् इति भावः । षोडशानाम् आत्मा चेतयिता । स्वार्थे कः । तेन शरीराणि निरात्मकानि वस्त्रालङ्कारादियुक्तान्य् अपि सद्भिर् अस्पृश्यानि यथा तथा मद्वचांसि तद्विनाभूतानि मा भवत्व् इति भावः ॥२३॥

 ]]]]]]]]]]

॥ २.४.२४ ॥

नमस् तस्मै भगवते वासुदेवाय वेधसे ।
पपुर् ज्ञानम् अयं सौम्या यन्मुखाम्बुरुहासवम् ॥

श्रीधरः  श्रीव्यासं नमस्करोतिनम इति । सौम्या भक्ताः । यस्य मुखाम्बुरुहे आसवो मकरदस् तम् ॥२४॥

क्रमसन्दर्भः  नम इति टीकायां श्रीव्यासं नमस्करोतीति । पपुर् इत्य् आदिस्वारस्यात् । उत्तरवाक्येन तु चतुःश्लोकीवक्तारम् इत्य् आयाति ॥२४॥

विश्वनाथः  गुरुं श्रीव्यासं नमस्करोति । वासुदेवाय तदवताराय । वेधसे शास्त्रकर्त्रे । यन्मुखवाङ्मकरन्दम् । यद् वा, वासुदेवाय कृष्णाय । सौम्याः कृष्णकान्ताः । ज्ञानमयम् इति । नृत्यगीतवाद्यकलावैदिग्ध्यरसालङ्कारादिज्ञानं सर्वतो विलक्षणम् अशिक्षितम् अपि यं पीत्वैव प्रापुर् वयम् अपि तदनुगास् तत् तद् आप्नुयामेवेति भावः इति रहस्यम् ॥२४॥

 ]]]]]]]]]]

॥ २.४.२५ ॥

एतद् एवात्मभू राजन् नारदाय विपृच्छते ।
वेदगर्भोऽभ्यधात् साक्षाद् यद् आह हरिर् आत्मनः ॥

श्रीधरः  इदानीं प्रश्नोत्तरतया ब्रह्मनारदसंवादं प्रस्तौतिएतद् इति । उत्पत्तिसमय एव वेदा गर्भे यस्य सः । साक्षाद् धरिर् यद् आह तद् आह ॥२५॥

क्रमसन्दर्भः  आत्मन इति आत्मानं ब्रह्माणां प्रतीत्य् अर्थः ॥२५॥

विश्वनाथः  इदानीं प्रश्नोत्तरतया ब्रह्मनारदसंवादं प्रस्तौतिएतद् इति । उत्पत्तिसमय एव वेदा गर्भे यस्य । साक्षाद् धरिर् यद् आह । आत्मनः आत्मानं प्रति ॥२५॥

इति सारार्थदर्शिन्यां हर्षिण्यां भक्तचेतसाम् ।
द्वितीयेऽत्र चतुर्थोऽपि सङ्गतः सङ्गतः सताम् ॥

 ]]]]]]]]]]

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां द्वितीयस्कन्धे
महापुरुषसंस्थानुवर्णनं नाम
चतुर्थोऽध्यायः
॥४॥
(२.५)
पञ्चमोऽध्यायः
महापुरुषसंस्थानुवर्णनं


॥ २.५.१ ॥

नारद उवाच
देवदेव नमस् तेऽस्तु भूतभावन पूर्वज ।
तद् विजानीहि यज् ज्ञानम् आत्मतत्त्वनिदर्शनम् ॥

मध्वः  विजानीहि विज्ञापय । व्यत्ययो भेदस्वातन्त्र्यकरणेष्व् इति वचनात् ॥१॥

श्रीधरः
पञ्चमे नारदेनाथ पृष्ठः सृष्ट्यादि वक्त्य् अजः ।
हरेर् लीलां विराट्सृष्टिं कालकर्मादिशक्तिभिः ॥१॥

नारदाय विपृच्छते वेदगर्भोऽभ्यधाद् इत्य् उक्तं, तत्र नारदप्रश्नम् आहदेवदेवेति । हे भूतभावन, अत एव सर्वेषां पूर्वज अनादे, ज्ञायतेऽनेनेति ज्ञानं तत् साधनं यत् तद् विजानीहि । विशेषेण ज्ञापयेत्य् अर्थः । कथम्भूतम् ? आत्मतत्त्वं नितरां दृश्यते येन तत् ॥१॥

चैतन्यमतमञ्जुषा  परीक्षिता यत् पृष्टं तत् कथयितुम् ब्रह्मणा नारदसंवादं प्रमाणीकृत्य, एतद् एवात्मभू राजन् नारदाय विपृच्छते [भा.पु. २.४.२५] इति यद् उक्तं, तद् एव नारदप्रश्नेनाह देवदेवेत्यादि बहुभिः । सर्वं सुसमञ्जसम् ॥१॥

क्रमसन्दर्भः  न व्याख्यातम्.

विश्वनाथः
पञ्चमे नारदं प्राह तत्त्वानां सृष्टिम् आत्मभूः ।
तैर् विराजश् च तत्पादाद्यङ्गैर् भूर्आदिकल्पनम् ॥१॥

भूतानि भावयन्ति सृजन्तीति भूतभावना मरीच्यादयः पूर्वजाः अस्मद्भ्रातरो यस्मात्, हे तथाभूत ! आत्मनोः परमात्मजीवात्मनोस् तत्त्वनिदर्शनं तत्त्वज्ञापकं यज् ज्ञानं तद् विजानीहि विशेषेण जानासि । लडर्थे लोट् । विज्ञापयेति वा ॥१॥

 ]]]]]]]]]]

॥ २.५.२ ॥

यद् रूपं यद् अधिष्ठानं यतः सृष्टम् इदं प्रभो ।
यत् संस्थं यत् परं यच् च तत् तत्त्वं वद तत्त्वतः ॥

श्रीधरः  उपलक्षणभूतं विश्वम् एवात्मज्ञानसाधनम् अतस् तद्विशेषं पृच्छति । यद् रूपं येन रूप्यते प्रकाश्यते । यद् अधिष्ठानं यद् आश्रयम् । यतो येन सृष्टम् । यत् संस्थं यस्मिंल् लीयते । यत् परं यद् अधीनम् । यच् चेति यद् आत्मकम् । स्वतः सत्कारणतो वेत्य् अर्थः । तस्य तत्त्वं याथार्थ्यं तत्त्वतो वद ॥२॥

क्रमसन्दर्भः  न व्याख्यातम्.

विश्वनाथः  इदं विश्वं यद्रूपं यद् अस्य लक्षणम् । यदधिष्ठानं योऽस्याश्रयः । यतः येन सृष्टम् । यत्संस्थं यस्मिन् लीयते । यत्परं यस्याधीनम् । यच् च यदात्मकम् । तस्य तत्त्वं याथार्थ्यं तत्त्वतो वद ॥२॥

 ]]]]]]]]]]

॥ २.५.३ ॥

सर्वं ह्य् एतद् भवान् वेद भूतभव्यभवत्प्रभुः ।
करामलकवद् विश्वं विज्ञानावसितं तव ॥

श्रीधरः  न जानामीति न वक्तव्यम् इत्य् आहसर्वम् इति । भूतं जातं, भव्यं जनिष्यमाणं, भवत् जायमानं, तेषां प्रभुर् यतः, अतो विशिष्टेन ज्ञानेनावसितं निश्चितम् ॥३॥

क्रमसन्दर्भः  न व्याख्यातम्.

विश्वनाथः  सर्वम् इति । परमात्मा जीवात्मा जगद् इति त्रिकम् । भूतं पूर्वजातं प्राणिवृन्दम् । भव्यं जनिष्यमाणं, भवज् जायमानं, तेषां प्रभुर् यतः, अतो विशिष्टेन ज्ञानेनावसितम् अवगतम् । करस्थम् आमलकफलम् इव ॥३॥

 ]]]]]]]]]]

॥ २.५.४ ॥

यद्विज्ञानो यदाधारो यत्परस् त्वं यदात्मकः ।
एकः सृजसि भूतानि भूतैर् एवात्ममायया ॥

मध्वः  तद्वशत्वाद् इदं रूपं हरेर् नैव स्वरूपतः इति मानससंहितायाम् ।

अधिष्ठानम् इति प्रोक्तं मूलाधारं विचक्षणः ।
यत् स्थितं दृश्यते वस्तु संस्थानं तद् उदीरितम् ।
उभयं हरिर् एवास्य जगतो मुनिपुङ्गव ॥ इति वामने ।

हरिः परोऽस्य जगतो ह्य् अवक्तादेश् च कृत्स्नशः ।
अतस् तत् परम् एवेदं वदन्ति मुनयोऽमलाः ॥ इति सात्वतसंहितायाम् ।
यद् अधीना यस्य सत्ता तत् तद् इत्य् एव भण्यते ।
विद्यमाने विभेदेऽपि मिथो नित्यं स्वरूपतः ॥ इति भविष्यपर्वणि ।

तदधिकं ज्ञातुं पूर्वपक्षं दर्शयतिएकः सृजतीत्य् आदिना ॥४॥

श्रीधरः  आस्ताम् इदम्, आदौ तावत् त्वाम् एव कथयेत्य् आह । यतो विज्ञानं यस्य । कस् तव विज्ञानद इत्य् अर्थः । यदाधारः कस् तवाश्रयः । यत्परो यदधीनः । यदात्मको यत्स्वरूपः । मम तु त्वम् एव स्वतन्त्रः परमेश्वर इति बुद्धिह् । तव तपश्चरणेन तु पराशङ्कया पृच्छामीत्य् आह सार्धैश् चतुर्भिः । एकोऽसहायः ॥४॥

क्रमसन्दर्भः  यद्विज्ञान इत्य् आदौ तं वदेति शेषः । मम तु तत्तद्रूपत्वेन त्वम् एव भासीत्य् आहएक इति । अत्रास्ताम् इत्यादिटीकायां त्वाम् एवेत्य् अत्र च आत्मानम् एव कथयेति तु वाच्यम् ॥४॥

विश्वनाथः  आस्ताम् इदम् आदौ तावत् त्वाम् एव त्वं ब्रूहीत्य् आह । यद् विज्ञानं यतो विज्ञानं यस्य सः । यस् तव विज्ञानप्रदः । यदाधारो यस् तवाश्रयः । यत्परो यस्य त्वम् अधीनः । यदात्मको यस् तवात्मा । मम तु त्वम् एव स्वतन्त्रः परमेश्वर इति बुद्धिह् । तव तपश्चरणेन तु पराशङ्कया पृच्छामीत्य् आह सार्धैश् चतुर्भिः । एकोऽसहायः ॥४॥

 ]]]]]]]]]]

॥ २.५.५ ॥

आत्मन् भावयसे तानि न पराभावयन् स्वयम् ।
आत्मशक्तिम् अवष्टभ्य ऊर्णनाभिर् इवाक्लमः ॥

श्रीधरः  आत्मनि भावयसे पालयसि स्वयम् एव पराभवम् अप्रापयन् अक्लमः श्रमरहितः । यथोर्णनाभिर् आत्मन एव शक्तिम् अवष्टभ्य सृजति तद्वत् ॥५॥

क्रमसन्दर्भः  आत्मनि भावयसे न पराभावयन्न् इति च स्ववैभवाधिक्येऽपि सतीति शेषः । सूर्यादौ विद्यमाने दीपादेः पराभवदर्शनात् । अत उपादानकारणत्वम् एव भवत आयाति । सूर्यादौ विद्यमाने रश्म्यादेस् तददर्शनाद् इति भावः ॥५॥

विश्वनाथः  आत्मन् आत्मनि अधिष्ठाने । भावयसे पालयसि । तानि न पराभावयन् अन्यतः पराभवम् अप्रापयन् । यथोर्णनाभिर् आत्मन एव शक्तिम् अवष्टभ्य सृजति तद्वत् । अक्लमः श्रमरहितः ॥५॥

 ]]]]]]]]]]

॥ २.५.६ ॥

नाहं वेद परं ह्य् अस्मिन् नापरं न समं विभो ।
नामरूपगुणैर् भाव्यं सदसत् किञ्चिद् अन्यतः ॥

मध्वः  त्वदधीना यतः सत्ता अवरस्यापि केशव ।
अतः स्वरूपतः सम्यक् सति भेदोऽपि तद्भावान् ॥ इति मात्स्ये ॥६॥

श्रीधरः  तस्माद् अहं त्व् अस्मिन् विश्वस्मिन् परम् उत्तमम् अपरम् अधमं समं मध्यमं च । तत्रापि नाम मनुष्यादिरूपं द्विपदत्वादिगुणः शुक्लत्वादिस् तैर् भाव्यं साध्यं, तत्रापि सदसत्स्थूलं सूक्ष्मं च किञ्चिद् अप्य् अन्यतो न वेद किन्तु त्वत्त एव सर्वं भवतीति मन्ये ॥६॥

क्रमसन्दर्भः  तद् एवाहनाहम् इति ॥६॥

विश्वनाथः  तस्माद् अहं त्व् अस्मिन् जगति परम् उत्तमम् अपरम् अधमं समं मध्यमं च । तत्रापि नाम मनुष्यादि, रूपं द्विपदत्वादि, गुणः शुक्लत्वादिः, तैर् भाव्यं साध्यम् । तत्रापि सद् असत् स्थूलं सूक्ष्मं च किञ्चिद् अप्य् अन्यतो न वेद, किन्तु त्वत्त एव सर्वं भवतीति मन्ये ॥६॥

 ]]]]]]]]]]

॥ २.५.७ ॥

स भवान् अचरद् घोरं यत् तपः सुसमाहितः ।
तेन खेदयसे नस् त्वं पराशङ्कां च यच्छसि ॥

श्रीधरः  स तथाविधोऽपि भवांस् तपोऽचरद् इति यत् तेन नोऽस्मान् खेदयसे मोहयसि । यतः पराशङ्काम् ईश्वरान्तराशङ्कां प्रयच्छसि ॥७॥

क्रमसन्दर्भः  तद् एतत् तथोत्तरवाक्यं च तन्मुखेनैव अन्यान् शिक्षयितुम् उक्तम् ॥७॥

विश्वनाथः  स तथाविधोऽपि पराशङ्काम् ईश्वरान्तराशङ्काम् ॥६॥

 ]]]]]]]]]]

॥ २.५.८ ॥

एतन् मे पृच्छतः सर्वं सर्वज्ञ सकलेश्वर ।
विजानीहि यथैवेदम् अहं बुध्येऽनुशासितः ॥

श्रीधरः  यथैवाहं त्वयाऽनुशासितः शिक्षितः सन् बुध्ये बुध्येयं तथा विजानीहि विशेषेण ज्ञापय ॥८॥

क्रमसन्दर्भः  न व्याख्यातम्.

विश्वनाथः  पृच्छतो ममैतत् सर्वम् अभिप्रेतं वस्त्व् इत्य् अर्थः । विशेषेण जानीहि स्वयं परामृश, ततो वदेत्य् अर्थः । किं च, यथैवेदम् अनुशासितः सन्न् अहं बुध्ये सम्यग् अवगच्छामि तथा विजानीहि, तेनास्योत्तरम् अबाधितं देहीति व्यञ्जितम् ॥८॥

 ]]]]]]]]]]

॥ २.५.९ ॥

ब्रह्मोवाच
सम्यक् कारुणिकस्येदं वत्स ते विचिकित्सितम् ।
यद् अहं चोदितः सौम्य भगवद्वीर्यदर्शने ॥

श्रीधरः  प्रश्नम् अभिनन्दति । वत्स हे पुत्र, तवेदं विचिकित्सितं सन्देहः तत्पूर्वकः प्रश्नोऽयं सम्यग् इत्य् अर्थः । यतः कारुणिकस्य तवायं प्रश्नः । अत्र हेतुःयत् यतः परधर्मप्रदर्शने भगवद्वीर्यप्रकाशने प्रवर्तितोऽस्मि । अतस् त्वं जिज्ञासुर् अपि मयि कृपाम् एव कृतवान् इत्य् अर्थः ॥९॥

चैतन्यमतमञ्जुषा  सम्यक् कारुणिकस्येत्य् अस्य तात्पर्यम् इदम्भवान् सर्वम् एव वेत्ति, तथापि सन्दिहान एव पृच्छसि यत्, तत् ते लोकान् प्रति कारुणिकता, यद् यस्माद् अहं भगवद्वीर्यदर्शने प्रेरितः । अतो मत्परीक्षापि ते उद्देश्य इति भावः ॥९॥

क्रमसन्दर्भः  न व्याख्यातम्.

 विश्वनाथः  प्रश्नम् अभिनन्दति । हे वत्स पुत्र ! विचिकित्सितं सन्देहः । सम्यग् अतिसमीचीनम् । कारुणिकस्येति सर्वज्ञेनापि त्वय्यैवं पृच्छता मयि पितरि करुणैव कृता । यद् अहं विजानीहीति परामार्शार्थकपदेन भगवतो वीर्यस्य विश्वसृष्ट्यादिमयस्य दर्शने विषये प्रेरितस् तद् अहं क्षणं मनसैव तत् पश्यामीत्य् आननन्द ॥९॥

 ]]]]]]]]]]

॥ २.५.१० ॥

नानृतं तव तच् चापि यथा मां प्रब्रवीषि भोः ।
अविज्ञाय परं मत्त एतावत् त्वं यतो हि मे ॥

मध्वः  नानृतम् इत्य् आक्षेपः ॥१०॥

श्रीधरः  ननु त्वम् एव भगवान् इत्य् उक्तं मया एकः सृजसि भूतानीत्य् आदिना । सत्यम्, यथा माम् ईश्वरत्वेन प्रभाषसे तद् अपि तव भाषणं नात्यन्तम् अनृतम् । यतः कारणाद् एतावत् प्रभावस्य भाव एतावत् त्वं मे अस्ति, किन्तु मत्तः परम् ईश्वरम् अविज्ञाय ब्रूषे । अतः सादृश्यात् तवेयं भ्रान्तिर् न तु बुद्धिपूर्वम् अनृतम् इत्य् अर्थः । यत ईश्वरान् ममैतावत् त्वं तम् अविज्ञायेति वान्वयः ॥१०॥

चैतन्यमतमञ्जुषा  यत् श्रीकृष्णात् मे एतावत् त्वम् ऐश्वर्यं, तत् मत्तः परं त्व् अविज्ञाय अजानन्न् इव मां यथा यथावत् प्रब्रवीषीति न, अतस् तव तच् च भाषितम् अप्य् अनृतं मिथ्यैव । मां परीक्षितुम् ऐश्वर्यं प्रतिपादयसि ॥१०॥

क्रमसन्दर्भः  किं वा तवेदम् अज्ञानम् एवेति खिद्यमान आह नानृतम् इति ॥१०॥

विश्वनाथः  किं च, भोः पुत्र ! एकः सृजसि भूतानीत्य् आदिना माम् ईश्वरत्वेन यथा ब्रवीषि, तच् चापि नानृतं न मिथ्या । यतो मत्तः सकाशाद् अपि । परं परमेश्वरं, अविज्ञाय मत्तं परस्मिन् परमेश्वरे अविज्ञाते सतीत्य् अर्थः । मम एतावत्त्वं स्याद् इत्य् अनेककर्तृकत्वेऽपि क्त्वाप्रत्यय आर्षः । यद् वा, मत्तः परम् अविज्ञाय, मम एतावत्त्वं लोका ब्रुवन्तीति शेषः । त्वं तु सर्वज्ञोऽपि तान् एव ज्ञापयितुं तान् अनुकृत्य ब्रूषे इति भावः । त्वं मत्तः परम् अविज्ञाय ब्रवीषीति व्याख्याने तु नारदस्याज्ञत्वं ब्रह्मणा ज्ञातम् अनुचितम् ॥१०॥

 ]]]]]]]]]]

॥ २.५.११ ॥

येन स्वरोचिषा विश्वं रोचितं रोचयाम्य् अहम् ।
यथार्कोऽग्निर् यथा सोमो यथर्क्षग्रहतारकाः ॥

श्रीधरः  तर्हि कोऽसाव् ईश्वर इत्य् अपेक्षायां भक्त्या नमस्कुर्वन्न् एव तं कथयति त्रिभिः । येन स्वप्रकाशेन रोचितं प्रकाशितम् एव प्रकाशयामि सृष्ट्याऽभिव्यक्तं करोमि । यथा‘र्कादयश् चैतन्यप्रकाश्यम् एव प्रकाशयन्ति । तथा च श्रुतिः

न तत्र सूर्यो भाति न चन्द्रतारकं
नेमा विद्युतो भान्ति कुतोऽयम् अग्निः ।
तम् एव भान्तम् अनु भाति सर्वं
तस्य भासा सर्वम् इदं विभाति ॥ [मु.उ. २.१०, क.उ. २.२.१५] इति ॥११॥

चैतन्यमतमञ्जुषा  अहं तावद् ईश्वरो न ईश्वरस् त्व् अन्य एव, यद् रोचिषा सर्वं रोचत इत्य् आहयेनेत्यादि । यथार्कादयस् तद्रोचिषा रोचितं विश्वं रोचयन्ति, तथाहम् अप्य् एकः ॥११॥

क्रमसन्दर्भः  यथार्कादयस् तत् प्रकाशितास् तच्छत्त्यैव तत् तत् प्रकाशयन्तीत्य् अर्थाह् ॥११॥

विश्वनाथः  वस्तुतस् तु अहं को वा वराकः इत्य् आहयेन स्वरोचिषा स्वप्रकाशेन परमेश्वरेणैव प्रकाशितम् एव पिष्टपेषन्यायेन प्रकाशयामि सृष्ट्याऽभिव्यक्तं करोमि । यथार्कादयस् तत्प्रकाशितम् एव प्रकाशयन्ति । तथा च श्रुतिः

न तत्र सूर्यो भाति न चन्द्रतारकं
नेमा विद्युतो भान्ति कुतोऽयम् अग्निः ।
तम् एव भान्तम् अनु भाति सर्वं
तस्य भासा सर्वम् इदं विभाति ॥ [मु.उ. २.१०, क.उ. २.२.१५] इति ॥११॥

 ]]]]]]]]]]

॥ २.५.१२ ॥

तस्मै नमो भगवते वासुदेवाय धीमहि ।
यन्मायया दुर्जयया मां वदन्ति जगद्गुरुम् ॥

मध्वः  मुख्या माया हरेः शक्तिर् अमुख्या प्रकृतिर् मता । अथामुख्यतमा चैव माया हीना प्रकीर्तिता ॥१२१३॥

श्रीधरः  तस्मै नमो धीमहि । यस्य मायया विमोहिताः सन्तो युष्मदादयो मां जगद्गुरुं जगत्कारणं वदन्ति तस्मै ॥१२॥

चैतन्यमतमञ्जुषा  न त्व् अहं स्वयं सृजामि, ये न जानन्ति, ते हि माम् ईश्वरं वदन्तीत्य् आहतस्मै नम इत्यादि । वासुदेवाय वसुदेवपुत्राय ॥१२॥

क्रमसन्दर्भः  तस्मा इति द्वयम् । तमआदिमत्त्वेन स्वस्य सदोषत्वात् ॥१२॥

विश्वनाथः  ननु जगद्गुरुर् ब्रह्मा विश्वं सृजतीति सर्वत्रैव तव ख्यातिः ? तत्र सविस्मयसोत्प्रासम् आहतस्मै नमो धीमहीति ॥१२॥

 ]]]]]]]]]]

॥ २.५.१३ ॥

विलज्जमानया यस्य स्थातुम् ईक्षापथेऽमुया ।
विमोहिता विकत्थन्ते ममाहम् इति दुर्धियः ॥

श्रीधरः  यन्माययेति मायासम्बन्धोक्तेस् तस्या दुर्जयत्वोक्तेश् च तस्यापि किम् अस्ति संसारो नैवेत्य् आह । मत्कपटम् असौ जानातीति यस्य दृष्टिपथे स्थातुं विलज्जमानयैव तस्मिन् स्वकार्यम् अकुर्वत्या अमुया मायया विमोहिता अस्मदादयो दुर्धियोऽविद्यावृतज्ञाना एव केवलं विकत्थन्ते श्लाघन्ते । अनेन यद् रूपम् इत्य् अस्य प्रश्नस्योत्तरम् उक्तं भवति ॥१३॥

चैतन्यमतमञ्जुषा  तन्मायया मोहिता एव ममाहम् इति विकत्थन्ते, नाहं तथेति तद् दर्शयतिविलज्जमानयेत्यादि । अमुया मायया ॥१३॥

क्रमसन्दर्भः  सच्चिदानन्दघनत्वेन यस्य निर्दोषस्य नेत्रगोचरे स्थातुं विलज्जमानयामुया मायया विमोहिता । अस्मदादयो दुर्धियः विकत्थन्ते आत्मानं श्लाघन्ते ॥१३॥

विश्वनाथः  जगद्गुरुविश्वस्रष्टा त्वं भवस्य् एवेति तुभ्यम् आदरदायिनः सन्तः किं मायामोहिताः ? सत्यं, भगवत्सम्बन्धं विना ये आदरदायिनः ये च तस्मात् आदरग्राहिणश् च, ते उभयेऽपि बहिर् दर्शिनो भगवतः पृष्ठदेशस्थया मायया मोह्यन्त एवेत्य् आह । विलज्जमानया मत्कपटम् असौ जानातीति कपटिन्या स्त्रिया इव । यस्य दृष्टिपथे स्थातुं विलज्जमानया अर्थात् तत्पृष्ठदेश एव स्थितवत्या अमुया मायया विमोहिता विकत्थन्ते । अत्र तद्विमुखतैव तत्पृष्ठदेशो ज्ञेयः । तद्वैमुख्ये सत्य् एव तस्या प्रभावो न साम्मुख्ये इत्य् अर्थः ॥१३॥

 ]]]]]]]]]]

॥ २.५.१४ ॥

द्रव्यं कर्म च कालश् च स्वभावो जीव एव च ।
वासुदेवात् परो ब्रह्मन् न चान्योऽर्थोऽस्ति तत्त्वतः ॥

मध्वः  परः अधिकः । तद्वद् एव स्थितं यत् तु तात्त्विकं तत् प्रचक्षते इति कौर्मे ॥१४॥

श्रीधरः  तद् एवं स्वस्माद् अन्यं परमेश्वरं निरूप्येदानीं यद् अधिष्ठानम् इत्यादिनवप्रश्नानां स एवाधिष्ठानादिकं सर्वम् इत्य् उत्तरं वक्तुं तद्व्यतिरेकेणान्यस्यासत्त्वम् आहद्रव्यम् इति । द्रव्यं महाभूतान्य् उपादानरूपाणि । कर्म जन्मनिमित्तम् । कालस् तत्क्षोभकः । स्वभावस् तत्परिणामहेतुः । जीवो भोक्ता । वासुदेवात् परोऽन्योऽर्थो नास्ति, कारणाव्यतिरेकात् कार्यस्य ॥१४॥

चैतन्यमतमञ्जुषा  अतो वासुदेवात् परः कोऽप्य् अर्थो नास्तीत्य् आहद्रव्यम् इत्यादि ॥१४॥

क्रमसन्दर्भः  न व्याख्यातम्.

विश्वनाथः  यद्रूपम् इत्य् आदि प्रश्नदशकस्योत्तरं वक्तुं प्रथमं भगवद्व्यतिरेकेणान्यस्यासत्त्वम् आहद्रव्यम् इति । द्रव्यं महाभूतानि उपादानरूपाणि । कर्म जन्मनिमित्तम् । कालो गुणक्षोभकः । स्वभावस् तत्परिणामहेतुः । जीवो भोक्ता । वासुदेवात् परोऽन्योऽर्थो नास्ति । द्रव्यादीनां मायाकार्यत्वात् । मायाया जीवस्य च तच्छक्तित्वाद् इति विश्वस्य वासुदेवरूपत्वम् इति यद्रूपम् इत्य् अस्योत्तरम् उक्तम् ॥१४॥

 ]]]]]]]]]]

॥ २.५.१५ ॥

नारायणपरा वेदा देवा नारायणाङ्गजाः ।
नारायणपरा लोका नारायणपरा मखाः ॥

मध्वः  वेदप्रतिपाद्येषु स पर इत्य् आदि ।

गम्येज्यज्ञेयवाच्येषु राज्येषु च परो हरिः ।
तपसा यज्यमानानां सर्वलोकेभ्य एव च ॥ इति वाराहे ॥१५॥

श्रीधरः  तत् प्रपञ्चयति द्वाभ्याम् । नारायणः परः कारणं येषां ते । अनेनैव शास्त्रयोनित्वप्रतिपादनेनेश्वरे प्रमाणं सर्वज्ञत्वादिकं चोक्तम् । देवाश् च तदङ्गाज् जाता अतो न तद्व्यतिरिक्ताः । लोकाः स्वर्गादयस् तदानन्दांशाः । मखास् तत्साधनभूताः ॥१५॥

चैतन्यमतमञ्जुषा  आस्तां तावद् वासुदेवपरं सर्वम् इति कथं, यस्य नाभिनालाद् अहम् आवरासं, स च नारायणस् तस्यैवांशः, तत्परम् एव सर्वम् इत्य् आहनारायणपरा इति द्वाभ्याम् ॥१५॥

क्रमसन्दर्भः  सर्वशास्त्रसमन्वयेन नारायणपरा इति द्वयम् । श्रीनारायण एव उपास्यत्वेन परः तात्पर्यविषयो येषां ते वेदाः । नन्व् अन्येऽपि देवास् तत्रोपास्यत्वेन अभिधीयन्ते ? सत्यम् । तेऽपि नारायणाङ्गप्रभवत्वेनैव तथा वर्ण्यन्ते इत्य् अर्थः । येऽपि तदाश्रया लोकास् तेऽपि, तत्पदप्राप्तिहेतवो मखाश् च तत्परा एव । तदानन्दांशाभासरूपत्वात् तत्साधनत्वाच् चेति भावः ॥१५॥

विश्वनाथः  नारायणः परः कारणं येषां ते । अनेनैव शास्त्रयोनित्वप्रतिपादनेन ईश्वरे प्रमाणं सर्वज्ञत्वादिकं चोक्तम् । तथा देवादयो नारायणे स्थितत्वान् नारायणाधीनत्वाच् च नारायणपरा इति, यदधिष्थानम् इत्य् अस्य, यदधीनम् इत्य् अस्य चोत्तरम् उक्तम् ॥१५॥


 ]]]]]]]]]]

॥ २.५.१६ ॥

नारायणपरो योगो नारायणपरं तपः ।
नारायणपरं ज्ञानं नारायणपरा गतिः ॥

श्रीधरः  योगः प्राणायामादिः । तपस् तत्साध्यं चित्तैकाग्र्यम् । ज्ञानं तत्साध्यम् । गतिस् तत्फलम् । अनेनैव सर्वं तदधीनम् इत्य् उक्तम् ॥१६॥

क्रमसन्दर्भः  तथा योगोऽष्टाङ्गः साङ्ख्यं च । तत्साध्यं तपः चित्तैकाग्र्यं, तत्साध्यं ब्रह्मज्ञानं च तत्परम् । तदीयसामान्याकारप्रकाशकत्वात् तज्ज्ञानस्य योगतपसोस् तत्साधनत्वाद् इति भावः । किं बहुना गतिस् तत् प्राप्यं ब्रह्मापि तत्परा तत्सामान्याकारप्रकाशत्वेन तदधीनाविर्भावत्वात् । तद् उक्तं श्रीमत्स्यदेवेन सत्यव्रतं प्रति
मदीयं महिमानं च परब्रह्मेति शब्दितम् ।
वेत्स्यस्य् अनुगृहीतं मे सम्प्रश्नैर् विवृतं हृदि ॥ [भा.पु. ८.२४.३८] इति ।

अत्र मखादयस् तच्छक्त्यंशरूपाः गतिस् तु तत्तत्फलत्वात् तदानन्दांशभूतैव ॥१६॥

विश्वनाथः  गतिर् मोक्षः ॥१६॥

 ]]]]]]]]]]

॥ २.५.१७ ॥

तस्यापि द्रष्टुर् ईशस्य कूटस्थस्याखिलात्मनः ।
सृज्यं सृजामि सृष्टोऽहम् ईक्षयैवाभिचोदितः ॥

श्रीधरः  तर्हि त्वं किं करोषि ? इत्य् अपेक्षायाम् आह । तस्य सृज्यम् अपि तेन सृष्टोऽहं सृजामि । ईक्षया कटाक्षेण । तत्र हेतवःद्रष्टुर् इत्य् आदयः ॥१७॥

चैतन्यमतमञ्जुषा  तस्यापि एतस्याप्य् उक्तप्रकारस्य नारायणस्यापि द्रष्टुर् ईश्वरस्य श्रीवासुदेवस्य सृष्टं सृजामि, तेनैव सृष्टोऽहं, तत्रापि तदीक्षयैव प्रेरितः । कादाचित्कस्य ? कूटस्थस्य कूटं ब्रह्म तद्रूपनिजधामस्थस्याखिलात्मनः ॥१७॥

क्रमसन्दर्भः  सृज्यं स्त्रष्टुं योग्यम् अपि ॥१७॥

विश्वनाथः  तर्हि त्वं किं करोषि ? इत्य् अत आह । तस्य सृज्यम् अपि तेन सृष्टोऽहं सृजामि । ईक्षया इति तस्याज्ञयैवेत्य् अर्थः । द्रष्टुर् इति तच् चापि मम तस्य साक्षित्वे ईश्वरत्वे कूटस्थत्वे सर्वान्तर्यामित्वे सत्य् अपि नान्यथेति स्वस्य जीवत्वं तस्य चेश्वरत्वं व्यञ्जितम् । तथा च श्रुतयः

एको देवः सर्वभूतेषु गूढः
सर्वव्यापी सर्वभूतान्तरात्मा ।
कर्माध्यक्षः सर्वभूताधिवासः
साक्षी चेता केवलो निर्गुणश् च ॥ [श्वे.उ. ६.११] इति ।

एष भूताधिपतिर् एष लोकेश्वरो लोकपालः इति । ब्रह्मादिपिपीलिकापर्यन्तसर्वप्राणिबुद्धिष्व् अविशिष्टतयोपलभ्यमानः सर्वप्राणिबुद्धिस्थो यदा तदा कूटस्थ इत्य् उच्यते इति च ॥१७॥

 ]]]]]]]]]]

॥ २.५.१८ ॥

सत्त्वं रजस् तम इति निर्गुणस्य गुणास् त्रयः ।
स्थितिसर्गनिरोधेषु गृहीता मायया विभोः ॥

श्रीधरः  ननु कुतोऽयं जीवेश्वरविभागः, यतस् त्वं प्रेर्यः, स च प्रेरकः स्यात् ? इत्य् अपेक्षायां जीवेश्वरविभागहेतुम् आह त्रिभिःसत्त्वम् इति । निर्गुणस्यापीश्वरस्यैते त्रयो गुणा बध्नन्तीत्य् उत्तरेणान्वयः । कथम्भूताः । तेनैव स्वातन्त्र्येण स्थित्याद्यर्थं मायया गृहीताः ॥१८॥

चैतन्यमतमञ्जुषा  गुणास् तु मायाकार्या इत्य् आहसत्त्वम् इत्यादि । तस्य विभोर् निर्गुणस्य प्राकृतगुणरहितस्य मायया सत्त्वादयस् त्रयो गुणा गृहीताः, किं निमित्तम् ? स्थित्यादिषु निमित्तभूतेषु ॥१८॥

क्रमसन्दर्भः  ननु जीवेश्वरयोः प्रेर्यप्रेरकत्वं कुतः ? तत्राहसत्त्वम् इति त्रिभिः । निर्गुणस्य गुणास्पृश्यस्य विभोः स्वाभाविकशक्त्या व्याप्तसर्वस्य मायया विलज्जमानया यस्य [भा.पु. २.५.१३] इत्य् आद्य् अनुसारेण बहिर्अङ्ग्या शक्त्या स्थित्यादिषु निमित्तेषु सत्त्वादयस् त्रयो गुणा गृहीता भवन्ति ॥१८॥

विश्वनाथः  ननु कुतोऽयं जीवेश्वरविभागः, यतस् त्वं प्रेर्यः, स च प्रेरकः स्यात् ? इत्य् अपेक्षायां जीवेश्वरविभागहेतुम् आहसत्त्वम् इति त्रिभिः । निर्गुणस्य सत्त्वादिगुणरहितस्यापि त्रयो गुणा भवन्ति । केन प्रकारेण ? इत्य् अपेक्षायाम् आहविभोर् मायया स्थित्याद्यर्थं गृहीता इति तच्छक्तिगुणत्वेन तद्गुणत्वम् इत्य् अर्थः । अत्र मायया नित्यम् एव तद्गुणकरूपत्वेऽपि गृहीता इति प्रयोगो नित्यनरविग्रहत्वेऽपि कृष्णस्य तस्येच्छयात्तवपुषः [भा.पु. १०.३३.३४] इतिवत् प्राकृतलोकोक्त्यनुसारेण ज्ञेयः ॥१८॥

 ]]]]]]]]]]

॥ २.५.१९ ॥

कार्यकारणकर्तृत्वे द्रव्यज्ञानक्रियाश्रयाः ।
बध्नन्ति नित्यदा मुक्तं मायिनं पुरुषं गुणाः ॥

मध्वः  ज्ञानेन्द्रियैश् च मनसा सत्त्वं बध्नाति पुरुषम् ।
रजःकर्मेन्द्रियैर् नित्यं शरीरेण तमस् तथा ॥
आन्तरं यत् तु कर्तृत्वं तत् सत्त्वेनाभिमन्यते ।
रजसा त्व् अभिमन्येत करणैः कर्मकारणैः ॥
शारीरं वेदनाद्यं तु तमसाद्य् अभिमन्यते ।
अकर्ता करणैर् हीनः शरीरेण विवर्जितः ॥
नित्यज्ञानस्वरूपोऽसौ गुणैर् एवाभिमन्यते ।
एवं जीवः परेणैव प्रेरितः सम्भृतिं व्रजेत् ॥
न परः सम्भृतिं क्वापि स्वातन्त्र्याद् अधिकस्तुतः ।
एवं जीवपरौ भिन्नौ किम् अन्यच् छोर्तुम् इच्छसि ॥ इति पाद्मे ।

मायिनं ज्ञानिनं स्वताह् ॥१९॥

श्रीधरः  वस्तुतः सर्वदा मुक्तम् अपि मायिनं मायाविषयं पुरुषं जीवं बध्नन्ति क्व । कार्यम् अधिभूतं, कारणम् अध्यात्मं, कर्ताधिदैवतं तेषां भावस् तत्त्वं तस्मिन् । द्रव्यं महाभूतानि, ज्ञानशब्देन देवताः, क्रिया इन्द्रियाणि, तदाश्रयास् तेषां कारणभूतास् तत्तदभिमानेन बध्नन्ति ॥१९॥

चैतन्यमतमञ्जुषा  तत्त्व् गृहीताः सन्तस् ते किं कुर्वन्ति ? तत्राहकार्यकारणेत्यादि । गुणाः पुरुषं बध्नन्ति, जीवं वशीकुर्वन्ति, मा अयिनं, अयः शुभावहो विधिः सोऽस्यास्तीति अयी नित्यमुक्तः श्रीवासुदेवस् तं मा बध्नन्तीत्य् अर्थः । तस्य सर्वेश्वरत्वात्, तथा च, स ईशो यद् वशे माया स जीवो यस् तयार्दितः इति ॥१९॥

क्रमसन्दर्भः  त एव गुणाः कार्यादित्वे तत्तत्तादात्म्ये पुरुषं जीवं बध्नन्तीति पृथगनुषङ्गः, द्विःपाठात् । तत्र कार्यं गोलकम् अधिभूतम् । कारणम् इन्द्रियम् अध्यात्मम् । तत्प्रवर्तकतया कर्तृ देवताऽधिदैवम् । कीदृशम् अपि बध्नन्ति ? तत्राह नित्यदा मुक्तम् अपि । नन्व् इदं विरुद्धम् ? तत्राहमायिनम् इति । मायाऽत्र मायाकृतो मोह उच्यते । स चानादिर् इति एवेशविमुखस्य तस्य मायापारवश्याद् एव । तेन च गुणावेश एव बन्ध इति । साक्षाद्बन्धाभावान् नित्यमुक्तत्वम् अपि युज्यत इति भावः ।

विश्वनाथः  अत एव गुणाः पुरुषं जीवं भगवतस् तटस्थशक्तिवृत्तिरूपं बध्नन्ति । मायिनं मायासङ्गसहितम् । पूर्वोक्तयुक्त्या भगवतः पृष्ठदेशस्थानां जीवानां पृष्ठदेशस्थया मायया स्वत एव सङ्गसम्भवाद् इति भावः । नित्यमुक्तम् इति जीवस्य यथा अनाद्यज्ञानं तथा अनादिज्ञानम् अप्य् अस्तीति सप्तमान्ते व्यक्तीभविष्यति । क्व बध्नन्ति ? तेषां भावस् तत्त्वं तस्मिन् । द्रव्यं भूतानि, ज्ञानशब्देन देवताः, क्रिया इन्द्रियाणि, तदाश्रयास् तेषां कारणभूतास् तत्तदभिमानेन बध्नन्ति । तत्र ज्ञानक्रिययोर् वैपरीत्येन यथासङ्ख्यं ज्ञेयम् ॥१९॥

]]]]]]]]]]

॥ २.५.२० ॥

स एष भगवान् लिङ्गैस् त्रिभिर् एतैर् अधोक्षजः ।
स्वलक्षितगतिर् ब्रह्मन् सर्वेषां मम चेश्वरः ॥

मध्वः  लिङ्गैर् ज्ञापकैस् त्रिगुणैः ।

एतैर् लिङ्गैः स्वप्रसादाज् जीवेन लक्षितगतिः ।
स्वप्रसादाद् इमं जीवः पश्यते न स्वलक्षितः ॥ इति षाड्गुण्ये ॥२०॥

श्रीधरः  अतः स एष वश्यमाय एभिर् गुणैर् लिङ्गैर् जीवानाम् आवरकैर् उपाधिभिः । सुष्ठ्वलक्षिता गतिस् तत्त्वं यस्य सः, स्वैर् भक्तैर् एव लक्षिता गतिस् तत्त्वं यस्येति वा ॥२०॥

चैतन्यमतमञ्जुषा  इमम् एवार्थं द्योतयतिस एव इत्यादि । एष नित्यमुक्तो भगवान् अधोक्षजः श्रीवासुदेवः । एतैस् त्रिभिर् लिङ्गैर् गुणैः स्वलक्षिता गतिः सुष्ठु अलक्षिता अस्पृष्टा गतिस् तत्त्वं यस्य सः, सर्वेषां मम च ईश्वर इति त्वम् अपि जानासि, तथापि यत् पृष्टं तत् कथितम् ॥२०॥

क्रमसन्दर्भः  त्रिभिर् लिङ्गैर् द्वारभूतैः सुष्ठु अलक्षिता यत् किञ्चिद् एवानुमिता गतिर् यस्य सः । गुणप्रकाशैर् अनुमीयते भवान् [भा.पु. १०.२.३५] इत्य् आदेः । यद् वा, भगवान् सर्वभूतेष्व् [भा.पु. २.२.३५] इत्य् आदिर् इत्य् अनुमानेन त्रिभिर् लिङ्गैः कारणादितयोपलक्षितो भगवान् भक्तैर् एवानुभूतस्वरूप इत्य् अर्थः । अत्रेत्थम्भूतलक्षणे तृतीया ॥२०॥

विश्वनाथः  अतः स मायाशक्तिमान् । एतैर् गुणैर् लिङ्गैर् जीवानाम् आवरकैर् उपाधिभिर् हेतुभिः । सुष्ठ्वलक्षिता अर्थात् तैर् जीवैर् अज्ञाता गतिस् तत्त्वं यस्य सः । यद् वा, एतैर् लिङ्गैः करणैः । स्वैर् ज्ञानिभक्तैः कर्तृभिर् लक्षिता गतिर् यस्य सः । गुणप्रकाशैर् अनुमीयते भवान् [भा.पु. १०.२.३५] इत्य् आदेः ॥२०॥

 ]]]]]]]]]]

॥ २.५.२१ ॥

कालं कर्म स्वभावं च मायेशो मायया स्वया ।
आत्मन् यदृच्छया प्राप्तं विबुभूषुर् उपाददे ॥

मध्वः  स्वया मायया स्वशक्त्या ।

यत्रान्यहेत्वभावः स्याद् ईश्वरेच्छादिना विना ।
तदिच्छादिर् यदृच्छा स्याद् अतस् तत्र यदृच्छया ॥ इति ब्रह्मतर्के ॥२१॥

श्रीधरः  तस्य सृष्टिप्रकारम् आहकालम् इति । कर्म जीवादृष्टम् । विबुभूषुर् विविधं भवितुम् इच्छन् ॥२१॥

चैतन्यमतमञ्जुषा  अधुना सृष्टप्रकारं च शृण्व् इत्य् आहकालम् इत्यादि बहुभिः । कालाद् इदम् उपाददे, उपादानरूपेण सृष्टवान् । विबुभूषुर् विविधं भवितुम् इच्छुः । कालादयोऽपि पुरुषाधिष्ठिताः स्वे स्वे कर्मणि प्रभवन्तीत्य् आहपुरुषाधिष्ठिताद् अभूत् ॥२१२२॥

क्रमसन्दर्भः  आत्मनि प्राप्तं लीनं सन्तम् । यदृच्छया स्वैरितया उपाददे सृष्ट्यर्थम् अङ्गीकृतवान् । तच् च न स्वतः, किन्तु माययैव ॥२१॥

विश्वनाथः  स्वमायाशक्तेर् गुणैर् जगत्कर्तृत्वं भगवतो वदन्, यतः सृष्टम् इदम् इत्यस्य प्रशस्योत्तरं प्रपञ्चयति कालम् इति । कालम् आत्मन् स्वस्मिन् प्राप्तं लीनत्वेन स्थितं कर्म जीवादृष्टं स्वभावं च आत्मनि जीवे लीनत्वेन स्थितं यदृच्छया स्वैरितया उपाददे सृष्ट्यर्थम् अङ्गीकृतवान् । तच् च न स्वतः, किन्तु माययैव । विबुभूषुः विविधं भवितुम् इच्छुः ॥२१॥

 ]]]]]]]]]]

॥ २.५.२२ ॥

कालाद् गुणव्यतिकरः परिणामः स्वभावतः ।
कर्मणो जन्म महतः पुरुषाधिष्ठिताद् अभूत् ॥

मध्वः  प्रकृतेः परिणामः स्वभावतः ।

गुणकालस्वभावेभ्य ईशेनाधिष्ठितत्वतः ।
जगदादि महत्तत्त्वम् अभूत् तस्येच्छया हरेः ॥ इति षाड्गुण्ये ॥२२॥

श्रीधरः  गुणानां व्यतिकरः क्षोभः साम्यत्यागः । स्वभावतः परिणामो रूपान्तरापत्तिः । पुरुष ईश्वरस् तेनाधिष्ठितत्वं त्रयाणां विशेषणम् । महतः महत्तत्त्वस्य ॥२२॥

क्रमसन्दर्भः  ईश्वरस्य प्रभावरूपत्वेन आदौ लीनत्वात् कालः स्वयम् एव प्रथमं कारणम् । ततः स्वभावे परिणामहेतौ कर्मण एव धर्मविशेषे समुद्बुद्धे तद् द्वारा कारणं ततश् च कर्मण्य् अप्य् उद्बुद्धे तद् द्वारा कारणम् इति ज्ञेयम् । पुरुषाधिष्ठिताद् ईश्वरेच्छया प्रवृत्तात् ॥२२॥

विश्वनाथः  कालादीनां प्रयोजनम् आह । गुणानां व्यतिकरः क्षोभःस चेह साम्यत्यागः । परिणामो रूपान्तरापत्तिः । महतो महत्तत्त्वस्य । पुरुषाधिष्ठिताद् इति त्रयाणां विशेषणम् ॥२२॥

 ]]]]]]]]]]

॥ २.५.२३ ॥

महतस् तु विकुर्वाणाद् रजःसत्त्वोपबृंहितात् ।
तमःप्रधानस् त्व् अभवद् द्रव्यज्ञानक्रियात्मकः ॥

मध्वः  भूतानि द्रव्यनामानि ज्ञानं ज्ञानेन्द्रियाण्य् अपि ।
क्रियां कर्मेन्द्रियाण्य् आहुस् तन्मूलत्वाद् अहं त्रिधा ॥ इति गारुडे ॥२३॥

श्रीधरः  महत्तत्त्वाद् विकुर्वाणाद् विक्रियमाणात् तस्य च क्रियाज्ञानशक्तित्वान् त्रिगुणत्वेऽपि रजःसत्त्वाभ्याम् उपबृंहितत्वम्, अहङ्कारस्य त्व् आवरकत्वात् तमःप्रधानत्वम् । अत एवाहङ्कारकार्येषु तामसम् आकाशादिकं बहु । राजसं सात्त्विकं चाल्पम् । एवं तदुपाधिकेषु जीवेष्व् अपि तथैव तमसाधिक्यम् ॥२३॥

क्रमसन्दर्भः  विकुर्वाणाद् विशिष्टं क्रियमाणाद् इत्य् अर्थः । तमःप्रधानस् त्व् अभवद् इत्य् अत्र य इत्य् अध्याहार्यम् । परेण स इत्य् अनेन योजयितव्यत्वात् ॥२३॥

विश्वनाथः  विकुर्वाणात् कालादिभिर् विक्रियमाणात् रजःसत्त्वाभ्याम् उपबृंहिताद् वर्धिताद् इति महत्तत्त्वस्य त्रिगुणत्वेऽपि क्रियाज्ञानशक्तित्वात् रजःसत्त्वयोर् आधिक्यम् । तथाभूतान् महतः सकाशात् तमःप्रधानः पदार्थविशेषः कश्चिद् अभवत् । यद् वा, ये इत्य् अध्याहार्यम् । परेण स इत्य् अनेन योजयितव्यत्वात् । द्रव्यम् अधिभूतं ज्ञानम् अधिदैवं क्रिया अध्यात्मं तदात्मकस् त्रितयकारणम् इत्य् अर्थः ॥२३॥

 ]]]]]]]]]]

॥ २.५.२४ ॥

सोऽहङ्कार इति प्रोक्तो विकुर्वन् समभूत् त्रिधा ।
वैकारिकस् तैजसश् च तामसश् चेति यद्भिदा ।
द्रव्यशक्तिः क्रियाशक्तिर् ज्ञानशक्तिर् इति प्रभो ॥

मध्वः  विशिष्टकार्यशक्तित्वाद् देवा वैकारिकाः स्मृताः ।
अतिजाज्वल्यमानत्वात् तैजसानीन्द्रियाण्य् अपि ।
तामसानि तु भूतानि यतस् तावन् न तूभयम् ॥ इति पाद्मे ॥२४॥

श्रीधरः  स च विकुर्वन् रूपान्तरं गच्छन् । त्रैविध्यम् एवाह । वैकारिकः सात्त्विकः । तैजसो राजसः । यद्भिदा यस्य भेदः । द्रव्यशक्तिर् इत्य् आदीनि प्रातिलोम्येन त्रयाणां लक्षणानि । द्रव्ये महाभूताख्ये शक्तिर् यस्य । क्रियासु इन्द्रियेषु शक्तिर् यस्य । ज्ञानेषु वेदेषु शक्तिर् यस्य । हे प्रभो बोद्धुं शक्त ॥२४॥

क्रमसन्दर्भः  सोऽहम् इति सार्धकम् । करणं कारकचेष्टाविक्षेप इति यावत् । विगतो विक्षेपो यस्मात् तत् शान्तस्वभावं सत्त्वम् इत्य् अर्थः, तेन चरति प्रवर्ततेवैकारिक इत्य् अर्थः । तैजस इति क्षोभकत्वात् तेजो रजस् तत्र भवस् तैजसः । तामसस् तु स्पष्टार्थः । किन्तु रजस एव विकारहेतुत्वात् सत्त्वे तमसि च कार्योत्पत्तये तदंशसमवायो ज्ञेयः ॥२४॥

विश्वनाथः  त्रिधेति त्रैविध्यम् एवाह । वैकारिकः सात्त्विकः । तैजसो राजसः । यद्भिदा यस्य भेदः । द्रव्यशक्तिर् इत्य् आदीनि प्रातिलोम्येन त्रयाणां लक्षणानि । द्रव्येषु महाभूतेषु आकाशादिषु शक्तिर् उत्पादनसामर्थ्यं यस्य सः । क्रियासु इन्द्रियेषु तथा ज्ञानेषु शक्तिर् यस्य सः । हे प्रभो नारद ! त्वम् अत्र प्रभवसि सर्वं जानास्य् एवेत्य् अर्थः । अत्र साम्यावस्थं गुणत्रयम् एव प्रधानं तस्य कालेन सत्त्वांशस्योद्रेको महत्तत्त्वं रजोऽंशस्योद्रेको महत्तत्त्वभेदः सूत्रतत्त्वम् । तमोऽंशस्योद्रेकोऽहङ्कारतत्त्वम् । अतोऽहङ्कारकार्येषु तामसम् आकाशादिकं बहु, राजसं सात्त्विकं चाल्पम् । एवं तदुपाधिकेषु जीवेष्व् अपि तामसाधिक्यम् ॥२४॥

 ]]]]]]]]]]

॥ २.५.२५ ॥

तामसाद् अपि भूतादेर् विकुर्वाणाद् अभून् नभः ।
तस्य मात्रा गुणः शब्दो लिङ्गं यद् द्रष्टृदृश्ययोः ॥

मध्वः  ज्ञानेन्द्रियाणां देवानां ज्ञानशक्तिर् उदीरिता ।
क्रिया कर्मेन्द्रियाणां च भूतानां द्रव्यशक्तितः ॥ इति स्कान्दे ।

द्रव्यं तु द्रवणप्राप्यं द्वयोर् विवदमानयोः ।
पूर्ववेगाभिसम्बन्धाद् आकाशस् तु प्रदेशतः ॥ इति प्रकाशसंहितायाम् ॥२५॥

श्रीधरः  भूतादेर् इति तामसस्य विशेषणम् । ननु तामसात् प्रथमं शब्दो भवतीति प्रसिद्धम् ? सत्यम् । स तु तस्य नभसो मात्रा सूक्ष्मं रूपम् । गुणश् चासाधारणो व्यावर्तको धर्मः शब्दद्वारा नभ उत्पद्यत इत्य् अर्थः । एवम् एव स्पर्शादिष्व् अपि द्रष्टव्यम् । शब्दस्य लक्षणं लिङ्गम् इति । कुड्याद्यन्तरितेन केनचित् उच्चैर् गजो गज इत्य् उक्ते यो गजद्रष्टा यश् च तेन दृश्यो गजस् तयोर् लिङ्गं बोधकम् । लिङ्गविशेषणत्वाद् यच्छब्दस्य षण्ढत्वम् ॥२५॥

क्रमसन्दर्भः  कारणाश्रयायाम् उद्भवावस्थायां तदात्मकः सन्मात्रा कार्याश्रयायाम् उद्भूतावस्थायां स्वतस् तु गुणः । दृष्टदृश्ययोर् यल्लिङ्गं बोधकं तद् एव च शब्द इत्य् अर्थः ॥२५॥

विश्वनाथः  भूतादेर् इति तामसस्य विशेषणम् । ननु तामसाहङ्कारात् प्रथमं शब्दो भवतीति प्रसिद्धम् ? सत्यम् । स तु तस्य नभसो मात्रा सूक्ष्मं रूपम् । गुणश् चासाधारणो व्यावर्तको धर्मः । शब्दद्वारा नभ उत्पद्यत इत्य् अर्थः । एवम् एव स्पर्शादिष्व् अपि द्रष्टव्यम् । शब्दस्य लक्षणम् आहलिङ्गम् इति । पुरावृत्तेषु परोक्षोऽपि यो वसुदेवदशरथादिर् द्रष्टा, यश् च तेन दृश्यः कृष्णरामादिस् तयो तयोर् द्वयोर् अपि यल् लिङ्गं, स एव शब्दो ज्ञापकः । लिङ्गविशेषणत्वाद् यच्छब्दस्य षण्डत्वम् ॥२५॥

 ]]]]]]]]]]

॥ २.५.२६ ॥

नभसोऽथ विकुर्वाणाद् अभूत् स्पर्शगुणोऽनिलः ।
परान्वयाच् छब्दवांश् च प्राण ओजः सहो बलम् ॥

मध्वः  पञ्चेन्द्रियाभिमेयत्वान् मात्रागुण इतीरितः इति मात्स्ये । शब्देनैव परो द्रष्टा ज्ञायते जगद् एव च इति विष्णुसंहितायाम् ।।२६॥

श्रीधरः  परस्य नभसः कारणत्वेनान्वयाच् छब्दवांश् च वायुः । तस्यैव लक्षणं प्राणो देहधारणम् । ओजःसहोबलानीन्द्रियमनःशरीराणां पाटवानि तेषां हेतुर् इत्य् अर्थः ॥२६॥

क्रमसन्दर्भः  न व्याख्यातम्.

विश्वनाथः  परस्य नभसः कारणत्वेनान्वयाच् छब्दवांश् च वायुः । वायोश् च लक्षणं प्राणो देहधारणम् । ओजःसहोबलानीन्द्रियमनःशरीराणां पाटवानि, तेषां हेतुर् इत्य् अर्थः ॥२६॥

 ]]]]]]]]]]

॥ २.५.२७ ॥

वायोर् अपि विकुर्वाणात् कालकर्मस्वभावतः ।
उदपद्यत तेजो वै रूपवत् स्पर्शशब्दवत् ॥

मध्वः  सर्वचेष्टयितृत्वात् तु प्राणोभिभवशक्तितः ।
ओजस् त्व् अनभिबाव्यत्वात् सहश् च स्वेच्छयाकृतेः ।
बलं विधारकत्वाच् च विधूतिर् वायुर् उच्यते ॥ इति भारते ॥२७॥

श्रीधरः  उदपद्यत उत्पन्नम् । स्वतो रूपवत् तेजो वायुनभसोः कारणभूतयोर् अन्वयात् स्पर्शशब्दवच् च । एवम् अम्भसः पृथिव्याश् च परान्वयाधिक्याद् गुणाधिक्यम् ॥२७॥

क्रमसन्दर्भः  न व्याख्यातम्.

विश्वनाथः  स्वतो रूपवत्तेजो वायुनभसोः कारणभूतयोर् अन्वयात् स्पर्शशब्दवच् च । एवम् अम्भसः पृथिव्याश् च परान्वयाधिक्याद् गुणाधिक्यम् ॥२७॥

 ]]]]]]]]]]

॥ २.५.२८ ॥

तेजसस् तु विकुर्वाणाद् आसीद् अम्भो रसात्मकम् ।
रूपवत् स्पर्शवच् चाम्भो घोषवच् च परान्वयात् ॥

श्रीधरः, विश्वनाथः  घोषः शब्दः ॥२८॥

क्रमसन्दर्भः  न व्याख्यातम्.

 ]]]]]]]]]]

॥ २.५.२९ ॥

विशेषस् तु विकुर्वाणाद् अम्भसो गन्धवान् अभूत् ।
परान्वयाद् रसस्पर्श शब्दरूपगुणान्वितः ॥

श्रीधरः  विशेषः पृथ्वी । पृथिव्याश् च परान्वयाधिक्याद् गुणाधिक्यम् ॥२९॥

क्रमसन्दर्भः  न व्याख्यातम्.

विश्वनाथः  विशेषः पृथिवी ॥२९॥

 ]]]]]]]]]]

॥ २.५.३० ॥

वैकारिकान् मनो जज्ञे देवा वैकारिका दश ।
दिग्वातार्कप्रचेतोऽश्वि वह्नीन्द्रोपेन्द्रमित्रकाः ॥

मध्वः  अनाद्यनन्तोऽपि हरिर् वैकारिकगणेष्व् अजः ।
अवतीर्णः पदाङ्गुष्ठम् अध्यास्ते विश्वभुग् विभुः ॥
पाददेवस् तु यज्ञोऽन्यस् तं प्रविश्य हरिः स्वयम् ।
सर्वं विधारयन् देहं वर्ततेऽनन्तशक्तिधृक् ॥ इति वह्निपुराणे ॥३०॥

श्रीधरः  मनःशब्देनैव तदधिष्ठाता चन्द्रोऽपि द्रष्टव्यः । अन्ये च दश देवा वैकारिकाः सात्त्विकाहङ्कारकार्याः । तान् आह । दिशश् च वातश् च अर्कश् च प्रचेताश् च अश्विनौ च, एते पञ्च श्रोत्रत्वक्चक्षुर्जिह्वाघ्राणानाम् अधिष्ठातारः । वह्निश् च इन्द्रश् च उपेन्द्रश् च मित्रश् च कश् च प्रजापतिः, एते पञ्च वाक्पाणिपादपायूपस्थानाम् अधिष्ठातारः ॥३०॥

क्रमसन्दर्भः  मनसश् च सात्त्विकत्वं चित्तात् नातिभिन्नावस्थायां ज्ञेयम् । चित्तं तु यथा कापिलेयेस्वच्छत्वम् अविकारित्वं शान्तत्वम् इति चेतसः [भा.पु. ३.२६.२२] इति । उपेन्द्रोऽयं तदावेशो देवताविशेषःयदैते [भा.पु. २.५.३२] इत्य् आदिना वक्ष्यमाणेन तस्यापि भगवद्धीनशक्तित्वेनावगमात् ॥३०॥

विश्वनाथः  वैकारिकात् सात्त्विकाहङ्कारात् । मनःशब्देनैव तदधिष्ठाता चन्द्रोऽपि द्रष्टव्यः । देवान् एवाहदिशश् च वातश् च अर्कश् च प्रचेताश् च वरुणश् च अश्विनौ च, एते पञ्च श्रोत्रत्वक्चक्षुर्जिह्वाघ्राणानाम् अधिष्ठातारः । वह्निश् च इन्द्रश् च उपेन्द्रश् च मित्रश् च कश् च प्रजापतिश् च, एते पञ्च वाक्पाणिपादपायूपस्थानाम् अधिष्ठातारः ॥३०॥

 ]]]]]]]]]]

॥ २.५.३१ ॥

तैजसात् तु विकुर्वाणाद् इन्द्रियाणि दशाभवन् ।
ज्ञानशक्तिः क्रियाशक्तिर् बुद्धिः प्राणश् च तैजसौ ।
श्रोत्रं त्वग्घ्राणदृग्जिह्वा वाग्दोर्मेढ्राङ्घ्रिपायवः ॥

श्रीधरः  यतो ज्ञानशक्तिर् बुद्धिः क्रियाशक्तिः प्राणश् च तैजसाहङ्कारकार्यौ । अतो ज्ञानक्रियाविशेषरूपाणीन्द्रियाण्य् अपि तैजसाद् अभवन्न् इत्य् अर्थः । तान्य् आहश्रोत्रम् इति । दोः पाणिः । मेढ्रम् उपस्थः । क्रमस् त्व् अत्र न विवक्षितह् ॥३१॥

क्रमसन्दर्भः  तैजसाद् इति सार्धकम् । प्राणस्य तैजसत्वात् तदीयक्रियाशक्तिमताम् इन्द्रियाणां तैजसत्त्वं तथा बुद्धेस् तैजसत्वात् तदीयज्ञानशक्तिमताम् इन्द्रियाणां तैजसत्वम् इत्य् अर्थः ।

संशयोऽथ विपर्यासो निश्चयः स्मृतिर् एव च ।
स्वाप इत्य् उच्यते बुद्धेर् लक्षणं वृत्तितः पृथक् ॥ [भा.पु. ३.२६.२२] इति तृतीयोक्तेः ॥३१॥

विश्वनाथः  तैजसात् राजसाहङ्कारात् दशाभवन् । तत्र पञ्चशक्तिर् बुद्धिः, पञ्चक्रियाशक्तिः प्राणः । बुद्धिप्राणौ तु तैजसौ, अतः पञ्चश्रोत्रादयो बुद्धिविशेषः । पञ्चवागादयः प्राणविशेषा इत्य् अर्थः । तत्र तामसाहङ्कारकार्योऽनिल एव प्राणरूपेण तैजसाहङ्कारकार्योऽपि भवतीति ज्ञेयम् । दोः पाणिः । मेढ्र उपस्थः । पायुर् गुदम् । क्रमस् त्व् अत्र न विवक्षितह् ॥३१॥

 ]]]]]]]]]]

॥ २.५.३२ ॥

यदैतेऽसङ्गता भावा भूतेन्द्रियमनोगुणाः ।
यदायतननिर्माणे न शेकुर् ब्रह्मवित्तम ॥

श्रीधरः, विश्वनाथः  एवं कारणसृष्टिम् उक्त्वा कार्यसृष्टिम् आह । यदा एते असङ्गता अमीलिता आसन्, अत एव यदा आयतनस्य शरीरस्य निर्माणे न शेकुः ॥३२॥

क्रमसन्दर्भः  यदेति युग्मकम् ॥३२॥

 ]]]]]]]]]]

॥ २.५.३३ ॥

तदा संहत्य चान्योन्यं भगवच्छक्तिचोदिताः ।
सदसत्त्वम् उपादाय चोभयं ससृजुर् ह्य् अदः ॥

मध्वः  सदसत्त्वं व्यक्ताव्यक्तत्वम् । नः भयम् अदो ब्रह्माण्डम् । ब्रह्माण्डं हि वदन्तीति जीवानां भयकारणम् । तत्र हि संसृतिः ।

आकाशवायु त्व् अव्यक्त इतरेऽण्डे प्रकाशिताः ।
तथात्वाद् वाद्यभूतानाम् अण्डस्थानां च सा गतिः ॥ इति मात्स्ये ॥३३॥

श्रीधरः  तदा सदसत्त्वं प्रधानगुणभावम् उपादाय स्वीकृत्य । उभयं समष्टिव्यष्ट्यात्मकं शरीरम् ॥३३॥

क्रमसन्दर्भः  सदसत्त्वं मुख्यगौणत्वम् । भगवतः तत्त्ववर्गप्रविष्टभगवदंशप्रथमपुरुषस्य शक्त्या संहननकारिण्या चोदिताः प्रयोजिताः ॥३३॥

विश्वनाथः  तदा भगवतस् तेष्व् एव प्रविष्टस्य, शक्त्या संहननकारिण्या चोदिताः योजिताः सन्तः, सदसत्त्वं मुख्यगौणभावम् उपादाय स्वीकृत्य उभयं समष्टिव्यष्ट्यात्मकम् अदः अण्डरूपं शरीरं ससृजुः ॥३३॥

 ]]]]]]]]]]

॥ २.५.३४ ॥

वर्षपूगसहस्रान्ते तद् अण्डम् उदके शयम् ।
कालकर्मस्वभावस्थो जीवोऽजीवम् अजीवयत् ॥

मध्वः  कालकर्मस्वभावस्थः अजीवः परमेश्वरः । अजीवं स्वात्मानम् अजीजनत् । तदण्डं यथा स्वात्मानं प्रसूते तथा चकार ।

यः प्राणधारणं प्राणप्रसादात् कुरुतेऽनिशम् ।
स जीव इति सन्दिष्टस् तदन्योऽजीव उच्यते ॥
यत्प्रसादात् स तु प्राणः कुरुते स्वस्य धऋअणम् ॥ इति वायुप्रोक्ते ।

कालकर्मस्वभावस्थो वासुदेवः परः पुमान् ।
अकरोद् अण्डम् उद्बुद्धम् आत्मप्रसवकारणम् ॥ इति ब्रह्माण्डे ।

जीव इति वा ।
प्राणं धारयते यस्मात् स जीवः परमेश्वरः ।
अजीवोऽपि महातेजास् त्व् अथवा जीवयन् जगत् ॥ इति स्कान्दे ॥३४॥

श्रीधरः  कालकर्मस्वभावान् अधिष्ठाय स्थितो जीवयतीति जीवः परमात्मा अजीवम् अचेतनम् अजीवयच् चेतयति स्म ॥३४॥

क्रमसन्दर्भः  ततश् च वर्षेति । अजीवम् अनभिव्यक्तजीवत्वाद् अचेतनं तद् अण्डम् । यः पूर्वं सृष्टिकार्ये कालकर्मस्वभावान् एवोपायीकृत्य स्थितः पुरुष स एव जीवो जीवनहेतुः स्वांशेन तत् प्रविश्य जीवसमष्ट्यभिव्यञ्जकः सन् अजीवयत् ॥३४॥

विश्वनाथः  वर्षपूगैर् वर्षसमूहैर् यत् सहस्रं तदन्ते सहस्रवर्षान्ते इत्य् अर्थः । जीवो हिरण्यगर्भान्तर्यामी पुरुषः । जीवयतीति व्युत्पत्तेः । तस्यात्मा शरीरम् इति श्रुतेः । अजीवम् अचेतनम् अण्डम् अजीवयत् चेतयति स्मेति परमेश्वरस्यान्वय उक्तः ॥३४॥

 ]]]]]]]]]]

॥ २.५.३५ ॥

स एव पुरुषस् तस्माद् अण्डं निर्भिद्य निर्गतः ।
सहस्रोर्वङ्घ्रिबाह्वक्षः सहस्राननशीर्षवान् ॥

मध्वः  अण्डे जातौ पुमांसौ द्वौ हरिर् ब्रह्मा तथैव च ।
अनादिस् तु हरिस् तत्र ब्रह्मा सादिर् उदाहृतः ॥ इति च ॥३५॥

श्रीधरः  निर्भिद्य पृथक् कृत्य स्थित इत्य् अर्थः ॥३५॥

चैतन्यमतमञ्जुषा  स एव पुरुष इति । जगृहे पौरुषं रूपं [भा.पु. १.३.१] इत्यादि प्रथमे, यद्रूपं विरूपितं, स एव तत्राप्य् उक्तं, पश्यन्त्य् अदो रूपं [भा.पु. १.३.४] इत्यादि यस्य पुरुषस्यावयवैर् लोकान् कल्पयति, यस्यावयवसंस्थानैः कल्पितो लोकविस्तरः [भा.पु. १.३.३] इति प्रथमे यद् उक्तं तद् अन्यत् । तत् तु तद् वै भगवतो रूपं विशुद्धं सत्त्वम् ऊर्जितम् [भा.पु. १.३.३] इति यत् तस्यैवानुवादः ॥३५॥

क्रमसन्दर्भः  स तत्तत्कर्तैव पुरुषः । अण्डं निर्भिद्य तस्मान् निर्गत इति । तदन्तर्बहिर् व्यप्य स्थित इत्य् अर्थः । तस्य स्वीयं रूपम् आहसहस्रेति । पुरुषेण नारायणेनाभिष्टौति सहस्रशीर्षा पुरुष इति श्रुत्यन्तरात् ॥३५॥

विश्वनाथः  सर्वव्यापकत्वाद् अव्यतिरेकम् आह । स एव हिरण्यगर्भान्तर्यामी पुरुषः । तस्माद् इति ल्यब्लोपे पञ्चमी । त्वं हिरण्यगर्भं प्रविश्य स्थितोऽपि अण्डं निर्भिद्य, निर्गतः तद्बहिःस्थितः । कीदृशः सन् ? इत्य् अपेक्षायां कारणार्णवस्थं तस्य स्वीयनिर्गुणं स्वरूपम् आहसहस्रेति ॥३५॥

 ]]]]]]]]]]

॥ २.५.३६ ॥

यस्येहावयवैर् लोकान् कल्पयन्ति मनीषिणः ।
कट्यादिभिर् अधः सप्त सप्तोर्ध्वं जघनादिभिः ॥

मध्वः  हरेर् अवयवैर् लोकाः सृष्टा इति विकल्पनम् ।
साक्षात् सत्यम् अतोऽन्योन्यस्माद् व्यवहारिकम् उच्यते ॥ इति मात्स्ये ॥३६॥

श्रीधरः  तदवयवैर् लोकरचनाम् आहयस्येति । कटिर् इत्य् ऊरुमूलयोः पश्चाद्भागः । जघनं पुरोभागः अधः सप्तलोकान् अतलादीन् । ऊर्ध्वं भूर्आदीन् सप्त ॥३६॥

क्रमसन्दर्भः  कल्पितं रूपम् आहयस्येति ॥३६॥

विश्वनाथः  इह ब्रह्माण्डाभ्यन्तरे यस्य गुणमयरूपस्यावयवैर् लोकान् कल्पयन्ति स लोकमयः पुमान् विराट् पुरुषः इति षष्ठश्लोकस्थेनान्वयः । कटिर् इत्य् ऊरुमूलयोः पश्चाद्भागः । जघनं पुरोभागः । अधः सप्तलोकान् अतलादीन् । ऊर्ध्वं भूर्आदीन् ॥३६॥

 ]]]]]]]]]]

॥ २.५.३७ ॥

पुरुषस्य मुखं ब्रह्म क्षत्रम् एतस्य बाहवः ।
ऊर्वोर् वैश्यो भगवतः पद्भ्यां शूद्रो व्यजायत ॥

श्रीधरः  वर्णानां तत उत्पत्तिं दर्शयतिपुरुषस्येति । ब्रह्म ब्राह्मणो मुखम् इति कार्यकारणयोर् अभेदविवक्षयोक्तम् । बाहव इति च । क्षत्रं क्षत्रियः ॥३७॥

क्रमसन्दर्भः  न व्याख्यातम्.

विश्वनाथः  प्रसङ्गेन वर्णानां परमेश्वराद् उत्पत्तिम् आह । ब्रह्म ब्रह्मणो मुखम् इति कार्यकारणयोर् अभेदविवक्षयोक्तम् । क्षत्रं क्षत्रियम् । ब्राह्मणोऽस्य मुखम् आसीद् बाहू राजन्यः कृतः इति श्रुतेः ॥३७॥

 ]]]]]]]]]]

॥ २.५.३८ ॥

भूर्लोकः कल्पितः पद्भ्यां भुवर्लोको‘स्य नाभितः ।
हृदा स्वर्लोक उरसा महर्लोको महात्मनः ॥

श्रिधराह्, विश्वनाथः  इदानीम् उपासनार्थं लोककल्पनाभेदान् दर्शयन् सप्तलोकपक्षम् आह द्वाभ्याम् । भूर्लोकः पातालम् आरभ्य । पद्भ्यां कटिपर्यन्ताभ्याम् ॥३८॥

क्रमसन्दर्भः  न व्याख्यातम्.


 ]]]]]]]]]]

॥ २.५.३९ ॥

ग्रीवायां जनलोकोऽस्य तपोलोकः स्तनद्वयात् ।
मूर्धभिः सत्यलोकस् तु ब्रह्मलोकः सनातनः ॥

श्रीधरः  स्तनद्वयाद् इत्य् उपासनार्थत्वाद् ऊर्ध्वाधोभागवैपरीत्यं न दोषाः । यद् वा, स्तनच्छब्दं कुर्वद् यद् ओष्ठद्वयं तस्माद् इत्य् अर्थः । ब्रह्मलोको वैकुण्ठाख्यः, सनातनो नित्यः, न तु सृज्यप्रपञ्चान्तर्वर्तीत्य् अर्थः ॥३९॥

चैतन्यमतमञ्जुषा  ब्रह्मलोकः सनातनः इति ब्रह्मभूतो लोको ब्रह्मलोकः श्रीकृष्णलोक इति । अस्य सनातनत्वे पुरुषावयवकल्पितत्वं नास्तीति भावः ॥३९॥

क्रमसन्दर्भः  स्तनद्वयम् आरभ्य ग्रीवापर्यन्तेऽवयवे यथाक्रमं जनलोकस् तपोलोकश् चेत्य् अर्थः । ब्रह्मणो भगवतो लोकः ब्रह्मस्वरूपो लोक इति वा ॥३९॥

भगवत्सन्दर्भः (५६)  वैकुण्ठस्य नित्यत्वम् । टीका चब्रह्मलोकः वैकुण्ठाख्यः । सनातनो नित्यः, न तु सृज्यप्रपञ्चान्तर्वर्ति इत्य् एष । ब्रह्मभूतो लोको ब्रह्मलोकः ॥३९॥

विश्वनाथः  स्तनद्वयाद् इत्य् उपासनार्थत्वाद् ऊर्ध्वाधोभागवैपरीत्यं न दोषाः । यद् वा, स्तनच्छब्दं कुर्वद् यद् ओष्ठद्वयं तस्माद् इत्य् अर्थः । सत्यलोको सप्तमः तदुपरि ब्रह्मणो भगवतो लोकः वैकुण्ठः, स तु विराडङ्गत्वेन न ध्येयः, यतः सनातनः, अण्डामध्यवर्तित्वेऽपि भगवान् इव नित्यः ॥३९॥

 ]]]]]]]]]]

॥ २.५.४०४१ ॥

तत्कट्यां चातलं क्ळ्प्तम् ऊरुभ्यां वितलं विभोः ।
जानुभ्यां सुतलं शुद्धं जङ्घाभ्यां तु तलातलम् ॥
महातलं तु गुल्फाभ्यां प्रपदाभ्यां रसातलम् ।
पातालं पादतलत इति लोकमयः पुमान् ॥

श्रीधरः  इदानीं चतुर्दशलोकपक्षं दर्शयति । तत्र जघनादिभिर् भूरादयः पूर्वोक्ता एव सप्त, कट्यादिभिर् अधः सप्तलोकान् आहतत्कट्याम् इति द्वाभ्याम् । शुद्धं हरिभक्तनिवासत्वात् ॥४०४१॥

क्रमसन्दर्भः  तत् कट्याम् इति युग्मकम् ॥४०४१॥

विश्वनाथः  चतुर्दशलोकपक्षं दर्शयति । तत्र जघनादिभिर् भूर्आदयः पूर्वोक्ता एव सप्त । कट्यादिभिर् अधः सप्तलोकान् आहतत्कट्याम् इति द्वाभ्याम् । शुद्धं प्रह्लादबलिप्रभृतिहरिभक्तनिवासत्वात् ॥४०४१॥

 ]]]]]]]]]]

॥ २.५.४२ ॥

भूर्लोकः कल्पितः पद्भ्यां भुवर्लोकोऽस्य नाभितः ।
स्वर्लोकः कल्पितो मूर्ध्ना इति वा लोककल्पना ॥

श्रीधरः  त्रिलोकपक्षम् आह । भूर्लोकः पातालादिसहितः ॥४२॥

क्रमसन्दर्भः  पद्भ्यां कटिपर्यन्ताभ्याम् । नाभितः उदरपर्यन्ते इत्य् अर्थः । मूर्ध्ना हृदादिमूर्धपर्यन्तेन ॥४२॥

विश्वनाथः  त्रिलोकपक्षम् आह । भूर्लोकः पातालादिसहितः ॥४२॥

इति सारार्थदर्शिन्यां हर्षिण्यां भक्तचेतसाम् ।
द्वितीये पञ्चमोऽध्यायः सङ्गतः सङ्गतः सताम् ॥

 ]]]]]]]]]]

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां द्वितीयस्कन्धे
पुरुषसंस्थानुवर्णनं नाम
पञ्चमोऽध्यायः
॥२.५॥


(२.६)
षष्ठोऽध्यायः

पुरुषविभूतिवर्णनम्

॥ २.६.१ ॥

ब्रह्मोवाच
वाचां वह्नेर् मुखं क्षेत्रं छन्दसां सप्त धातवः ।
हव्यकव्यामृतान्नानां जिह्वा सर्वरसस्य च ॥

श्रीधरः
षष्ठे विराड् विभूतिश् च प्रोक्ताध्यात्मादिभेदतः ।
दृढीकृतं च पूर्वोक्तं सर्वं पुरुषसूक्ततः ॥*॥

इदानीं वैराजस्य विभूतिः सप्रपञ्चम् अनुवर्ण्यते । वाचाम् अस्मदादिवागिन्द्रियाणां तदधिष्ठातुर् वह्नेश् च तस्य मुखं क्षेत्रम् उत्पत्तिस्थानम् । छन्दसां गायत्र्यादीनां सप्तानां तस्य सप्तधातवस् त्वगादयः क्षेत्रम् । हव्यं देवानाम् अन्नम् । कव्यं पितृटणाम् । अमृतं तदुभयशेषो मनुष्यानाम् । तेषाम् अन्नानां सर्वरसस्य मधुरादेः षड्विधस्य चकाराद् अस्मदादिरसनेन्द्रियस्य तदधिष्ठातुर् वरुणस्य चैतस्य जिह्वा क्षेत्रम् उत्पत्तिस्थानम् । एवं सर्वत्रान् उक्तम् उन्नेयम् ॥१॥

क्रमसन्दर्भः  मुखं समष्टिसात्त्विकराजसाहङ्काररूपं, प्राधान्यान् मुखम् एवेत्य् अर्थः । एवम् उत्तरत्रापि ॥१२॥

विश्वनाथः
षष्ठे भगवदास्यादेर् विराड् वागाद्य् अभूद् इति ।
तथा त्रिपादेकविभूत्यादिकम् उच्यते ॥

एवं मायाशक्तिसहितात् परमेश्वरात् समष्टिविराड् अजायतेति प्रतिपादितम् । तत्र

भूस् तोयम् अग्निः पवनं खम् आदिर्
महान् अजादिर् मन इन्द्रियाणि ।
सर्वेन्द्रियार्था विबुधाश् च सर्वे
ये हेतवस् ते जगतोऽङ्गभूताः ॥ [भा.पु. १०.४०.२] इत्य् अक्रूरोक्तेः ।

परमेश्वरस्य कस्मात् कस्माद् अङ्गाद् विराजः किं किम् अङ्गम् अभूत् ? इत्य् अपेक्षायाम् आहवाचां समष्टिविराजो व्यष्टीनां च वाचां वागिन्द्रियाणां तदधिष्ठातुर् वह्नेश् च, मुखम् इति सप्तमश्लोकस्थेन हरेर् इत्य् अनेन सम्बन्धः । क्षेत्रम् उत्पत्तिस्थानम् इति मायिकाहाङ्कारकार्यभूता अप्य् अमी वाग्वह्न्यादयः सच्चिदानन्दमयस्य भगवतो मुखाद्यङ्गानां विभूतिरूपत्वात् तेभ्यो मुखादिभ्य एवामी उत्पद्यन्त इत्य् उच्यते । मायायास् तच्छक्तित्वात्शक्तिशक्तिमतोर् अभेदात् शक्तेः कार्यं शक्तिमतोऽपि भवतीति न्यायात् । वैकुण्ठस्था वाग्वह्न्यादयस् तत्तदंशभूताश् चिन्मया नित्या एव तेषां चिद्विलासत्वात् जगद्वर्तिनस् त्व् अमी तत्तद्विभूतयो मायिका अनित्या एवेति व्यवस्थितिः । छन्दसां गायत्र्यादीनां सप्तानाम् । तस्य धातवस् त्वगादयः क्षेत्रन्तस्य त्वगादिभ्यः सप्त छन्दांस्य् अभूवन्न् इत्य् अर्थः । एवम् एव सर्वत्र षाष्थ्यन्तानां प्रथमान्तं क्षेत्रं प्रथमान्ताच् च षष्ठ्यन्ता बभूवुर् इति तेषां विवरणं च द्रष्टव्यम् । हव्यं देवानाम् अन्नम् । कव्यं पित्ṝणाम् अन्नम् । अमृतम् उभयशेषा मनुष्याणां तेषाम् अन्नानाम्, सर्वस्य मधुरादेः षड्विधरसस्य च जिह्वेन्द्रियं क्षेत्रम् । चकाराद् वरुणस्य तालुजिह्वेन्द्रियगोलोकं क्षेत्रम् ॥१॥

 ]]]]]]]]]]

॥ २.६.२ ॥

सर्वासूनां च वायोश् च तन्नासे परमायणे ।
अश्विनोर् ओषधीनां च घ्राणो मोदप्रमोदयोः ॥

श्रीधरः  सर्वासूनाम् अस्मदादिप्राणानां तस्य नासे नासारन्ध्रे परमायने उत्तमक्षेत्रे । मोदप्रमोदयोश् च सामान्यविशेषगन्धयोर् घ्राणो घ्राणेन्द्रियं परमायनम् ॥२॥

क्रमसन्दर्भः  न व्याख्यातम्.

विश्वनाथः  तन्नासे तदीयनासारन्ध्रे । अश्विनोर् ओषधीनां चेत्य् अनयोः पूर्वेणैवान्वयः । मोदप्रमोदयोः सामान्यविशेषगन्धयोर् घ्राणः । तदीयघ्राणेन्द्रियम् ॥२॥

 ]]]]]]]]]]

॥ २.६.३ ॥

रूपाणां तेजसां चक्षुर् दिवः सूर्यस्य चाक्षिणी ।
कर्णौ दिशां च तीर्थानां श्रोत्रम् आकाशशब्दयोः ॥

मध्वः  तीर्थानां शास्त्राणाम् ॥३॥

श्रीधरः  रूपाणां तेजसां रूपप्रकाशानां च चक्षुर् इन्द्रियम् । अक्षिणी नेत्रगोलके । सर्वत्र षष्ठ्यन्तानां प्रथमान्तं क्षेत्रं द्रष्टव्यम् । कर्णौ श्रोत्राधिष्ठाने । श्रोत्रम् इन्द्रियम् ॥३॥

क्रमसन्दर्भः  तीर्थानाम् आगमानाम् ॥३॥

विश्वनाथः  चक्षुस् तदीयचक्षुर् इन्द्रियम् । अक्षिणी तदीयनेत्रगोलके । कर्णौ तदीयश्रोत्राधिष्ठाने । श्रोत्रं तदीयश्रोत्रेन्द्रियम् ॥३॥

 ]]]]]]]]]]

॥ २.६.४ ॥

तद्गात्रं वस्तुसाराणां सौभगस्य च भाजनम् ।
त्वग् अस्य स्पर्शवायोश् च सर्वमेधस्य चैव हि ॥

श्रीधरः  तस्य गात्रं शरीरं वस्तूनां ये सारांशास् तेषां भाजनं स्थानम् । अस्य त्वक्स्पर्शस्य वायोश् चेत्य् अर्थः । सर्वस्य मेधस्य यज्ञस्य ॥४॥

क्रमसन्दर्भः  वायोर् नेतृत्वप्रधानत्वात् वाय्वाश्रये तु त्वच्य् एव मुख्यं नेतृत्वं वर्तते । तस्मात् तत्तल्लोकनेतुर् यज्ञस्यापि सैवाश्रय इत्य् अर्थः ॥४॥

विश्वनाथः  त्वगिन्द्रियाधिष्ट्ःआनं च तन्त्रेणोक्तम् । क्रमेण स्पर्शस्य वायोश् च, वलोपश् छान्दसः । सर्वस्य मेधस्य यज्ञस्य । वस्तुसाराणां वस्तुशक्तीनाम् ॥४॥

 ]]]]]]]]]]

॥ २.६.५ ॥

रोमाण्य् उद्भिज्जजातीनां यैर् वा यज्ञस् तु सम्भृतः ।
केशश्मश्रुनखान्य् अस्य शिलालोहाभ्रविद्युताम् ॥

मध्वः  याज्ञिकारोममूलस्था रोमान्तस्थास् तु तत्परे ।
	उद्भिजो वासुदेवस्य लिङ्गगास् तु जरायुजाः ॥ इति पाद्मे ।
हरेः श्मश्र्वाश्रया विद्युच्छिलालोहानत्थाश्रयाः ॥ इति आग्नेये ॥५॥

श्रीधरः  उद्भिज्जजातीनां सर्ववृक्षाणाम् । यैर् वृक्षैर् यज्ञः सम्यक् साधितस् तेषाम् एव वा । केशा मेघानां क्षेत्रम्, पूर्वं तथोक्तेः । श्मश्रूणि विधुताम् । पादकरनखानि शिलालोहानाम् इति सादृश्याद् ऊह्यम् ॥५॥

क्रमसन्दर्भः  यैर् वेति वाशब्दः समुच्चये । यैर् द्रव्यैर् घृतादिभिर् यज्ञः सम्भृतस् तेषां चेत्य् अर्थः । तुशब्दः पादपूरणे ॥५॥

विश्वनाथः  उद्भिज्जजातीनां सर्ववृक्षाणाम् । यैर् वृक्षैर् यज्ञः सम्भूतस् तेषाम् एव नान्येषाम् इति वा । केशा अब्भ्राणां मेघानां क्षेत्रम् । ईशस्य केशान् विदुर् अम्बुवाहान् इति पूर्वोक्तेः । श्मश्रूण्य् अपि मेघानाम् एव वर्णसाम्यात् । नखानि महाकान्तिमन्ति विद्युतां श्वेतरक्तशिलालोहानाम् इत्य् अपि सादृश्याद् ऊह्यम् ॥५॥

 ]]]]]]]]]]

॥ २.६.६ ॥

बाहवो लोकपालानां प्रायशः क्षेमकर्मणाम् ॥

मध्वः  ब्राह्मणवैश्यादीन् वर्जयितुं प्रायश इति ॥६॥

श्रीधरः  क्षेमकर्मणां पालनकर्तृणाम् । विक्रमः पादन्यासो भूर्आदिलोकानाम् आस्पदम् आश्रयः । भूर्आदिशब्दानाम् अव्ययत्वात् षष्ठ्या लुक् । क्षेमो लब्धरक्षणम् ॥६॥

क्रमसन्दर्भः  बाहव इत्य् अर्धकम् । बाहवः प्रायशः प्राचुर्येण लोकपालानां क्षेत्रम् । अन्येषाम् अपि क्षेमकर्मणां पालनकर्त्ṝणाम् इत्य् अर्थः ॥६॥

विश्वनाथः  क्षेमकर्मणां पालनकर्त्ṝणाम् ॥६॥

 ]]]]]]]]]]

॥ २.६.७ ॥

विक्रमो भूर् भुवः स्वश् च क्षेमस्य शरणस्य च ।
सर्वकामवरस्यापि हरेश् चरण आस्पदम् ॥

मध्वः  मोक्षः शान्तिश् च शरणं निर्वाणं चाभिधीयते इति ब्राह्मे । भेजे खगेन्द्रध्वजपादमूलम् इति च ।
स्वोत्पत्त्यङ्गेषु देवानाम् अन्येषां पादमूलतः ।
मुक्तिस् तु विहिता विष्णो निर्दिष्टेषु यथा वचः ॥ इति अध्यात्मे ॥७॥

श्रीधरः  शरणं भयाद् रक्षणम् । सर्वेषां कामानां वरस्य वरणस्यापि हरेर् अङ्घ्रिर् आस्पदम् ॥७॥

क्रमसन्दर्भः  विक्रम इति परमात्मविराजोर् अभेदेनोक्तिः ॥७॥

विश्वनाथः  विक्रमः पादन्यासः । भूर्भुवःस्वर् इति भूर्आदिलोकानाम् । अव्ययत्वात् षाष्थ्या लुक् । क्षेमस्य कल्याणस्य शरणस्य रक्षवस्तुनः । सर्वेषां कामानाम् । वरस्य वरणस्य ॥७॥

 ]]]]]]]]]]

॥ २.६.८ ॥

अपां वीर्यस्य सर्गस्य पर्जन्यस्य प्रजापतेः ।
पुंसः शिश्न उपस्थस् तु प्रजात्यानन्दनिर्वृतेः ॥

श्रीधरः  वीर्यस्य शुक्रस्य । शिश्नोऽधिष्ठानम् । उपस्थस् त्व् इन्द्रियम् । प्रजात्यानन्दः सन्तानार्थः सम्भोगस् तेन या निर्वृतिस् तापहानिस् तस्याः ॥८॥

क्रमसन्दर्भः  प्रजात्यानन्दाभ्यां या निर्वृतिस् तस्याः ॥८॥

विश्वनाथः  विर्यस्य सुक्रस्य । पर्जन्यस्य वृष्यमाणजलस्य शिश्नोऽधिष्ठानम् । उपस्थ इन्द्रियम् । प्रजात्यानन्देन सन्तानार्थसम्प्रयोगेण निर्वृतिस् तापहानिस् तस्या ॥८॥

 ]]]]]]]]]]

॥ २.६.९ ॥

पायुर् यमस्य मित्रस्य परिमोक्षस्य नारद ।
हिंसाया निरृतेर् मृत्योर् निरयस्य गुदं स्मृतः ॥

श्रीधरः  परिमोक्षस्य मलत्यागस्य पायुर् इन्द्रियम् । गुदः स्थानम् । निरृतेर् अलक्ष्म्याः ॥९॥

क्रमसन्दर्भः  न व्याख्यातम्.

विश्वनाथः  पायुर् इन्द्रियम् । परोमोक्षस्य मलत्यागस्य गुदं पायुर् गोलकम् । निरृतेर् अलक्ष्म्याः । मृत्योर् इन्द्रियाधिष्ठातुः । अत्र यद्यपि वह्नीन्द्रोपेन्द्रमित्रकाः [भा.पु. २.५.३०] इति क्रमप्राप्तेर् मित्रस्यैवाधिष्ठातृदेवत्वं लभ्यते, तथापि गुदं मृत्युर् अपानेन नोदतिष्ठेत् ततो विराट् [भा.पु. ३.२६.६६] इति वक्ष्यमाणवाक्यप्रामाण्येन मृत्युर् एवाधिष्ठातृत्वेन विवक्षितः । पायुर् यमस्य मित्रस्येति मित्रस्य पायुर् इन्द्रियं क्षेत्रम् इति व्याख्यानं तु प्रक्रमभङ्गापत्तेर् उपेक्षितम् ॥९॥

 ]]]]]]]]]]

॥ २.६.१० ॥

पराभूतेर् अधर्मस्य तमसश् चापि पश्चिमः ।
नाड्यो नदनदीनां च गोत्राणाम् अस्थिसंहतिः ॥

श्रीधरः  तमसोऽज्ञानस्य । पश्चिमः पृष्ठभागः । गोत्राणां गिरीणाम् अस्थिसङ्घातः ॥१०॥

क्रमसन्दर्भः  न व्याख्यातम्.

विश्वनाथः  तमसोऽज्ञानस्य । पश्चिमः पृष्ठभागः । गोत्राणां पर्वताणाम् ॥१०॥

 ]]]]]]]]]]

॥ २.६.११ ॥

अव्यक्तरससिन्धूनां भूतानां निधनस्य च ।
उदरं विदितं पुंसो हृदयं मनसः पदम् ॥

मध्वः  कुमारब्रह्मरुद्राद्या हरेर् मध्यात् समुद्गताः इति वामने ।

आत्मेति मध्यदेहश् च सर्वदेहोऽपि वा भवेत् ।
मनो बुद्धिर् अहङ्कारश् चित्तं जीवश् च कथ्यते ॥
अथवा स्व्यम् एवेति वायुर् ब्रह्मापि वा भवेत् ।
मुख्यतो ब्रह्मपरमम् आत्मशब्देन भण्यते ॥ इति महोदधौ ।

देहेन्द्रियादिभेदेन निर्भेदोऽपि हरिः स्वयम् ।
भण्यते केवलैश्वर्याद् अनाद्यानन्दचिद्घनः ॥ इति गारूदे ॥११॥

श्रीधरः  अव्यक्तं प्रधानम्, रसोऽन्नादिसारः, सिन्धवः समुद्रास् तेषाम् । निधनस्य लयस्य । उदरं पदं स्थानं विदितं ज्ञानिभिः । मनसोऽस्मदादिलिङ्गशरीरस्य ॥११॥

क्रमसन्दर्भः  न व्याख्यातम्.

विश्वनाथः  अव्यक्तं प्रधानम्, रसोऽन्नादिसारः, भूतानां निधनस्य प्राणिमात्रलयस्य ॥११॥

 ]]]]]]]]]]

॥ २.६.१२ ॥

धर्मस्य मम तुभ्यं च कुमाराणां भवस्य च ।
विज्ञानस्य च सत्त्वस्य परस्यात्मा परायणम् ॥

श्रीधरः  तुभ्यं तव । कुमाराणां सनकादीनाम् । भवस्य श्रीरुद्रस्य । आत्मा चित्तं परम् अयनम् ॥१२॥

क्रमसन्दर्भः  न व्याख्यातम्.

विश्वनाथः  तुभ्यं तव । कुमाराणां सनकादीनाम् । भवस्य श्रीरुद्रस्य । विज्ञानस्य बुद्धेः । सत्त्वस्य चित्तस्य आत्मा अन्तःकरणम् ॥१२॥

 ]]]]]]]]]]

॥ २.६.१३१६ ॥

अहं भवान् भवश् चैव त इमे मुनयोऽग्रजाः ।
सुरासुरनरा नागाः खगा मृगसरीसृपाः ॥
गन्धर्वाप्सरसो यक्षा रक्षोभूतगणोरगाः ।
पशवः पितरः सिद्धा विद्याधराश् चारणा द्रुमाः ॥
अन्ये च विविधा जीवाजलस्थलनभौकसः ।
ग्रहर्क्षकेतवस् तारास् तडितः स्तनयित्नवः ॥
सर्वं पुरुष एवेदं भूतं भव्यं भवच् च यत् ।
तेनेदम् आवृतं विश्वं वितस्तिम् अधितिष्ठति ॥

मध्वः  सर्वं पुरुष एवेति भण्यते भेदवज् जगत् ।
तदधीनस् तु सत्तादि यतो ह्य् अस्य सदा भवेत् ॥ इति ब्रह्मतर्के ।
वितस्तिमात्रं हृदयम् आस्ठाय व्याप्नुते जगत् ॥ इति गारुडे ॥१६॥

श्रीधरः  एवं तावत् परमेश्वराज् जातं विश्वं ततो न भिन्नम् । यथा कुण्डलं सुवर्णान् न पृथक् । स तु सर्वनियन्ता सर्वप्रकाशको नित्यम् उक्त इत्य् अर्थाद् उक्तम् । एतद् एव पुरुषसूक्तार्थकथनेन द्रढयति । तत्र सहस्रशीर्षा इत्य् अर्धर्चस्य ब्राह्मणोऽस्य मुखम् आसीत् (१२) इत्य् आदेश् च ऋक्त्रयस्यार्थः पूर्वाध्याय एव दर्शितः । पुरुष एवेदं सर्वं (२) इत्य् अस्यार्थं दर्शयतिअहं भवान् इति सार्धत्रिभिः । ते तव अग्रजा इमे सनकादयो मरीच्यादयश् च ॥१३॥ जलं च स्थलं च नभश् चौकांसि येषां ते । नभौकस इति सन्धिर् आर्षः ॥१४॥ सर्वम् इदं पुरुष एव न ततः पृथग् इत्य् अर्थः ॥१५॥

प्रपञ्चेन तस्यापरिच्छेदं वक्तुं स भूमिं (१) इत्य् अस्यार्थम् आहतेन पुरुषेण । विश्वम् इति भूमिपदस्यार्थः । वितस्तिम् इति दशाङ्गुलपदस्य, अधीत्यतिशब्दस्य, आवृतम् इति वृत्वेत्य् अस्य, स च वितस्तिम् अधिकं व्याप्य तिष्ठतीत्य् आधिक्यमात्रं विवक्षितं, न तु परिमाणम् । अनुपयोगाद् अपरिच्छिन्नत्वाच् च ॥१६॥

चैतन्यमतमञ्जुषा  इदं समुक्तप्रकारं पुआद् एव स्फ़् जाय्, अतो व्तः .ज़्क्व् पुआवतार एव १मः .ज़श् च । एतन् नानावतार्ण् इअ१मोक्तेन स्गतिः । स्फ़् पुअ एवेदं इति, सोऽमृतस्याभयस्येशः इअ, महिमैष इअ च पुविव महिमा प्रदर्शितः ॥१६॥

क्रमसन्दर्भः  अहम् इति त्रिकम् । एवं प्रपञ्चतत्कारणात्मकत्वेन दर्शयित्वा तदतीतत्वेनाप्य् आहतेनेदम् इत्य् आदि । तत्र स भूमिं सर्वतः स्पृष्ट्वा अत्यतीष्ठदृशाङ्गुलम् इति मन्त्रार्थम् आह तेनेत्य् अर्धकेन । तेन पुरुषरूपेण । विश्वम् इति भूमिपदार्थः । वितस्तम् इति दशाङ्गुलपदार्थः । अधीत्य् अतिशब्दस्य । दशाङ्गुलं दशदशगुणिता अङ्गुलिप्रमाणदेशा यस्मिन् तत् दशोत्तरावरणकूलम् । तदभिप्रायेणात्यल्पत्वात् दशाङ्गुलशब्देन निर्देशः । वितस्तिशब्दोऽपि तदभिप्रायकः तद् अतिक्रम्य तिष्ठतीत्य् अर्थः ॥१३१६॥

विश्वनाथः  एवं मायाशक्तिमतः परमेश्वराज् जातं जगन् न ततो भिन्नम् इति पुरुषसूक्तार्थकथनेन द्रढयति । तत्र सहस्रशीर्षा इत्य् अर्धर्चस्य ब्राह्मणोऽस्य मुखम् आसीत् इत्य् आदेश् च ऋक्त्रयस्यार्थः पूर्वाध्याय एव दर्शितः । पुरुष एवेदं सर्वम् इत्य् अस्यार्थं दर्शयतिअहं भवान् इति सार्धत्रिभिः । एवं प्रपञ्चकारणत्वं परमेश्वरस्य दर्शयित्वा तस्य प्रपञ्चातीतवं वदन् प्रपञ्चस्य तत्परिच्छेद्यत्वम् आहतेन परमेश्वरेण इदं विश्वम् आवृतम् । यतोऽधि विश्वस्माद् अधिकम् । वितस्तिं वितस्तिप्रमाणं देशं व्याप्य तिष्ठतीत्य् आधिक्यमात्रं विवक्षितं न प्रमाणम्, तस्य परिच्छिन्नत्वेनाप्रमाणत्वात् । एवं स भूमिं सर्वतः स्पृष्ट्वा अत्यतिष्ठद् दशाङ्गुलम् इत्य् अस्यार्थो विवृतः । तत्र भूमिम् इत्य् अस्यार्थः विश्वम् इति । दशाङ्गुलम् इत्य् अस्यार्थो वितस्तिम् इति । अत्यतिष्ठद् इत्य् अस्यार्थोऽधितिष्ठतीति ॥१३१६॥

 ]]]]]]]]]]

॥ २.६.१७ ॥

स्वधिष्ण्यं प्रतपन् प्राणो बहिश् च प्रतपत्य् असौ ।
एवं विराजं प्रतपंस् तपत्य् अन्तर् बहिः पुमान् ॥

मध्वः  पश्यन् स्वधिष्ण्यं देहं स वहिष्ठान् विषयान् अपि ।
एवम् अण्डान्तरं पश्यन् बहिः सर्वं च पश्यति ॥ इति वामने ।

अव्यक्तम् आत्मनोऽन्नं च महदादि विनाशि च ।
यद् अतीतः परो विष्णुः स एवातो विमोक्षदः ॥ इति नारदीये ॥१७॥

श्रीधरः  एतत् सदृष्टान्तम् आह । असौ प्राण आदित्यः असौ वा आदित्यः प्राणः इति श्रुतेः । स्वधिष्ण्यं मण्डलं प्रकाशयन् यथा बहिश् च प्रकाशयति एवं विराड् देहं प्रकाशयन् ब्रह्माण्डम् अन्तर् बहिश् च प्रकाशयति ॥१७॥

क्रमसन्दर्भः  विराजं प्रतपन् विराट् प्रकाशकत्वेन प्रस्तूयमानः पुमान् श्रीभगवत्तत्त्वम् अपि एवम् अन्तः अन्तरङ्ग त्रिपाद्विभूतिरूपं बहिः बहिरङ्गपादविभूतिरूपं प्रतपति प्रकाशयति ॥१७॥

विश्वनाथः  एतत् सदृष्टान्तम् आहअसौ प्राणः प्राणवायुः । स्वधिष्ण्यं देहान्तः । प्रतपन् श्वासेन प्रतापयुक्तं कुर्वन् । बहिश् च प्रतपति प्रभवति । एवं विराजम् अन्तर्यामित्वेन स्थित्या प्रतपन् प्रतापवन्तं ज्ञानक्रियादिशक्तिमन्तं कुर्वन्न् अन्तर् बहिश् च प्रतपति प्रभवति ॥१७॥

 ]]]]]]]]]]

॥ २.६.१८ ॥

सोऽमृतस्याभयस्येशो मर्त्यम् अन्नं यद् अत्यगात् ।
महिमैष ततो ब्रह्मन् पुरुषस्य दुरत्ययः ॥

मध्वः  स्वरूपांश विभिन्नांशा इति द्वेधांश ईयते ।
अनन्तासनवैकुण्ठपद्मनाभः स्व्यं हरिः ।
जीवा इमे विभिन्नांशा धर्माधर्मादिसंयुताः ॥ इति वामने ॥१८॥

श्रीधरः  नित्यम् उक्तत्वं दर्शयितुम् उतामृतत्वस्य [ऋक्.सं. १०.९०.२] इत्य् अस्यार्थम् आहस इति । अभयस्येति मन्त्रगतामृतपदव्याख्या । अन्नेनेति पदं विभक्तिव्यत्ययेन व्याचष्टे । मर्त्यं मरणधर्मकम् अन्नं कर्मफलं यस्माद् अत्यगाद् अतिक्वान्तवान् । अतो न केवलं सर्वात्मकः, किन्त्व् अमृतत्वस्य निजानन्दस्यापीश्वर इत्य् अर्थः ।

प्रपञ्चात्मकस्य कुतो नित्यम् उक्तत्वम् इत्य् आशङ्क्य तत्परिहाराय एतावान् अस्य [ऋक्.सं. १०.९०.३] इत्य् अस्यार्थम् आहमहिमेति । प्रपञ्चात्मकस्याप्य् अमृतेशत्वम् इत्य् एष महिमा दुरत्ययोऽपारः । प्रपञ्चानभिभूतत्वाद् इति भावः । मन्त्रेण वैतावान् अस्य महिमा विभूतिः, स तु ज्यायान् महत्तर इति वदताऽयम् एवार्थ उक्तः ॥१८॥

क्रमसन्दर्भः  तद्विभूतयः पाद्मोत्तरखण्डे

त्रिपाद्विभूतेर् लोकास् तु असङ्ख्याः परिकीर्तिताः ।
शुद्धसत्त्वमयाः सर्वे ब्रह्मानन्दसुखाह्वयाः ॥
सर्वे नित्या निर्विकारा हेयरागविवर्जिताः ।
सर्वे हिरण्मयाः शुद्धाः कोटिसूर्यसमप्रभाः ॥
सर्वे वेदमया दिव्याः कामक्रोधादिवर्जिताः ।
नारायणपदाम्भोजभक्त्येकरससेविनः ॥
निरन्तरं सामगानपरिपूर्णसुखं श्रिताः ।
सर्वे पञ्चोपनिषदस्वरूपा वेदवर्चसः ॥ [प.पु. ६.२२८.१४] इत्य् आदि ॥

अत्र त्रिपाद्विभूतिशब्देन प्रपञ्चातीतलोकोऽभिधीयते पादविभूतिशब्देन तु प्रपञ्च इति । यथोक्तं तत्रैव

त्रिपाद्व्याप्तिः परं धाम्नि पादोऽस्येहाभवत् पुनः ।
त्रिपाद्विभूतेर् नित्यं स्यात् अनित्यं पादम् ऐश्वरम् ॥
नित्यं तद्रूपम् ईशस्य परं धाम्नि स्थितं शुभम् ।
अच्युतं शाश्वतं दिव्यं सदा यौवनम् आश्रितम् ॥
नित्यं सम्भोगम् ईश्वर्या श्रिया भूम्या च संवृत्तम् ॥ [प.पु. ६.२२६.१११३] इति ॥

अत एवात्र द्वितीयस्कन्धेऽप्य् एवम् एवोक्तम् । तथाहं सोऽमृतस्येति । अमृतादिद्वयं तु तृतीयत्वेन वक्ष्यमाणस्य क्षेमस्याप्य् उपलक्षणम् । श्रुतौ च, उतामृतत्वस्येशानः [ऋक्.सं. १०.९०.२] इत्य् अत्रामृतत्वं तद्युगलोपलक्षणम् । अत्र धर्मिप्रधाननिर्देशः, श्रुतौ तु तत्र धर्ममात्रनिर्देशस्यापि तत्रैव तात्पर्यम् ।

तत्रामृतंस्वदृष्टवद्भिर् पुरुषैर् अभिष्टुतम् इत्य् आदौ, परं न यत्परं [भा.पु. २.९.९] इत्याद्युक्तानुसारेण परमानन्दः । अत एव सहस्रनामभाष्ये पाद्मोत्तरखण्डे च अमृतं विष्णुमन्दिरम् इति तात्पर्यः ।

अभयं, न च कालविक्रम [भा.पु. २.९.१०] इत्याद्युक्तानुसारेण भयमात्राभावः । अत एव द्विजा धामाकुतोभयं [भा.पु. १२.११.१९] इत्य् उक्तम् । क्षेमं, न यत्र माया [भा.पु. २.९.१०] इत्य् आद्य् उक्तानुसारेण भगवद्बहिर्मुखताकारगुणसम्बन्धाभावाद् भगवद्भजनमङ्गलाश्रयत्वं ज्ञेयम् । तथा च नारदीये

सर्वमङ्गलमूर्धन्या पूर्णानन्दमयी सदा ।
द्विजेन्द्र तव मय्य् अस्तु भक्तिर् अव्यभिचारिणी ॥ इति ॥

अत एव क्षेमं विन्दन्ति मत्स्थानं [भा.पु. ११.२०.३७] इत्य् उक्तम् । तत्र तत्तच्छब्देन लक्षणामयकष्टकल्पनया जनलोकादिवाच्यतां निषेधन् हेतुं न्यस्यति । मर्त्यं मर्त्यं ब्रह्मणोऽपि भयं मत्तो द्विपरार्धपरायुष [भा.पु. ११.१०.३०] इत्यादिन्यायेन मरणधर्मकम् । अन्नं कर्मादिफलं त्रिलोक्यादिकं यस्मात् अत्यगात् अतिक्रम्यैव तत्र विराजते इति । एष अमृताद्यैश्वर्यरूपः । दुरत्ययः ब्रह्मचर्यादिभिः केनचिन् मनसाप्य् अवरोद्धुं न शक्यः ॥१८॥ [भगवत्सन्दर्भ ६७]

विश्वनाथः  स परमेश्वरः अमृतस्य ईशः प्रभुर् भोक्ता भोजयिता दाता चेत्य् अर्थः । स्वर्गीयसुधाव्यावृत्त्यर्थम् आहअभयस्य संसारभयरहितस्य । अमृतस्येशत्वे हेतुःमर्त्यं मरणधर्मकम् अन्नं वैषयिकं सुखम् । यद् यस्मात् । अत्यगात् अतिक्रान्तवान् । न ह्य् अमृतभोजिने चणकचर्वणं रोचत इति भावः । यदि च कौतुकवशात् कदाचित् तांश् चर्वयति तदनासक्त्यैव । एवम् एवान्तर्यामिणोऽपिअहं हि सर्वयज्ञानां भोक्ता च प्रभुर् एव च [गीता ९.२४] इत्यादिदृष्टेः । क्वचिद् भोक्तृत्वव्यपदेशोऽपि तदनतिक्रम एव द्रष्टव्यः । एकस् तयोः खादति पिप्पलान्नम् अन्यो निरन्नोऽपि बलेन भूयान् इति श्रुतौ । निरन्नत्वं नाम आसक्तिराहित्यं व्याख्यातम् । एवं चउतामृतत्वस्येशानो यद् अन्नेनातिरोहति [ऋक्.सं. १०.९०.२] इत्य् अस्यार्थो विवृतः । अमृतत्वस्येति स्वार्थे त्वश् छान्दसः । सुपां सुपो भवन्तीत्य् अन्नम् इत्य् अर्थे अन्नेनेति पदम् । अतिरोहति अत्यक्रामत् । ततो हेतोः पुरुषस्य परमेश्वरस्य एष महिमा दुरत्ययः अपारः । एवं च एतावान् अस्य महिमातो ज्यायांश् च पूरुषः [ऋक्.सं. १०.९०.३] इत्य् अस्यार्थो विवृतः ॥१८॥

]]]]]]]]]]

॥ २.६.१९ ॥

पादेषु सर्वभूतानि पुंसः स्थितिपदो विदुः ।
अमृतं क्षेमम् अभयं त्रिमूर्ध्नोऽधायि मूर्धसु ॥

मध्वः  सर्वज्ञा यथावत् स्थितिविदः । त्रिमूर्धा सन् हरिर् धत्ते द्युत्रयं मूर्दभिस् त्रिभिः ॥१९॥

श्रीधरः  तद् एवम् ईश्वरो नित्यमुक्त इत्य् उक्तं, तदाश्रितानां भूतानां बन्धमोक्षौ व्यवस्थया इति दर्शयन्, पादोऽस्य विश्वा भूतानि [ऋ.वे. १०.९०.३] इति । अस्यार्थम् आहपादेष्व् इति । तिष्ठन्त्य् अत्रेति स्थितयो भूर्आदिलोकास् ते पादा इव पादा अंशा यस्य, स स्थितिपात् । तस्य पादेष्व् अंशभूतेषु लोकेषु सर्वाञ् जीवान् विदुः । मन्त्रे तु पादोऽस्य विश्वा भूतानि [ऋ.वे. १०.९०.३] इति, सामानाधिकरण्यम् अधिष्ठानाधिष्ठेयाभेदविवक्षया । पाद इत्य् एकवचनं च सामान्याभिप्रायेणेति व्याख्यातं भवति ।

भूतेषु फलवैचित्र्यं दर्शयन् त्रिपादस्यावृतं दिवि [ऋ.वे. १०.९०.२] इत्य् अस्यार्थम् आह
अस्येश्वरसम्बन्धित्रिपाद् अमृतं नित्यसुखं दिवि ऊर्ध्वलोकेषु, न त्रिलोक्याम् इत्य् अर्थः । तद् एव त्रिपाच्छब्दोक्तं त्रैविध्यं दर्शयन्न् आहत्रयाणां लोकानां मूर्धा महर्लोकस् तस्य मूर्धानस् तदुपरितनलोकास् तेषु यथाक्रमम् अमृतादिकम् अधायि निहितम् । तत्र त्रिलोक्यां नश्वरम् एव सुखम् । महर्लोकस्य क्रममुक्तिस्थानत्वेऽपि कल्पान्ते तत्रत्यानां स्थानत्यागान् नाविनाशिसुखम् । जनलोके त्व् अमृतम् अविनाशिसुखम् । यावज् जीवं स्वस्थानापरित्यागात् । किन्तु महर्लोकवासिनां कल्पान्ते त्रिलोकदाहोष्मपीडितानां तदा तत्र गमनाद् अक्षेमदर्शनम् अस्ति । तपोलोके तस्याभावात् क्षेमम् एव । वक्ष्यति हि

त्रिलोक्यां दह्यमानायां शक्त्या सङ्कर्षणाग्निता ।
यान्त्य् ऊष्मणा महर्लोकाज् जनं भृग्वादयोऽर्दिताः ॥ [भा.पु. ३.११.३१] इति ।

सत्यलोके त्व् अभयं मोक्षः, तत्प्रत्यासत्तेः ॥१९॥

क्रमसन्दर्भः  तद् एवम् अमर्त्यम् ऐश्वर्यं त्रिपात्, मर्त्यम् एकपाद् इति तस्य चतुष्पादैश्वर्यं पुनर् विवृणोतिपादेषु सर्वभूतानीति । तिष्ठन्त्य् अत्र सर्वभूतानीति स्थितयो मर्त्याद्यैश्वर्याणि तानि पादा इवाधिष्ठानभूतानि यस्य, तस्य स्थितिपदः । पादेषु चतुर्ष्व् एवैश्वर्यभागेषु सर्वभूतानि पार्षदपर्यन्तानि । पादान् दर्शयतित्रयाणां सात्त्विकादिपदार्थानां मूर्धेव मूर्धा प्रकृतिस् तस्य मूर्धसु तदुपरि विराजमानेषु श्रीवैकुण्ठलोकेषु अमृतं क्षेमम् अभयं चाधायि नित्यं धृतम् एव तिष्ठतीत्य् अर्थः । ततः पूर्वस्य मर्त्यान्नमात्रात्मकत्वात् एकपात्त्वम् । उत्तरस्यामृतादित्रयात्मकत्वात् त्रिपात्त्वम् इति भावः । तद् अनेन पादोऽस्य विश्वाभूतानि त्रिपादस्यामृतं दिवि [ऋक्.सं. १०.९०.३] इत्य् अस्यार्थो दर्शितः । अस्य पादस् तथास्यैव दिवि वैकुण्ठे यत् अमृतात्मकं त्रिपात् तच् च विश्वा भूतानीत्य् अर्थः । अत्राधिष्ठानाधिष्ठेययोर् ऐक्योक्तिः ॥१९॥ [भगवत्सन्दर्भ ६७.२]

विश्वनाथः  अथ तस्य मायिकीर् अमायिकीश् च विभूतीर् विभज्य दर्शयति द्वाभ्याम् । स्थितिः सर्वलोकपालनं पादाच् चरणारविन्दात् यस्य स स्थितिपात् तस्य पुंसः । पादेषु अंशभूतेषुमायिकामायिकदेशेषु । सर्वभूतानि बद्धमुक्तजीवान् विदुः । तत्र च त्रिमूर्ध्नः त्रिगुणमयस्थानानां मूर्धा इव उपरिस्थो भागो यत्प्रकृत्यावरणं तस्य मूर्धसु उपरितनस्थानेषु परमव्योमस्व् इत्य् अर्थः । अमृतं मरणाभावः । क्षेमं रोगाद्यभावः । अभयं परस्परहेतुकस्य भगवदपराधहेतुकस्य च भयस्याभावः । कालहेतुकभयस्यामृतशब्देनैव वारणं ज्ञेयम् । अधायि स्थापितम् । तेन त्रिगुणमयस्थानेषु तद्विपरीतं मृतम् अक्षेमं भयं च निहितम् इति त्रिगुणप्रपञ्चस्यानित्यत्वं, त्रिगुणातीतस्य परव्योम्नो नित्यत्वं बोधितम् । वक्ष्यते चाग्रे तद्धामवर्णनेन च कालविक्रमः न यत्र माया [भा.पु. २.९.१०] इत्य् आदि । एवं च पादोऽस्य विश्वाभूतानीति त्रिपादस्यामृतं दिवीत्य् अस्यार्थो विवृतः । तत्र पादोऽस्य विश्वाभूतानीति सामानाधिकरण्यम् अधिष्ठानाधिष्ठेयाभेदविवक्षया । पाद इत्य् एकवचनं सामान्याभिप्रायेण । दिवि सर्वोर्ध्वप्रदेशे अमृतम् । अस्य त्रिपात् त्रिपाद्विभूतिस्थम् इत्य् अर्थः ॥१९॥

 ]]]]]]]]]]

॥ २.६.२० ॥

पादास् त्रयो बहिश् चासन्न् अप्रजानां य आश्रमाः ।
अन्तस् त्रिलोक्यास् त्व् अपरो गृहमेधोऽबृहद्व्रतः ॥

मध्वः  अनन्तासनवैकुण्ठनारायणपुराणि तु ।
बहुलक्षोच्छिर्तेष्व् एषु स वसत्य् अमृतो हरिः ॥ इति मात्स्ये ।

अनन्तासनवैकुण्ठनारायणपुराणि तु ।
त्रीणि धामानि वै विष्णोस् त्रिलोकाद् बहिर् एव च ॥
अदायादास् तु पुत्राणाम् उद्रिक्तज्ञानचक्षुषः ।
नारायणपरा देवा एव तान्य् अप्नुवन्ति च ॥
स एवान्य स्वरूपेण शक्रलोकसमीपगः ।
इज्यो यज्ञपुमान् नाम ज्ञानिनां गृहिणां पदम् ॥
यतीनां ध्रुवलोकस्थो वनिनां मेरुमध्यगः ।
आदित्यमण्डलस्थस् तु ज्ञानिनां ब्रह्मचारिणाम् ॥ इति ब्रह्माण्डे ।

त्रिपात् स एव भगवान् सर्वप्राणिषु संस्थितः ।
निरन्नेषु च विद्वत्सु त्रिदशेष्व् इतरेषु च ॥ इति अध्यात्मे ॥२०२१॥

श्रीधरः  एतद् एव वैचित्र्यम् अधिकारिभेदेनोपपादयन् त्रिपादूर्ध्व (४) इत्य् अस्यार्थम् आह । न प्रजायन्ते पुत्रादिरूपेणेत्य् अप्रजा नैष्ठिकब्रह्मचारिवानप्रस्थयतयस् तेषाम् आश्रमास् त्रिलोक्या बहिर् आसन्, गृहमेधस् त्व् अन्तः  । यस्माद् अबृहद्व्रतो ब्रह्मचर्यव्रतरहितः ॥२०॥

क्रमसन्दर्भः  अथ चतुष्पात्त्वे त्रिलोकीव्यवस्थावत् पक्षान्तरं दर्शयतिपादा इति । च शब्द उक्तसमुच्चयार्थः प्रपञ्चाद् बहिः पादास् त्रय आसन्न् एव प्रपञ्चात्मकस्य चतुर्थपादस्यैव विभागविवक्षायां तु त्रिलोक्या बहिश् चान्ये पादास् त्रय आसन्न् इति । एवं मन्त्रेऽपि हि तथैव पुनःशब्दः (४) । ते के ? अप्रजानां ब्रह्मचारिवानप्रस्थयतीनाम् आश्रमाः प्राप्या ये लोकाः । अत एव धर्मत्रयप्राप्यत्वात् चतुर्णाम् अपि त्रिपात्वम् अपरस् तु चतुर्थः पदस् त्रिलोक्या अन्तर् इति । गृहमेधस् तत्प्राप्यः । यस्मात् अबृहद्व्रतो ब्रह्मचर्यरहित इति ॥२०॥

विश्वनाथः  पादेषु सर्वभूतानि [भा.पु. २.६.१९] इत्य् अस्यार्थं विशिष्य विवृणोति । बहिस् त्रिमूर्धशब्दोक्तात् प्रकृत्यावरणात् परत्र त्रयः पादाः परमव्योमशब्देनाभिधीयमाना आसन् । चकारात् क्वचित् क्वचित् प्रपञ्चमध्यवर्तिनोऽपि मथुरायोध्यादिनामानः ये पादाः । अप्रजानां न प्रकर्षेण जायन्त इत्य् अप्रजाः संसारमुक्ता जीवास् तेषाम् आश्रमाः स्थानानीति आश्रमाणाम् आश्रमस्थानं च तेषां नित्यत्वं बोधितम् । अमृतं क्षेमम् अधायीति पूर्वोक्तेः । त्रिलोक्याः त्रिगुणलोकमय्याः प्रकृतेः, अन्तःसु अपरश् चतुर्थः पाद इत्य् अर्थः । यत्र गृहमेधः कर्मिजन इत्य् अर्थः । कीदृशः ? अबृहद्व्रतो भगवद्व्रतरहितो भगवदभक्त इत्य् अर्थः । तेन स चापि यदि कदाचिद् भक्तः स्यात्, तदा तस्यापि त्रिपाद्विभूतिर् एव स्थानम् इति भावः ।

एवं च त्रिपादूर्ध्व उदैत् पुरुषः पादोऽस्येहाभवत् पुनः [ऋक्.सं. १०.९०.४] इति श्रुत्यर्थो विवृतः । स्मृतिश् च, यथा

त्रिपाद्विभूतेर् लोकास् तु असङ्ख्याः परिकीर्तिताः ।
शुद्धसत्त्वमयाः सर्वे ब्रह्मानन्दसुखाह्वयाः ॥
सर्वे नित्या निर्विकारा हेयरागविवर्जिताः ।
सर्वे हिरण्मयाः शुद्धाः कोटिसूर्यसमप्रभाः ॥
सर्वे वेदमया दिव्याः कामक्रोधादिवर्जिताः ।
नारायणपदाम्भोजभक्त्येकरससेविनः ॥
निरन्तरं सामगानपरिपूर्णसुखं श्रिताः ।
सर्वे पञ्चोपनिषदस्वरूपया वेदवर्चसः ॥ इत्य् आदि ॥

अत्र त्रिपाद्विभूतिशब्देन प्रपञ्चातीतलोकोऽभिधीयते । पादविभूतिशब्देन तु प्रपञ्च इति । यथोक्तं तत्रैव

त्रिपाद्व्याप्तिः परं धाम्नि पादोऽस्येहाभवत् पुनः ।
त्रिपाद्विभूतेर् नित्यं स्यात् अनित्यं पादम् ऐश्वरम् ॥
नित्यं तद्रूपम् ईशस्य परं धाम्नि स्थितं शुभम् ।
अच्युतं शाश्वतं दिव्यं सदा यौवनम् आश्रितम् ॥
नित्यं सम्भोगम् ईश्वर्या श्रिया भूम्या च संवृत्तम् ॥ इति ॥

इति सन्दर्भधृतं पाद्मोत्तरखण्डम् । तत्रत्रिमूर्धा महर्लोकस् तस्य मूर्धसु जनस्तपःसत्येषु क्रमेण अमृतं क्षेमम् अभयं निहितं, त एव त्रयः पादाः ब्रह्मचारीवानप्रस्थयतीनाम् आश्रमाः । महर्लोकाद् अधस् त्रिलोक्यां गृहस्थो ब्रह्मचर्यव्रतरहितास् तिष्ठन्तीति स्वामिचरणाः ॥२०॥

 ]]]]]]]]]]

॥ २.६.२१ ॥

सृती विचक्रमे विश्वङ् साशनानशने उभे ।
यद् अविद्या च विद्या च पुरुषस् तूभयाश्रयः ॥

श्रीधरः  अयं चाधिकारभेद एकस्यैवावस्थाभेदेन न त्व् अत्यन्तभिन्नविषय इति दर्शयन् ततो विष्वङ् इत्य् अस्यार्थम् आह । विविधं सुष्ठु अञ्चतीति विष्वङ् पुरुषः क्षेत्रज्ञः सृती मार्गौ दक्षिणोत्तरौ विचक्रमे चलति स्म । कथम्भूते सृती, साशनानशने भोगापवर्गप्राप्तिसाधनभूते । अत्र हेतुत्वेन पुनर् विशेषणम् । यद्य् अतः अविद्या कर्मरूपा एका । विद्या च तत्साधनोपासनारूपान्या ॥२१॥

क्रमसन्दर्भः  अत एवोभयथापि पुरुषश् चतुष्पाद् इत्य् आह । सृती ते प्रपञ्चलक्षणे जीवस्य गती, विचक्रमे आकम्य स्थितः । कथम्भुते ? साशनानशने कर्मादिफलभोगतदतिक्रमयुक्ते । तस्यैव तत् तदा क्रमेण हेतुःयद् ययोः जीवस्य सृत्योः अविद्या मायैकेत्र, विद्या चिच्छक्तिर् अन्यत्राश्रय इत्य् अर्थः । पुरुषोत्तमस् तु तयोर् द्वयोर् अप्य् आश्रयः । वक्ष्यते च, यस्माद् अण्डं विराड् जज्ञे [भा.पु. २.६.२२] इत्य् आदिना । तस्मात् सर्वैश्वर्येणैकदेशैश्वर्येण च चतुष्पात्त्वम् इति भावः ॥२१॥

विश्वनाथः  उक्तलक्षणेन एकपादत्रिपाद्विभूतीर् जीव एव प्राप्नोतीत्य् आह । विश्वम् अञ्चतीति विश्वङ् जीवः । सृती एकपादत्रिपाद्विभूत्योः पन्थानौ । विचक्रमे चलति, लडर्थे लिट् । सृती कीदृशौ ? साशनानशने भोगापवर्गप्राप्तिसाधनभूते । तत्र योगताम् आह । यत् यस्य जीवस्यैव अविद्या च विद्या च । अविद्यादशायाम् एकपादविभूतिं विद्यादशायां त्रिपाद्विभूतिं प्राप्नोति । किन्तु विद्याया उपरमे लब्धया एकया भक्त्यैवभक्त्याहम् एकया ग्राह्यः [गीता ११.५५] इति भगवदुक्तेः । पुरुषः परमेश्वरस् तु उभयस्य । अविद्या विद्यावृत्तिकमायाया आश्रय इति सृतिद्वयं तत्स्वामिकत्वात् तदधीनम् एवेति भावः । एवं च “ततो विश्वङ् व्यक्रामत् साशनाशनशने उभे” इत्य् अस्यार्थो विवृतः ॥२१॥

 ]]]]]]]]]]

॥ २.६.२२ ॥

यस्माद् अण्डं विराड् जज्ञे भूतेन्द्रियगुणात्मकः ।
तद् द्रव्यम् अत्यगाद् विश्वं गोभिः सूर्य इवातपन् ॥

मध्वः  तस्माद् धरेर् अण्डम् अभूद् अण्डाद् अपि चतुर्मुखः ।
स विराण् णामकस् तस्माद् अधिको हरिर् एव तु ॥२२॥

श्रीधरः  तद् एवं विराड् अन्तर्वर्तिनां फलवैचित्र्यम् उक्त्वा तत्कारणेश्वरस्य तद्वैलक्षण्यं दर्शयितुं तस्माद् विराड् अजायत (५) इत्य् अस्यार्थम् आह । यस्माद् अण्डं जज्ञे, तत्र च भूतेन्द्रियगुणात्मको विराट् च जज्ञे, स ईश्वरस् तद् विश्वं विराड् देहं द्रव्यम् अण्डं च अतिक्रान्तवान् । सूर्य इवेति पूर्वोक्त एव दृष्टान्तः ॥२२॥

क्रमसन्दर्भः  यस्माद् इति । यस्मात् पूर्वोक्तात् पुरुषोत्तमात् ॥२२॥

विश्वनाथः  तत्र त्रिपाद्विभूतिर् अन्तरङ्गायाश् चिच्छक्तेर् विलास इति चिन्मय्यां तस्याम् आसकत एव पदविभूतिस् तु बहिरङ्गाया मायाशक्तेर् विलास इति मायामय्यां तस्याम् अनासक्त एव परमेश्वरस् तां केवलम् उपकरोतीत्य् आह । यस्मात् पुरुषाद् अण्डं विराट् च जज्ञे । कीदृशः ? भूतेन्द्रियगुणात्मकः स पुरुष ईश्वरः, तदण्डं द्रव्यम् । विराट्शरीरं च अत्यगात् । तत् प्रविशन् प्रकाशयन्न् अपि तत्रानासक्तत्वाद् अतिक्रम्यागात् गत्वा च स्वान्तरङ्गस्थाने त्रिपाद्विभूताव् एव सदा स्थितः इति भावः । तत्रानुरूपो दृष्टान्तः गोभिः किरणैर् विश्वम् आतपन् प्रकाशयन् सूर्य इव स्वमण्डले स्थितः ॥२२॥

 ]]]]]]]]]]

॥ २.६.२३ ॥

यदास्य नाभ्यान् नलिनाद् अहम् आसं महात्मनः ।
नाविदं यज्ञसम्भारान् पुरुषावयवान् ऋते ॥

मध्वः  अण्डाज् जातस्य तस्यान्यद् रूपं पद्माद् अभूद् धरेः ।
यदोभयात्मको जज्ञे ब्रह्मा लोकपितामहः ॥
तदैव सौतिरिक्तोऽभूत् सर्वपूर्वपराज् जनात् ।
त्रिलोकस्थानगं विष्णुमयजं च समाहितः ।
तद्रूपभूतांस् त्रींल् लोकान् पशून् कृत्वा महामनाः ॥ इति गारुडे ॥२३॥

श्रीधरः  नन्व् एवं पुरुष एव चेत् सर्वं तर्हि यज्ञस्य तत्साधनानां चापृथग्भावाद् यज्ञैः पुरुषाराधनं न सिध्येद् इत्य् आशङ्क्य तत्परिहाराय यत् पुरुषेण हविषा (६) इत्य् आदिमन्त्रार्थं सङ्गृह्य दर्शयतियदेत्य् आदिना । अस्येति विराडन्तर्यामिणः । तस्यैव प्रकृतत्वात् । नाभौ भवं नाभ्यं तस्मात् । यज्ञस्य सम्भारान् साधनानि नापश्यम् ॥२३॥

क्रमसन्दर्भः  अस्य गर्भोदकशायिरूपस्य सतः । पुरुषावयवाद् ऋते इति तदानीं पश्वाद्यनुत्पत्तेः ॥२३॥

विश्वनाथः  नन्व् एवं पुरुष एव चेत् सर्वं, तर्हि तदुपासकानां तत्पूजोपचारद्रव्याणां च ततः पृथक्त्वाभावात् तत्प्राप्तिसाधनं तत्परिचरणं मम कीदृग् इति चेत् ? सत्यं, तं विना वस्तुतो वस्त्वन्तराभावात् तस्य परिचरणस्यावश्यकत्वाच् च पार्थिवैर् गन्धपुष्पादिभिः पृथिव्या आराधनम् इव तदात्मकिर् एव वस्तुभिस् तदाराधनं सिध्येत् । अत्र तदाज्ञैव प्रामाणम् इति प्रदर्शयन् स्वं दृष्टान्तयति यदास्य नाभ्यात् नाभिभवात् नलिनात् आसम् अभूवम् ॥२३॥

 ]]]]]]]]]]

॥ २.६.२४ ॥

तेषु यज्ञस्य पशवः सवनस्पतयः कुशाः ।
इदं च देवयजनं कालश् चोरुगुणान्वितः ॥

श्रीधरः, विश्वनाथः  तदा तेषु सम्भारेषु साध्येषु सत्सु पुरुषावयवैर् एते सम्भाराः सम्भृताः इति चतुर्थेनान्वयः । वनस्पतयो यूपाः । देवयजनं यज्ञभूमिः । इदं चेति वचनाद् यज्ञार्हे स्थाने उपविष्टः कथयतीति गम्यते । बहुगुणान्वितो वसन्तादिकालः ॥२४॥

क्रमसन्दर्भः  तेष्व् इति चतुर्षु ॥२४॥

]]]]]]]]]]

॥ २.६.२५ ॥

वस्तून्य् ओषधयः स्नेहा रसलोहमृदो जलम् ।
ऋचो यजूंषि सामानि चातुर्होत्रं च सत्तम ॥

श्रीधरः  वस्तूनि पात्रादीनि । ओषधयो व्रीह्यादयः । स्नेहा घृतादयः । रसा मधुरादयः । सुवर्णादीनि लोहानि । मृदश् च जलं च । चातुर्होत्रं होत्रादिकं कर्म ॥२५॥

क्रमसन्दर्भः  होत्रा चोद्गाता च ब्रह्मा च ऋत्विजश् च चतुर्होतारस् तेषां कर्म चातुर्होत्रम् ॥२५॥

विश्वनाथः  वस्तूनि पात्रादीनि । ओषधयो व्रीह्यादयः । स्नेहा घृतादयः । रसा मधुरादयः । सुवर्णादीनि लोहानि । चातुर्होत्रं होत्रादिकं कर्म ॥२५॥

 ]]]]]]]]]]

॥ २.६.२६ ॥

नामधेयानि मन्त्राश् च दक्षिणाश् च व्रतानि च ।
देवतानुक्रमः कल्पः सङ्कल्पस् तन्त्रम् एव च ॥

मध्वः  सूत्रं मीमांसासूत्रम् ॥२६॥

श्रीधरः  नामधेयानि ज्योतिष्टोमादीनि । ऋगादीनाम् उक्तत्वान् मन्त्रा इति स्वाहाकारादयः । देवतानाम् अनुक्रम उद्देशः । कल्पो बौधायनादिकर्मपद्धतिग्रन्थः । अनेनाहं यक्ष्य इति सङ्कल्पः । तन्त्रम् अनुष्ठानप्रकारः ॥२६॥

क्रमसन्दर्भः  न व्याख्यातम्.

विश्वनाथः  नामधेयानि ज्योतिष्टोमादीनि । देवतानाम् अनुक्रम उद्देशः । कल्पो बौधायनादिकर्मपद्धतिग्रन्थः । अनेनाहं यक्ष्य इति सङ्कल्पः । तन्त्रम् अनुष्ठानप्रकारः ॥२६॥

 ]]]]]]]]]]

॥ २.६.२७ ॥

गतयो मतयश् चैव प्रायश्चित्तं समर्पणम् ।
पुरुषावयवैर् एते सम्भाराः सम्भृता मया ॥

श्रीधरः  गतयो विष्णुक्रमाद्याः । मतयो देवतध्यानानि । कृतस्य भगवति समर्पणम् ॥२७॥

क्रमसन्दर्भः  न व्याख्यातम्.

विश्वनाथः  गतयो विष्णुक्रमाद्याः । मतयो देवतध्यानानि । कृतस्य भगवति समर्पणम् ॥२७॥

 ]]]]]]]]]]

॥ २.६.२८ ॥

इति सम्भृतसम्भारः पुरुषावयवैर् अहम् ।
तम् एव पुरुषं यज्ञं तेनैवायजम् ईश्वरम् ॥

श्रीधरः  सम्भृताः सम्पादिताः सम्भारा येन सोऽहम् । तेनैव जज्ञेनैव । अनेन यज्ञेन यज्ञम् अयजन्त (१६) इति मन्त्रार्थः सूचितः ॥२८॥

क्रमसन्दर्भः  इति पूर्वोक्तपश्वादिरूपेण सभृतः सम्भारो येन सोऽहम् । कैः पुरुषावयवैः तत्तद्यज्ञसम्भारकारणभूतेभ्यस् तेभ्य एवोपासितेभ्यस् तत्तद्रूपेणाविर्भवितैः ॥२८॥

विश्वनाथः  यज्ञं यज्ञो वै विष्णुः इति श्रुतेः । एवं चयत् पुरुषेण हविषा इत्य् आदि, यज्ञेन यज्ञम् अयजन्त (१६) इत्य् आदि मन्त्रार्थः सूचितः ॥२८॥

 ]]]]]]]]]]

॥ २.६.२९ ॥

ततस् ते भ्रातर इमे प्रजानां पतयो नव ।
अयजन् व्यक्तम् अव्यक्तं पुरुषं सुसमाहिताः ॥

मध्वः  यस्मात् तम् एवायजन् तस्माद् इदं तस्मिन्न् आहितम् ।
नित्यं गृहीताः सत्त्वाद्या जीववज् जडवन् न तु ।
मिथ्यामानात् स्वरूपत्वात् स्वातन्त्र्याद् बहिर् एव तु ॥ इति ब्रह्मतर्के ॥२९३०॥

श्रीधरः  तेन देवा अयजन्त (७) इत्य् अस्यार्थं सप्रपञ्चं दर्शयतितत इति द्वाभ्याम् । व्यक्तम् इन्द्रादिरूपेण । अव्यक्तं स्वतः । अनेन पुरुषं जातम् अग्रतः (७) इत्य् अस्यार्थो दर्शितः ॥२९॥

क्रमसन्दर्भः  न व्याख्यातम्.

विश्वनाथः  व्यक्तम् इन्द्रादिरूपेण । अव्यक्तं स्वतः । एवं चतेन देवा अयजन्त (७), एवं पुरुषं जातम् अग्रतः (७) इत्य् अस्य चार्थो दर्शितः ॥२९॥

 ]]]]]]]]]]

॥ २.६.३० ॥

ततश् च मनवः काले ईजिरे ऋषयोऽपरे ।
पितरो विबुधा दैत्या मनुष्याः क्रतुभिर् विभुम् ॥

श्रीधरः, विश्वनाथः  काले स्वस्वावसरे ॥३०॥

क्रमसन्दर्भः  न व्याख्यातम्.

 ]]]]]]]]]]

॥ २.६.३१ ॥

नारायणे भगवति तद् इदं विश्वम् आहितम् ।
गृहीतमायोरुगुणः सर्गादाव् अगुणः स्वतः ॥

श्रीधरः  यद् अधिष्ठानं [भा.पु. २.५.२] इत्य् एतत् प्रश्नोत्तरार्थम् उपसंहरतिनारायण इति । आहितम् अधिष्ठितम् । भगवत्त्वे हेतुःयः स्वतोऽगुणह् । सर्गादौ गृहीता मायया उरवो गुणा येन स तस्मिन् ॥३१॥

क्रमसन्दर्भः  नारायणे इति । स्वतो मायागुणस्पष्टोऽपि सर्गादौ कार्य यादृच्छिकदृष्टिमात्रेणानुगृहीतमायोरुगुणो यस् तस्मिन् भगवति मायागुणातीतषड्गुणैश्वर्ये विश्वम् आहितं माय्यैवारोपितं तत् सृष्टत्वेन प्रत्यायितम् इत्य् अर्थः ॥३१॥

विश्वनाथः  यद् अधिष्ठानं [भा.पु. २.५.२] इत्य् एतत् प्रश्नोत्तरार्थम् उपसंहरति । आहितम् अधिष्ठितम् । सर्गादौ ब्रह्मरुद्रादिरूपेण गृहीता मायया उरवो गुणा येन सः । स्वतोऽगुण एव ॥३१॥

 ]]]]]]]]]]

॥ २.६.३२ ॥

सृजामि तन्नियुक्तोऽहं हरो हरति तद्वशः ।
विश्वं पुरुषरूपेण परिपाति त्रिशक्तिधृक् ॥

श्रीधरः  यत् परस् त्वं [भा.पु. २.५.४] इत्य् एतत् प्रश्नोत्तरं यद् उक्तं स एष भगवान् सर्वेषां मन चेश्वरः [भा.पु. २.५.२०] इति तद् उपसंहरतिसृजामीति । पालनं तु स्वयम् एव करोतीत्य् आहविश्वम् इति । पुरुषरूपेण विष्णुरूपेण । त्रिशक्तिर् माया तां धरतीति तथा सः ॥३२॥

क्रमसन्दर्भः  आत्मनो हरस्य च तन्नियम्यत्वम् उक्त्वा विष्णोस् तु साक्षात् तद्रूपत्वं दर्शयतिपुरुषरूपेणेति । पुरुषः परमात्मा साक्षात्तद्रूपेणैव विष्णुनामावतारेण त्रिशक्तिधृक् पुरुष एव परिपाति, न तु सर्गसंहारयोर् इव तत्र तत्राविष्टांशेनेत्य् अर्थः ॥३२॥

विश्वनाथः  सर्गादाव् इत्य् एतत् स्पष्टयन्, यत् परस् त्वं [भा.पु. २.५.४] इत्य् एतत् प्रश्नोत्तरम् उपसंहरतिसृजामीति । हरस्य च तन्नियम्यत्वेन रजस्तमोयोगहेतुकं ततः पार्थक्यम् उक्त्वाविष्णोस् तु सत्त्वगुणयुक्तत्वेऽपि शुद्धसत्त्वे सत्त्वस्य अपकारकत्वाभावेन औदासीन्यरूपत्वेन च वस्तुतस् तु अयोग एवेति निर्गुणत्वस्यैव फलितत्वात् साक्षाद् एव पुरुषरूपत्वं दर्शयति । पुरुषरूपेण पुरुषः परमात्मा त्रिशक्तिधृक् त्रिगुणमायाशक्तिधरः । अन्तरङ्गबहिरङ्गतटस्थशक्तिधरो वा ॥३२॥

 ]]]]]]]]]]

॥ २.६.३३ ॥

इति तेऽभिहितं तात यथेदम् अनुपृच्छसि ।
नान्यद् भगवतः किञ्चिद् भाव्यं सदसदात्मकम् ॥

मध्वः  सद् इति व्यक्तम् उद्दिष्टम् असद् अव्यक्तम् उच्यते ।
गम्यागम्यस्वरूपत्वात् तत्सत्त्वादि हरेर् यतः ।
अतस् तस्माद् अन्यद् एव ह्य् अनन्यम् इति भण्यते ॥ इति च ॥३३॥

श्रीधरः  यच् चेदं विश्वं यदात्मकश् च त्वम् इत्य् एवम् आदिसर्वप्रश्नानां सामान्योत्तरं, यद् उक्तं वासुदेवात् परो ब्रह्मन् न चान्योऽर्थोऽस्ति तत्त्वतः [भा.पु. २.५.१४] इति पुरुष एवेदं सर्वम् इति श्रुत्या च यद् दृढीकृतं तद् उपसंहरतिइतीति । सदसदात्मकं कार्यकारणात्मकं भाव्यं सृज्यं भगवतः सकाशाद् अन्यत् पृथङ् न भवतीत्य् अभिहितम् ॥३३॥

क्रमसन्दर्भः  न व्याख्यातम्.

विश्वनाथः  प्रकरणम् उपसंहरतिइतीति । सदसदात्मकं कार्यकरणात्मकं त्रिपादेकपादात्मकं च । भगवतः सकाशाद् अन्यत् त्वया न भाव्यं न चिन्तनीयम् ॥३३॥

 ]]]]]]]]]]

॥ २.६.३४ ॥

न भारती मेऽङ्ग मृषोपलक्ष्यते
न वै क्वचिन् मे मनसो मृषा गतिः ।
न मे हृषीकाणि पतन्त्य् असत्पथे
यन् मे हृदौत्कण्ठ्यवता धृतो हरिः ॥

श्रीधरः  यद् उक्तम् एतावत् त्वं यतो हि मे, तम् अविज्ञाय माम् ईश्वरं प्रब्रवीषि [भा.पु. २.५.१०] इति तद् उपपाद्योपसंहरतिन भारतीति । यद्य् अस्मान् मे मया औत्कण्ठ्यं भक्त्युद्रेकस् तद् युक्तेन हृदा हरिर् धृतो ध्यातः । अङ्ग हे नारद ! अतो मे वाङ्मनैन्द्रियाणां वृत्तयः सत्यार्थाः, न तु मत्प्रभावेणेत्य् अर्थः ॥३४॥

क्रमसन्दर्भः  तथाभूतश् चासौ मम भक्त्युद्रेकेणैव स्फुरतीत्य् आह नभारतीति ॥३४॥

विश्वनाथः  ननु त्वम् अमृतं क्षेमम् अभयं त्रिमूर्ध्नोऽधायि मूर्धसु [भा.पु. २.६.१८] इत्य् आदिना त्रिगुणातीतायास् त्रिपाद्विभूतेर् नित्यत्वं ब्रूषे, तथा पादविभूतेस् त्रिगुणमयप्रपञ्चस्यापि भगवतो, विलज्जमानया [भा.पु. २.५.१३] इत्य् आदेर् बहिरङ्गमायाशक्तिकार्यत्वेनानित्यत्वेऽप्य् अमिथ्यात्वम् एव प्रतिपादयसि, तथा मायिकवस्तूनां च तद् योगसाधनत्वेन सत्यत्वं व्यञ्जयसि, अन्ये शास्त्रविदस् तु सर्वम् इदं मनोविलसितत्वान् मिथ्यैव, भगवतः खलु भगवत्त्वम् अपि तटस्थलक्षणत्वाद् अनित्यम् एव, तद्धाम्नस् त्रिपाद्विभूतेः का वार्तेति व्याचक्ष्यते, तत्राहं कुत्र विश्वसिमि, त्वद्वाचि तेषां वाचि वा ? इत्य् अत आहन भारतीति । मम इयं तुभ्यम् उक्ता वाक् न मृषा । तत्र हेतुःन वईति । सर्वत्र हेतुर् औत्कण्ठयुक्तेन मनसा मया हरिर् धृत इति । यत्र हरिस् तत्रैव सर्वं सत्यम् इति मद्वाच्य् एव विश्वसिहि । तैर् अन्यैः शास्त्रविद्भिर् अपि हरिर् मनसा न धृतोऽतो मनसस् तस्य मृषैव गतिर् अतस् तेषां वाग् अपि मृषैवेति मिथ्यावादिनां तेषां मतं माङ्गीकृथा इति भावः ॥३४॥

 ]]]]]]]]]]

॥ २.६.३५ ॥

सोऽहं समाम्नायमयस् तपोमयः
प्रजापतीनाम् अभिवन्दितः पतिः ।
आस्थाय योगं निपुणं समाहितस्
तं नाध्यगच्छं यत आत्मसम्भवः ॥

मध्वः  सर्वजीवनिकायेषु ब्रह्मवायु हरेर् विदौ ।
न चान्यस् तादृशो वेत्ता यावद् वेत्ति हरिः स्वयम् ।
तावत् ताव् अपि नो विष्णुं जानीतो लोकवन्दितौ ॥ इति ब्रह्माण्डे ॥३५॥

श्रीधरः  अत्र स्वानुभवम् एवान्वयव्यतिरेकाभ्यां प्रमाणयति द्वाभ्याम् । सोऽहं समाम्नायादिभिः सर्वोत्कृष्टोऽपि योगम् आश्रित्यापि यत आत्मनो मम सम्भवो जन्म तम् एव न ज्ञातवान्, कृतोऽन्यस्य वार्ता । एतच् च तृतीयस्कन्धे पद्मोद्भवे वक्ष्यते ॥३५॥

चैतन्यमतमञ्जुषा  हे नारद ! भगवत्स्थितं किं वाच्यम् ? यतः पुरुषाद् अहम् अभवम्, तम् एव नाज्ञासिषम् । अस्तु तावद् असौ भगवान् श्रीकृष्ण इत्य् आहसोऽहम् इत्यादि ॥३५॥

क्रमसन्दर्भः  एतादृशीं भक्तिं विना तु पूर्वं मम नानासाधनवतोऽपि नास्फुरद् इत्य् आहसोऽहम् इति ॥३५॥

विश्वनाथः  ननु ते वयम् एव सर्ववेदशास्त्रतात्पर्यं विद्वांसः परमेश्वरस्वरूपं जानीमह इत्य् अभिमन्यन्ते, तथैवान्यान् अपि युक्त्या बोधयन्ति चेति ? तत्राहसोऽहं पूर्वश्लोकोक्तलक्षणः सोत्कण्ठहृदयदरीधृतहरिर् अप्य् अहम् । समाम्नायमय इति प्रथमम् आम्नाया ममैव मुख्येभ्यो निःसृताः, येषाम् अर्थम् अन्ये ते अन्यापि जिज्ञासन्त एवेति भावः । तपोमय इति

स्पर्शेषु यत् षोडशम् एकविंशं
निष्किञ्चनानां नृप यद् धनं विदुः [भा.पु. २.९.६]

इति भगवदादिष्टं तपः प्रथमं मयैव तप्तम् इति स्वस्य ज्ञानविज्ञाने दर्शिते । भगवद्दत्तम् ऐश्वर्यं चाहप्रजेत्य् आदि । तथा योगेश्वरत्वम् अपि मम नास्तीति न वक्तव्यम् इत्य् आहआस्थायेत्य् आदि । समाहित एकाग्रीकृतचित्तोऽपि । तं भगवन्तं नाध्यगच्छं न ज्ञातवान् अस्मि । तत्र हेतुःयतः आत्मनो मम सम्भवः सृष्टिर् इति । हन्त हन्त मत्सृष्टा अन्ये विज्ञम्मन्यास् तं कथं जानीयुः । ये तु भगवत्त्वं तटस्थलक्षणं ब्रुवते, ते त्व् अन्धा एवेति भावः ॥३५॥

 ]]]]]]]]]]

॥ २.६.३६ ॥

नतोऽस्म्य् अहं तच्चरणं समीयुषां
भवच्छिदं स्वस्त्ययनं सुमङ्गलम् ।
यो ह्य् आत्ममायाविभवं स्म पर्यगाद्
यथा नभः स्वान्तम् अथापरे कुतः ॥

श्रीधरः  तदा समीयुषां शरणागतानां संसारनिवर्तकं मङ्गलावहं सुसेव्यं च तस्य चरणं नतोऽस्मि । ततोऽचिन्त्यमहिमत्वेन ज्ञातवान् अस्मीति कैमुत्यन्यायेनाहयो हीति । स्वमायाविस्तारं यः स्वयम् अपि पर्यगात् । परिशब्दो निपेधे । एतावान् इति न ज्ञातवान् इत्य् अर्थः । अपरे कुतो जानीयुः । तस्य चरणं नतोऽस्मीति पूर्वेण सम्बन्धः ।

ननु सर्वज्ञः कथं न जानाति अन्ताभावाद् इति दृष्टान्तेनाह । यथा स्वस्यान्तं नभो नाप्नोति तद्वत् । न हि खपुष्पादर्शनं सार्वज्ञ्यं विहन्तीति भावः । तथा च वक्ष्यति

द्युपतय एव ते न ययुर् अन्तम् अनन्ततया
त्वम् अपि यद् अन्तराण्डनिचया ननु सावरणाः [भा.पु. १०.८७.४१] इत्य् आदि ।

श्रुतिश् चयोऽस्याध्यक्षः परमे व्योमन् सोऽङ्ग वेद यदि वा न वेद इति ॥३६॥

क्रमसन्दर्भः  अतो नमस्कारादिमयतद्भक्तिर् एव तस्मिन्न् उपयुक्ता, न तु ज्ञानप्रयास इत्य् आहनतोऽस्म्य् अहम् इति । यतः यो हीति । आत्ममायाऽत्र स्वरूपशक्तिः । नभोदृष्टान्तश्रुतिस्तवश्रुतीनाम् उदाहृतानां तत्रैव स्वारस्यलब्धेः । नभोदृष्टान्तस् त्व् आपातबोधनार्थ एव, वस्तुतस् तु तस्यापि परिच्छिन्नत्वात् ॥३६॥

विश्वनाथः  अहो अर्वाचीना वराका भगवत्तत्त्वं वयं ब्रूमहे इति प्रलपन्ति । यतो भगवान् अपि स्वयं स्वतत्त्वं वेदितुं न प्रभवतीति भक्त्युद्रेकेण तं प्रणमतिनत इति । समीयुषां शरणं गतानां भक्तानां, भवच्छिदं संसारदुःखच्छदकम्, इत्य् अननुसंहितं फलम् । स्वस्त्ययनं स्वप्रेमसुखदायकम् इत्य् अनुसंहितम् । सुमङ्गलं सुष्ठु मङ्गलं यस्मात् तम् । अन्येषाम् अपि कर्मिज्ञानियोगिनां तद्भक्तिमिश्रत्वं विना माङ्गल्याभावाद् इति भावः । यो हि आत्मामायाविभवं स्वयोगमायाविस्तारं स्वयम् अपि पर्यगात्, परिशब्दो निषेधे । एतावान् इति न ज्ञातवान् इत्य् अर्थः । अपरे अस्मदादयः कुतो जानीयुः ।

ननु सर्वज्ञः कथं न जानाति ? अन्ताभावाद् इति दृष्टान्तेनाह । यथा स्वस्यान्तं नभः कर्तृ नाप्नोति तद्वत् । न हि खपुष्पादर्शनं सर्वज्ञत्वं निहन्तीति भावः । तथा च वक्ष्यति

द्युपतय एव ते न ययुर् अन्तम् अनन्ततया
त्वम् अपि यद् अन्तराण्डनिचया ननु सावरणाः [भा.पु. १०.८७.४१] इत्य् आदि ।

श्रुतिश् चयोऽस्याध्यक्षः परमे व्योमन् सोऽङ्ग वेद यदि वा न वेद इति ॥३६॥

 ]]]]]]]]]]

॥ २.६.३७ ॥

नाहं न यूयं यदृतां गतिं विदुर्
न वामदेवः किम् उतापरे सुराः ।
तन्मायया मोहितबुद्धयस् त्व् इदं
विनिर्मितं चात्मसमं विचक्ष्महे ॥

श्रीधरः  एतत् प्रपञ्चयतिनाहम् इति द्वाभ्याम् । वामदेवो रुद्रः । यस्य ऋतां गतिं परमार्थस्वरूपम् । किन्त्व् इदं प्रपञ्चरूपं तस्य मायया विनिर्मितं विचक्ष्महे विद्मः । तद् अप्य् आत्मसमं स्वज्ञानानुरूपम् एव, न तु कृत्स्नम् । मोहितबुद्धय इत्य् अयं तदज्ञाने प्रपञ्चज्ञाने च हेतुः ॥३७॥

क्रमसन्दर्भः  तत्र सदैन्यम् आहनाहम् इति । ऋतां गतिं श्रीवैकुण्ठम् । न विदुर् न विद्मः । आस्तां सा, तन्मायया विनिर्मितम् इदं विश्वम् अप्य् आत्मोचितम् एव विचक्ष्महे । तत्र हेतुःतन्माययैव मोहितबुद्धय इति ॥३७॥

विश्वनाथः  अत्र सदैन्यम् आहनाहम् इति द्वाभ्याम् । वामदेवो रुद्रः । यस्य ऋतां सत्यां गतिं त्रिपादेकपाद्विभूतिम् । न विदुर् न जानीमः । तत्र च तन्मायया विनिर्मितम् एकपाद्विभूतिरूपम् इदं तु विचक्ष्महे ब्रूमहे । तद् अप्य् आत्मसमं स्वज्ञानानुरूपम् एव, न तु कृत्स्नम् ॥३७॥

 ]]]]]]]]]]

॥ २.६.३८ ॥

यस्यावतारकर्माणि गायन्ति ह्य् अस्मदादयः ।
न यं विदन्ति तत्त्वेन तस्मै भगवते नमः ॥

मध्वः  स्वयम् एव स्वरूपाणि मत्स्यकूर्मादिकान्य् अजः ।
स्वात्मनेवेच्छया सृष्ट्वा तैर् देवादीन् प्रयात्य् असौ ॥
संयछत्य् असुरान् विष्णुः कल्पे कल्पे जगत् प्रभुः ।
तिरोहितं स्वरूपं च पूर्व्कार्य् शाश्वतः ॥ इति भागवततन्त्रे ॥३८॥

श्रीधरः  ननु सर्वेऽपि तं वर्णयन्तो दृश्यन्ते तत्राहयस्येति ॥३८॥

क्रमसन्दर्भः  किं च, न यम् इति । तत्त्वेन शक्तिस्वरूपाभ्यां याथार्थ्येन ॥३८॥

विश्वनाथः  तत्कीर्तनादिभक्तिस् तु तत्स्वरूपाज्ञानेऽपि सम्भवतीति दर्शयन्न् आहयस्येति । अतस् तस्यावतारांस् तत् कर्मानि च ब्रूमहे त्वं शृण्व् इति भावः ॥३८॥

 ]]]]]]]]]]

॥ २.६.३९ ॥

स एष आद्यः पुरुषः कल्पे कल्पे सृजत्य् अजः ।
आत्मात्मन्य् आत्मनात्मानं स संयच्छति पाति च ॥

मध्वः  ऋतं तदात्मनाज्ञप्तेः सत्यं साधुत्वतः परम् ।
सम्यक्संस्थम् अदूष्यत्वाच् छुद्धं दोषोज्झितत्वतः ॥
केवलं तादृशभावात् प्रत्यगन्तर्अवस्थितेः ।
एतद् एतादृशं तत्त्वं यो वेद स विमुच्यते ॥ इति ब्रह्मतर्के ॥३९४०॥

श्रीधरः  अवतारकर्माणि सङ्क्षेपतो दर्शयति । स एष आद्यो भगवान् यः पुरुषावतारः सन् सृष्ट्यादि करोति । आत्मात्मन्य् आत्मनात्मानम् इति । कर्ता अधिकरणं साधनं कर्म च स्वयम् एवेत्य् अर्थः । पुरुषावतारः सृष्ट्यादीनि च कर्माणीति सङ्क्षेपोक्तिः ॥३९॥

क्रमसन्दर्भः  तत्र सर्वविलक्षणां शक्तिं यत् किञ्चिल् लक्षयतिस एष इति ॥३९॥

विश्वनाथः  आद्यं पुरुषावतारं तत्कर्माणि च सङ्क्षेपेणाह । पुरुषः पुरुषावतारः । कल्पे कल्पे प्रति महाकल्पारम्भे आत्मात्मन्य् आत्मनात्मानम् इति । कर्ता अधिकरणं साधनं, कर्म च स्वयम् एवेत्य् अर्थः ॥३९॥

 ]]]]]]]]]]

॥ २.६.४० ॥

विशुद्धं केवलं ज्ञानं प्रत्यक् सम्यग् अवस्थितम् ।
सत्यं पूर्णम् अनाद्यन्तं निर्गुणं नित्यम् अद्वयम् ॥

श्रीधरः  न यं विदन्ति तत्त्वेन इत्य् उक्तं किं तत् तत्त्वम् ? इत्य् अपेक्षायाम् आहज्ञानं केवलं सत्यं तत्त्वम् । घटाद्याकारवृत्तिज्ञानव्यवच्छेदार्थं विशेषणानि । विशुद्धं विषयाकारशून्यम् । यतः प्रत्यक् सर्वान्तरम् । अत एव सम्यक् सन्देहादिरहितम् । अवस्थितं स्थिरम् । यतो निर्गुणम् । गुणकार्यं हि गुणव्यतिकराच् चञ्चलं भवति । यद्यपि वृत्तिज्ञानम् अपि स्वरूपज्ञानम् एवेति न चाञ्चल्यादिदोषयुक्तं तथाप्य् अन्तःकरणवृत्तिदोषैस् तथा तथा भवतीति व्यवच्छिद्यते । एभिर् एव विशेषणैः सत्यत्वम् अपि समर्थितम् । किं च, यद् विकारवत् तद् असत्यं दृष्टं, न चास्य जन्मादयः षड्विकाराः सन्तीत्य् आह । अनाद्यन्तं जन्मनाशरहितम् । अत एव जन्मानन्तरास्तित्वलक्षणोऽपि विकारो नास्ति । वृद्धिविपरिणामापक्षयाश् च न सन्ति । यतः पूर्णम् । सर्वत्र हेतुःनित्यम् अद्वयं नित्यं सर्वदा द्वैतप्रतीतिसमयेऽपि परमार्थतोऽद्वयम् इति ॥४०॥

क्रमसन्दर्भः  पुनश् च प्रकारान्तरेण ताम् एव तथा लक्षयितुं तस्यैकस्यैव युगपत्कर्तृत्वादिकं योजयन् स्वरूपम् अपि तथैव लक्षयतिविशुद्धम् इति युग्मकम् । तत्र ज्ञानम् इति विशेष्यम्, तच् च सुखस्वरूपम् एव । विज्ञानम् आनन्दं ब्रह्म [बृ.आ.उ. ३.९.२८] इति श्रुतेः । तस्य जीवस्वरूपविलक्षणताज्ञापकानि विशेषणान्य् आहविशुद्धं केवलं विशेषणेन शुद्धम् एव, न त्व् अविद्याविद्धम् इत्य् अर्थः । अयम् आत्मापहतपाप्मा [छा.उ. ८.७.१] इति श्रुतेः । यतः प्रत्यक् सर्वतोऽप्य् अन्तरम् । यः पृथिव्यां तिष्ठन् [बृ.आ.उ. ३.७.३] इत्य् आरभ्य, य आत्मानम् अन्तरो यमयतीति श्रुतेः । अतः सम्यग् अक्षुभिततयैव आ समन्ताद् व्याप्य स्थितम्, न त्व् आवृतविक्षिप्तम्, न चाणुपरिमाणम् इत्य् अर्थः । एको देवः [श्वे.उ. ६.११] इत्य् आदि श्रुतेः ।

किं च, सत्यं सर्वसत्ताप्रदस्वरूपत्वात् सत्यपदार्थानां मुख्यम्, न तु तद् इतरम् इत्य् अर्थः । सत्यं चानृतं च सत्यम् एवाभवत् [तै.उ. २.६.२] इति श्रुतेः । पूर्णं भगवत्तया सम्भृतं, न तु तया हीनम् इत्य् अर्थः । अत एवानाद्यनन्तस्वरूपवैभवम् । निर्गता गुणेभ्यः सत्त्वादिभ्यो गुणा ऐश्वर्यादयः षट् यस्य तादृशं च । मुख्यपदलोपी बहुव्रीहिः । न तस्य कार्यं करणं च विद्यते [श्वे.उ. ६.८] इत्य् आदि श्रुतेः । अनेन तादृशरूपवत्त्वं चायातम् । न सन्दृशे तिष्ठति रूपम् अस्य [कठ.उ. २.३.९, श्वे.उ. ४.२०], यम् एवैष वृणुते तेन लभ्यस् तस्यैष आत्मा विवृणुते तनुं स्वां [कठ.उ. १.२.२३] इति श्रुतेः । सर्वसत्ताप्रदस्वरूपत्वान् नित्यम् एवाद्वयम् । पृथग्वस्तुरहितत्वाद् भयरहितं चेत्य् अर्थः । एकम् एवाद्वयं ब्रह्म [गो.ता.उ. २.५५], द्वितीयाद् वै भयं भवति [बृ.आ.उ. १.४.२] इति श्रुतेः । तद् एवं सर्वेषां तन्मूलत्वेऽप्य् अस्ति भिन्नं स्वरूपवैलक्षण्यम् । अन्यथा, न यं विदन्ति तत्त्वेन [भा.पु. २.६.३८] इति विशेषोक्तिर् व्यर्थी स्यात् ॥४०॥

विश्वनाथः  ननु, न यं विदन्ति तत्त्वेन [भा.पु. २.६.३८] इति भगवन्तं युष्मदादयो न विदन्ति, किं तु तस्य यन् निर्विशेषस्वरूपं श्रूयते, तद् विदन्ति न वा ? इति जिज्ञासायाम् आहविशुद्धम् इति । तत्र ज्ञानम् इति विशेष्यं तच् च सुखरूपम् एव । विज्ञानम् आनन्दं ब्रह्म [बृ.आ.उ. ३.९.२८] इति श्रुतेः । ज्ञानं च जानातेः कर्तृकर्मकरणाभावात् केवलम् । अत एव उपाध्यभावाद् विशुद्धम् । तत एव सर्वान्तरत्वात् प्रत्यक् । तद् अपि समन्ताद् व्याप्यैव स्थितत्वात् सम्यगवस्थितम् । व्याप्तेर् अपि सर्वत्र सत्तारूपेणैवेति सत्यं, तारतम्याभावात् पूर्णम् । जन्मादिविकाराभावाद् अनाद्यन्तम् । सत्त्वादिगुणसंसर्गाभावान् निर्गुणम् । सर्वकालम् एकरूपतयैव स्थायित्वन् नित्यम् । द्वितीयाभावाद् अद्वयम् ॥४०॥

 ]]]]]]]]]]

॥ २.६.४१ ॥

ऋषे विदन्ति मुनयः प्रशान्तात्मेन्द्रियाशयाः ।
यदा तद् एवासत्तर्कैस् तिरोधीयेत विप्लुतम् ॥

श्रीधरः  अत्र विद्वदनुभवं प्रमाणयति । हे ऋसे नारद ! प्रशान्तात्मेन्द्रियाशयाः प्रसन्नदेहेन्द्रियमनसो यदा भवन्ति तदा विदन्ति । अन्यदा तदज्ञाने कारणम् आह । यदा तद् एव प्रकाशमानम् एवासतां तर्कैर् विप्लुतं स्यात् तदा तिरोधीयेतेति ॥४१॥

क्रमसन्दर्भः  अन्यपक्षपातितानाम् अवेद्यत्वे हेतुम् आहप्रशान्ता भगवन्निष्ठा आत्मादयो येषाम्, त एव तद् विदन्ति । असत्तर्कैः, योऽनादृतो नरकभाग्भिर् असत्प्रसङ्गैः [भा.पु. ३.९.४] इति वक्ष्यमाणतृतीयस्कन्धगतमदुक्तदिशा तादृशतद्रूपादिकुतर्कैस् तु विप्लुतं सत् यत् तिरोधीयत इति । तद् एवम् अनेन पद्यचतुष्केण तादृशस्वरूप एव भगवांस् तादृशस्वरूपशक्त्या तद्रूपः सन्न् अवतारादिकं करोति । तत्र तत्तदज्ञास् तत्तद्गायन्तोऽपि न सुखं प्राप्नुवन्ति । यतस् तत्तद्विज्ञाने चाधिकृत्य, परिनिष्ठितोऽपि नैर्गुण्ये इत्य् आदिकं बहुतरं गीयत इति व्यञ्जितम् ॥४१॥

विश्वनाथः  ऋषे ! हे नारद ! मुनयो मननशीलाः । यदा प्रशान्तात्मेन्द्रियाशया भवन्ति, तदा तद् विदन्ति । अन्यथा असत्तर्कैर् विप्लुतम् । तद् एव वस्तु तिरोधीयते । एतेन तस्य निर्विशेषं स्वरूपं तद् ब्रह्म । तत् कथञ्चिद् अपि ज्ञातुं शक्यम्, न तु सविशेषस्वरूपम् इत्य् उक्तम् । एवम् एव विबोद्धुम् अर्हत्य् अमलान्तरात्मभिः [भा.पु. १०.१४.६] इत्य् आदिना दशमस्कन्धेऽपि वक्ष्यते ॥४१॥

 ]]]]]]]]]]

॥ २.६.४२ ॥

आद्योऽवतारः पुरुषः परस्य
कालः स्वभावः सदसन्मनश् च ।
द्रव्यं विकारो गुण इन्द्रियाणि
विराट् स्वराट् स्थास्नु चरिष्णु भूम्नः ॥

श्रीधरः  अवतारान् विस्तरेणाहआद्य इत्य् आदि यावद् अध्यायसमाप्ति । परस्य भूम्नः पुरुषः प्रकृतिप्रवर्तकः । यस्य सहस्रशीर्षा इत्य् उक्तो लीलाविग्रहः स आद्योऽवतारः । वक्ष्यति हि

भूतैर् यदा पञ्चभिर् आत्मसृष्टैः
पुरं विराजं विरचय्य तस्मिन् ।
स्वांशेन विष्टः पुरुषाभिधानं
अवाप नारायण आदिदेवः ॥ [भा.पु. ११.४.३]

यथोक्तम्
विष्णोस् तु त्रीणि रूपाणि पुरुषाख्यान्यतो विदुः ।
प्रथमं महतः स्रष्टृ द्वितीयं त्व् अण्डसंस्थितम् ।
तृतीयं सर्वभूतस्थं तानि ज्ञात्वा विमुच्यते ॥इति ।

यद्यपि सर्वेषाम् अविशेषेणावतारत्वम् उच्यते, तथापि कालश् च स्वभावश् च सदसद् इति कार्यकारणात्मिका प्रकृतिश् च एताः शक्तयः, मनआदीनि कार्याणि, ब्रह्मादयो गुणावताराह्, दक्षादयो विभूतय इति विवेक्तव्यम् । मनो महत्तत्त्वम् । द्रव्यं महाभूतानि । क्रमोऽत्र न विवक्षितः । विकारोऽहङ्कारः । गुणः सत्त्वादिः । विराट् समष्टिशरीरम् । स्वराट् वैराजः । स्थास्नु स्थावरम् । चरिष्णु जङ्गमं च व्यष्टिशरीरम् ॥४२॥

क्रमसन्दर्भः  पूर्वार्थम् एव स्पष्टयतिआद्योऽवतार इत्य् आदिना । परस्य भूम्नः स्वरूपेण शक्त्या च सर्वातिशायिनोऽवतारः प्राकृतवैभवे स्वेच्छयाविर्भावः ॥४२॥

विश्वनाथः  स एष आद्यः पुरुषः [भा.पु. २.६.३८] इत्य् एकेन श्लोकेनोक्तं पुरुषावतारं तत् कर्म च विवृणोति सार्धैश् चतुर्भिः । परस्य परव्योमाधिनाथस्य भगवतः । आद्यः प्रथमोऽवतारः । पुरुषः प्रकृतीक्षणकर्ता कारार्णवशायी । जगृहे पौरुषं रूपं भगवान् [भा.पु. १.३.१] इति प्रथमोक्तेः । कालस्वभावादयश् च तस्य कर्मोच्यते । कल्पे कल्पे सृजत्य् अजः । आत्मात्मन्य् आत्मनात्मानम् इत्य् उक्तेः । स एकोऽपि मायाशक्त्या नाना भवेद् इत्य् अर्थः । सदसत् कार्यकारणात्मकं सर्वं विश्वम् एव । तद् एव विवृणोतिमन इत्य् आदि । क्रमोऽत्र न विवक्षितः । द्रव्यं महाभूतानि । विकारोऽहङ्कारः । गुणः सत्त्वादिः । विराट् समष्टिशरीरं पातालादि । स्वराट् समष्टिजीवो हिरण्यगर्भः । स्थास्नु स्थावरम् । चरिष्णु जङ्गमं व्यष्टिशरीरम् । भूम्नः परमेश्वरस्य सम्बन्धि ॥४२॥

 ]]]]]]]]]]

॥ २.६.४३ ॥

अहं भवो यज्ञ इमे प्रजेशा
दक्षादयो ये भवदादयश् च ।
स्वर्लोकपालाः खगलोकपाला
नृलोकपालास् तललोकपालाः ॥

श्रीधरः  अहं ब्रह्मा । भवो रुद्रः । यज्ञो विष्णुः । दक्षादयो य इमे प्रजेशाः । तललोकपालाः पातालाधिपतयः ॥४३॥

क्रमसन्दर्भः  कालादयश् च परम् एव तत्त्वम् इति सार्धैश् चतुर्भिर् अन्वयः । यज्ञस्य विष्णोः साक्षाद् अवतारत्वेन ब्रह्मभवयोर् आवेशावतारत्वेनान्येषां शक्तितत्कार्यरूपत्वेन तदनन्यत्वम् इत्य् अर्थः ॥४३॥

विश्वनाथः  तथाहं ब्रह्मा । तदादयस् त्रयो गुणावताराः । खं भुवर्लोकस् तद्गतलोकपालाः । तललोकपालाः पातालाधिपतयः ॥४३॥

 ]]]]]]]]]]

॥ २.६.४४ ॥

गन्धर्वविद्याधरचारणेशा
ये यक्षरक्षोरगनागनाथाः ।
ये वा ऋषीणाम् ऋषभाः पित्ṝणां
दैत्येन्द्रसिद्धेश्वरदानवेन्द्राः ।
अन्ये च ये प्रेतपिशाचभूत
कूष्माण्डयादोमृगपक्ष्यधीशाः ॥

श्रीधरः  गन्धर्वादीनाम् ईशाः । यक्षादीनां नाथाः । रक्षोरगेति सन्धिर् आर्षः । ऋषीणां पित्ṝणां च श्रेष्ठाः । प्रेतादीनाम् अधीशाः ॥४४॥

क्रमसन्दर्भः  न व्याख्यातम्.

विश्वनाथः  रक्षोरगेति सन्धिर् आर्षः ॥४४॥

 ]]]]]]]]]]

॥ २.६.४५ ॥

यत् किं च लोके भगवन् महस्वद्
ओजःसहस्वद् बलवत् क्षमावत् ।
श्रीह्रीविभूत्यात्मवद् अद्भुतार्णं
तत्त्वं परं रूपवद् अस्वरूपम् ॥

मध्वः  यः शेते प्रलये विष्णुः शून्यनामा महाकृतिः ।
स तु नारायणो नाम नराणाम् अयनत्वतः ॥
रूपं द्वितीयं भवति दीपाद् दीपान्तरं यथा ।
सिसृक्षोस् तस्य पुरुष इत्य् आहुस् तद्विदो जनाः ॥
सरमाया द्वितीये तु रूपे प्रकृतिसञ्ज्ञिते ।
वीर्यम् आधत्त पुरुषो महांस् तस्माद् अजायत ॥
योऽसौ हिरण्यगर्भाख्यः पुरुषः सोऽपि भण्यते ।
श्रद्धेत्य् उक्ता तु तत्पत्नी सापि प्रकृतिर् उच्यते ॥
प्रलये त्व् अशरीरौ तौ विभासेन व्यवस्थितौ ।
शरीरं प्राप्य पुरुषात् संयोगं तौ प्रचक्रतुः ॥
ततः पुनर् महत्तत्त्वं प्रजातं जगदङ्कुरम् ।
स्वस्यैव पुत्रतां यातम् अहङ्कारस् ततोऽजनि ॥ इति व्योमसंहितायाम् ।

पुरुषस् तस्यैवाद्यावतारः कालादयो रूपवत् ।
अस्वरूपम् अपि प्रियत्वात् पुरुषाद्या हरे रूपं
ब्रह्माद्यास् तत्प्रियाः स्मृताः ।
स्वरूपभूता नैवैते तत्सन्निधियुता अपि ॥ इति पाद्मे ।

कालो वस्तु स्वभावश् च प्रकृतिः प्राण एव च ।
मनश् च पञ्चभूतानि विकारस् त्रिगुणा अपि ।
न स्वरूपं हरेर् एतत् तथाप्य् एषु हरिः स्थितः ॥ इति ब्राह्मे ।

सत्प्राणः सद् इति प्राण इति श्रुतेः ।

द्रव्यस् तु पञ्चभूतानि विकारोऽम् उदाहृतम् ।
विराजं गरुडं प्राहुः स्वराड् इन्द्र उदाहृतः ॥ इति षाड्गुण्ये ।

सर्वं तु रूपवद् विष्णोर् विशेषेण विभूतिमत् ।
अतिप्रियतान् नैवैतत् स्वरूपम् अपि भण्यते ॥ इति स्कान्दे ।

स्वतो महत्त्वं तु महो विशेषप्राप्तिशक्तिता ।
विभूतिर् लक्षणोन्नाहो लक्ष्मीशब्देन भण्यते ॥ इति ब्रह्मतर्के ।

प्रधानत्वेन सर्वस्मान् मत्स्यकूर्मादयो हरेः ।
अवताराः श्रुतौ ख्याताः स एवैते ततः स्मृताः ॥
न स्वरूपं तु ब्रह्माद्याः स्मृता मायाविभूतयः ।
स्वेच्छयैषां विशिष्टत्वं कुरुते तत् तथा स्मृतः ॥ इति व्योमसंहितायाम् ।

यज्ञशब्दोदितौ द्वौ तु देवौ लोकपुरस्कृतौ ।
एको नारायणस् तत्र रुद्रच्छिन्नस् तथापरः ॥
स तु यज्ञाभिमानी स्यात् तत्पतिः केशवः स्मृतः ॥ इति पाद्मे ॥४१४५॥

श्रीधरः  किं बहुना, यत् किञ्चिद् भगवदादि तत् सर्वं परम् एव तत्त्वम् इत्य् अन्वयः । भगवद् ऐश्वर्ययुक्तम्, महस्वत् तेजोयुक्तम् । ओजःसहसी इन्द्रियमनःशक्ती तद्युक्तम् । बलं दाक्ष्यम् । श्रीः शोभा, ह्रीर् अकर्मजुगुप्सा, विभूतिः सम्पत्तिः, आत्मा बुद्धिस् तद्युक्तम् । अर्णो वर्णः । अद्भुतार्णम् आश्चर्यवर्णम् इत्य् अर्थः । रूपम् एव स्वरूपम्, रूपवद् अस्वरूपं च यत् तत् सर्वं परं तत्त्वं तद्विभूतिर् इत्य् अर्थः ॥४५॥

क्रमसन्दर्भः  यज्ञस्य विष्णोः साक्षाद् अवतारत्वेन ब्रह्मभवयोर् आवेशावतारत्वेनान्येषां शक्तितत्कार्यरूपत्वेन तदनन्यत्वम् इत्य् अर्थः ॥४५॥

विश्वनाथः  किं बहुना, यत् किञ्चिद् भगवदादि । भगं श्रीकाममाहात्म्यवीर्ययत्नार्ककीर्तिषु इत्य् अमरः । महस्वत् तेजोयुक्तम् । ओजःसहोबलानीन्द्रियमनःशरीरपाटवानि । ह्रीर् अकर्मजुगुप्सा । आत्मा बुद्धिः । अद्भुतार्णम् आश्चर्यवर्णम् । तत् सर्वं तत्त्वम् । रूपवत् साकारम् अस्मदादिकम् । परम् अरूपवद् निराकारम् । कालदिकं चेति द्विविधम्भगवद्रूपम् अप्य् अस्वरूपं न भूतः स्वरूपं तस्य स्वरूपशक्तिविलासत्वाभावाद् इत्य् अर्थः । एवं च कालादीनां पुरुषावतारस्य कर्मरूपत्वेऽपि ते शक्तयो ब्रह्मादयो गुणावताराः, प्रजापत्यादयो विभूतयः, अन्ये केचिज् ज्ञानिनो योगिनः कर्मिणो मूढाश् च स्थावरजङ्गमाश् च सर्वे पुरुषावतारस्य सृष्ट्यादिलीलापरिकरा ज्ञेयाः ॥४५॥

 ]]]]]]]]]]

॥ २.६.४६ ॥

प्राधान्यतो यान् ऋष आमनन्ति
लीलावतारान् पुरुषस्य भूम्नः ।
आपीयतां कर्णकषायशोषान्
अनुक्रमिष्ये त इमान् सुपेशान् ॥

श्रीधरः  शुद्धसत्त्वावतारान् वक्तुम् आहप्राधान्यत इति । असत्कथाश्रवणैर् ये कर्णयोः कषाया मलास् तान् शोषयन्तीति तथा तान् । सुपेशान् सुन्दरान् । सकारलोपश् चार्षः । हे ऋसे, ते तुभ्यम् अनुक्रमिष्ये, तद् अनुक्रमेणावृतं त्वया पीयताम् इत्य् अर्थः । यद् वा, पीयताम् इति शत्रन्तम् । आपिबतां कर्णकषायशोषान् इत्य् अर्थः ॥४५॥

क्रमसन्दर्भः  किं बहुना ? एतदर्थम् एवास्य महापुराणस्याविर्भाव इति भवतानुदितप्रायं यशो भगवतोऽमलम् इत्य् आदौ, समाधिनाऽनुस्मर तद्विचेष्टितम् इत्य् आदौ च वर्णितम् । सा च भगवतो लीला द्विविधा । सृष्ट्यादिरूपा लीलावतारविनोदरूपा च । तयोर् उत्तरा तु प्रशस्ततरेत्य् आशयेनाहप्राधान्यतो यान् ऋष इति । यद्यपि पूर्वम् आद्योऽवतारः पुरुषः परस्येत्य् आदि ग्रन्थेन पुरुषं कालादितच्छक्तिं मनआदि तत्कार्यं ब्रह्मादि तम् । गुणावतारान् दक्षादितद्विभूतीश् चोक्तवान् अस्मि तेन च सृष्ट्यादिलीलाः तथापि यान् हे ऋषे पुरुषस्य भूम्नो लीलावतारान् प्राधान्येनामनन्ति तान् एव इमान् मम हृदयाधिरूढान् । कर्णकषायशोषान् तदितरश्रवणरागहर्त्ṝन् । किं च, सुपेषान् परममनोहरान् अनुक्रमिष्ये तदनुक्रमणं सम्यक् पीयताम् ॥४६॥

विश्वनाथः  एवं मायाशक्तिप्राधान्येन पुरुषावतारम् उक्त्वा, चिच्छक्तिमयान् लीलावतारान् वराहयज्ञादीन् वक्तुम् आह । प्राधान्यत आमनन्तीत्य् उपास्यत्वेनांशेनेति व्यञ्जयति । कर्णयोः कषायान् वार्तान्तरश्रवणवासनाः शोषयन्तीति तान् । हे ऋषे ! ते तुभ्यम् अनुक्रमिष्ये क्रमेण कथयिष्ये । तत् कथामृतं त्वया पीयताम् ॥

 ]]]]]]]]]]

इति सारार्थदर्शिन्यां हर्षिण्यां भक्तचेतसाम् ।
षष्ठोऽध्यायो द्वितीयेऽस्मिन् सङ्गतः सङ्गतः सताम् ॥

 ]]]]]]]]]]

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां द्वितीयस्कन्धे ब्रह्मनारदसंवादे
पुरुषविभूतिवर्णनं नाम
षष्ठोऽध्यायः
॥२.६॥



(२.७)
सप्तमोऽध्यायः
ब्रह्मनारदसंवादः

॥ २.७.१ ॥

ब्रह्मोवाच
यत्रोद्यतः क्षितितलोद्धरणाय बिभ्रत्
क्रौडीं तनुं सकलयज्ञमयीम् अनन्तः ।
अन्तर्महार्णव उपागतम् आदिदैत्यं
तं दंष्ट्रयाद्रिम् इव वज्रधरो ददार ॥

श्रीधरः
सप्तमे भगवल्लीलावतारा ब्रह्मणोदिताः ।
नारदाय तु तत्कर्म प्रयोजनगुनैः सह ॥

यत्र यदा क्षितितलोद्धरणार्थं वाराहीं तनुं बिभ्रत् सन्नुद्यतोऽनन्तस् तदा तं सुप्रसिद्धं हिरण्याक्षं दंष्ट्रया ददार ॥१॥

क्रमसन्दर्भः  करेण कर्णमूलेऽहन् [भा.पु. ३.१९.२५] इति वक्ष्यमाणात् प्रथमं करेणाहन्, पश्चाद् दंष्ट्रया च ददारेति ज्ञेयम् ॥१॥

विश्वनाथः  
अवताराः सप्तमेऽस्मिन् क्रोडाद्याः सह कर्मभिः ।
विभूतयश् च भक्ताश् च निरूप्यन्ते समासतः ॥ओ॥

वराहावतारम् आह । यत्र क्षितितलस्य भूतलस्य उद्धरणाय उद्यतः गत्वा उद्यमं चक्रे । तत्रैवान्तर्महार्णवे । उपागतं हिरण्याक्षं दंष्ट्रया करेण कर्णमूलेऽहन् इति वक्ष्यमाणात् प्रथमं करेण ततो दंष्ट्रया च ददारेति ज्ञेयम् ॥१॥

 ]]]]]]]]]]

॥ २.७.२ ॥

जातो रुचेर् अजनयत् सुयमान् सुयज्ञ
आकूतिसूनुर् अमरान् अथ दक्षिणायाम् ।
लोकत्रयस्य महतीम् अहरद् यद् आर्तिं
स्वायम्भुवेन मनुना हरिर् इत्य् अनूक्तः ॥

मध्वः  क्रियाभिमाणाद्यज्ञोऽसाव् इन्द्रसूनुः प्रकीर्तितः ।
यज्ञे सत्त्वात् स्वयं विष्णुर् यज्ञो रुचिसुतः स्मृतः ॥ इति पाद्मे ।

हरिर् इति ज्ञात्वेशावासाम् इत्य् आदिनानूक्तः ।
त्रयी श्रुतिर् नित्यवाक् च वेदोऽनुवचनं तथा ॥ इति ह्य् अभिधानम् ॥२॥

श्रीधरः  यज्ञावतारम् आह । रुचेः प्रजापतेः सकाशात् तद्भार्याया आकूतेः सूनुः सुतः सुयज्ञो नाम जातः । स च स्वभार्यायां दक्षिणायां सुयमान् देवान् अजनयत् । स एवेन्द्रः सन् यदा आर्तिम् अहरत् तदा पूर्वं सुयज्ञ इत्य् उक्तोऽप्य् अनु पश्चान् मनुना मातामहेन हरिर् इत्य् उक्तः । अनेन देवोत्पादनं लोकत्रयार्तिहरणं च तस्य कर्म दर्शितम् । एवं सर्वत्रावतारस् तत्कर्म च ज्ञेयम् ॥२॥

क्रमसन्दर्भः  न व्याख्यातम्.

विश्वनाथः  यज्ञावतारम् आहरुचेः प्रजापतेः सकाशाज् जातः सन् सुयमान् देवान् अजनयत् । नाम्ना सुयज्ञः । आकूतेः स्वायम्भुवपुत्र्याः सूनुः । दक्षिणायां स्वभार्यायाम् । स एवेन्द्रः सन्, यदा आर्तिं पीडाम् अहरत्, तदा पूर्वं सुयज्ञ इत्य् उक्तोऽपि अनु पश्चात् मातामहेन मनुना हरिर् इत्य् उक्तः । एवम् अग्रेऽपि सर्वत्र जन्म कर्म पित्रोः स्वस्य च नाम यथायोग्यं ज्ञेयम् ॥२॥

 ]]]]]]]]]]

॥ २.७.३ ॥

जज्ञे च कर्दमगृहे द्विज देवहूत्यां
स्त्रीभिः समं नवभिर् आत्मगतिं स्वमात्रे ।
ऊचे ययात्मशमलं गुणसङ्गपङ्कम्
अस्मिन् विधूय कपिलस्य गतिं प्रपेदे ॥

श्रीधरः  कपिलावतारम् आह । कर्दमस्य प्रजापतेर् गृहे च तद्भार्यायां देवहूत्यां जज्ञे । नवभिः स्त्रीभिर् भगिनीभिः सह । स च स्वमात्रे आत्मगतिं ब्रह्मविद्याम् उक्तवान् । यया आत्मगत्या सा आत्मनः शमलं मलिनीकरणं गुणसङ्गरूपं पङ्कम् अस्मिन्न् एव जन्मनि विधूय कपिलस्य गतिं मुक्तिं प्राप्तवती ॥३॥

क्रमसन्दर्भः  जज्ञे चेति । आत्मनो भगवद्रूपस्य गतिं ज्ञानम् उक्तवान् । कपिलस्य गतिं तदीयनित्यावासं वैकुण्ठांशविशेषम् ॥३॥

विश्वनाथः  कपिलावतारम् आहजज्ञे जातः । द्विज हे नारद ! नवभिः स्त्रीभिर् भगिनीभिः । समं सह । यया आत्मगत्या । आत्मनः शमलं मालिनीकरणं गुणसङ्गरूपं पङ्कं विधूय । अस्मिन् जगति वर्तमानो जनः कपिलस्य गतिं त्रिपाद्विभूतिस्थं कपिलवैकुण्ठं प्रपेदे प्राप्तवान् ॥३॥

 ]]]]]]]]]]

॥ २.७.४ ॥

अत्रेर् अपत्यम् अभिकाङ्क्षत आह तुष्टो
दत्तो मयाहम् इति यद् भगवान् स दत्तः ।
यत्पादपङ्कजपरागपवित्रदेहा
योगर्द्धिम् आपुर् उभयीं यदुहैहयाद्याः ॥

मध्वः  अमयीं विष्णुप्रधानाम् ॥४॥

श्रीधरः  दत्तात्रेयावतारम् आह । मयाहम् एव तुभ्यं दत्त इति यद्य् अत आह ततः स नाम्ना दत्तो जातः । स्वभक्तेभ्यो योगैश्वर्यदानं तच्चरितं च दर्शयति । यस्य पादपङ्कजयोः परागस् तेन पवित्रा देहा येषां ते । उभयीम् ऐहिकीमाम् उष्मिकीं च भुक्तिमुक्तिरूपां वा ॥४॥

क्रमसन्दर्भः  न व्याख्यातम्.

विश्वनाथः  दत्तात्रेयावतारम् आहअत्रेर् इति । चतुर्थ्यर्थे षष्ठी । मया अहम् एव तुभ्यं दत्तः इति यद् आह, ततः स नाम्ना दत्तो जातः । योगर्धिं योगसम्पत्तिम् उभयीम् ऐहिकीम् आमुष्मिकीं च भुक्तिमुक्तिरूपां वा । तेषां च मध्ये हैहयं तु प्राप्तयोगर्धिकम् अपि महदपराधत एव हेतोः कुप्यन् श्रीपरशुरामो जघानेति ज्ञेयम् ॥४॥

 ]]]]]]]]]]

॥ २.७.५ ॥

तप्तं तपो विविधलोकसिसृक्षया मे
आदौ सनात् स्वतपसः स चतुःसनोऽभूत् ।
प्राक्कल्पसम्प्लवविनष्टम् इहात्मतत्त्वं
सम्यग् जगाद मुनयो यद् अचक्षतात्मन् ॥

मध्वः  मे तप्तः सतः । सः नः अर्थे । सनात् पूर्वम् ।

ब्रह्मणस् तपतः पूर्वं विष्णुर् जात उरुक्रमः ।
सर्वलोकहितार्थाय येन रूपं प्रकाशितम् ॥
यश् च पाति सदा लोकान् अजितो जयतां वरः ।
तस्मात् रुद्रः समुत्पन्नः सर्वसंहारकृद् विभुः ॥
एते त्रिपुरुषाः प्रोक्ताः सृष्टिस्थित्यन्तकारिणः ।
निमित्तमात्रं तौ देवौ विष्णुः सर्वस्य कारणम् ॥ इति स्कान्दे ॥५॥

श्रीधरः  कुमारावतारम् आह । मे मया आदौ यत् तपस् तप्तं तस्मात् स्वतपसो मत्तपसो हेतोः स हरिश् चतुःसनोऽभूत् । सनत्कुमारः सनकः सनन्दनः सनातन इति चत्वारः सनशब्दा नाम्नि यस्य सः । कथम्भूतात् स्वतपसः ? सनाद् अखण्डितात्  । यद् वा, स्वतपसः सनाद् दानात् समर्पणाद् इत्य् अर्थः । षणु दाने । स च पूर्वकल्पस्य सम्प्लवे प्रलये विनष्टम् उच्छिन्नसम्प्रदायम् आत्मतत्त्वम् इहास्मिन् कल्पे सम्यग् जगादोक्तवान् । सम्यक्त्वं दर्शयतियद् गदितमात्रम् एव मुनय आत्मनात्मनि मनस्य् अचक्षत साक्षाद् अपश्यन् ॥५॥

क्रमसन्दर्भः  सदाद् इति तन्नाम्ना भगवान् इत्य् अर्थः । सनात् सनातनतमः इति सहस्रनामस्तोत्रात् ॥५॥

विश्वनाथः  कुमारावतारम् आहमे मया आदौ यत् तपस् तप्तं तस्मात्, स्वतपसो हेतोः स हरिः चतुःसनोऽभूत् । सनकसनन्दनसनातनसनत्कुमारा इति चत्वारः सनशब्दा नाम्नि यस्य सः । अत एव सनाद् इति च नाम । सनं सनशब्दम् अतति व्याप्नोतीति सः । सनात् सनातनतमः इति सहस्रनामस्तोत्रात् । इह अस्मिन् कल्पे । आत्मतत्त्वं सम्यग् जगाद, यद् गदितमात्रम् एव मुनय आत्मन् स्वमनसि अचक्षत साक्षाद् अपश्यन् ॥५॥

 ]]]]]]]]]]

॥ २.७.६ ॥

धर्मस्य दक्षदुहितर्य् अजनिष्ट मूर्त्यां
नारायणो नर इति स्वतपःप्रभावः ।
दृष्ट्वात्मनो भगवतो नियमावलोपं
देव्यस् त्व् अनङ्गपृतना घटितुं न शेकुः ॥

मध्वः  
नरो नारायणश् चैव हरिः कृष्णस् तथैव च ।
चत्वारो धर्मतनया हरिर् एव त्रयो मतः ।
अनन्तो नरनामात्र तस्मिंस् तु नरनामवान् ।
विशेषेण स्वयं विष्णुर् निवसत्य् अम्बुजेक्षणः ।
तस्माच् चतुर्धा धर्मस्य जातो विष्णुर् इतीरितः ॥ इति षाड्गुण्ये ॥६॥

श्रीधरः  नरनारायणावतारम् आहधर्मस्य पत्न्यां दक्षदुहितरि मूर्तिसञ्ज्ञायां नारायणो नर इति मूर्तिद्वयेन जातः । कथम्भूतः ? स्वोऽसाधारणस् तपःप्रभावो यस्य । तद् एवाहअनङ्गस्य पृतनाः देव्योऽप्सरसो भगवतः सकाशाद् आत्मनः स्वप्रतिरूपा उर्वश्याद्याः स्त्रीर् दृष्ट्वा तस्य नियमावलोपं व्रतभङ्गं घटितुं साधयितुं न शेकुः । यद् वा, आत्मनः स्वस्य यो नियमस् तपोनाशनरूपस् तस्यावलोपं तत्र दृष्ट्वा भगवतस् तं घटयितुं न शेकुर् इति । एतच् चाख्यानम् एकादशे भविष्यति ॥६॥

क्रमसन्दर्भः  न व्याख्यातम्.

विश्वनाथः  नरनारायणावतारम् आह । धर्मस्य पत्न्यां मूर्त्यां नारायणो नर इति स्वरूपद्वयेन जातः । स्वोऽसाधारणस् तपःप्रभावो यस्य सः । अनङ्गस्य पृतना देव्योऽप्सरसस् तपोभङ्गार्थम् आगताः । आत्मनः इति जात्यैकत्वम् । आत्मभ्यो हेतुभ्यो नियमावलोपं तपोभङ्गाभावं दृष्ट्वा घटितुं चेष्टितुं न शेकुः । शापभयस्तब्धा बभूवुर् इत्य् अर्थः । भागुरिमते अवेत्य् अस्याकारलोपे नञा अवलोप इति सिद्धम् ।

यद् वा, भगवतः सकाशात् आत्मनः स्वप्रतिरूपा ऊर्वश्याद्याः श्रीः नियमावलोपं व्रतभङ्गाभावं च दृष्ट्वा घटितुं न शेकुःविस्मयेन स्तब्धा बभूवुर् इत्य् अर्थः ॥६॥

 ]]]]]]]]]]

॥ २.७.७ ॥

कामं दहन्ति कृतिनो ननु रोषदृष्ट्या
रोषं दहन्तम् उत ते न दहन्त्य् असह्यम् ।
सोऽयं यद् अन्तरम् अलं प्रविशन् बिभेति
कामः कथं नु पुनर् अस्य मनः श्रयेत ॥

श्रीधरः  यत्र कामविजयी क्रोधोऽपि बिभेति यत्र कामो न प्रभवतीति किं वक्तव्यम् इत्य् आहकामम् इति । कृतिनः श्रीरुद्रप्रमुखा रोषयुक्तया दृष्ट्या कामं दहन्ति । रोषं त्व् आत्मानं दहन्तम् अपि ते न दहन्ति । क्रोधेनाभिभूयन्त इत्य् अर्थः । नु अहो सोऽयं रोषो यदन्तरं यन्मध्यं प्रविशन्न् अलं बिभेति । यद् वा, यस्यान्तर्मनः । कथम्भूतम् ? अमलं निर्मलं प्रविशन्न् इति ॥७॥

क्रमसन्दर्भः  न व्याख्यातम्.

विश्वनाथः  भगवतः कामविजयोऽयं नाद्भुतः, यतस् तत्र क्रोधम् अकुर्वाणः क्रोधजयम् अप्य् अन्यैर् दुष्करं कृतवान् इत्य् आहकामम् इति । कृतिनः श्रीरुद्रप्रमुखा रोषयुक्तया दृष्ट्या कामं दहन्ति । रोषं त्व् आत्मानं दहन्तम् अपि न दहन्ति । रोषेणाभिभूयन्त इत्य् अर्थः । नु अहो । सोऽयं रोषो यदन्तरं यन्मध्यं प्रविशन्न् अलं बिभेति । यद् वा, यस्यान्तर् मनः । कथम्भूतम् ? अमलम् ॥७॥

 ]]]]]]]]]]

॥ २.७.८ ॥

विद्धः सपत्न्युदितपत्रिभिर् अन्ति राज्ञो
बालोऽपि सन्न् उपगतस् तपसे वनानि ।
तस्मा अदाद् ध्रुवगतिं गृणते प्रसन्नो
दिव्याः स्तुवन्ति मुनयो यद् उपर्यधस्तात् ॥

मध्वः  अवतारो महाविष्णोर् वासुदेव इतीरितः ।
यो ध्रुवाय निजं प्रादात् स्थानम् अन्यान् अधिष्ठितम् ॥ इति प्रकाशसंहितायाम् ॥८॥

श्रीधरः  चरित्रेणैव कम् अप्य् अवतारं सूचयति । मातुः सपत्न्याः उदितान्य् उक्तानि वाक्यान्य् एव पत्रिणो बाणास् तैर् विद्धो ध्रुवो राज्ञ उत्तानपदोऽन्ति समीपे तपसो तपस् तप्तुम् । ध्रुवगतिं ध्रुवपदम् । यत् याम् उपरि स्थिताम् अधस्तात् स्थिता दिवि भवा दिव्याः सप्तर्षयः स्तुवन्ति । यद् वा, उपरि भृग्वादयः अधस्तात् सप्तर्षय इति ॥८॥

क्रमसन्दर्भः  विद्ध इति । श्रीवासुदेव एवायं ध्रुवार्थम् अवतीर्णः । यः खलु ध्रुवलोकाधिष्ठातेति गम्यते । तस्य द्वादशाक्षरविद्योपासकत्वात् तल्लोकप्राप्तेश् च ॥८॥

विश्वनाथः  पृश्निगर्भावतारम् आहविद्ध इति । मातुः सपत्न्याःसुरुचेः उदितानि वाक्यान्य् एव पत्रिणो बाणास् तैर् विद्धो ध्रुवः । राज्ञः उत्तानपदोऽस्ति समीपे । तपसे तपस् तप्तुम् । गृणते स्तुवते । ध्रुवपदं नित्यस्थलविशेषम् इत्य् अर्थः । यत् याम् । उपरिस्थिताः, अधस्तात् स्थिताः, दिवि भवा दिव्याः सप्तर्षयः स्तुवन्ति । यद् वा, उपरिस्थिता भृग्वादयः अधस्तात् सप्तर्षयः । वासुदेवावतारोऽयं पृश्निगर्भो ज्ञेयः ।

त्वम् एव पूर्वसर्गेऽभूः पृश्निः स्वायम्भुवे सति ।
तदायं सुतपा नाम प्रजापतिर् अकल्मषः ॥ [भा.पु. १०.३.३२]
अहं सुतो वाम् अभवं पृश्निगर्भ इति श्रुतः । [भा.पु. १०.३.४१]

इति दशमे कर्माश्रवणात् । अत्र तु जन्माश्रवणात् जन्मकर्मणोः परस्परसापेक्षत्वाद् एकत्र सङ्गतोर् औचित्यात् । यद् उक्तं भागवतामृते

अस्यात्र चरितानुक्त्या नामानुक्त्या च तत्र वै ।
परस्परम् अपेक्षित्वाद् युक्ता चैकत्र सङ्गतिः ॥ [ल.भा. १.३.५६] इति ।

न चात्र ध्रुवार्थं वैकुण्ठान् नारायण एवागतः । तेन पृथग् एवायं ध्रुवप्रियोऽवतार इति वाच्यम् । यद् उक्तं तत्रैव

अत्रागमनमात्रेण यदि स्याद् अवतारता ।
अन्यत्रापि प्रसज्येत यथेष्टं तत्प्रकल्पना ॥ [लभगवत्सन्दर्भा. १.३.५८] इति ॥८॥

 ]]]]]]]]]]

॥ २.७.९ ॥

यद् वेनम् उत्पथगतं द्विजवाक्यवज्र
निष्प्लुष्टपौरुषभगं निरये पतन्तम् ।
त्रात्वार्थितो जगति पुत्रपदं च लेभे
दुग्धा वसूनि वसुधा सकलानि येन ॥

मध्वः  पृथुर् नाम महाराजस् तत्र विष्णुः स्वयं प्रभुः ।
पृथुनामा चतुर्बाहुः प्रविष्टस् तेन चार्थितः ॥ इति महासंहितायाम् ॥९॥

श्रीधरः  पृथ्ववतारम् आह । यद् यदा ऋसिभिर् अर्थितस् तदा वेनं त्रात्वा अन्वर्थं तत् पुत्र इति पदं नाम लेभे ।

पुन्नाम्नो नरकाद्य् अस्मात् पितरं त्रायते सुतः ।
तस्मात् पुत्र इति प्रोक्तः स्वयम् एव स्वयम्भुवा ॥

इति हि पुत्रपदव्युत्पत्तिः । कथम्भूतम् ? द्विजानां शापवाक्यम् एव वज्रं तेन विप्लुष्टं दग्धं पौरुषं भगम् ऐश्वर्यं च यस्य तम् । चरित्रान्तरम् आह । येन च जगति जगदर्थे वसून्य् अन्नादिद्रव्याणि दुग्धा ॥९॥

क्रमसन्दर्भः  निरये पतन्तम् इति पुनः पुनः पतनाय सज्जमानं त्रात्वा पुत्रपदं च लेभ इति । न केवलं त्रातवान्, अपि तु पुत्रपदं च पुत्रत्वम् अपि लेभ इत्य् अर्थव्यक्त्या तत्रोद्यतेषु मुनिषु कारुण्यविशेषव्यक्तिः । क्त्वाप्रत्ययस् तु त्राणस्यावश्यकताविवक्षया भाविनि भूतवन् निर्देशात् । किन्तु सप्तमस्कन्धेभगवन् निन्दया वेणो द्विजैस् तमसि पातितः [भा.पु. ७.१.१६] इत्य् अनुसारेणैकदा श्रीपृथुराजेन श्रीनारदात् स्वपितुर् नरकभोगानन्तरं कुष्ठिम्लेच्छप्राप्तिं श्रुत्वा तम् आनीय पृथूदकाख्यकुरुक्षेत्रतीर्थे स्नपनादिना क्रमेण तदपरिच्छेद्ययातनाभोगाद् उद्दधारेति वामनपुराणाद् विशेषो ज्ञेयः ॥९॥

विश्वनाथः  पृथ्ववतारम् आह । यत् यदा ऋसिभिर् अर्थितस् तदा वेणं त्रात्वा अन्वर्थं तत् पुत्र इति पदं नाम लेभे ।

पुन्नाम्नो नरकाद्य् अस्मात् पितरं त्रायते सुतः ।
तस्मात् पुत्र इति प्रोक्तः स्वयम् एव स्वयम्भुवा ॥

इति पुत्रपदव्युत्पत्तिः । कथम्भूतम् ? द्विजानां शापवाक्यम् एव वज्रं तेन निष्प्लुष्टं दग्धं पौरुषं भगम् ऐश्वर्यं च यस्य तम् । श्रीपृथुराजेन नारदात् स्वपितुर् नरकभोगानन्तरं कुष्ठिम्लेच्छत्वप्राप्तिं श्रुत्वा तम् आनीय पृथूदकाख्ये कुरुक्षेत्रतीर्थे स्नपनादिना तदपरिच्छेद्ययातनाभोगाद् उद्दधारेति वामनपुराणकथा ज्ञेया । चरित्रान्तरम् आहयेन च वसुनि अन्नादिद्रव्याणि । वसुधा पृथ्वी दुग्धा ॥९॥

 ]]]]]]]]]]

॥ २.७.१० ॥

नाभेर् असाव् ऋषभ आस सुदेविसूनुर्
यो वै चचार समदृग् जडयोगचर्याम् ।
यत् पारमहंस्यम् ऋषयः पदम् आमनन्ति
स्वस्थः प्रशान्तकरणः परिमुक्तसङ्गः ॥

मध्वः  यद्रूपं परमहंसप्राप्यं पदम् आमनन्ति ॥१०॥

श्रीधरः  ऋसभावतारम् आह । असौ हरिर् नाभेर् आग्नीध्रपुत्रात् सुदेव्याः सूनुर् आस । नाभेर् भार्याया मेरुदेव्या एव सुदेवीत्य् अपि सञ्ज्ञा । जडवद् योगेन नित्यसमाधिना चर्याम् । यद् इति याम् । तत्र हेतुःसमदृक् । तत्रापि हेतुःस्वस्थः स्वस्वरूपे स्थितः । यतः प्रशान्तेन्द्रियः । तत् कुतः ? यतः परितो मुक्तसङ्गः ॥१०॥

क्रमसन्दर्भः  न व्याख्यातम्.

विश्वनाथः  ऋसभावतारम् आह । नाभेः सकाशात् आस अभूत् सुदेव्याः सूनुः । जडवद् योगचर्याम् । यस्य पारमहंस्यं पदं चिह्नम् ऋषय आमनन्ति अभ्यस्यन्ति । ऋषभः कीदृशः ? स्वस्मिन्न् एव तिष्ठतीत् स्वस्थ इत्य् आदि । अत्र समाप्तपुनर्आत्तता दोषश् चेद् एवं व्याख्ययम् । यस्य पारमहंस्यम् ऋषयः आमनन्ति, तेषु ऋषिषु परिमुक्तसङ्गः । इमे मत्पारमहंस्यं न जानन्त्व् इति तेषु प्रीतिरहितः । अत एव ते भ्रष्टा बभूवुर् इति तत्र कथा द्रष्टव्याः ॥१०॥

 ]]]]]]]]]]

॥ २.७.११ ॥

सत्रे ममास भगवान् हयशीरषाथो
साक्षात् स यज्ञपुरुषस् तपनीयवर्णः ।
छन्दोमयो मखमयोऽखिलदेवतात्मा
वाचो बभूवुर् उशतीः श्वसतोऽस्य नस्तः ॥

मध्वः  छन्दांसि च मख्याश् चैव देवा लोकाश् च सर्वशः ।
सर्वे विष्णौ स्थिता यस्माद् अतः सर्वमयो ह्य् असौ ॥ इति महासंहितायाम् ।

श्रीधरः  हयग्रीवावतारम् आहसत्रे इति । अथो इत्य् अर्थान्तरे । स एव साक्षाद् भगवान् मम ब्रह्मणः सत्रे यज्ञे हयशीर्षा आस । तपनीयं सुवर्णं तद्वद् वर्णो यस्य । छन्दोमयो वेदमयः तद्विधेया ये मखास् तन्मयः । अमृतमय इति वा पाठः । मखैर् यजनीया अखिला देवतास् तदात्मा च । अस्य श्वसतः श्वासं मुञ्चतो नस्तो नासापुटाद् उशतीर् उशत्यः कमनीया वेदलक्षणा वाचो बभूवुः ॥११॥

क्रमसन्दर्भः  न व्याख्यातम्.

विश्वनाथः  हयग्रीवावतारम् आह । सत्रे यज्ञे । आस आविर्बभूव । अस्य हयशीर्ष्णः । श्वसतो निःश्वसतः । नस्तो नासापुटात् । उशत्यः कमनीया वेदलक्षणा वाचो बभूवुर् उदपद्यं तु । अत्र छन्देति विशेषणत्रयेण कर्मकाण्डाज्ञानकाण्डदेवताकाण्डसम्बन्धिन्यः श्रुतय इति गम्यते । अमृतमय इत्य् अत्र मखमय इत्य् अपि पाठः क्वचित् ॥११॥

 ]]]]]]]]]]

॥ २.७.१२ ॥

मत्स्यो युगान्तसमये मनुनोपलब्धः
क्षोणीमयो निखिलजीवनिकायकेतः ।
विस्रंसितान् उरुभये सलिले मुखान् मे
आदाय तत्र विजहार ह वेदमार्गान् ॥

मध्वः  क्षौणीमयः नौकाश्रयत्वात् क्षोणीमयः ॥१२॥

श्रीधरः  मत्स्यावतारम् आह । मत्स्यो भाविना वैवस्वतेन मनुना दृष्टः । क्षोणीमयः पृथ्वीप्रधानः, तदाश्रय इत्य् अर्थः । अत एव निखिलजीवनिकायानाम् आश्रयः । मे मुखाद् विस्रंसितान् गलितान् वेदस्य मार्गान् वेदान् आदाय तत्र युगान्तसलिले विजहार । ह हर्षेण ॥१२॥

क्रमसन्दर्भः  मत्स्य इति । मनुना वैवस्वतमनुतया भाविना सत्यव्रतेनेत्य् अर्थः । अत्र शङ्खासुरवधस् त्व् अतिप्रसिद्धत्वान् नोक्तः ॥१२॥

विश्वनाथः  मत्स्यावतारम् आह । मत्स्यो भाविना वैवस्वतेन मनुना दृष्टः । क्षौणीमयः पृथ्वीप्रधानः, तदाश्रय इत्य् अर्थः । निखिलानां चतुर्विधानाम् एव जीवसङ्घानां केत आश्रयः । उरुभये प्रलयसलिले मे मुखाद् विस्रंसितान् विगलितान् वेदमार्गान् आदाय विजहार ॥१२॥

 ]]]]]]]]]]

॥ २.७.१३ ॥

क्षीरोदधाव् अमरदानवयूथपानाम्
उन्मथ्नताम् अमृतलब्धय आदिदेवः ।
पृष्ठेन कच्छपवपुर् विदधार गोत्रं
निद्राक्षणोऽद्रिपरिवर्तकषाणकण्डूः ॥

श्रीधरः  कूर्मावतारम् आह । क्षीरोदधौ कच्छपवपुः सन् गोत्रं मन्थनार्थं मन्दरगिरिं पृष्ठेन धृतवान् । कदा ? अमृतलब्धये क्षिराब्धिम् उन्मथ्नतां सताम् । निद्रायाः क्षणोऽवसर उत्सवो वा यस्य सः । निद्रावसरः कुतः ? तत्राह । अद्रेः परिवर्तः परिभ्रम एव कषाणः कषणं घर्षणसुखप्रदो यस्यां सा कण्डूर् यस्य सः । यद् वा, अद्रिपरिवर्त एव कषः कषणं तेन अणिति अपयातीति कषाणा कण्डूर् यस्य ॥१३॥

क्रमसन्दर्भः  अद्रेः परिवर्तः परिभ्रमः । स एव कषाणः कषणो हिंसको यस्यां सा कण्डूर् यस्य सः ॥१३॥

विश्वनाथः  कूर्मावतारम् आहक्षीरोदधाव् इति । अमृतलब्धये क्षिराब्धिम् उन्मथ्नतां या अमृतलब्धिस् तस्यै । गोत्रं मन्दरगिरिं दधार । निद्रायां क्षणोऽवसर उत्सवो वा यस्य सः । तत्र हेतुःअद्रेः परिवर्तेन परिभ्रमणेन कषाणा कष्यमाणा दूरीक्रिय्माणा कण्डूर् यस्य सः । कष् हिंसायां यग्भाव आर्षः ॥१३॥

 ]]]]]]]]]]

॥ २.७.१४ ॥

त्रैपिष्टपोरुभयहा स नृसिंहरूपं
कृत्वा भ्रमद्भ्रुकुटिदंष्ट्रकरालवक्त्रम् ।
दैत्येन्द्रम् आशु गदयाभिपतन्तम् आराद्
ऊरौ निपात्य विददार नखैः स्फुरन्तम् ॥

श्रीधरः  श्रीनृसिंहावतारम् आह । त्रैपिष्टपा देवास् तेषाम् उरुभयं हन्तीति तथा स भगवान् । यद् वा, त्रैपिष्टपानां देवानाम् अप्य् उरुभयं यस्मात् तादृशो हासो यस्य तन् नृसिंहरूपम् । अथ वा हिरण्यकशिपो राज्यकाले त्रैपिष्टपानां दैत्यानाम् उरुभयं यस्मात् तादृशो हासो यस्य तन् नृसिंहरूपम् । कथम्भूतम् ? भ्रमन्त्यौ भ्रुकुट्यौ दंष्ट्राश् च यस्मिंस् तत्करालं वक्त्रं यस्मिंस् तत् । दैत्येन्द्रं स्फुरन्तम् आरात् समीप एव गदयोपलक्षितम् अभिपतन्तं नखैर् विददार ॥१४॥

क्रमसन्दर्भः  न व्याख्यातम्.

विश्वनाथः  श्रीनृसिंहावतारम् आह । त्रैपिष्टपानां देवानाम् उरुभयं हन्तीति तथा स प्रसिद्धो भगवान् । भ्रमन्त्यौ भ्रुकुट्यौ दंष्ट्राश् च यत्र तथाभूतं करालं भीषणं वक्त्रं यत्र तत् । दैत्येन्द्रं हिरण्यकशिपुम् । आरात् समीपत एव गदया सह अभिपतन्तम् ॥१४॥

 ]]]]]]]]]]

॥ २.७.१५ ॥

अन्तःसरस्य् उरुबलेन पदे गृहीतो
ग्राहेण यूथपतिर् अम्बुजहस्त आर्तः ।
आहेदम् आदिपुरुषाखिललोकनाथ
तीर्थश्रवः श्रवणमङ्गलनामधेय ॥

श्रीधरः  हरिसञ्ज्ञकावतारम् आहअन्तर् इति युगलेन । गजयूथस्य पतिः । तीर्थरूपं श्रवो यशो यस्य स तीर्थश्रवाः हे तीर्थश्रवः । श्रवणेनैव मङ्गलं नामधेयं यस्य सः ॥१५॥

क्रमसन्दर्भः  आहेदम् इति । अस्य वाक्यस्य नारायणाखिलगुरो भगवन् नमस् ते [भा.पु. ८.३.३२] इत्य् अष्टमस्कन्धवाक्येन समाप्तिर् ज्ञेया ॥१५॥

विश्वनाथः  हरिसञ्ज्ञकावतारम् आहअन्तर् इति द्वाभ्याम् । इदं नामचतुष्टयम् आह । तत्र आदिपुरुषेति त्वम् आदित एव पुरुषाकार एव, अहं तु जीवत्वात् पुरुषोऽपि सम्प्रति पापात् गजाकार एवेति भावः । अखिललोकानां नाथेति ममापि नाथस् त्वं भवितुम् अर्हस्य् एवेति भावः । श्रवणमङ्गलेति श्रीगुरुमुखात् तन्नाम यया श्रुतम् एव, तद् अप्य् एतद् अमङ्गलं कथम् इति भावः ॥१५॥

 ]]]]]]]]]]

॥ २.७.१६ ॥

श्रुत्वा हरिस् तम् अरणार्थिनम् अप्रमेयश्
चक्रायुधः पतगराजभुजाधिरूढः ।
चक्रेण नक्रवदनं विनिपाट्य तस्माद्
धस्ते प्रगृह्य भगवान् कृपयोज्जहार ॥

मध्वः  हरिस् तापसनामासौ जातस् तपसि वै मनुः ।
गजेन्द्रं मोचयामास ससर्ज च जगद्विभुः ॥ इति मात्स्ये ॥१६॥

श्रीधरः  तद्वचनं श्रुत्वा शरणार्थिनं तं हस्ते शुण्डायां प्रगृह्य । किं कृत्वा । नक्रस्य ग्राहस्य वदनं विनिपाट्य विदार्य । तस्मात् तद्वदनात् ॥१६॥

क्रमसन्दर्भः  भुजा भुजयोर् मध्यभागः पृष्ठम् इत्य् अर्थः ॥१६॥

विश्वनाथः  अरणार्थिनं शरणार्थिनम् ॥१६॥

 ]]]]]]]]]]

॥ २.७.१७ ॥

ज्यायान् गुणैर् अवरजोऽप्य् अदितेः सुतानां
लोकान् विचक्रम इमान् यद् अथाधियज्ञः ।
क्ष्मां वामनेन जगृहे त्रिपदच्छलेन
याच्ञाम् ऋते पथि चरन् प्रभुभिर् न चाल्यः ॥

श्रीधरः  वामनावतारम् आह । अदितेः सुतानां द्वादशादित्यानां मध्ये अधियज्ञो यज्ञाधिष्ठाता विष्णुः । अवरजः कनीयान् अपि गुणैर् ज्यायाञ् ज्येष्ठः । गुणान् एवाह । यद्य् अत इमांल् लोकान् विचक्रमे पादन्यासैः क्रान्तवान् । अथ प्रतिश्रुतानन्तरम् एव । तत्र हेतुः
बलेः क्ष्मां वामनरूपेण जगृहे । नन्व् ईश्वरः स्वयं किम् इति दुर्बलवत् तथा चक्रे ? तत्राहयाच्ञां विना धर्ममार्गे वर्तमानो न चाल्यः, ऐश्वर्यान् न भ्रंशनीय इति ॥१७॥

क्रमसन्दर्भः  लोकान् विचक्रमे इति । गुणज्यायस्त्वे हेतुः सर्वातिक्रमिगुणो हि सर्वम् आक्रमितुं शक्नोति । क्षमाम् इति तद् उपलक्षितं त्रैलोक्यम् इत्य् अर्थः ॥१७॥

विश्वनाथः  वामनावतारम् आह । अदितेः सुतानां द्वादशादित्यानाम् अवरजोऽपि गुणैर् ज्यायान् । अधियज्ञः यज्ञाधिष्ठाता विष्णुः । वामनेन वामनरूपेण । नन्व् ईश्वरः किम् इति तथाच्छलेन ययाचे ? तत्राहयाच्ञां विना धर्ममार्गे वर्तमानः प्रकारान्तरेण न चालयितुम् अर्हः ॥१७॥

 ]]]]]]]]]]

॥ २.७.१८ ॥

नार्थो बलेर् अयम् उरुक्रमपादशौचम्
आपः शिखाधृतवतो विबुधाधिपत्यम् ।
यो वै प्रतिश्रुतम् ऋते न चिकीर्षद् अन्यद्
आत्मानम् अङ्ग मनसा हरयेऽभिमेने ॥

मध्वः  ऐन्द्रं पदं नान्तरीयं फलं तु हरितोषणम् ।
जगद्दातुर् बलेर् यस्माद् आनन्दोद्रिक्तता ॥ इति ब्रह्मतर्के ।

शीर्षाख्यमानम् ॥१८॥

श्रीधरः  ननु तर्हि याच्ञयापि चालनम् अनुचितम् एवेत्य् आशङ्क्य, ततोऽधिकं स्वसालोक्यादि दास्यामीत्य् आशयेन हृतवान् इत्य् आहनार्थ इति । यद् विबुधाधिपत्यम् इदानीं बलात् प्राप्तम् अग्रे दीयमानं चायं बलेः पुरुषार्थो न भवति । कुत इत्य् अत आह । आ अप इति च्छेदः । उरुक्रमस्य पादशौचं चरणक्षालनरूपा अपः आ सर्वतो धृतवतः । क्व ? शिखा शिखायाम् । मूर्ध्नीत्य् अर्थः । किं च शुक्रेण वारितः शप्तोऽप्य् अङ्ग हे नारद, यः प्रतिश्रुतं विनान्यन् न चिकीर्षत् कर्तुं नैच्छत् । यश् च तृतीयपादपूरणार्थं हरये आत्मानं देहम् अप्य् अभिमेनेऽङ्गीकृतवान् । एवं सदेहं त्रैलोक्यं श्रद्धया दत्तवतो विबुधाधिपत्यम् अर्थो न भवतीत्य् अर्थः ॥१८॥

क्रमसन्दर्भः  न व्याख्यातम्.

विश्वनाथः  ननु तर्हि याच्ञयापि चालनम् अनुचितम् एवेत्य् आशङ्क्य, ततोऽधिकं स्वसालोक्यादि दास्यामीत्य् आशयेन हृतवान् इत्य् आहनार्थ इति । यद् विबुधाधिपत्यम् इदानीं बलात् प्राप्तम् अग्रे दास्यमानं च, अयं बलेः पुरुषार्थो न भवति । कुतः ? इत्य् अत आह । आ अप इति च्छेदः । उरुक्रमस्य पादशौचं चरणक्षालनरूपा अपः आ सम्यक्प्रकारेण धृतवतः । क्व ? शिखासु मूर्धनीत्य् अर्थः । किं च, शुक्रेण वारितः शप्तोऽपि, अङ्ग हे नारद ! प्रतिश्रुतं विना अन्यन् न चिकीर्षत् कर्तुं नैच्छत् । अडागमाभाव आर्षः । यत् तृतीयचरणपूरणार्थं हरये आत्मानम् अहन्तास्पदं देहम् अप्य् अभिमेने अभिमतीकृत्य ददाव् इत्य् अर्थः ॥१८॥

 ]]]]]]]]]]

॥ २.७.१९ ॥

तुभ्यं च नारद भृशं भगवान् विवृद्ध
भावेन साधु परितुष्ट उवाच योगम् ।
ज्ञानं च भागवतम् आत्मसतत्त्वदीपं
यद् वासुदेवशरणा विदुर् अञ्जसैव ॥

मध्वः  ऐतरेयो हरिः प्राह नारदाय स्वकां तनुम् ।
यत् प्रापुर् वैष्णवा नान्ये यदृते न सुखं परम् ॥ इति ब्राह्मे ॥१९॥

श्रीधरः  हंसावतारम् आहतुभ्यम् इति । भृशं विवृद्धेन भावेनात्युद्रिक्तया भक्त्या परितुष्टः सन् भक्तियोगं साधु यथा तथा उवाच । ज्ञानं चेति ज्ञानसाधनम् । किं तत् ? भागवतं नाम । कथम्भूतम् ? तत्त्वम् एव सतत्त्वम् । आत्मतत्त्वदीपकम् । विवृद्धभावेनेति विशेषणस्य फलम् आहयद् इति ॥१९॥

क्रमसन्दर्भः  तुभ्यं चेति । विष्णुधर्मोत्तरे हंसरूपेण तस्मै तत्कथनात् ॥१९॥

विश्वनाथः  हंसावतारम् आहतुभ्यम् इति । विवृद्धभावेन प्रेम्णा । योगं भक्तियोगं ज्ञानं च । तच् च ज्ञानं भक्तिविषयस्य भक्त्याश्रयस्येति द्विविधं विशेषणद्वयेनाह । भागवतम्भगवत्सौन्दर्यसौरभ्यसौस्वर्यसौकुमार्यमाधुर्यसाद्गुण्याद्यनुभवरूपं प्रेमगम्यम् इत्य् अर्थः । तथा आत्मनो भक्त्याश्रयस्य जीवस्य यत् सतत्त्वं तत्त्वम् एव ज्ञानानन्दादिकं, तस्य दीपम् अविद्यावरणनिवर्तकत्वात् प्रदीपं प्रकाशकम् इत्य् अर्थः । यद् इदं द्विविधं ज्ञानम् । वासुदेवशरणाः ऐकान्तिकभक्ताः, अञ्जसा सुखेनैव विदुः । सर्वत्रैव शास्त्रेषु ज्ञानादिशब्दा विशेषणविशेष्यभावविनाभूतत्वेन प्रयुक्ता ब्रह्मज्ञानादिष्व् एव रूढाः, यथा पञ्कजादिशब्दाः पद्मादिषु । अन्यथा तु यथायोगम् एव वर्तन्त इति यौगिका एव । यथाज्ञानं परं मन्महिमावभासं यच्छूरयो भागवतं वदन्ति [भा.पु. ३.४.१३] इति । ज्ञानं च यद् अहैतुकं [भा.पु. १.२.७] इति, यन्मित्रं परमानन्दं पूर्णं ब्रह्म सनातनं [भा.पु. १०.१४.३३] इति । यथा च, पङ्कजं वर्त्म दुर्गमम् इति । मण्डपं भोजयेज् जनम् इत्य् आदि ।

अत्र विष्णुधर्मोत्तरे नारदाय हंसरूपेण भक्तियोग एव उक्तः । यत् तु

यदा त्वं सनकादिभ्यो येन रूपेण केशव ।
योगम् आदिष्टवान् एतद् रूपम् इच्छामि वेदितुम् ॥

इति सनकादिभ्यो ज्ञानोपदेष्टा हंसो वक्ष्यति, स त्व् अन्यो हंसो ज्ञेयः । अत्र तुभ्यं चेति चकारेण तुभ्यम् अवतारायापि भक्तियोगम् उवाचेत्य् उक्तिभङ्ग्यैव नारदावतारोऽप्य् उक्तः ॥१९॥

 ]]]]]]]]]]

॥ २.७.२० ॥

चक्रं च दिक्ष्व् अविहतं दशसु स्वतेजो
मन्वन्तरेषु मनुवंशधरो बिभर्ति ।
दुष्टेषु राजसु दमं व्यदधात् स्वकीर्तिं
सत्ये त्रिपृष्ठ उशतीं प्रथयंश् चरित्रैः ॥

मध्वः  मन्वन्तरेषु भगवान् चक्रवर्तिषु संस्थितः ।
चतुर्भुजो जुगोपैतद् दुष्टराजन्यनाशकः ॥
राजराजेश्वरेत्य् आहुर् मुनयश् चक्रवर्तिनम् ।
वीर्यदं परमात्मानं शङ्खचक्रगदाधरम् । इति सत्यसंहितायाम् ।२०॥

श्रीधरः  तत् तन् मन्वन्तरावतारम् आहचक्रम् इति । स्वतेजो निजं प्रभावम् एव चक्रं सुदर्शनं बिभर्ति । चक्रवद् अप्रतिहतं प्रभावं बिभर्तीत्य् अर्थः । तद् एवाह । मनुवंशपालकः सन् त्रयाणां लोकानां पृष्ठे उपरि स्थिते सत्यलोकेऽपि कमनीयां स्वकीर्तिं विस्तारयन् राजसु दण्डं विधत्ते ॥२०॥

क्रमसन्दर्भः  न व्याख्यातम्.

विश्वनाथः  तत् तन् मन्वन्तरावतारम् आह । दशसु दिक्षु अविहतं तेजो बिभर्ति । चक्रं च सुदर्शनं चक्रम् इवेत्य् अर्थः । मनुवंशधरो मनुवंशपालकः । अत एव दृष्टेषु दमं दण्डम् । कीदृशः ? त्रयाणां लोकानां पृष्ठे उपरिस्थिते सत्यलोकेऽपि । उशतीं कमनीयां कीर्तिं विस्तारयन् ॥२०॥

 ]]]]]]]]]]

॥ २.७.२१ ॥

धन्वन्तरिश् च भगवान् स्वयम् एव कीर्तिर्
नाम्ना नृणां पुरुरुजां रुज आशु हन्ति ।
यज्ञे च भागम् अमृतायुर् अवावरुन्ध
आयुष्यवेदम् अनुशास्त्य् अवतीर्य लोके ॥

श्रीधरः  धन्वन्तर्यवतारम् आह । लोकेऽवतीर्य धन्वन्तरिः सन् पुरुरुजां महारोगिणां स्वनाम्नैव रुजो रोगान् हन्ति । स्वयम् एव कीर्तिर् इति कीर्त्यतिशयोक्तिः । अमृतं मरणशून्यम् आयुर् यस्मात् सः । अव अवसन्नं पूर्वं दैत्यैः प्रतिबद्धं यज्ञे भागम् अवरुन्धे लभते । अवाप रुद्धम् इति पाठेऽप्य् अयम् एवार्थः । आयुर् विषयं वेदं चानुशास्ति प्रवर्तयति ॥२१॥

क्रमसन्दर्भः  न व्याख्यातम्.

विश्वनाथः  धन्वन्तर्यवतारम् आहकीर्तिः कीर्तिस्वरूप एव साक्षाद् इति कीर्त्यतिशय उक्तः । नाम्नैव धन्वन्तरिर् इति शब्देनैव । भागं पूर्वं दैत्यरुद्धम् अवाप । अमृतम् इवायुर् लोके प्राकट्यं यस्य स, सर्वलोकनैरुज्यदानाद् इति भावः । अवावरुद्धे इति पाठेअव अवसन्नं भागम् अवरुन्धे लभते स्म । आयुर् विषयं वेदम् अनुशास्ति प्रवर्तयति ॥२१॥

]]]]]]]]]]

॥ २.७.२२ ॥

क्षत्रं क्षयाय विधिनोपभृतं महात्मा
ब्रह्मध्रुग् उज्झितपथं नरकार्तिलिप्सु ।
उद्धन्त्य् असाव् अवनिकण्टकम् उग्रवीर्यस्
त्रिःसप्तकृत्व उरुधारपरश्वधेन ॥२२॥

श्रीधरः  परशुरामावतारम् आह । जगतः क्षयाय विधिना दैवेनोपभृतं संवर्धितं, मृत्यवे समर्पितम् इति वा । ब्राह्मणेभ्यो द्रुह्यतीति तथा अत उज्झितः पन्था वेदमार्गो येन । अत एव नरकार्तिं लिप्सतीव । एवम्भूतम् अवनेः कण्टकतुल्यं क्षत्रम् असौ महात्मा हरिर् उद्धन्त्य् उत्पाटयति, दीर्घतीक्ष्णधारेण परशुना ॥२२॥

क्रमसन्दर्भः  न व्याख्यातम्.

विश्वनाथः  परशुरामावतारम् आह । क्षत्रियं हन्ति । कीदृशम् ? क्षयाय नाशार्थं, विधिनैव उपभृतम् उपढौकितम् । रौद्ररसमयाय अस्मै उपायनत्वेन समर्पितम् इत्य् अर्थः । क्षत्रं कीदृशम् ? ब्रह्मध्रुग् इत्य् आदि । तच् च हनने हेतुर् उक्तः ॥२२॥

 ]]]]]]]]]]

॥ २.७.२३ ॥

अस्मत्प्रसादसुमुखः कलया कलेश
इक्ष्वाकुवंश अवतीर्य गुरोर् निदेशे ।
तिष्ठन् वनं सदयितानुज आविवेश
यस्मिन् विरुध्य दशकन्धर आर्तिम् आर्च्छत् ॥

मध्वः  प्राणादिकलेशः ॥२३॥

श्रीधरः  रामावतारम् आह त्रिभिःअस्मद् इति । अस्माकं ब्रह्मादीनां प्रसादे सुमुखः, कलया भरतादिरूपया सह, कला माया तस्या ईशो गुरोर् दशरथस्याज्ञायां तिष्ठन् सीतालक्षणाभ्यां सहितो वनम् अविवेश । यस्मिन् विरोधं कृत्वा रावणो नाशं प्राप्तः ॥२३॥

क्रमसन्दर्भः  न व्याख्यातम्.

विश्वनाथः  रामावतारम् आह त्रिभिः । अस्मासु ब्रह्मादिस्तम्बपर्यन्तेषु यः प्रसादस् तेन सुमुख इत्य् अवतारस्यास्य कृपातिशयो द्योतितः । कलया लक्ष्मणादिरूपया सह । स्वयं तु कलानाम् ईशः पूर्ण इत्य् अर्थः । चिन्मयेऽस्मिन् महाविष्णौ जाते दाशरथे हरौ इति श्रुतेः । नृषिंहरामकृष्णेषु षाड्गुण्यं परिपूरितम् इति स्मृतेश् च । आर्तिम् आर्च्छत् नाशं प्राप्तः
॥२३॥

 ]]]]]]]]]]

॥ २.७.२४ ॥

यस्मा अदाद् उदधिर् ऊढभयाङ्गवेपो
मार्गं सपद्य् अरिपुरं हरवद् दिधक्षोः ।
दूरे सुहृन्मथितरोषसुशोणदृष्ट्या
तातप्यमानमकरोरगनक्रचक्रः ॥

श्रीधरः  यस्मै रामायोदधिर् मार्गं ददौ । सपदि शीघ्रं हरो यथा त्रिपुरं दिधक्षुस् तद्वद् अरिपुरं लङ्कां दग्धुम् इच्छतोः । षष्ठी चतुर्थ्यर्थे । यद् वा, पञ्चमीयम् । दिधक्षोः रामाद् यद् भयं प्राप्तं तेनाङ्गे कम्पो यस्येति । कथम्भूत उदधिः ? ऊधं प्राप्तं यद् भयं तेनाङ्गेषु वेपः कम्पो यस्य । अत्र हेतुःदूरे वर्तमाना सुहृत् सीता तया निमित्तभूतया मथितः क्षुभितो रोषस् तेन सुशोणात्यरुणा दृष्टिस् तयाऽत्यन्तं तप्यमानं मकराणाम् उरगाणां नक्राणां च चक्रं यस्मिन् ॥२४॥

क्रमसन्दर्भः  न व्याख्यातम्.

विश्वनाथः  ऊधो भयेनाङ्गवेपः कम्पो येन सः । उदधिर् यस्मै मार्गं ददौ । त्रिपुरं दिधक्षोर् हरस्य् एव, अरिपुरं लङ्कां दिधक्षोः । चतुर्थ्यर्थे षष्ठी । कीदृशः ? दूरे वर्तमाना सुहृत् सीता तया निमित्तभूतया, मथितः क्षुभितः, रोषस् तेन सुशोणा अत्यरुणा दृष्टिस् तया अत्यन्तं तप्यमानं मकराणाम् उरगाणां नक्राणां च चक्रं यस्मिन् ॥२४॥

 ]]]]]]]]]]

॥ २.७.२५ ॥

वक्षःस्थलस्पर्शरुग्नमहेन्द्रवाह
दन्तैर् विडम्बितककुब्जुष ऊढहासम् ।
सद्योऽसुभिः सह विनेष्यति दारहर्तुर्
विस्फूर्जितैर् धनुष उच्चरतोऽधिसैन्ये ॥

मध्वः  विनेष्यति विनासम् एष्यति । दारहर्तुः भगवतः ।

धनुर्विस्फूर्जितैर् नष्टा रावणः पूर्वम् एव तु ।
पुनः शरै राममुक्तैः सानुबन्धो विनश्यति ॥ इति स्कान्दे ॥२५॥

श्रीधरः  किं च, युद्धे रावणस्य वक्षःस्थलस्पर्शेन रुग्णा भग्ना ये महेन्द्रवाहस्यैरावतस्य दन्तास् तैर् विडम्बिताः स्वधवलिम्ना धवलीकृताः । तत्तद्दिक्षु पतितैः प्रकाशिता इत्य् अर्थः । या एवम्भूताः ककुभो दिशस् ता जुषते सेवते पालयतीति वा तथा तस्य दारहर्तू रावणस्य अहो मत्समः कोऽन्योऽस्तीति महागर्वेणोढं प्राप्तं हासम् असुभिः प्राणैः सह सद्यः शीघ्रं विनेष्यत्य् अपनेष्यति । कैः ? धनुषो विस्फूर्जितैः टङ्कारघोषैर् एव । कथम्भूतस्य ? अधिसैन्ये स्वपरसैन्यमध्ये उच्चरत उत्कर्षेण विचरतः । ककुब्जयरूढहासम् इति पाठे दन्तैर् उज्ज्वलितानां ककुभां जयेन यो रूढहासः सञ्जातो गर्वस् तम् अपनेष्यतीत्य् अर्थः ॥२५॥

क्रमसन्दर्भः  न व्याख्यातम्.

विश्वनाथः  किं च, युद्धे रावणस्य वक्षःस्थलस्पर्शेन, रुग्णा भग्ना, ये महेन्द्रवाहस्य ऐरावतस्य दन्ताः, तैर् विडम्बिताः स्वधवलिम्ना धवलीकृताः । तत्तद्दिक्षु पतितैस् तैः प्रकाशिता इत्य् अर्थः । या एवम्भूताः ककुभो दिशस् ता जुषते सेवते पालयतीति वा तथा तस्य । दारहर्तू रावणस्य ऊढं प्राप्तं हासम् । “अहो मत्समः कोऽन्यो नास्ति” इति गर्वम् असुभिः प्राणैः सह सद्यो विनेष्यत्य् अपनेष्यति । कैः ? धनुषो विस्फूर्जितैः टङ्कारघोषैर् एव । कथम्भूतस्य ? तस्य अधिसैन्ये स्वपरसैन्यमध्ये उत्कर्षेण चरतः । ककुब्जयरूढहासम् इति पाठे तथाभूतानां ककुभां जयेन रूढं गर्वम् ॥२५॥

 ]]]]]]]]]]

॥ २.७.२६ ॥

भूमेः सुरेतरवरूथविमर्दितायाः
क्लेशव्ययाय कलया सितकृष्णकेशः ।
जातः करिष्यति जनानुपलक्ष्यमार्गः
कर्माणि चात्ममहिमोपनिबन्धनानि ॥

मध्वः  राम एको ह्य् अनन्तांशस् तत्र रामाभिधो हरिः ।
शुक्लकेशात्मकस् तिष्ठन् रमयामास वै जगत् ॥ इति ब्राह्मे ।
विष्णोर् नान्येन कर्माणि परेषां तन्निबन्धनम् ॥ इति मात्स्ये ॥२६॥

श्रीधरः  श्रीकृष्णावतारम् आहभूमेर् इति दशभिः । सुरेतरा असुरांशभूता राजानस् तेषां वरूथैः सैन्यैर् विमर्दिताया भारेण पीडातायाः । कलया रामेण सह जातः सन् । कोऽसौ जातः ? सितकृष्णौ केशौ यस्य भगवतः स एव साक्षात् । सितकृष्णकेशत्वं शोभैव न तु वयःपरिणामकृतम्, अविकारित्वात् । यत् तूक्तं विष्णुपुराणेउज्जहारात्मनः केशौ सितकृष्णौ महामुने [वि.पु. ५.१.५९] इति । यच् च भारते

स चापि केशौ हरिर् उद्बबर्ह
शुक्लम् एकम् अपरं चापि कृष्णम् ।
तौ चापि केशावाविशेतां यदूनां
कुले स्त्रियौ रोहिणीं देवकीं च ॥

तयोर् एको बलभद्रो बभूव
योऽसौ श्वेतस् तस्य देवस्य केशः ।
कृष्णो द्वितीयः केशवः सम्बभूव
केशो योऽसौ वर्णतः कृष्ण उक्तः ॥ [मभगवत्सन्दर्भा. १.१८९.३१३२] इति ।

तत् तु न केशमात्राव् अवताराभिप्रायं, किन्तु भूभारावतरणरूपं कार्यं कियद् एतत् ? मत्केशाव् एवैतत् कर्तुं शक्ताव् इति द्योतनार्थम् । रामकृष्णयोर् वर्णसूचनार्थं च केशोद्धरणम् इति गम्यते । अन्यथा तत्रैव पूर्वपरविरोधापत्तेः, कृष्णस् तु भगवान् स्वयम् इति एतद्विरोधाच् च । कथम्भूतः ? परमेश्वरतया जनैर् अनुपलक्ष्यो मार्गो यस्य । तर्हीश्वरत्वे किं प्रमाणम्, अतिमानुषकर्मान्य् अथानुपपत्तिर् एवेत्य् आह । आत्मनो महिना उपनिबध्यतेऽभिव्यज्यते येषु तानि ॥२६॥

क्रमसन्दर्भः  भूमेर् इति दशभिः । सुरेतरा असुरभावमया ये राजानः, तेषां वरूथैः सैन्यैर् विमर्दिताया भुवः क्लेशम् अपहर्तुं परमात्मनोऽपि परत्वात् जनैर् अस्मदादिभिर् अनुपलक्ष्यमार्गोऽपि प्रादुर्भूतः सन् कर्माणि च करिष्यति । कोऽसौ ? कलया अंशेन सितकृष्णकेशो यः, यत्र सितकृष्णकेशौ देवैर् दृष्टाव् इति शास्त्रान्तरप्रसिद्धेः । सोऽपि यस्यांशेन स एव भगवान् स्वयम् इत्य् अर्थः । तदविनाभवित्वात् श्रीबलदेवस्यापि ग्रहणं द्योतितम् ।

ननु पुरुषाद् अपि परोऽसौ भगवान् कथं भूभारावतारणमात्रार्थं स्वयम् अवतरिष्यतीत्य् आशङ्क्याहआत्मनो महिमानः परममाधुरीसम्पदः उपनिबध्यन्ते निजभक्तैर् अधिकं वर्ण्यन्ते येषु, तानि कर्माणि च करिष्यति । यद्यपि निजांशेनैव वा निजेच्छाभासेनैव वा भूभारहरणम् ईषत्करं, तथापि निजचरणारविन्दजीवातुवृन्दम् आनन्दयन्न् एव लीलाकादम्बिनीं निजमाधुरीवर्षणाय वितरिष्यमाणोऽवतरिष्यतीत्य् अर्थः । विष्णुपुराणादिवचनं तु तत्र पूर्वम् एव व्यख्यातम् अस्ति ।

सितकृष्णकेश इत्य् अत्र तात्पर्यं श्रीस्वामिभिर् एव विवृतम् । इदम् अप्य् अत्र तात्पर्यं सम्भवतिननु देवाः ! किमर्थं माम् एवातारयितुं भवद्भिर् आगृह्यते ? अनिरुद्धाख्यपुरुषप्रकाशविशेषस्य क्षीरोदश्वेतद्वीपधाम्नो मम यौ केशाव् इव स्वशिरोधार्यभूतौ ताव् एव श्रीवासुदेवसङ्कर्षणौ स्वयम् एवावतरिष्यतः । ततश् च भूभारहरणं ताभ्याम् ईषत्करम् एवेति ।

अथ उज्जहारात्मनः केशौ [वि.पु. ५.१.५९] इत्य् अस्यैव शब्दोऽर्थोऽपि मुक्ताफलटीकायां
केशौ सुखस्वामिनौ सितो रामः । आत्मनः सकाशाद् उज्जहार उद्धृतवान् इत्य् आदि ।  यैर् यथाश्रुतम् एवेदं व्याख्यातं, ते तु न सम्यक् परामृष्टवन्तः, यतः सुरमात्रस्यापि निर्जरत्वं प्रसिद्धम् । अकालकलिते भगवति जरानुदयेन केशशौक्ल्यानुपपत्तिः । न चास्य केशस्य नैसर्गिकसितकृष्णतेति प्रमाणम् अस्ति । अत एव नृसिंहपुराणे कृष्णावतारप्रसङ्गे शक्तिशब्द एव प्रयुज्यते, न तु केशशब्दः । तथा हि

वसुदेवाच् च देवक्याम् अवतीर्य यदोः कुले ।
सितकृष्णे च मच्छक्ती कंसाद्यान् घातयिष्यतः ॥ [नृ.पु. ५३.३०३१] इत्य् आदिना ।

अस्तु तर्हि अंशोपलक्षणः केशशब्दः ? न, अविलुप्तसर्वशक्तित्वेन साक्षादादिपुरुषत्वस्यैव निश्चेतुं शक्यत्वात् । कृष्णविष्ण्वादिशब्दानाम् अविशेषतः पर्यायत्वप्रतीतेः । नैवम् अवतारान्तरस्य कस्य वान्यस्य जन्मदिनं जयन्त्याख्ययातिप्रसिद्धम् । अत एवोक्तं महाभारते (१.१.१९३१९४)

भगवान् वासुदेवश् च कीर्त्यतेऽत्र सनातनः ।
शाश्वतं ब्रह्म परमं योगिध्येयं निरञ्जनम् ॥ इति ।

इति तस्याकालकलितत्वं योऽयं कालस् तस्य तेऽव्यक्तबन्धो चेष्टाम् आहुः [भा.पु. १०.३.२६] इत्य् आदौ श्रीदेवकीदेवीवाक्ये, नताः स्म ते नाथ [भा.पु. १.११.६] इत्य् आदौ श्रीद्वारकावासिवाक्ये च प्रसिद्धम् ।

अतो यत् प्रभासखण्डे केशस्य बालत्वम् एव च, तत् सितिम्नः कालकृतपलितलक्षणत्वम् एव च दर्शितम्, तस्य शरीरिणां शुष्कवैराग्यप्रतिपादनप्रकरणपतितत्वेन सुरमात्रनिर्जरताप्रसिद्धत्वेन चामुख्यार्थत्वान् न स्वार्थे प्रामाण्यम् । ब्रह्मा येन इत्य् आरभ्य,

विष्णुर् येन दशावतारग्रहणे क्षिप्तो महासङ्कटे ।
रुद्रो येन कपालपाणिर् अभितो भिक्षाटनं कारितम् ॥ [ग.पु. १.११३.१५]

इत्य् आदौ तस्मै नमः कर्मणे इति गारुडवचनात् । किं च, तत्प्रतिपादनाय मत्स्याद्यवताराणां मत्स्यादिशब्दसाम्येन छलोक्तिर् एवेयम् । यथा

अहो कनकदौरात्म्यं निर्वक्तुं केन युज्यते ।
नामसाम्याद् असौ यस्य धूस्तुरोऽपि मदप्रदः ॥ इति ।

शिवशास्त्रीयत्वाच् च नात्र वैष्णवसिद्धान्तविरुद्धस्य तस्योपयोगः । यत उक्तं स्कान्द एव षण्मुखं प्रति श्रीशिवेनशिवशास्त्रेऽपि तद् ग्राह्यं भगवच्छास्त्रयोगि यत् इति । अन्यतात्पर्यकत्वेन स्वतस् तत्राप्रामाण्याद् युक्तं चैतत्, यथा पङ्केन पङ्काम्भः [भा.पु. १.८.५२] इत्य् आदिवत् । पाद्मोत्तरखण्डे च शिवप्रतिपादकानां पुराणानाम् अपि तामसत्वम् एव दर्शितम् । मात्स्येऽपि तामसकल्पकथामयत्वम् इति । युक्तं च तस्य वृद्धसूतस्य श्रीभागवतम् अपठितवतः श्रीबलदेवावज्ञातुः श्रीभगवत्तत्त्वासम्यग्ज्ञानजं वचनंएवं वदन्ति राजर्षे ऋषयः केचनान्विताः [भा.पु. १०.७७.३०] इतिवत् । एतादृशश्रीभागवतवाक्येन स्वविरुद्धपुराणान्तरवचनबाधनं च । यथेह कर्मजितो लोकः क्षीयते [छा.उ. ८.१.६] इत्यादिवाक्येन उपाम सोमम् अमृता अभूम [ऋक् ८.४८.३] इत्यादिवचनबाधनवज् ज्ञेयम् । अत्रापि यत् स्ववचो विरुद्धेत नूनं ते न स्मरन्त्य् अमुं [भा.पु. १०.७७.३०] इति युक्तिसद्भावो दृश्यते । अत्रैवात्मनः सन्दिग्धत्वम् एव तेन सूतेन व्यञ्जितम्अचिन्त्या खलु ये भावा न तांस् तर्केण योजयेद् [मभगवत्सन्दर्भा. ६.६.११] इत्य् आदिना ।

किं च, तत्रैवोत्तरग्रन्थे कलङ्कापत्तिकारणकथने श्रीकृष्णावतारप्रसङ्गे स्वयं विष्णुर् एवेत्य् उक्तत्वात् स्वेनैव विरोधश् च । तस्मान् न केशावतारत्वेऽपि तात्पर्यं केशशब्दस्य बालत्ववाचनं च । छलतो भगवत्तत्त्वाज्ञानतो वेति स्थितम् । अतो वैष्णवादिपद्यानां शब्दोत्थम् अर्थम् एवं पश्यामः

अंशवो ये प्रकाशन्ते मम ते केशसञ्ज्ञिताः ।
सर्वज्ञाः केशवं तस्मान् माम् आहुर् मुनिसत्तम ॥ [मभगवत्सन्दर्भा. १२.३२८.४३]

इति सहस्रनामभाष्योत्थापितभारतवचनात् केशशब्देनांशुर् उच्यते । तत्र च सर्वत्र केशेतरशब्दाप्रयोगात् नानावर्णांशूनां श्रीनारददृष्टतया मोक्षधर्मप्रसिद्धेश् च । तथा चांशुत्वे लब्धे तौ चांशू वासुदेवसङ्कर्षणाव् अवतारसूचकतया निर्दिष्टाव् इति तयोर् एव स्याताम् इति गम्यते । तदीययोर् अपि तयोर् अनिरुद्धेऽभिव्यक्तिश् च युज्यत एव । अवतारितेजोऽन्तर्भूतत्वाद् अवतारस्य ।

ततश् च उज्जहार [वि.पु. ५.१.५९] इत्य् अस्यायम् अर्थःआत्मनः सकाशात् श्रीवासुदेवसङ्कर्षणांशभूतौ केशाव् अंशू उज्जहार उद्धृतवान्, प्रकटीकृत्य दर्शितवान् इत्य् अर्थः । अत्र “अयं सुमेरुः” इत्य् एकदेशदर्शनेनैवाखण्डसुमेरुनिर्देशवत् तद्दर्शनेनापि पूर्णस्यैवाविर्भावनिर्देशो ज्ञेयः ।

अथ स चापि केशौ [मभगवत्सन्दर्भा. १.१८९.३१] इत्य् आदिकव्याख्या । उद्बबर्हे योगबलेनात्मनः सकाशाद् विच्छिद्य दर्शयामास । स चापीति चशब्दः पूर्वम् उक्तं देवकर्तृकं निवेदनरूपम् अर्थं समुच्चिनोति । अपिशब्दस् तदुद्बर्हणे श्रीभगवत्सङ्कर्षणयोर् अपि हेतुकर्तृत्वं सूचयति । तौ चापीति चशब्दोऽनुक्तसमुच्चयार्थत्वेन भगवत्सङ्कर्षणौ स्वयम् एव विविशतुः । पश्चात् तौ च तत्तादात्म्येनापि विविशतुर् इति बोधयति । अपिशब्दो यत्रानुस्यूतौ चामू सोऽपि तदंशा अपीति गमयति । तयोर् एको बलभद्रो बभूव [मभगवत्सन्दर्भा. १.१८९.३२] इत्यादिकं तु नरो नारायणो भवेत् । हरिर् एव भवेन् नर इत्य् आदिवत् तदैक्यावाप्त्यपेक्षया ।

केशवः श्रीमथुरायां केशवस्थानाख्यमहायोगपीठाधिपत्वेन प्रसिद्धः । स एव कृष्ण इति । श्रीनृसिंहपुराणे सितासिते च मच्छक्ती इति तत्तद्वर्णनिर्देशेनांशुवाचक एव शक्तिशब्द इति ॥२७॥ [श्रीकृष्णसन्दर्भ २९]

विश्वनाथः  श्रीकृष्णावतारम् आहभूमेर् इति दशभिः । सुरेतरा असुरस्वरूपा ये राजानः, तेषां वरूथैः सैन्यैर् विमर्दिताया भुवः पृथिव्याः क्लेशव्ययाय भारापनोदनाय, भूतलस्थानां संसारदुःखक्षयाय च, तत्रैव केषाञ्चित् सोत्कण्ठभक्तानां स्वायोगदुःखोपशमाय च जातः कर्माणि करिष्यति ।

ननु कोऽसौ जातः ? तत्राहजनैर् अस्मदादिभिः अप्य् अनुपलक्ष्य उपलक्षयितुम् अशक्यः मार्गो वर्त्मापि यस्य सः ।

नन्व् अविदिततत्त्वोऽपि पदार्थो लोके स्वबुद्धानुसारेण नामरूपे कल्पयित्वा अयम् अयम् इति निश्चीयते । यथा कौस्तुभोऽपि पद्मराग एवायम् इति, पद्मरागोऽपि प्रवालमणिर् एवायम् इति, तथायम् अवतारोऽविज्ञातस्वरूपोऽपि पुराणादिषु कीदृशतया पठ्यते ? इत्य् अत आहकलयेति । सितकृष्णौ केशौ यस्य स एवातिपुरातनः पुरुषः कलया जात इति । यत् तु विष्णुपुराणेउज्जहारात्मनः केशौ सितकृष्णौ महामुने [वि.पु. ५.१.५९] इति । यच् च भारते

स चापि केशौ हरिर् उद्बबर्ह
शुक्लम् एकम् अपरं चापि कृष्णम् ।
तौ चापि केशावाविशेतां यदूनां
कुले स्त्रियौ रोहिणीं देवकीं च ॥

तयोर् एको बलभद्रो बभूव
योऽसौ श्वेतस् तस्य देवस्य केशः ।
कृष्णो द्वितीयः केशवः सम्बभूव
केशो योऽसौ वर्णतः कृष्ण उक्तः ॥ [मभगवत्सन्दर्भा. १.१८९.३१३२] इति ।

तत्र तत्र प्रकटेऽर्थे विचार्यमाणे बाधैव लभेत, न तु कापि सङ्गतिः । तथा हि त्रिगुणातीतस्याविकारिणः चिदानन्दघनवपुषो नारायणस्यापि वयःपरिणामकृतं शुक्लकृष्णकेशत्वं, अथ च सन्तं वयसि कैशोरे इति नित्यकिशोरत्वं च, तथा कृष्णस् तु भगवान् स्वयम् इति कृष्णावतारस्य स्वयां भगवत्त्वं चेत्य् अतस् तत्र विद्वांसो व्याचक्ष्यते, यथासितकृष्णकेशत्वं शोभैव, न तु वयःपरिणामकृतम् । भारावतरणरूपं कार्यं कियद् एतत् ? मत्केशाव् एव कर्तुं समर्थाव् इति द्योतनार्थं रामकृष्णयोर् वर्णसूचनार्थं च केशोद्धरणम् इति गम्यते । अन्यथा तत्रैव विरोधापत्तेः, कृष्णस् तु भगवान् स्वयम् इति एतद्विरोधाच् च । कलया रामेण सह स्वयं सितकृष्णकेशो भगवान् एव जातः इति स्वामिचरणाः । कलया शिल्पनैपुण्यविशेषविधिना, सिता बद्धाः, कृष्णा अतिश्यामाः, केशा येनेति विग्रहः । स एवैतस्य वैदग्धीविशेषाद् ईरितः । किं वा यः कलयांशेन स्यात् सितश्यामकेशकः इति लघुभागवतामृते श्रीरूपगोस्वामिचरणाः । अंशवो ये प्रकाशन्ते मम ते केशसञ्ज्ञिताः इति स्मृतेर् मच्छिरोधार्यौ सितकृष्णकिरणौ द्वौ प्रभू अवतरिष्यत इति सूचनार्थं केशद्वयोद्धरणम् इति सन्दर्भ श्रीजीवगोस्वामिचरणाः ।

किं च, अत्र विष्णुपुराणे भारते च सर्वत्र केशशब्दस्यैव प्रयोगात् चिकुरकुन्तलाद्यप्रयोगात् परोक्षवादा ऋषयः परोक्षं मम च प्रियं [भा.पु. ११.२१.३५] इति भगवत्सम्मतौ तापिन् शास्त्रकारणाम् ऋषीणां साकूतम् एव तत्तद्वचनम् इति गम्यते । तत्र उज्जहारेति आत्मनः स्वान्तःकरणात् सकाशात्, केशौ सुखरूपाव् ईश्वरौ सितकृष्णौ उज्जहार बहुस्तुतिभिः प्रसाद्य बहिर् अपि उद्गमयामास । हे महामुने ! मननेनैवास्यार्थोऽवगम्यताम् इति भावः । सुखशीर्षजलेषु कम् इति नानार्थवर्गात् ।

एवम् एव भारतीयं पद्यद्वयम् अपि व्याख्येयम् । तथैव कलया एकांशेन भुवः क्लेशव्ययाय सितेन सह कृष्णः केशः सुखरूपः ईशः माधुर्यैश्वर्यमयः बलदेवेन सह कृष्णो जात इत्य् अर्थः । श्लेषेण सितो रुद्रः । कृष्णो विष्णुः । को ब्रह्मा । तेषाम् अपीश्वरः । स यावद् उर्व्या भरम् ईश्वरेश्वरः [भा.पु. १०.१.२२] इत्य् अग्रिमोक्तेः ।

कर्माणि कीदृशानि ? आत्मनो महिमा महैश्वर्यम्, तस्यापि उप आधिक्येन निबन्धनम् आवृतीकरणं येषु तानि । यत् कर्मसु माधुर्येणावृतम् एव महैश्वर्यं तिष्थतीत्य् अर्थः । यद् वा, आत्मनः स्वस्य महिम्नि उप आधिक्येन नितरां बन्धनं येभ्यस् तानि । यत् कर्माणि स्वमाधुर्येण सर्वलोकमनांसि बध्नन्तीत्य् अर्थः । तत्र जनानुपलक्ष्यमार्ग इति पदेन रहस्या रागानुगाभक्तिर् अपि द्योतिता ॥२६॥

 ]]]]]]]]]]

॥ २.७.२७ ॥

तोकेन जीवहरणं यद् उलूकिकायास्
त्रैमासिकस्य च पदा शकटोऽपवृत्तः ।
यद् रिङ्गतान्तरगतेन दिविस्पृशोर् वा
उन्मूलनं त्व् इतरथार्जुनयोर् न भाव्यम् ॥

श्रीधरः  एतद् एव प्रपञ्चयतितोकेनेत्य् आदिना । बालेन पूतनाया जीवहरणम् । यद् रिङ्गता जानुभ्यां गच्छता अन्तरं गतेन मध्यं प्राप्तेन । दिविस्पृशोर् अत्युच्चयोः । इतरथाऽनीश्वरत्वे तन् न भवितव्यम् ॥२७॥

क्रमसन्दर्भः  एतद् एव व्यक्तीकृतन्तोकेन जीवहरणम् इत्य् आदौ । इतरथा स्वमाधुरीसम्पत्प्रकाशनेच्छाम् अन्तरेण मधुरतरं तोकादिभावं दधता तेन पूतनादीनां जीवहरणादिकं कर्म न भाव्यं न सम्भावनीयम् । तदंशतदिच्छाभासादिमात्रेणैव तत्सिद्धेर् इति वाक्यार्थः । तथा च तथायं चावतारस्ते भूवो भार [भा.पु. १.७.२५] इत्य् आदौ तैर् एव व्याख्यातम्किं भूभारहरणं मदिच्छामात्रेण न भवति ? तत्राहस्वानाम् इतीति । जयति जननिवास [भा.पु. १०.९०.४८] इत्य् अत्र चइच्छामात्रेण निरसनसमर्थोऽपि क्रीडार्थं दोर्भिर् एवाधर्मम् अस्यन्न् इति । तद् एवमादिभिः श्रीकृष्णस्यैव सर्वाद्भुततावर्णनाभिनिवेशप्रपञ्चो ब्रह्मणि स्पष्ट एव । अस्तु तावत् तद् भूरिभाग्यम् इह जन्म किम् अप्य् अटव्यां [भा.पु. १०.१४.३४] इत्य् आदि ॥२७॥ [श्रीकृष्णसन्दर्भ ६३]

विश्वनाथः  एतद् एव प्रपञ्चयतिउलूकिकायाः पूतनायाः यज् जीवहरणम् । तोकेनैव बालकेनैव रूपेण, न त्व् अतिविकटाकाराया अतिविस्तृतशरीराया अतिबलिष्ठायास् तस्या वधोपयोगिनी तादृशैश्वर्यमयी वामनावतारस्य त्रिविक्रममूर्तिर् इव काचिन् मूर्तिर् आविष्कृतेति भावः । त्रैमासिकस्यैव पदा अतिसुकोमलेनैवेत्य् अर्थः । यत् अपवृत्तः विपर्यस्ततया पातितः, न तु हिरण्यकशिपुविदारणार्था नृसिंहमूर्तिर् इव पदस्य विकटकठोरता काप्य् आविष्कृतेति भावः । रिङ्गता जानुभ्यां गच्छतैव, अन्तरं गतेन तयोर् मध्यगतेनैव उलूखलनिबद्धेनैव, अर्जुनयोर् द्वयोर् यद् उन्मूलनं, न तु पृथिव्युद्धरणोपयोगिना वराहरूपेणैव कोऽपि प्रयत्नः कृत इति भावः । तत् सर्वम् आत्ममहिमोपनिबन्धनम् एव निजबाल्यमहामाधुर्येण स्वमहैश्वर्यस्य आवृतीकरणम् एवेति पूर्वेणानुषङ्गः । इतरथा अन्यथा न भाव्यम् । एतत् त्रिकेण ईदृशेन न भवितव्यं नाभविष्यतेत्य् अर्थः ॥२७॥

 ]]]]]]]]]]

॥ २.७.२८ ॥

यद् वै व्रजे व्रजपशून् विषतोयपीतान्
पालांस् त्व् अजीवयद् अनुग्रहदृष्टिवृष्ट्या ।
तच्छुद्धयेऽतिविषवीर्यविलोलजिह्वम्
उच्चाटयिष्यद् उरगं विहरन् ह्रदिन्याम् ॥

श्रीधरः  विषतोयपीथान् विषमयतोयस्य पीथं पानं येषां तान् पालान् गोपांश् च कृपादृष्टिसुधावृष्ट्या जीवयिष्यतीति । यमुनायां क्रीडन्न् उरगं कालियम् उच्चाटयिष्यति । तच्छुद्धये तस्य ह्रदिन्या निर्विषत्वाय । अतिविषवीर्येण विलोलाऽतिचञ्चला जिह्वा यस्य ॥२८॥

क्रमसन्दर्भः  न व्याख्यातम्.

विश्वनाथः  विषतोयपीतं पानं येषां तान् पालान् गोपांश् च कृपादृष्टिसुधावृष्ट्या जीवयिष्यतीति यत् तद् अपि आत्ममहिमोपनिबन्धनम् एवेति पूर्वेणानुषङ्गः । ह्रदिन्यां यमुनायां, निवहन् विहर्तुं, तच्छुद्धये तस्या निर्विषत्वाय । उरगं कालियम् उच्चाटयिष्यति ॥२८॥

 ]]]]]]]]]]

॥ २.७.२९ ॥

तत् कर्म दिव्यम् इव यन् निशि निःशयानं
दावाग्निना शुचिवने परिदह्यमाने ।
उन्नेष्यति व्रजम् अतोऽवसितान्तकालं
नेत्रे पिधाप्य सबलोऽनधिगम्यवीर्यः ॥

मध्वः  दिव्यम् इव स्तुत्यम् इव । तदपेक्षया अन्येषां स्तुत्यम् एव यत् तस्य तच् च दिव्यम् इव ॥२९॥

श्रीधरः  दिव्यम् अलौकिकम् इवेति लोकोक्तिः । उन्नेष्यत्य् उद्धरिष्यति । शुचिर् ग्रीष्मस् तत्सम्बन्धिनि वने । शुष्क इत्य् अर्थः । अतो दावाग्नेर् हेतोर् अवसितो निश्चितोऽन्तकालो यस्य तम् । सबलः सरामः । अनधिगम्यं दुर्ज्ञेयं वीर्यं यस्य । तत्र निशि निःशयानम् इति कालियदमने रात्र्यां यमुनातीरे । नेत्रे पिधाय्य पिहिते कारियत्वेति मुञ्जाटव्याम् इति ज्ञेयम् ॥२९॥

क्रमसन्दर्भः  न व्याख्यातम्.

विश्वनाथः  दिव्यम् इवेति लोकोक्तिरीत्यैवोक्तिः । वस्तुतस् तु सर्वं कर्म तस्याप्राकृतम् एव, जन्म कर्म च मे दिव्यं [गीता ४.९] इति भगवदुक्तेः । निशि कालियदमनरात्रौ । शुचिर् ग्रीष्मस् तत्सम्बन्धिनि वने । उन्नेष्यति उद्धरिष्यति । अवसितो निश्चितोऽन्तकालो येन तम् । तथा मुञ्जाटव्यां नेत्रे पिधाप्य पिहिते कारियत्वा ॥२९॥

 ]]]]]]]]]]

॥ २.७.३० ॥

गृह्णीत यद् यद् उपबन्धम् अमुष्य माता
शुल्बं सुतस्य न तु तत् तद् अमुष्य माति ।
यज् जृम्भतोऽस्य वदने भुवनानि गोपी
संवीक्ष्य शङ्कितमनाः प्रतिबोधितासीत् ॥

श्रीधरः  उपबध्यतेऽनेनेत्य् उपबन्धं तत्साधनं शुल्बं दाम अमुष्य माता यशोदाऽग्रहीत् । अमुष्योदरे न माति बन्धनसम्मितं न भवति, न पूर्यत इत्य् अर्थः । गोपी यशोदा संवीक्ष्य दृष्ट्वा प्रतिबोधिता निजैश्वर्यं ज्ञापिता आसीद् इति यत्, तच् च कर्म दिव्यम् इवेति सर्वत्र पूर्वेणान्वयः ॥३०॥

क्रमसन्दर्भः  न व्याख्यातम्.

विश्वनाथः  उपनिबध्यतेऽनेनेत्य् उपनिबन्धनं शुल्बं दाम । अमुष्य माता श्रीयशोदा, यद् यद् गृह्णीत गृह्णाति । तद् अमुष्य न माति बन्धने सम्मितं न भवति, न पूर्यत इत्य् अर्थः । गोपी यशोदा । आदौ किं स्वप्न एतद् उत देवमाया [भा.पु. १०.८.४०] इत्य् आदिना विस्मितमनास् ततो बोधिता । अधोऽमुष्यैव ममार्भकस्य, यः कश्चनौत्पत्तिक आत्मयोगः [भा.पु. १०.८.४०] इति निजैश्वर्यं ज्ञापिता, अमुना कृष्णेनैवेत्य् अर्थः । तदनन्तरं प्रतिबोधिता ऐश्वर्यज्ञानप्रतिरूपं पुत्रस्नेहमाधुर्यम् एव बोधिता, प्रणतास्मि तत्पदं [भा.पु. १०.८.४१] स एव नारायणो मत्पुत्रस्याविष्टं नाशयतु इति तत्र द्योतनात् ॥३०॥

 ]]]]]]]]]]

॥ २.७.३१ ॥

नन्दं च मोक्ष्यति भयाद् वरुणस्य पाशाद्
गोपान् बिलेषु पिहितान् मयसूनुना च ।
अह्न्य् आपृतं निशि शयानम् अतिश्रमेण
लोकं विकुण्ठम् उपनेष्यति गोकुलं स्म ॥

मध्वः  अन्यथा ज्ञानहेतुर् या वाक् सा जल्पिः प्रकीर्तिता इति तन्त्रमालायाम् । यत् तु सर्वात्म३ ज्ञानं निशा सा परिकीर्तिता इति कौर्मे ॥३१॥

श्रीधरः  वरुणस्य पाशाद् यद् भयं तस्मान् मोचयिष्यति । मयसूनुना व्योमनाम्ना । अह्नि आपृतं व्यापारयुक्तं निशि शयानम् इति च वैकुण्ठप्राप्तिसाधनानुष्ठानाभावो दर्शितः । उपनेष्यति प्रापयिष्यति गोकुलवासिनं जनम् । स्मेत्य् आश्चर्ये ॥३१॥

क्रमसन्दर्भः  वरुणस्य पाशाद् यद् भयं तस्माद् इति साक्षात् पाशसम्बन्धो न विवक्षितः । अह्न्य् आपृतं निशि शयानम् इति ते तु ब्रह्मह्रदं नीता [भा.पु. १०.२८.१७] इत्य् अत्राक्रूरतीर्थत्वपक्षे नित्यम् एव श्रीकृष्णप्रेमात्मकचेष्टत्वं तदर्थनानाप्रयासानन्तरं तदेकसमाधिकत्वं च ज्ञेयम् । यद्धामार्थसुहृत्प्रियात्मतनयप्राणाशयास् त्वत्कृते [भा.पु. १०.१४.३५] इति श्रीब्रह्मवाक्यात् ।

इति नन्दादयो गोपाः कृष्णरामकथां मुदा ।
कुर्वन्तो रममाणाश् च नाविन्दन् भववेदनाम् ॥ [भा.पु. १०.११.५८] इति श्रीशुकवाक्याच् च ।

टीकाया एव मतान्तरेण ब्रह्मसमाधिपक्षे श्रीमन्नन्दान्वेषाणार्थ एव तद्दिने व्यापारस् तच्छ्रमेण निशि निद्रा निद्रायाम् एव तद्दर्शनम् इति विशेषो ज्ञेयः । एवं भक्तेच्छादायित्वं दर्शितम् । अत्र सर्वान्ते यत् गोलोकप्रापणं तद् अप्य् अनेनैव सूचितं दावाग्निपानलीलावत् ॥३१॥

विश्वनाथः  वरुणस्य पाशाद् भयं निषिद्धसमयस्नायिनं मां वरुणः पाशैर् बद्ध्वा स्वलोक एव स्थापयिष्यतीति नन्दकर्तृकं यद् भयं तस्मात् । वस्तुतस् तु नन्दस् तेन न बद्धः, कृष्णदर्शनार्थिना क्षणमात्रम् एव स्वलोक एव स्थापित इत्य् एवं तत्त्वम् । मयसूनुना व्योमेन । अह्नि आपृतं तद्दिने श्रीमन्नन्दकृष्णयोर् विच्छेददुःखेन तदन्वेषणार्थं नानाव्यापारेण च युक्तम् । निशि तत्रादौ तत्तच्छ्रमेण शयानम् । विकुण्ठं वैकुण्ठम् ॥३१॥

 ]]]]]]]]]]

॥ २.७.३२ ॥

गोपैर् मखे प्रतिहते व्रजविप्लवाय
देवेऽभिवर्षति पशून् कृपया रिरक्षुः ।
धर्तोच्छिलीन्ध्रम् इव सप्तदिनानि सप्त
वर्षो महीध्रम् अनघैककरे सलीलम् ॥

श्रीधरः  देवे इन्द्रे । पशून् रिरक्षुः । रिरक्षिषुर् इत्य् अर्थः । अनघे श्रमरहिते एकस्मिन्न् एव करे सलीलं यथा तथा महीध्रं गोवर्धनं धर्ता धारयिष्यति । उच्छिलीन्ध्रम् उद्गतं छत्राकम् इव । सप्तवर्षाणि वयो यस्य सः ॥३२॥

क्रमसन्दर्भः  न व्याख्यातम्.

विश्वनाथः  देवे इन्द्रे । रिरक्षुः रिरक्षिषुः । धर्ता धारयिष्यति । उच्छिलीन्ध्रम् उद्गतछत्राकम् इव । अनघे श्रमरहिते एकस्मिन् करे ॥३२॥

 ]]]]]]]]]]

॥ २.७.३३ ॥

क्रीडन् वने निशि निशाकररश्मिगौर्यां
रासोन्मुखः कलपदायतमूर्च्छितेन ।
उद्दीपितस्मररुजां व्रजभृद्वधूनां
हर्तुर् हरिष्यति शिरो धनदानुगस्य ॥

मध्वः  कलपदं च । आयतं च । सप्तस्वरसमाहारो मूर्च्छनेति प्रकीर्तितः इति गान्धर्वे ॥३३॥

श्रीधरः  निशि रात्रौ । निशाकररश्मिभिर् गौर्यां धवलायाम् । वने क्रीडन् कलानि मञ्जुलानि पदानि यस्मिंस् तच् च तद् आयतं दीर्घं मूर्च्छितम् आलापविशेषयुक्तं गतिं तेनोद्दीपितः स्मर एव रुक् यासां तासां गोपीनां हर्तुः शङ्खचूडस्य शिरो हरिष्यति ॥३३॥

क्रमसन्दर्भः  पूर्ववद् अत्र रासलीलया सह होरिकालीलाम् एकीकृत्य वर्णनम् ॥३३॥

विश्वनाथः  निशि कथम्भूतायाम् ? निशाकररश्मिभिर् गौर्यां धवलायाम् । रासोन्मुखः क्रीडन् । भविष्यति दिनान्तरभवं शङ्खचूडवधम् अपि राससान्निध्यात् तत्साहित्येनैवाहकलेति । कलपदस्य मधुरास्फुटगीतस्य आयतं मूर्च्छितं मूर्च्छना तेन । व्रजभूतो गोपास् तेषां वधूनां हर्तुः शङ्खचूडस्य शिरो हरिष्यति । यद् वा, तस्याम् एव रात्रौ शङ्खचूडवधानन्तरम् अर्धरात्रे रासं च करिष्यति, रासोन्मुख इत्य् उक्तेः ॥३३॥

 ]]]]]]]]]]

॥ २.७.३४ ॥

ये च प्रलम्बखरदर्दुरकेश्यरिष्ट
मल्लेभकंसयवनाः कपिपौण्ड्रकाद्याः ।
अन्ये च शाल्वकुजबल्वलदन्तवक्र
सप्तोक्षशम्बरविदूरथरुक्मिमुख्याः ॥

ये वा मृधे समितिशालिन आत्तचापाः
काम्बोजमत्स्यकुरुसृञ्जयकैकयाद्याः ।
यास्यन्त्य् अदर्शनम् अलं बलपार्थभीम
व्याजाह्वयेन हरिणा निलयं तदीयम् ॥

मध्वः  विद्वेषिणोऽप्य् उदासीना भक्ता अपि न संशयः ।
हरेर् हि सदनं यान्ति व्यक्तं भक्तैस् तु गम्यते ॥
आरभ्यतम आमुक्तेः कृष्णस्य सदनं यतः ।
अव्यक्तहरिलोकत्वाद् अन्येषाम् अन्यलोकता ॥ इति बृहत्संहितायाम् ।

रामभीमार्जुनादीनि विष्णोर् नामानि सर्वशः ।
रमणाभयवर्णाद्याः शब्दवृत्तेर् हि हेतवः ।
हरिर् हि तत्र तत्रस्थो रमणादीन् करोत्य् अजः ॥
अतस् तस्यैव नामानि व्याजाद् अन्यगतानि ।
व्यवहारप्रवृत्त्यर्थं दुष्टानां मोहनाय च ।। इति स्कान्दे ॥३४३५॥

श्रीधरः  ये च प्रलम्बादयस् ते सर्वे हरिणा हेतुभूतेन तदीयं निलयम् अदर्शनं दर्शनायोग्यं वैकुण्ठम् अलं यास्यन्तीत्य् उत्तरेणान्वयः । खरो धेनुकः, दर्दुर इव दर्दुरो बकः, इभः कुवलयापीडः, कुजो नरकः, कपिर् द्विविदः ॥३४॥

ये च मृधे आत्तचापाः, समितौ सङ्ग्रामे शालन्ते श्लाघन्ते ते समितिशालिनः । ननु प्रलम्बखरकपिबल्वलरुक्मिप्रमुखा वलभद्रेण निहताः, काम्बोजादयश् च भीमार्जुनादिभिः, शम्बरः प्रद्युम्नेन, यवनो मुचुकुन्देन, न तु हरिणा तत्राह । बलो भीमः पार्थ इत्य् आदयो व्याजाह्वयाः कपटनामानि यस्य तेन । सप्तोक्षाणस् तु तेन दमिताः कालान्तरे यास्यन्तीति भावः । एतच् च सर्वम् अपि कर्म दिव्यम् इव, तच् चान्यथा न भाव्यम् इति पूर्वेणैव सम्बन्धः ॥३५॥

क्रमसन्दर्भः  ये चेति युग्मकम् । बलपार्थेति दैत्यमोक्षदायित्वलक्षणया सर्वासाधारणशक्त्या तेष्व् आवेशात् । इदं तु यत्र द्विविदादिवधे तस्यासाक्षात्त्वं तत्रैव ज्ञेयम् । साक्षाद्भावे तु तन्निरीक्षणम् एव मुख्यं कारणम् । यथोक्तं श्रीभीष्मेण यम् इह निरीक्ष्य हता गताः स्वरूपं [भा.पु. १.९.३९] इति । केचिद् अलम् अदर्शनं ब्रह्मलयं, केचित् तु तदीयं निलयम् इति विभेद्यम् ॥३४३५॥

विश्वनाथः  एवम् अतिमाधुर्याधिकाद् वृन्दावनीयलीलाः किञ्चिद् व्यासेन प्रोच्य, अन्या असुरवधलीलाः समासेनैवोद्दिशति द्वाभ्याम् । ये च प्रलम्बादयस् ते सर्वे हरिणा हेतुभूतेन, केचिद् अलम् अत्यर्थम् अदर्शनं सायुज्यम्, केचिच् च तदीयं निलयं वैकुण्ठं यास्यन्तीत्य् उत्तरेणान्वयः । खरो धेनुकः । दर्दुरो दर्दुरसञ्ज्ञको बकः । इभः कुवलयापीडः । कुजो नरकः । कपिर् द्विविदः ।

समितौ सङ्ग्रामे शालन्ते श्लाघन्ते ते समितिशालिनः । ननु प्रलम्बखरकपिबल्वलरुक्मिप्रमुखा बलभद्रेण निहताः, काम्बोजादयश् च भीमार्जुनादिभिः, शम्बरः प्रद्युम्नेन, यवनो मुचुकुन्देन, न तु हरिणा, तत्राह । बलपार्थभीमा इत्य् आदयो व्याजेनैवाह्वया नामानि यस्य तेन । सप्तोक्षाणस् तु तेन दमिताः कालान्तरे यास्यन्तीति भावः । अत्र प्रलम्बखरादयः सायुज्यं, पौण्ड्रकदन्तवक्रादयो वैकुण्ठं यास्यन्तीति विवेचनीयम् अग्रे व्याख्यास्यमानयुक्तेः ॥३४३५॥

 ]]]]]]]]]]

॥ २.७.३६ ॥

कालेन मीलितधियाम् अवमृश्य न्ṝणां
स्तोकायुषां स्वनिगमो बत दूरपारः ।
आविर्हितस् त्व् अनुयुगं स हि सत्यवत्यां
वेदद्रुमं विटपशो विभजिष्यति स्म ॥

मध्वः  तृतीये सप्तमे चैव षोडशो पञ्चविंशके ।
अष्टाविंशे युगे कृष्णः सत्यवत्याम् अजायत ॥
व्यासाचार्यस् तु पूर्वेषु चरमे स्वयम् एव तु ।
विव्यास वेदाञ्चक्रे च भारतं वेदसम्मितम् ॥ इति च ॥३६॥

श्रीधरः  व्यासावतारम् आह । अनुयुगं मीलिता सङ्कुचिता धीर् येषाम् । स्तोकम् अल्पम् आयुर् येषां तेषां स्वनिगमः स्वकृतो वेदराशिर् बताहो दूरे पारं यस्येति दुर्गम् इत्य् अवमृश्य सत्यवत्याम् आविर्भूतः सन् स एव हरिः । विटपशः शाखाभेदेन ॥३६॥

क्रमसन्दर्भः  न व्याख्यातम्.

विश्वनाथः  व्यासावतारम् आह । कालेन मीलिता सङ्कुचिता धीर् येषाम् । तत्रापि स्तोकायुषाम् अल्पायुषाम् । स्वनिगमः स्वकृतो वेदसमुद्रः । दूरे पारं यस्य स इत्य् अवमृश्य । अनुयुगं कल्पे कल्पे युगशब्दोऽयं कल्पवाची ज्ञेयः । सत्यवत्याम् आविर्भूतः सन् स एव हरिर् विटपशः शाखाभेदेन ॥३६॥

 ]]]]]]]]]]

॥ २.७.३७ ॥

देवद्विषां निगमवर्त्मनि निष्ठितानां
पूर्भिर् मयेन विहिताभिर् अदृश्यतूर्भिः ।
लोकान् घ्नतां मतिविमोहम् अतिप्रलोभं
वेषं विधाय बहु भाष्यत औपधर्म्यम् ॥

मध्वः  मोहनार्थं दानवानं बालरूपी पथिस्थितः ।
पुत्रं तं कल्पयामास मूढबुद्धिर् जिनः स्वयम् ॥
ततः सम्मोहयामास जिनाद्यान् असुरांशकान् ।
भगवान् वाग्भिर् उग्राभिर् अहिंसा वाचिभिर् हरिः ॥ इति ब्रह्माण्डे ॥३७॥

श्रीधरः  बुद्धावतारम् आह । देवद्विषां निगमवर्त्मनि वेदमार्गे निष्ठितानां नितरां स्थितानाम् । तद्बलेन च पूर्भिः पुरीभिः । अदृश्यतूर्भिर् अलक्ष्यवेगाभिः । मतेर् विमोहो योग्यतात्यागो यस्मात्, मतेः प्रलोभश् चायुक्तस्वीकारो यस्मात् तं पाषण्डवेषं विधाय तेनौपधर्म्यं पाषण्डधर्मम् । स्वार्थे ष्यञ् । बहु भाषिष्यत इत्य् अर्थः ॥३७॥

क्रमषन्दर्भः  कलिविशेषे अवतारं श्रीबुद्धम् आहदेवद्विषाम् इति । अस्मिन् कलौ देवद्विषां तादृशत्वाश्रवणात् ॥३७॥

विश्वनाथः  बुद्धावतारम् आह । देवद्विषां दैत्यानाम् । निष्ठितानां नितरां स्थितानाम् । पूर्भिः पुरीभिः । अदृश्यतूर्भिः सपत्नैर् अलक्ष्यवेगाभिः । लोकान् घ्नतां तेषां मतेर् विमोहो मतेः प्रलोभश् च यस्मात् तं पाषण्डवेशं विधाय, तेनौपधर्म्यं पाषण्डधर्मम् । स्वार्थे ष्यञ् । बहु भाषिष्यत इत्य् अर्थः ॥३७॥

 ]]]]]]]]]]

॥ २.७.३८ ॥

यर्ह्य् आलयेष्व् अपि सतां न हरेः कथाः स्युः
पाषण्डिनो द्विजजना वृषला नृदेवाः ।
स्वाहा स्वधा वषड् इति स्म गिरो न यत्र
शास्ता भविष्यति कलेर् भगवान् युगान्ते ॥

श्रीधरः  कल्क्यवतारम् आह । यर्हि यदा सताम् अप्य् आलयेषु गृहेषु हरेः कथा न स्युः, त्रैवर्णिकाः पाषण्डिनः स्युः, शूद्राश् च राजानः स्युस् तदा कल्किरूपेण कलेः शास्ता भविष्यति । अत्र च ब्रह्मनारदसंवादात् प्राग्भाविनो वराहादयः, मन्वन्तरावतारास् तु भूता भाविनश् च, धन्वन्तरिपरशुरामौ तदा वर्तेते, श्रीरामादयस् तु भाविनः, तत्र तु क्वचिद् भूतादिनिर्देशश् छान्दस इति द्रष्टव्यम् ॥३८॥

क्रमसन्दर्भः  सतां चातुर्वर्ण्याचारवताम् आलयेषु आश्रमेषु यदि हरिकथाः न स्युः, अत एव तेषु त्रैवर्णिकाः पाषण्डिनः स्युः । शूद्राश् च म्लेच्छपर्यन्ता राजानः स्युर् इत्य् अर्थः ॥३८॥

विश्वनाथः  कल्क्यवतारम् आह । वृषलाः शूद्राः नृदेवाः राजानः । कलेर् युगस्यान्ते । एकदेशान्वयः सोढव्यः । अत्र ब्रह्मनारदसंवादात् प्राग्भाविनो वराहादयः, मन्वन्तरावताराश् च भूता भाविनश् च, धन्वन्तरिपरशुरामौ तदा वर्तेते । श्रीरामादयस् तु भाविनः । तत्र भूतादिनिर्देशश् छान्दस इति द्रष्टव्यम् ॥३८॥

 ]]]]]]]]]]

॥ २.७.३९ ॥

सर्गे तपोऽहम् ऋषयो नव ये प्रजेशाः
स्थानेऽथ धर्ममखमन्वमरावनीशाः ।
अन्ते त्व् अधर्महरमन्युवशासुराद्या
मायाविभूतय इमाः पुरुशक्तिभाजः ॥

श्रीधरः  सृष्ट्यादिकार्यभेदेन मायागुणावतारविभूतीर् आहसर्ग इति । स्थाने स्थितौ । मखो विष्णुः । धर्मश् च मखश् च मनवश् च अमराश् च अवनीशाश् च । अन्ते संहारे । हरो रुद्रः । मन्युवशाः सर्पाः । बहुशक्तिधारिणो भगवत इमा मायाविभूतयः ॥३९॥

क्रमसन्दर्भः  सर्ग इति । विष्णोर् अप्य् अत्र पाठः उपाधिमात्रदृष्ट्या । सृजामि तन्नियुक्तोऽहं [भा.पु. २.६.३२] इत्य् आदेः ॥३९॥

विश्वनाथः  सृष्ट्यादिकार्यभेदेन मायागुणावतारविभूतीर् आहसर्ग इति । स्थाने स्थितौ । धर्मश् च मखश् च मनवश् च अमराश् च अवनीशाश् च । अन्ते संहारे । मन्युवशाः सर्पाद्याः ॥३९॥

 ]]]]]]]]]]

॥ २.७.४० ॥

विष्णोर् नु वीर्यगणनां कतमोऽर्हतीह
यः पार्थिवान्य् अपि कविर् विममे रजांसि ।
चस्कम्भ यः स्वरंहसास्खलता त्रिपृष्ठं
यस्मात् त्रिसाम्यसदनाद् उरुकम्पयानम् ॥

श्रीधरः  इदं मया सङ्क्षेपेणोक्तं विस्तरेण वक्तुं न कोऽपि समर्थ इत्य् आह । पृथिव्याः परमाणून् अपि यो विममे गणितवांस् तादृशोऽपि को नु विष्णोर् वीर्यगणनां कर्तुम् अर्हति । कथम्भूतस्य ? यो विष्णुस् त्रिपृष्ठं सत्यलोकं चस्कम्भ धृतवान् । किम् इति चस्कम्भ । यस्मान् त्रैविक्रमेऽस्खलता प्रतिघातशून्येन स्वरंहसा स्वपादवेगेन त्रिसाम्यरूपं सदनम् अधिष्ठानं प्रधानं तस्माद् आरभ्योरुअधिकं कम्पयानं कम्पमानम्, कम्पेन यानं यस्येति वा । अतः कारणाच् चस्कम्भ । आ त्रिपृष्ठम् इति वा च्छेदः, सत्यलोकम् अभिव्याप्य यः सर्वं धृतवान् इत्य् अर्थः । तथा च मन्त्रः विष्णोर् नु कं [ऋक्.सं. १.१५४.१] इति । अस्यार्थःविष्णोर् नु वीर्याणि कं प्रवोचम्, कः प्रावोचद् इत्य् अर्थः । यः पार्थिवानि रजांस्य् अपि विममे सोऽपि । यो विष्णुस् त्रेधा विचक्रमाणस् त्रिविक्रमं कुर्वन्न् उत्तरं लोकम् अस्कभायद् अवष्टब्धवान् । कथम्भूतम् ? सधस्थम् । सहस्य सधादेशः । तिष्ठन्तीति स्थाः, तत्रस्थैर् देवैः सह वर्तमानम् इत्य् अर्थः ॥४०॥

क्रमसन्दर्भः  अथ पूर्वपद्ये विष्णोर् अपि मायाविभूतित्वेनान्यैः साम्यम् आशङ्क्य तन् निरस्याहविष्णोर् न्व् इति । प्रकृतिपर्यन्तकल्पनात् तस्य तु तदतिरिक्तानन्तपरमैश्वर्यम् अस्त्य् एवेति भावः ॥४०॥

विश्वनाथः  हरेर् अवतारलीलाः सामस्त्येन वक्तुं न कोऽपि समर्थ इत्य् आहविष्णोर् इति । गणनां कर्तुम् इति शेषः । यो विष्णुः स्वरंहसा त्रैविक्रमे स्वचरणवेगेन अस्खलता त्रिपृष्ठं त्रयाणां लोकानां पृष्ठम् अण्डकटाहं, चस्कम्भ रुरोध । रुद्ध्वा स्थिरीचकारेत्य् अर्थः । त्रिपृष्ठं कीदृशम् ? यस्माद् एव स्वरंहसो हेतोः त्रिसाम्यसदनात् प्रकृत्यावरणम् आरभ्य, उरुकम्पयानम् अतिकम्पमानम् । तथा च मन्त्रः

विष्णोर् नु कं वीर्याणि प्रवोचं
यः पार्थिवानि विममे रजांसि ।
यो अस्कभायद् उत्तरं सधस्थं
विचक्रमाणस् त्रेधोरुगायः ॥ [ऋक्.सं. १.१५४.१] इति ।

अस्यार्थःविष्णोर् नु वीर्याणि कं प्रवोचम्, कः प्रावोचद् इत्य् अर्थः । यः पार्थिवान्य् अपि रजांसि विममे, सोऽपि यो विष्णुस् त्रेधा विचक्रमाणस् त्रिविक्रमं कुर्वन्, उत्तरं लोकम् अस्कम्भायद् अवष्टब्धवान् । कथम्भूतम् ? सधस्थं तिष्ठन्तीति स्था देवास् तैः सह वर्तमानम् । सहस्य सधादेशः ॥४०॥

 ]]]]]]]]]]

॥ २.७.४१ ॥

नान्तं विदाम्य् अहम् अमी मुनयोऽग्रजास् ते
मायाबलस्य पुरुषस्य कुतोऽवरा ये ।
गायन् गुणान् दशशतानन आदिदेवः
शेषोऽधुनापि समवस्यति नास्य पारम् ॥

श्रीधरः  एतत् प्रपञ्चयतिनान्तम् इति । पुरुषास्य यन् मायाबलं तस्यान्तं न विदामि न वेद्मि । दशशतान्य् आननानि यस्य स शेषोऽप्य् अस्य गुणान् गायन् पारं न समवस्यति न प्राप्नोति ॥४१॥

क्रमसन्दर्भः  तत्र मायिकामायिकत्वेनोभयविधानाम् अपि वीर्याणाम् आनन्त्यम् आहनान्तम् इत्य् अर्धाभ्याम् ॥४१॥

विश्वनाथः  एतत् प्रपञ्चयतिनान्तम् इति । पुरुषास्य यन् मायाशक्तेर् बलं तस्याप्य् अन्तं न वेद्मि किम् उत चिच्छक्तेर् इति भावः । अस्य पुरुषस्य गुणान् प्राकृतान् अप्राकृतांश् च गायन् न समवस्यति न प्राप्नोति ॥४१॥

 ]]]]]]]]]]

॥ २.७.४२ ॥

येषां स एष भगवान् दययेद् अनन्तः
सर्वात्मनाश्रितपदो यदि निर्व्यलीकम् ।
ते दुस्तराम् अतितरन्ति च देवमायां
नैषां ममाहम् इति धीः श्वशृगालभक्ष्ये ॥

मध्वः  देवमायां विदन्ति संसारम् अतितरन्ति च ॥४२॥

श्रीधरः  यदि न केऽपि विदन्ति तर्हि कथं मुच्येरन् तत् कृपयैवेत्य् आहयेषाम् इति । दययेद् दयां कुर्यात् । ते च यदि निष्कपटम् आश्रितचरणः भवन्ति । ते दुस्तरां देवमायाम् अतितरन्ति । चकारान् मायावैभवं विदन्ति च । अथेति वा पाठः । प्रत्यक्षम् एव तेषां मायातरणम् इत्य् आहनैषाम् इति । श्वश्र्ङालानां भक्ष्ये देहे ॥४२॥

क्रमसन्दर्भः  तर्हि तर्तव्यानां मायिकवीर्याणां तरणसाधनानां चामायिकवीर्याणाम् आत्यन्तिकज्ञानाभावे कथं लोका निस्तरेयुर् इत्य् आशङ्क्याहयेषाम् इति । यद् वा, तस्मात् तज्ज्ञानेनाग्रहं परित्यज्य शुद्धभावेन भजेद् एवेत्य् आहयेषाम् इति । चकाराद् अनन्तत्वेनैव जानन्ति च ॥४२॥

विश्वनाथः  ननु यदि युष्मदादयोऽपि तं न विदन्ति, तर्हि तदनुभवो निराश्रय एवाभूद् इति चेत् तत्राह । येषां स दययेत् दयेत अध्गर्ह्येत्य् आदिना षष्ठी । माम् एते जानन्त्व् इति सकरुणम् अङ्गीकुर्याद् इत्य् अर्थः ।

नायम् आत्मा प्रवचनेन लभ्यो
न मेधया न बहुना श्रुतेन ।
यम् एवैष वृणुते तेन लभ्यस्
तस्यैष आत्मा विवृणुते तनूं स्वाम् ॥ [क.उ. १.२.२३] इति श्रुतेः ।

केन लक्षणेन तस्य दया ज्ञातव्या ? इत्य् अत आह । सर्वात्मना ज्ञानकर्मादिनिरपेक्षतया । निर्व्यलीकं निष्कपटम् । निष्कामम् इति यावत् । आश्रितपदः आश्रितभगवच्चरणा यदि भवन्ति । तस्य दयाशक्तेर् एव मुख्या वृत्तिः शुद्धभक्तिः । सा च तद्भक्तद्वारैव जनेषु प्रवर्तते इति भावः । चकारात् तं विदन्ति च । केन लक्षणेन मायातरणतद्वेदने ज्ञातव्ये इत्य् अत आह । श्वशृगालभक्ष्ये पुत्रादिदेहे स्वदेहे च एषां ममाहम् इति धीर् न स्यात् ॥४२॥

]]]]]]]]]]

॥ २.७.४३४५ ॥

वेदाहम् अङ्ग परमस्य हि योगमायां
यूयं भवश् च भगवान् अथ दैत्यवर्यः ।
पत्नी मनोः स च मनुश् च तदात्मजाश् च
प्राचीनबर्हिर् ऋभुर् अङ्ग उत ध्रुवश् च ॥

इक्ष्वाकुर् ऐलमुचुकुन्दविदेहगाधि
रघ्वम्बरीषसगरा गयनाहुषाद्याः ।
मान्धात्र्अलर्कशतधन्वनुरन्तिदेवा
देवव्रतो बलिर् अमूर्त्तरयो दिलीपः ॥

सौभर्युतङ्कशिबिदेवलपिप्पलाद
सारस्वतोद्धवपराशरभूरिषेणाः ।
येऽन्ये विभीषणहनूमदुपेन्द्रदत्त
पार्थार्ष्टिषेणविदुरश्रुतदेववर्याः ॥

श्रीधरः  अन्तर्ज्ञानाभावेऽपि मायेयम् इति ज्ञानं तत्कृपया बहूनाम् अस्तीत्य् आहवेदाहम् इति त्रिभिः । यूयम् इति सनकादीन् अन्तर्भाव्य बहुत्वम् । दैत्यवर्यः प्रह्लादः । मनुः स्वायम्भुवस् तस्य पत्नी शतरूपा च । तदात्मजाः प्रियव्रतोत्तानपादौ पुत्रौ कन्याश् च । प्राचीनबर्हिषो विसर्गलोपश् छान्दसः । अङ्गो वेनपिता ॥४३॥

शतधनुः अनुश् च । सन्धिर् आर्षः । रन्तिदेवा इति पाठः सुगमः । एकपद्ये एतैः सहितो देवव्रत इत्य् अर्थः ॥४४॥

उपेन्द्रदत्तः शुकः । विभीषणादयो वर्या मुख्या येषां ते ॥४५॥

क्रमसन्दर्भः  ननु मायिकवीर्याणाम् अप्य् अनन्तत्वात् तरणं कथं सम्भवेत् ? उच्यतेतत्कृपयैव तत्रावस्तुत्व ज्ञानेनाध्यासपरित्यागाद् इति सिद्धान्तयंस् तत्राधिकारिण उदाहरतिवेदाहम् इत्य् आदि त्रिकेण । वेदेति । योगमायाम् ऐश्वर्यं तद्दयावतारतम्येन स्वाधिकारानुरूपम् अहम् अन्येऽपि विद्म इत्य् अर्थः ॥४३४५॥

विश्वनाथः  ननु त एव निरहम्ममत्वाश् च के ? येषु भगवतो दयालक्षणं दृष्टं द्रष्टव्यं चेति तान् गमयतिवेदाहम् अङ्गेति । मयि भगवतो दयास्तीति जानामीति तदभिज्ञभक्तजनसम्मतयैव वच्मि । स्वानुभवस् तु नान्तं विदामीति मया पूर्वम् एव प्रकाशितम् इति भावः । दैत्यवर्यः प्रह्लादः । पत्नी शतरूपा । मनुः स्वायम्भुवः । तदात्मजाः प्रियव्रतोत्तानपाददेवहूत्यादयः । प्राचीनबर्हिषो विसर्गलोपश् छान्दसः । शतधन्वा च अनुश् चेति आकारलोप आर्षः । मान्धात्रादिभिः सहितः देवहूत्यादयः व्रतो भीष्मः । रन्तिदेवा इति च पाठः । उपेन्द्रदत्तः शुकः ॥४३४५॥

 ]]]]]]]]]]

॥ २.७.४६ ॥

ते वै विदन्त्य् अतितरन्ति च देवमायां
स्त्रीशूद्रहूणशबरा अपि पापजीवाः ।
यद्य् अद्भुतक्रमपरायणशीलशिक्षास्
तिर्यग्जना अपि किम् उ श्रुतधारणा ये ॥

मध्वः  तत्परायणास् तच्छीलास् तच्छिक्षाश् च ॥४६॥

श्रीधरः  किं बहुना सत्सङ्गेन सर्वेऽपि विदन्तीत्य् आहते वा इति । अद्भुताः क्रमाः पादन्यासा यस्य हरेस् तत्परायणास् तद्भक्तास् तेषां शीले शिक्षा येषां ते तथा यदि भवन्ति तर्हि तेऽपि विदन्तीत्य् अर्थः । श्रुतधारणा ब्राह्मणास् ते देवमायां विदन्तीति किम् उ वक्तव्यम् । शुभेति पाठे शुभे भगवतो रूपे धारणा मनोनियमनं येषां ते विदन्तीति किम् उ वक्तव्यम् ॥४६॥

क्रमसन्दर्भः  अद्भुतक्रम आश्चर्यचरितोऽत्र भगवान् ॥४६॥

विश्वनाथः  न केवलम् एते महान्त एव अपि तु दीनहीना अपीत्य् आहते वा इति । अद्भुत उत्तमाधमविवेचनशून्यः क्रमः पादन्यासः यस्य तस्य भगवतः परायणा ये भक्तास् तेषां शीलशिक्षा येषां ते तथा यदि भवन्ति तर्हि तेऽपि विदन्तीत्य् अर्थः । श्रुतधारणा ब्राह्मणास् ते देवमायां विदन्तीति किम् उ वक्तव्यम् । शुभेति पाठे शुभे भगवतो रूपे धारणा मनोनियमनं येषां ते विदन्तीति किम् उ वक्तव्यम् ॥४६॥

 ]]]]]]]]]]

॥ २.७.४७४८ ॥

शश्वत् प्रशान्तम् अभयं प्रतिबोधमात्रं
शुद्धं समं सदसतः परम् आत्मतत्त्वम् ।
शब्दो न यत्र पुरुकारकवान् क्रियार्थो
माया परैत्य् अभिमुखे च विलज्जमाना ॥

तद् वै पदं भगवतः परमस्य पुंसो
ब्रह्मेति यद् विदुर् अजस्रसुखं विशोकम् ।
सध्र्यङ् नियम्य यतयो यमकर्तहेतिं
जह्युः स्वराड् इव निपानखनित्रम् इन्द्रः ॥

मध्वः  अव्यक्ताद्यनहम्मानाद्यात्मतत्त्वं हरिः स्मृतः ।
अशब्दश् चाप्रसिद्धत्वाच् छान्तः पूर्णसुखत्वतः ॥ इति ब्रह्मतर्के ॥४७॥

श्रीधरः  किं तद्भगवतः स्वरूपं यस्मिन् मनोधारणां विधाय मायां तरन्ति ? इत्य् अपेक्षायाम् आहशश्वद् इति द्वाभ्याम् । यद् ब्रह्मेति विदुर् मुनयः, तद् वै भगवतः पदं स्वरूपम् । किं तद् ब्रह्म ? तद् आहअजस्रं नित्यं च तत् सुखं च विशोकं चेति । अजस्रसुखत्वे हेतुःशश्वत् सदा प्रशान्तम् । अतो नित्यसुखरूपम् । विशोकत्वे हेतुःअभयम् । तत् कुतः ? यतः समं भेदशून्यम् । अतोऽभयम्, द्वितीयाद् वै भयं भवति [बृ.आ.उ. १.४.२] इति श्रुतेः । तत् कुतः ? यतः प्रतिबोधमात्रं ज्ञानैकरसम् ।

ननु ज्ञानस्यापि नीलपीताद्याकारत्वेण चक्षुर्आदिकरणभेदेन च भेदो दृश्यते ? न, शुद्धं निर्मलम् । ननु दर्शितो विषयकरणोपरागरूपो मलः ? इत्य् अत आहसदसतः परं विषयकरणसङ्गशून्यम् । वृत्तेर् एव तदुपरागो न ज्ञानस्येति भावः । ननु तथापि ज्ञात्रा सह भेदः स्यात् ? न, आत्मतत्त्वम् आत्मनो ज्ञातुः स्वरूपम् एव, तन् न, ततो भिन्नम् ।

ननु तं त्व् औपनिषदं पुरुषं पृच्छामि [बृ.आ.उ. ३.९.२६] इति शब्दबोधत्वप्रतीतेः कुतो बोधरूपत्वम् ? तत्राहशब्दो न यत्रेति । आरोपितनिवृत्ताव् एव शब्दस्य व्यापारो न तद्बोध इत्य् अर्थः ।

ननु च भवतु नाम निरस्तभेदज्ञानरूपत्वाद् विशोकत्वं, सुखस्य तु नानाकारकसाध्यक्रियाफलत्वात् कथम् अजस्रसुखत्वं तस्य ? इत्य् अत आहयत्र बहुकारकसाध्यः क्रियार्थ उत्पाद्याप्य् अविकार्यसंस्कार्यरूपं चतुर्विधं क्रियाफलं च नास्ति । इन्द्रियैर् ज्ञानांशाभिव्यक्तिर् इव क्रियाभिर् आनन्दांशाभिव्यक्तिमात्रं क्रियते नोत्पत्त्यादिकम् इति भावः । ननु उत्पत्त्याद्यभावेऽपि मायामलापाकरणेन विकार्यत्वम् एव स्याद् व्रीहीणाम् इव तुषापाकरणेनेत्य् आशङ्क्याहमायाऽभिमुखे स्थातुं विलज्जमानेव यस्मात् परैति दूरतोऽपसरति ॥४७॥

तस्माद् एवम्भूते भगवति नियमितमनसां कृतार्थानां न किम् अपि कृत्यम् अस्तीत्य् आह । सहाञ्चतीति सध्र्यङ् सहचरं सनो यं प्रति नियम्य यस्मिन् स्थिरीकृत्य यतयो यत्नशीलाः कर्तो भेदस् तन्निरासोऽकर्तस् तत्र हेतिं साधनं जह्युस् त्यजेयुः । अनुपयोगात् तन् नाद्रियन्त इत्य् अर्थः । उपयोगाभावेन साधनानादरे दृष्टान्तःनिपीयतेऽस्मिन्न् इति निपानं कूपस् तस्य खनित्रं खननसाधनं, यथा स्वराट् स्वयम् एव पर्जन्यरूपेण विराजमान इन्द्रो नादत्ते तद्वद् इति । यद् वा, स्वेनैव राजत इति स्वराट् दरिद्रः, स यथा इन्द्रः समृद्धः सन्, कर्मकारदशायां गृहीतं निपानखनित्रं जहाति, तद्वद् इत्य् अर्थः ॥४८॥

क्रमसन्दर्भः  अथ श्रीभगवत्स्वरूपं विशिष्याकारेणोद्दिशतिशश्वद् इति सार्धेन । अयम् अर्थःसर्वतो बृहत्तमत्वाद् ब्रह्मेति यद् विदुः, तत् खलु परमस्य पुंसो भगवतः पदम् एव । निर्विकल्पतया साक्षात्कृतेः प्राथमिकत्वात् ब्रह्मणश् च भगवत एव निर्विकल्पसत्तारूपत्वात् । विचित्ररूपादिविकल्पविशेषविशिष्टस्य भगवतस् तु साक्षात्कृतेस् तदनन्तरजत्वात् । तदीयस्वरूपभूतं तद् ब्रह्म तत् साक्षात्कारास्पदं भवतीत्य् अर्थः ।

निर्विकल्पब्रह्मणस् तस्य स्वरूपलक्षणम् आहप्रतिबोधमात्रम् इति, अजस्रसुखम् इति च । जडस्य दुःखस्य च प्रतियोगितया प्रतीयते यद् वस्तु, यच् च नित्यं, तद् एकरूपं तद्रूपम् इत्य् अर्थः । यद् आत्मतत्त्वं सर्वेषाम् आत्मनां मूलम् । आत्मा हि स्वप्रकाशरूपतया निरुपाधिपरमप्रेमास्पदतया च तत्तद्रूपेण प्रतीयत इत्य् अर्थः ।

अथ तस्य सुखरूपस्य अजस्रत्वे हेतुम् आहशाश्वत् प्रशान्तं नित्यम् एव क्षोभरहितम् । तद्वद् अभयं भयशून्यं, विशोकं शोकरहितं चेति । न च सुखरूपत्वे तस्य पुण्यजन्यत्वं स्याद् इत्य् आह शब्दो न यत्रेति । यत्र क्रियार्थो यज्ञाद्यर्थः पुरुकारकवान् शब्दो न प्रवर्तते इत्य् अर्थः । त्वं त्व् औपनिषदं पुरुषं [बृ.आ.उ. ३.९.२६] इत्यादिरीत्या केवलम् उपनिषद् एव प्रकाशिका भवतीत्य् अर्थः । पुनः सुखस्वरूपत्वे चेन्द्रियजन्यत्वं व्यावर्तयतिशुद्धम् इत्यादिना । तत्र शुद्धं दोषरहितम् । समम् उच्चावचताशून्यम् । सदसतः परं कारणकार्यवर्गाद् उपरिस्थितम् । किं बहुनेत्य् आहमाया च यस्याभिमुखे यदुन्मुखतया स्थिते जीवन्मुक्तगणे विलज्जमानैव परैति पलायते ततो दूरं गच्छतीत्य् अर्थः । [भगवत्सन्दर्भ ५]

अत्र विशोकम् इत्य् आदिना यथा वैलक्षण्यं दर्शितम् । तथैव ज्ञेयम् । जीवस्वरूपस्य ह्य् अविद्यास्पर्शात् क्षोभभयशोका भवन्ति, सुखचिद्रूपत्वं चाच्छाद्यते । ततः शुद्धत्वं साम्यं च गच्छतीत्य् अर्थः । कर्मकाण्डविषयत्वं जायते । यत् पुनर् बृहत्त्वाद् बृंहणत्वाच् च ब्रह्मत्वं सर्वतः परत्वं परमार्थत्वं च । तत् तस्य स्वत एव नास्ति, तादृशशक्त्यभावान् मायाभिभावकत्वं नास्त्य् एव । प्रत्युत तदभिभाव्यत्वम् एव स्याद् इति ॥४७॥

तद् एवं केवलविशेष्याकारं दुर्गमत्वेनोद्धिश्य तदादिसर्वसुगमताकरकृपामात्रेण स्वरूपशक्तिविशिष्टाकारेण सुगमत्वेन तद् उद्दिशतिसध्र्यग् इत्य् एकेन । यत् प्रति यस्मिन् सध्य्रङ्मनो नियम्य स्थिरीकृत्य यतयः पूर्वं सन्न्यासमार्गे कृततादृशज्ञानयत्ना अपि अकर्तहेतिम् अभेदज्ञानरूपं मोक्षसाधनं जहति । तत्कृपाप्राप्ततादृशज्ञानाद्यनन्तगुणाश्रयतद्भक्तिसम्पत्तेः । आत्मारामाश् च मुनयः [भा.पु. १.७.१०] इत्यादेर् महापूर्णत्वाद् इति भावः । तद् एव दृष्टान्तेन दर्शयतिस्वराड् इति ॥४८॥

विश्वनाथः  ननु ब्रह्मेति परमात्मेति भगवान् इति शब्द्यते [भा.पु. १.२.११] इत्य् अधिकारिविशेषेषु परमेश्वरस् त्रिरूपतया भातीति । तत्र आपीयतां कर्णकषायशोषान् [भा.पु. २.६.४५] इत्य् आदिना, शास्ता भविष्यति कलेर् भगवान् युगान्ते [भा.पु. २.७.३८] इत्य् अनेन भगवान् अशेषविशेषतया उक्तः । तदुपासकाश् च येषां स एष भगवान् दययेद् अनन्तः [भा.पु. २.७.४२] इत्य् आदिना, किम् उ श्रुतधारणा ये [भा.पु. २.७.४६] इत्य् अन्तेनोक्ताः । सम्प्रति परमात्म ब्रह्म चोच्यताम् इत्य् आकाङ्क्षायाम् आहशश्वद् इति ।

सदसतः उत्तमाधमस्य ब्रह्मादिस्तम्बपर्यन्तस्य जीववृन्दस्य । परमात्मातत्त्वं समम् एकरसम् एव । तथा शश्वत् सदा प्रकर्षेण शान्तम्, तस्य गुणवशात् शान्तघोरमूढस्यापीत्य् अर्थः । शश्वत्प्रशब्दाभ्यां सत्त्वगुणकार्यः शमो व्यावृत्तः । तथा अभयं तस्य सभयस्यापि । प्रतिबोधमात्रं तस्य ज्ञानवतोऽपि प्रतिमात्रशब्दाभ्यां सत्त्वगुणकार्यो बोधो व्यावृत्तः । शुद्धं तस्याशुद्धस्यापि ।

एवं परमात्मनम् उक्त्वा ब्रह्माहयत्र नानाकारकवान् अपि, तथा क्रियया सह अर्था वाच्यलक्ष्यव्यङ्ग्या यत्र तादृशोऽपि शब्दो न प्रभवति तद् ब्रह्म । ननु ब्रह्मशब्देनैवैतद् ब्रूषे, अथ च शब्दो न यत्रेति निषिध्यसि च ? तत्राहमायेति । यस्याभिमुखे माया विलज्जमाना सती परैति पृष्ठदेशम् उपैति । तस्य भगवतः पदम् अप्राकृतविचित्ररूपगुणादिविविधविशेषवतोऽपि तस्य प्राथमिकसाक्षात्कारविषयो निर्विशेषं स्वरूपं, मदीयं महिमानं च परं ब्रह्मेति शब्दितं [भा.पु. ८.२४.३८] इति भगवदुक्तेस् तदीयं व्यापकत्वलक्षणं बृहत्त्वम् एव निश्चितं ब्रह्म ।

अयं भावःशब्दस्याकाशगुणत्वेन मायिकरूपगुणादिमन्तं भगवन्तम् अपि शब्दोऽभिधातुं यद्यपि न प्रभवति, तद् अपि मेघश्यामः कनकपरिधिः [भा.पु. ८.७.१८], पङ्कजाक्षोऽयम् आत्मा इत्य् आदयः शब्दाः मेघकनकादिप्राकृतवस्तुसादृश्यारोपेणैव लोकचित्तं यथाकथञ्चित् तत्र प्रवेशयन्ति । लोकश् च चित्तैकाग्र्येणापि वस्तुतोऽपृष्टतद्रूपाभासोऽपि भगवन्तं प्रभुम् अहं ध्यायामीत्य् अभिमन्यमाना हृष्यति भगवान् अप्य् अपारकृपातरङ्गवशाद् एवानेन भक्तेनाहं ध्यात एवेत्य् अभिमन्यते । अभिमत्य च तं भक्तं स्वचरणान्तिकं सेवार्थम् आनयतीति भगवत्स्वरूपस्य शब्दगम्यत्वं तत्कृपयैव सिद्धम्, ब्रह्मस्वरूपस्य तु प्राकृताप्राकृतविशेषराहित्यात् कथं शब्दगम्यत्वम् अस्तु ? इति शब्दो न यत्रेत्य् उक्तम् । प्रवृत्तिनिमित्तस्य वस्तुधर्मस्य जात्यादेर् अभावात् यत्र क्रियाकारकवान् शब्दो न प्रभवति, तद् ब्रह्मेति ब्रह्मशब्दस्य पृथक् सङ्केत एवायं कृतः । अतः शब्दगम्यत्वाभावेऽपि शब्दगम्यस्य भगवतो निर्विशेषं स्वरूपं तद् ब्रह्मेति भगवत्सम्बन्धित्वेनैवोक्ते सति तत्र लोकचित्तप्रवेशो नान्यथेति भङ्ग्या ब्रह्मणोऽपि शब्दगम्यत्वम् उक्तम् । इत्थम् एव श्रुत्यध्यायादौ व्याख्यास्यते इति । तथा अजस्रम् एव सुखं यस्मात् । विगतो भवति शोको यस्मात् तद् इति तस्य सुखरूपत्वे विशोकत्वे च कैमुत्यम् आनीतम् ॥४७॥

परमात्मानो ब्रह्मणश् च उपासकान् सामान्याकारेणाह । सह अञ्चतीति सध्र्यक् सहचरं मनः । यं परमात्मनं, यत् ब्रह्म च प्रतिनियम्य यस्मिन् स्थिरीकृत्य । यम् इति पुंस्त्वम् आर्षम् । यतयो यत्नशीला योगिनः सन्न्यासिनश् च । कर्तो भेदस् तदभावोऽकर्तः, तत्र हेतिं साधनम् । जह्युस् त्यजेयुः । अनुपयोगान् नाद्रियन्त इत्य् अर्थः । उपयोगाभावेन साधनानादरे दृष्टान्तःनिपीयतेऽस्मिन्न् इति निपानं कूपस् तस्य खनित्रं खननसाधनम् । यथा स्वराट् स्वयम् एव पर्जन्यरूपेण विराजमान इन्द्रो नादत्ते तद्वत् । यद् वा, स्वेनैव राजत इति स्वराट् । दरिद्रो यथा इन्द्रः समृद्धः सन् कर्मकारदशायां गृहीतं निपानखनित्रं जहाति तद्वद् इत्य् अर्थः । भगवद्भक्तास् तु साध्यप्राप्तौ साधने द्विगुणितादरो भवन्तीति तेऽत्र व्याख्यायां न प्रवेशनीयाः ॥४८॥

 ]]]]]]]]]]

॥ २.७.४९ ॥

स श्रेयसाम् अपि विभुर् भगवान् यतोऽस्य
भावस्वभावविहितस्य सतः प्रसिद्धिः ।
देहे स्वधातुविगमेऽनु विशीर्यमाणे
व्योमेव तत्र पुरुषो न विशीर्यतेऽजः ॥

मध्वः  भावस्वभावो भक्तिस्वभावः । तेन निर्मितस्य सत्पुरुषस्य प्रसिद्धः । भावो भक्तिः प्रणामश् च प्रावण्यम् अपि चादर इत्य् अभिधानात् ॥४९॥

श्रीधरः  एवं तावद् अजस्रसुखं विशोकं ब्रह्मैव भगवतः स्वरूपं तत्प्राप्तानां च न प्राप्यं कृत्यं वा किञ्चिद् अस्तीत्य् उक्तम् । इदानीं ततः प्राक् स एव सर्वफलदाता सर्वकर्मप्रवर्तकश् चेत्य् आह । स एव श्रेयसां फलानां विभुर् दातापि । तत्र हेतुःभावानां ब्राह्मणादीनां स्वभावैः शमदमादिभिर् विशेषणैर् विहितस्यास्य सतः शुभस्य कर्मणो यतः प्रवर्तकात् प्रसिद्धिः । यद् वा, भावानां महदादीनां स्वभावेन परिणामेन विहितस्य सतः कार्यस्य प्रसिद्धिः । स एव स्वर्गादीनां दातेत्य् अर्थः ।

ननु कर्मकर्तुर् मृतस्य कथं स्वर्गादिफलं स्यात् ? तत्राहस्वारम्भकधातूनां भूतानां विगमे वियोगे सति अन्व् अनु विशीर्यमाणेऽपि देहे तत्रस्थं व्योमेव यस् तेन सह न विशीर्यते । यतोऽजस् तेन सह न जातः तस्य पुरुषस्य श्रेयसां प्रभुर् इत्य् अर्थः ॥४९॥

क्रमसन्दर्भः  स एव हि भगवान् श्रेयसां पञ्चविधमुक्तीनाम् अन्येषां च पुरुषार्थानां विभुः प्रदाता । यतो भगवतः सकाशाद् अस्य भक्तजीवस्य भक्तिस्वभावयोग्यो योऽर्थस् तस्य सतस् तत्स्वरूपवैभवे विद्यमानस्यैव प्रसिद्धिस् तं प्रति प्राकट्यं भवतीत्य् अर्थः । ननु तस्य जीवस्य मायावैभवोपाधिस् तदा किं नश्येत् ? नाशेऽपि वा जीवत्वं किं तिष्ठेत् ? तत्राहदेह इत्य् अर्धकेन । देहः स्थूलसूक्ष्मात्मकः । ध्रियन्त इति धातवस् तत्त्वानि । तस्मिन् देहद्वये स्वेषां कारणरूपतत्त्वानां विगमो नाशो यस्य तथाभूते सत्य् अपि पुरुषो जीवो न विशीर्यतेन नश्यति । अनाशे हेतुःअज इति । अथवा, शश्वत् प्रशान्तं [भा.पु. २.७.४७] इत्य् आदिकं वैकुण्ठवैभवस्यैव प्रतिपादकम् । भगवतः परं पदम् इत्य् अत्रैव मुख्यार्थत्वाद् भगवत्सन्दर्भे तस्य तादृशत्वेन दर्शितत्वाच् चतस्मै स्वलोकं [भा.पु. २.९.९] इत्यादौ दर्शयिष्यमाणत्वाच् च ॥४९॥

विश्वनाथः  किं च, परमात्मोपासकानां ब्रह्मोपासकानाम् अन्येषां च भगवन्तं विना न फलसिद्धिर् इत्य् आहस भगवान् एव श्रेयसां मोक्षस्वर्गादीनां विभुर् दाता च, अतो योगिज्ञानिकर्मिभिः प्रतिस्वफलसिद्ध्यर्थं भगवद्भक्तिः कर्तव्या ।

किं च, तस्य भक्तजीवस्य भावा दास्यसख्यादयः, तत्स्वभावेन विहितस्य सतः उत्तमसाधनस्य समुचितश्रवणकीर्तनादेः, यतो भगवत एव सकाशात्, न तु परमात्मतः, नापि ब्रह्मतः, प्रकृष्टा सिद्धिर् इति । भगवद्भक्तैस् तु स्वप्रेमफलसिद्ध्यर्थं योगज्ञानादिकं न कर्तव्यम् इति भावः ।

ननु भक्तियोगज्ञानादिकं साधनं प्रति स्वसाध्यवसूत्पादने यावदसमर्थं, तन्मध्य एव देहभङ्गे सति कीदृशं स्यात् ? तत्राहस्वधातुविगमे स्वारम्भकधातूनां भूतानां विगमे वियोगे सति । अनु अनन्तरम् । विशीर्यमाणेऽपि देहे । पुरुषो जीवः । व्योमेव देहस्थाकाशम् इव न विशीर्यते । यतोऽजस् तेन देहेन सह वस्तुतो न जात इत्य् अर्थः । तेन च भक्तिज्ञानादिवासनायाः समुचितस्थाने पुनर् अपि समुचितं देहं धृत्वा कृतैः साधनैः सिध्यति । यद् उक्तंयतते च ततो भूयः संसिद्धौ कुरुनन्दन [गीता ६.३८] इत्य् आदेः ॥४९॥

 ]]]]]]]]]]

॥ २.७.५० ॥

 सोऽयं तेऽभिहितस् तात भगवान् विश्वभावनः ।
समासेन हरेर् नान्यद् अन्यस्मात् सद् असच् च यत् ॥

मध्वः  सत्त्वादिर् यत् स्वतो विष्णोस् तस्माद् अन्यः स सर्वतः ।
यत् सत्तादिर् अतोऽन्यस्य नान्यत्वं भेदिनोऽपि तु ॥ इति ब्रह्माण्डे ॥५०॥

श्रीधरः  अध्यायत्रयस्यार्थम् उपसंहरतिसोऽयं ते समासेन सङ्क्षेपेण अभिहितः । तम् एवाहसद् असत् कार्यं कारणं च हरेर् अन्यन् न भवति । ननु हरेस् तदव्यतिरेके तद्गतविकारप्रसङ्गः स्यात् ? न, अन्यस्मात् कारणभूतो हरिः कार्याद् व्यतिरिक्त इत्य् अर्थः ॥५०॥

क्रमसन्दर्भः  सोऽयम् इति । सोऽयं ते समासेन सङ्क्षेपेण अभिहितः । कथम् ? तटस्थलक्षणेनैवेत्य् आहसत् कार्यं स्थूलम् अशुद्धजीवजगदाख्यं चेतनाचेतनं वस्तु । असत् कारणं सूक्ष्मं शुद्धजीवप्रधानाख्यं चिदचिद्वस्तु च यत्, तत् सर्वं हरेर् अन्यन् न भवतिसूक्ष्मस्य तच्छक्तिरूपत्वात्, स्थूलस्य तत्कार्यरूपत्वाद् इति भावः । जगतस् तदनन्यत्वेऽपि शुद्धस्य तस्य तद्दोषसाङ्कर्यं नास्तीत्य् आहअन्यस्माद् इति ॥५०॥ (परमात्मसन्दर्भः ६१)

विश्वनाथः  अध्यायत्रयस्यार्थम् उपसंहरतिसोऽयम् इति । सङ्क्षेपेण भगवान् एवोक्तः । केन प्रकारेण ? इत्य् अत आहसत् कार्यं समष्टिव्यष्ट्यात्मकं जगत् । असत् कारणं जीवो माया च । तत् सर्वं हरेर् अन्यन् न भवति । जीवमाययोः शक्तित्वाच् छक्तिशक्तिमतोर् अभेदात्, शक्तिकार्यस्य शक्त्यनन्यत्वाद् इति भावः । हरेः कथम्भूतात् ? सदसद्भ्याम् अन्यस्मात् । तयोः शक्त्योस् तटस्थत्वबहिरङ्गत्वाभ्याम् अनासक्तेस् तद्दोषसम्बन्धाभाव इति भावः । भागवते इदम् एवाद्वैतम् इति सर्वत्राग्रेऽपि द्रष्टव्यम् ॥५०॥

 ]]]]]]]]]]

॥ २.७.५१ ॥

इदं भागवतं नाम यन् मे भगवतोदितम् ।
सङ्ग्रहोऽयं विभूतीनां त्वम् एतद् विपुलीकुरु ॥

श्रीधरः  अयं च विभूतीनां सङ्ग्रह उदितः ॥५१॥

क्रमसन्दर्भः  इदं चतुःश्लोकीरूपम् इत्य् अर्थः । अनेन तद् अप्य् उपदिष्टम् इति गम्यते ॥५१॥

विश्वनाथः  नन्व् इदम् अश्रुतचरम् अद्भुतं मतं ब्रूषे ? सत्यम् इदं न केवलम् अहं ब्रुवे, किन्तु मह्यं भगवता उदितं भागवतं नाम पुराणम् । न केवलम् इदं शास्त्रत्वेनैव मन्तव्यम्, किन्तु विभूतीनां सङ्ग्रहः । श्रीभगवद्गीतादिषु विभूतिशब्देनांशकलावताराणाम् अप्य् उक्तेः । साक्षाद्भगवान् एवायं शास्त्रस्वरूपेण विराजतीत्य् अर्थः । अतस् त्वम् एतद् विपुलीकुरु सर्वत्र विस्तारय । तद् एवास्य सेवेति भावः ॥५१॥

 ]]]]]]]]]]

॥ २.७.५२ ॥

यथा हरौ भगवति नृणां भक्तिर् भविष्यति ।
सर्वात्मन्य् अखिलाधारे इति सङ्कल्प्य वर्णय ॥

श्रीधरः  यथा वर्णितेन नृणां भक्तिर् भविष्यतीत्य् एवं सङ्कल्प्य सञ्चिन्त्य तथा हरिलीलाप्राधान्येन श्रीमद्भागवतं वर्णय । न तु भक्तिरसविघातेन केवलं तत्त्वम् इत्य् अर्थः ॥५२॥

क्रमसन्दर्भः  तद्भक्त्यर्थं च स्वरूपशक्तिमयलीलावर्णनं श्रेष्ठंअजितरुचिरलीलाकृष्टसारः [भा.पु. १२.१२.६९] इत्य् आदेः ॥५२॥

विश्वनाथः  किन्त्व् अत्रान्तरे गुरोर् ममाग्रे त्वम् एकं नियमं गृहाणेत्य् आहयथेति । नृणां कलिकाले जनिष्यमाणानाम् इत्य् अर्थः । भवेद् इत्य् अनुक्त्वा भविष्यतीति निर्देशात् । कलौ नष्टदृशाम् एष पुराणार्कोऽधुनोदितः [भा.पु. १.३.४४] इत्य् उक्तेश् च । हरौ प्रेम्णा मनो हरति संसारं च हरतीति प्रयोजनद्वयम् उक्तम् । भगवतीति सुखाराध्यत्वम् । सर्वात्मनि सर्वस्वरूपे इति तद् भक्त्यैव सर्वार्चनसिद्धिः । अखिलाधार इति तद् भक्त्यैव सकामानाम् अपि सर्वकामप्राप्तिः । सङ्कल्प्येति“प्रथमम् अद्यारभ्य भगवद्भक्तिम् एव वर्णयिष्ये” इति सङ्कल्पवाक्यम् उच्चार्यताम् इत्य् अर्थः ॥५२॥

 ]]]]]]]]]]

॥ २.७.५३ ॥

मायां वर्णयतोऽमुष्य ईश्वरस्यानुमोदतः
शृण्वतः श्रद्धया नित्यं माययात्मा न मुह्यति

श्रीधरः  ननु लीला मायाश्रया किं तद्वर्णनेनेत्य् अत आहमायाम् इति ॥५३॥

क्रमसन्दर्भः  तदीयरुचिभाग्याभावे चित्तशोधनार्थं मायामयतद्वैभवं विराड्रूपम् अपि वर्णयेत्य् आहमायाम् इति । शुद्धभक्तिरुच्यभावे कर्मार्पणवद् इति ॥५३॥

विश्वनाथः  ननु भक्तिश् च श्रवणकीर्तनादिलक्षणा, सा च भगवन्नामलीलादिविषयिणी लीला च लीलावताराणां कृष्णरामादीनां गोवर्धनोद्धरणाद्या चिदानन्दमय्य् एव, मायाशक्तिप्रधानस्य पुरुषावतारस्य पुरुषवीक्षितायाः प्रकृतेर् महान्, महतोऽहङ्कारः, इत्य् एवं सृष्ट्यादिलीला मायासम्बन्धिनी इति मायावर्णनीया न वा ? इत्य् आकाङ्क्षायाम् आहमायाम् इति । तत्र वर्णयत इति, अनुमोदयत इति, शृण्वत इति । कीर्तनस्मरणश्रवणभक्त्युपकरणत्वेन मायावर्णनम् अपि भक्तिर् एव । अतः श्रद्धयेति सापि भगवतो मायाशक्तिः परमभक्त्यैव तत्सन्ततयो महत्तत्त्वादयोऽपि भक्ता एव, इति तृतीये तेषां स्तुतौ व्यक्तीभविष्यतीति । शुद्धभक्तैर् अपि तथा बुद्ध्या माया महत्तत्त्वादयश् च श्रोतव्या एवेति तत्फलम् आह । मायया आत्मा जीवो न मुह्यति । इति मायासम्बन्धिन्य् अपि लीला नैव मायिकी, किन्तु मन्निकेतस् तु निर्गुणम् इत्य् आदि भगवदुक्तेः ॥५३॥

इति सारार्थदर्शिन्यां हर्षिण्यां भक्तचेतसाम् ।
षष्ठोऽध्यायो द्वितीयेऽस्मिन् सङ्गतः सङ्गतः सताम् ॥

 ]]]]]]]]]]

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां द्वितीयस्कन्धे
ब्रह्मनारदसंवादो नाम
सप्तमोऽध्यायः
॥२.७॥



(२.८)
अष्टमोऽध्यायः
परीक्षित्प्रश्नः

॥ २.८.१२ ॥

राजोवाच
ब्रह्मणा चोदितो ब्रह्मन् गुणाख्यानेऽगुणस्य च ।
यस्मै यस्मै यथा प्राह नारदो देवदर्शनः ॥
एतद् वेदितुम् इच्छामि तत्त्वं तत्त्वविदां वर ।
हरेर् अद्भुतवीर्यस्य कथा लोकसुमङ्गलाः ॥

श्रीधरः
अष्टमे देहसम्बन्धम् आक्षिपन्न् ईशजीवयोः ।
बहून् परीक्षिद् आपृच्छत् पुराणार्थान् बुभुत्सितान् ॥१॥

त्वम् एतद् विपुली कुर्व् इत्य् उक्तं तद् एव विपुलीकरणं पृच्छतिब्रह्मणेति त्रिभिः । अगुणस्य गुणातीतस्यापि । देववद् दर्शनं यस्य सः ॥१२॥

चैतन्यमतमञ्जुषा  अथ भवतां प्रसादात् श्रोतव्यादिषु यद् यत् प्रकृष्टं, तत् तद् एव श्रुतम् । तद् यथाआराध्यः श्रीकृष्ण एव, स च परस्माद् अपि परः । भक्तिर् एव पुरुषार्थः, तत्र प्रथमं भगवन्नामसङ्कीर्तनम्, ततो ध्यानम् । एतानि महत्सङ्गसाध्यानि, महान्तश् च एकान्तभक्ताः, इत्य् एतान्य् एव भागवतशास्त्रार्थः । निश्चितं चैतत् सकलं मया, अतः कृतार्थोऽस्म्य् एव, किन्तु यावज् जीवामि, तावद् एव हरिलीला श्रोतव्या । इदानीं मे स्मरणं विना मननादिष्व् असामर्थ्यं, तेन पुनर् उच्यताम् इति राजा परिपृच्छतिब्रह्मणेत्यादि । अगुणस्य प्राकृतगुणरहितस्य, देवस्य श्रीकृष्णस्य दर्शनं यत्र ॥१॥

ननु श्रीकृष्णस्यैवेति ते कोऽयम् अतिनिर्बन्ध इत्य् आशङ्क्याहकृष्णे निवेश्य निःसङ्गं मनस् त्यक्ष्ये इत्यादि ॥२॥

क्रमसन्दर्भः  ब्रह्मणेति सार्धकम् । अगुणस्य गुणाख्यान इति तद्गुणानां प्राकृतविलक्षणत्वं दर्शितम् । यस्मै यस्मै यथा प्राह इत्य् अस्योत्तराण्य् अग्रतः स्कन्धेषु श्रीनारदवक्तृप्रकरणे ज्ञेयानि । हरेर् इति सार्धकम् । हरेः कथायाम् अपि विशेषं वाञ्छति यथाहम् इति ॥१२॥

विश्वनाथः  
राजा कृष्णकथोत्सुक्यम् आविष्कृत्याष्टमे स्फुटम् ।
अपृच्छद् विविधान् अर्थान् श्रीशुकं संशयश् छिदम् ॥ओ॥

अगुणस्य मायिकगुणरहितस्य । देवस्य कृष्णस्येव दर्शनं यस्य सः ॥१२ ॥

 ]]]]]]]]]]

॥ २.८.३ ॥

कथयस्व महाभाग यथाहम् अखिलात्मनि ।
कृष्णे निवेश्य निःसङ्गं मनस् त्यक्ष्ये कलेवरम् ॥

श्रीधरः  निःसङ्गं मनः श्रीकृष्णे निवेश्येति स्वप्रयत्नो दर्शितः ॥३॥

क्रमसन्दर्भः  न व्याख्यातम्.

विश्वनाथः  कृष्ण इति ममतास्पदानि राज्यादीनि त्यक्तान्य् एव । यद् अवशिष्टम् अहन्तास्पदं कलेवरम् अस्ति, तत्रापि निःसङ्गं मनः कृष्णे निवेश्यति कृष्णस्मरणे स्वप्रयत्नो दर्शितः ॥३॥

 ]]]]]]]]]]

॥ २.८.४ ॥

शृण्वतः श्रद्धया नित्यं गृणतश् च स्वचेष्टितम् ।
कालेन नातिदीर्घेण भगवान् विशते हृदि ॥

श्रीधरः  सोऽपि श्रद्धया शृण्वतो नावश्यक इत्य् आहशृण्वत इति । स्वप्रयत्नं विनापि भगवान् स्वयम् एव हृदि विशति ॥४॥

चैतन्यमतमञ्जुषा  ननु तदतिदुष्करम् इत्य् आशङ्क्याहशृण्वत इत्यादि । यतः स्वयम् एव विशति, न दुष्करम् ॥४॥

क्रमसन्दर्भः  श्रवणस्य प्रभावम् आहशृण्वत इति । तत्प्रभावाद् एव गृणतश् च ।

विश्वनाथः  सोऽपि स्मरणप्रयत्नः श्रवनकीर्तनवतो भक्तस्य नावश्यक इत्य् आहशृण्वत इति । स्वप्रयत्नं विनापि भगवान् स्वयम् एव हृदयं प्रविशतीति श्रवणकीर्तनाधीनम् एव स्मरणम् इति ज्ञापितम् ॥४॥

 ]]]]]]]]]]

॥ २.८.५ ॥

प्रविष्टः कर्णरन्ध्रेण स्वानां भावसरोरुहम् ।
धुनोति शमलं कृष्णः सलिलस्य यथा शरत् ॥

श्रीधरः  भावसरोरुहं हृदयकमलं प्रविष्टश् च तद्गतं सर्वं मलं धुनोति । सलिलस्येति । द्रव्यान्तरव्यामिश्रणादिना कुम्भस्थे जले शोधिते तद् एव केवलं शुध्यति न तु नदीतडागादिगतम्, स च मलः कुम्भस्यान्तस् तिष्ठत्य् एव न तु सर्वथा विलीयते । अत एव किञ्चिच् चलनेन पुनः क्षुभ्यति च । एवं तपोदानादि प्रायश्चित्तं न सर्वथा सर्वेषां सर्वं पापं धुनोति, किन्तु सावशेषम्, तच् च कस्यचिद् एव, किञ्चिद् एव, हृदि प्रविष्टमात्रस् तु श्रीकृष्णः सर्वेषां सर्वं पापं निःशेषं हरतीत्य् अनेन दृष्टान्तेनोक्तंसलिलस्य मलं यथा शरद् इति ॥५॥

चैतन्यमतमञ्जुषा  प्रविष्टः सन् किं करोति ? तत्राहधूनोतीत्यादि । शमो निर्वाणं तल् लातीति शमलम् अध्यात्मयोगम् । तत्र दृष्टान्तःसलिलस्येत्यादि । शरद्दृष्टान्तेन निःशेषहानिः प्रतिपद्यते, शरदि सर्वेषाम् एव सलिलानां मलं हरति । पातकादि पुनः कियद् एव ? यस्य नामैकमात्रकीर्तनेनैव सकलकलुषक्षयो भवति, तस्य स्वयं प्रवेशोऽपि तथैवेति कोऽयं महिमा ? ॥५॥

क्रमसन्दर्भः  प्रवेशे सति तु मद्भक्तियुक्तो भुवनं पुनाति [भा.पु. ११.१४.२४] इति न्यायेन तत्सम्बन्धपरम्परया जगद् अपि पुनाति स भगवान् इत्य् आहप्रविष्ट इति । स्वानां प्रवेशेन स्वीकृतानाम् । अत एव भावविशेषधारिणो हृदयस्य तत् सुखदोपादेयस्थानत्वात् भवसरोरुहम् इत्य् उक्तम् । सलिलशरद्दृष्टान्तस् तु सर्वपावनमात्रांशे ॥५॥

विश्वनाथः  प्रविष्ट इति । कथारूपेण भगवान् एव प्रविष्टः सन् भावसरोरुहं हृदयकमलम् इति तत्रान्तर्यामी सदा स्थितोऽप्य् उदासीन एव कर्णप्रविष्टः कृष्ण एव जीवं स्वस्मिन्न् आसञ्जयतीति ध्वनितम् । भावो दास्यसख्यादिः । तद्रूपम् एव कमलम् इति वा । शमलं कामक्रोधादि धुनोति ।

ननु, नात्यद्भुतम् इदं यतो ज्ञानयोगादयोऽप्य् एतं कर्तुं प्रभवन्ति ? इत्य् अत आहसलिलस्येति । द्रव्यान्तरव्यामिश्रणादिना कुम्भस्थे जले शोधिते तद् एव केवलं शुद्ध्यति, न तु सर्वथा विलीयते । अत एव किञ्चिच् चलने पुनः क्षुभ्यति च । एवम् एव ज्ञानयोगतपआदयो न सर्वेषाम्, किन्तु कस्यचिद् एव । तस्यापि न सर्वथा किन्तु किञ्चिद् एव न तु सविशेषम् । कथञ्चिद् एव हृदयमालिन्यं धुन्वन्ति । यद् उक्तम्

यमादिभिर् योगपथैः कामलोभहतो मुहुः ।
मुकुन्दसेवया यद्वत् तथात्माद्धा न शाम्यति ॥ [भा.पु. १.६.३६] इति ।

हृदि प्रविष्टमात्रस् तु कृष्णः सर्वेषाम् अपि सर्वम् अपि निःशेषम् एवेति शरद् दृष्टान्तः ॥५॥

 ]]]]]]]]]]

॥ २.८.६ ॥

धौतात्मा पुरुषः कृष्णपादमूलं न मुञ्चति ।
मुक्तसर्वपरिक्लेशः पान्थः स्वशरणं यथा ॥

श्रीधरः  ततश् च कृतार्थो भवतीत्य् आह । धौतात्मा निष्पापः । मुक्ताः सर्वे रागद्वेषादयः परिक्लेशा येन । पान्थः प्रवासाद् आगतः स्वस्य शरणं गृहं यथा न मुञ्चति तद्वत् ॥६॥

चैतन्यमतमञ्जुषा  श्रीकृष्णस्यान्तःप्रवेशेनात्मयोगे धृते सति जनः किं करोति ? इत्य् आहधौतात्मा पुरुष इत्यादि । कृष्णपादमूलं न मुञ्चति, मग्नः स्यात् ॥६॥

क्रमसन्दर्भः  धौतात्मेति । तत्सम्बन्धेन शुद्धान्तःकरणोऽन्योऽपीत्य् अर्थः । एवं न कर्मज्ञानादिवत् स्वकार्यसिद्धौ तत्त्यागः, किन्तु स्वतः परमसुखदत्वम् अपि तस्येत्य् उक्तम् ॥६॥

विश्वनाथः  धौतात्मा शुद्धचित्तः । धौतात्मत्वे लिङ्गम् आहकृष्णेति । अत एव तच् चापि चित्तबडिशं शनकैर् वियुङ्क्ते [भा.पु. ३.२८.३४] इति कपिलदेवोक्तेः कृष्णपादमूलत्यागी योगी धौतात्ममान्य् एव, न तु धौतात्मेति ज्ञेयम् । पान्थः प्रवासाद् आगत्य स्वशरणं स्वगृहं यथा न मुञ्चति । ननु, तस्यापि कियद्दिवसानन्तरं धनाद्युपार्जनार्थं स्वगृहात् प्रवासगमनं दृश्यते ? इत्य् अतो विशिनष्टिमुक्तस् त्यक्तः सर्वधनाद्युपार्जनलक्षणः क्लेशो येन सः ॥६॥

 ]]]]]]]]]]

॥ २.८.७ ॥

यद् अधातुमतो ब्रह्मन् देहारम्भोऽस्य धातुभिः ।
यदृच्छया हेतुना वा भवन्तो जानते यथा ॥

श्रीधरः  तद् एवं श्रवणौत्सुक्यम् आविष्कृत्य सन्दिग्धान् अर्थान् पृच्छति । अधातुमतः धातवो महाभूतानि तत्सम्बन्धशून्यस्यास्य लौकिकस्यात्मनो जीवस्य धातुभिर् देहारम्भ इति यत् । एतत् किम् ? यदृच्छया निर्निमित्तं हेतुना वा कर्मादिना भवन्तो यथावज् जानते । अतः कथयन्त्व् इति शेषः ॥७॥

क्रमसन्दर्भः  तद् एवं तत्कथाश्रवणौत्सुक्यं स्वनिष्ठां चाविष्कृत्य अन्यान् अप्य् अर्थान् अनेन भगवत्प्रधानतया प्रोच्यमानान् अन्येषां तदुपयोगितया तद्बोधसौकर्याय स्याद् इति पृच्छतियद् इत्य् आदिभिः । अत्र श्रीभगवद्विग्रहधाम्नोर् नित्यत्वादिज्ञापनाय प्रश्नार्थं दृष्टान्तयन् जीवविग्रहम् अपि पृच्छतियद् इति ॥७॥

विश्वनाथः  एवं स्वाभिमतायाः शुद्धाया भक्तेः प्रथमाङ्गभूते कृष्णकथाश्रवणे औत्सुक्यम् आविष्कृत्य, निर्गुणायाः सगुणायाश् च भक्तेर् यावत् स्वार्थेषु व्याप्तिः सम्भवति, तावतोऽप्य् अर्थान् पृच्छति । यद् अधातुमत इत्य् आदिना यावदध्यायसमाप्तिः । एवं चयत्र यत्र भक्तेर् गन्धोऽपि सम्भवति, तत्र तत्र निरपराधतयैव स्थातव्यम्, अन्यथा श्रीमत्या भक्तिदेव्या अप्रसाद इति स्वसाध्यभक्तेर् अभ्युदयार्थं शुद्धभक्तैर् अपि स्वाभिमतमधुरश्रवणकीर्तनादिषु लब्धनिष्ठैर् अपि तानि तानि भक्तेर् उदाहरणानि प्रत्युदाहर्णानि च जिज्ञासनीयानीत्य् अभिव्यञ्जयति च । अधातुमतो धातवो भूतानि तत्सम्बन्धशून्यस्यास्य जीवस्य धातुभिर् देहारम्भ इति यत् । एतद् यदृच्छया निर्निमित्तम् एव, केनापि हेतुना वा, भवन्तो यथा जानते, तथा कथयन्त इति त्वत्तोऽन्ये एतन् न जानन्तीति ते कथं मया प्रष्टव्याः इति भावः ॥७॥

 ]]]]]]]]]]

॥ २.८.८ ॥

आसीद् यदुदरात् पद्मं लोकसंस्थानलक्षणम् ।
यावान् अयं वै पुरुष इयत्तावयवैः पृथक् ।
तावान् असाव् इति प्रोक्तः संस्थावयववान् इव ॥

श्रीधरः  यश् चासाव् ईश्वरः, सोऽप्य् एतत्तुल्यदेहवान् प्रोक्तः, अतस् तस्य को विशेषः ? इत्य् आशयेन पृच्छतिआसीद् इति सार्धेन । लोकानां संस्थानं रचना, तद् एव लक्षणं स्वरूपं यस्य, तत् त्रैलोक्यात्मकं पद्मं यस्योदराद् आसीत् । असाव् ईश्वर इयत्तायुक्तैः स्वपरिमितैर् अवयवैर् अयं लौकिकः पुरुषो यावान् यत्सङ्ख्याकावयवयुक्तः, तावान् प्रोक्तः संस्थावान्, अवयववान् इव च प्रोक्तः । अतः को विशेषस् तस्य ? इति ॥८॥

क्रमसन्दर्भः  आसीद् इति सार्धकम् । अत्रेशजीवदेहयोः कारणकार्यात्मत्वं दर्शितम् एव तस्मात् तदंशे तु न प्रश्नः किन्तु स्वरूपांश एवेति विवेचनीयम् ॥८॥

विश्वनाथः  किं च, यश् चासाव् ईश्वरः, सोऽप्य् एतत्तुल्यदेहवान् प्रोक्तः, अतस् तस्य को विशेषः ? इत्य् आशयेन पृच्छतिआसीद् इति सार्धेन । लोकानां संस्थानं रचना, तद् एव लक्षणं स्वरूपं यस्य, तत् पद्मं यस्योदराद् आसीत् । इयत्तायुक्तैः स्वपरिमितैर् अवयवैर् अयं लौकिकः पुरुषो यावान् यादृशावयवयुक्तस् ततः पृथग् अपि असाव् ईश्वरः तावान् एव प्रोक्तः, संस्था यथोचितस्थौल्यकार्श्यदैर्घ्यादिविन्यासविशेषः, अवयववान् तद्वन्तः करचरणादयस् तद्वान् इवेति । यद्यपीश्वरस्य करचरणादयो जीवस्येव स्वतो भिन्ना न भवन्ति, तद् अपि तद्वान् इव चोक्तः । अतः कोऽपि विशेषस् तस्येति भावः ॥८॥

 ]]]]]]]]]]

॥ २.८.९ ॥

अजः सृजति भूतानि भूतात्मा यदनुग्रहात् ।
ददृशे येन तद्रूपं नाभिपद्मसमुद्भवः ॥

श्रीधरः  अवश्यं च विशेषो वाच्य इत्य् आह । अजो ब्रह्मा भूतानां व्यष्ट्युपाधीनाम् आत्मा नियन्ता, समष्ट्युपाधित्वात् । येन चानुगृह्णता तस्य रूपं ददृशे दृष्टवान् । एतच् च

तस्यापि द्रष्टुर् ईशस्य कूटस्थस्याखिलात्मनः ।
सृज्यं सृजामि सृष्टोऽहम् ईक्षयैवाभिचोदितः ॥ [भा.पु. २.५.१७]

इत्य् आदिनोक्तम् अनूद्यते । अग्रे तु स्पष्टं भविष्यति ॥९॥

क्रमसन्दर्भः  येनानुगृह्णता हेतुना ददृशे ददर्श । अतस् तद्दर्शने यदनुग्रहमात्रस्य हेतुत्वाद् वैलक्षण्यम् अस्त्य् एवेति भावः ॥९॥

विश्वनाथः  अवश्यं च विशेषो वाच्य इत्य् आह । अजो ब्रह्मा भूतानां व्यष्ट्युपाधीनाम् आत्मा नियन्ता, समष्ट्युपाधित्वात् । सोऽपि नाभिपद्मसमुद्भवः सन् यदनुग्रहात् भूतानि सृजतीत्य् अन्वयः । न च स निराकार एव वाच्यो यतः अजेन तद्रूपं ददृशे, स च अजोऽपि यन्नाभिपद्मोद्भवः । अतः स ब्रह्मणोऽपीश्वरो मायिकपुरुषतुल्याकारः किं मायिकाकारो न वेत्य् एतद् अपि वाच्यम् इति भावः ॥९॥

 ]]]]]]]]]]

॥ २.८.१० ॥

स चापि यत्र पुरुषो विश्वस्थित्युद्भवाप्ययः ।
मुक्त्वात्ममायां मायेशः शेते सर्वगुहाशयः ॥

श्रीधरः  प्रश्नान्तरम् आहस चापीति । यत्र शेते येन रूपेणावतिष्ठते । विश्वस्य स्थित्यादयो यस्मात् । एवमादिप्रश्नानां तत्त्वतोऽर्हस्य् उदाहर्तुं [भा.पु. २.८.२४] इति सर्वान्ते क्रियया सम्बन्धः ॥१०॥

क्रमसन्दर्भः  तद्विग्रहस्य कैमुत्याया स चापीति । यत्र स्थाने । मुक्त्वात्ममायाम् इति । तस्य स्थानस्यामायिकत्वम् अभिप्रेतम् । शेते प्रकृतिं प्रतिदृष्टिं निमील्य तिष्ठति । सर्वेषाम् अपि गुहायां दुर्ज्ञेयस्थाने शेते वसतीति सः ॥१०॥

विश्वनाथः  प्रश्नान्तरम् आहस चापि पुरुषः प्रकृतीक्षणकर्ता, यत्र शेते, तत्स्थानं कथयेत्य् अर्थः । मायेशोऽपि मायाभर्तापि मायां त्यक्त्वा तस्य बहिरङ्गशक्तित्वात् ताम् अस्पृष्ट्वेत्य् अर्थः ॥१०॥

 ]]]]]]]]]]

॥ २.८.११ ॥

पुरुषावयवैर् लोकाः सपालाः पूर्वकल्पिताः ।
लोकैर् अमुष्यावयवाः सपालैर् इति शुश्रुम ॥

मध्वः  निजावयवेभ्यः सृष्टाः । बाह्यावयवा लोकैः कल्पान्ते ॥११॥

श्रीधरः  प्रश्नान्तरम् आह । पुरुषस्यावयवैः पूर्वं कल्पिताः यस्येहावयवैर् लोकान् कल्पयन्ति [भा.पु. २.५.३६] इत्य् आदौ । लोकैश् चामुष्यावयवा इति पातालम् एतस्य हि पादमूलं [भा.पु. २.१.२६] इत्य् आदौ च त्वन्मुखाच् छ्रुतवन्तो वयम् ॥११॥

क्रमसन्दर्भः  सन्देहे तु बीजम् आह पुरुषेति ॥११॥

विश्वनाथः  प्रश्नान्तरम् आह । पुरुषस्यावयवैः पूर्वकल्पिताः । यस्येहावयवैर् लोकान् कल्पयन्ति [भा.पु. २.५.३६] इत्य् आदौ । तथा लोकैर् अमुष्यावयवाः कल्पिताः, पातालम् एतस्य हि पादमूलं [भा.पु. २.१.२६] इत्य् आदौ च त्वन्मुखात् श्रुतवन्तो वयम् । अत्रान्यो विशेषश् चेद् अस्ति ? तम् अपि कथयेति भावः । अत्र यद् अधातुमतः [भा.पु. २.८.७] इतीशितव्यं जीवं पृच्छामि । आसीद् यदुदरात् [भा.पु. २.८.७] इत्य् आदिना ईश्वरं द्वितीयम् अण्डसंस्थितं पुरुषं पृच्छामि । स चापि यत्र पुरुषः [भा.पु. २.८.१०] इति प्रथमं महत्स्रष्टारं पुरुषं पृच्छामि । शेते सर्वगुहाशयः [भा.पु. २.८.१०] इति तृतीयं सर्वभूतस्थं च पुरुषं पृच्छामि ।

विष्णोस् तु त्रीणि रूपाणि पुरुषाख्यान्य् अथो विदुः ।
एकं तु महतः स्रष्टृ द्वितीयं तन्तुसंस्थितम् ।
तृतीयं सर्वभूतस्थं तानि ज्ञात्वा विमुच्यते ॥ इति स्मृतेः ।

पुरुषावयवैर् इति समष्टिजीवं च पृच्छामीति प्रश्नपञ्चकं शान्तप्रीतिभक्तौ पर्याप्नोति । जीवाद् विशेषं भगवद्रूपं ब्रह्मणो दृष्टं कथयेति व्यज्यमानः प्रश्नोऽपि प्रीतिभक्तौ पर्याप्नोति ॥११॥

 ]]]]]]]]]]

॥ २.८.१२ ॥

यावान् कल्पो विकल्पो वा यथा कालोऽनुमीयते ।
भूतभव्यभवच्छब्द आयुर्मानं च यत् सतः ॥

श्रीधरः  एवं सन्देहविपर्ययाभ्यां पृष्टम्, इदानीम् अज्ञातान् बहून् अर्थान् पृच्छतियावान् इत्य् आदिना । कल्पो महान् । विकल्पोऽवान्तरः । भूतादिः शब्दो यस्मात्, यस्य वाचक इति वा । सतः स्थूलदेहाभिमानिनो मनुष्यपितृदेवादेर् आयुषः प्रमाणम् ॥१२॥

क्रमसन्दर्भः  प्रलयस्य वक्ष्यमाणत्वात् कल्पशब्दे सृष्टिप्रलयमध्यकाल एव वाच्यः । भूतादिशब्दो यस्मात् कालात् प्रवर्तत इति शेषः ॥१२॥

विश्वनाथः  कल्पो महान् । विकल्पोऽवान्तरः । भूतोऽतीतः, भव्यो भावी, भवन् वर्तमान इति शब्दो यस्मात् स कालः । सतः स्थूलदेहाभिमानिनो मनुष्यपितृदेवतादेर् आयुषो यत्प्रमाणं तत् कथय ॥१२॥

 ]]]]]]]]]]

॥ २.८.१३ ॥

कालस्यानुगतिर् या तु लक्ष्यतेऽण्वी बृहत्य् अपि ।
यावत्यः कर्मगतयो यादृशीर् द्विजसत्तम ॥

श्रीधरः  अनुमानप्रकारः पृष्टो विशेषं पृच्छतिकालस्येति । अनुगतिः प्रवृत्तिः । कर्मगतयः कर्मप्राप्याणि स्थानानि । यादृशीः यादृश्यः ॥१३॥

क्रमसन्दर्भः  न व्याख्यातम्.

विश्वनाथः  अनुगतिर् अनुप्रवृत्तिः । अण्वी परमाण्वादिरूपा । बृहती वर्षादिरूपा । कर्मगतयो भद्राभद्रकर्मप्राप्याणि स्थानानि । यादृशीर् यादृश्यः । इति कर्मप्राप्याणि स्थानानि सर्वाण्य् एव कालैः सूक्ष्मस्थूलविकल्पकल्पैर् अवश्यम् एव ग्रस्यन्त इति कर्मनिर्वेदार्थं प्रश्नद्वयं शुद्धभक्ताव् अपि पर्याप्नोति । यद् उक्तं श्रीभगवताजातश्रद्धो मत्कथासु निर्विण्णः सर्वकर्मसु [भा.पु. ११.२.२७] इति ॥१३॥

 ]]]]]]]]]]

॥ २.८.१४ ॥

यस्मिन् कर्मसमावायो यथा येनोपगृह्यते ।
गुणानां गुणिनां चैव परिणामम् अभीप्सताम् ॥

मध्वः  जीवे कर्मसमावापः । परमेश्वरेण गृह्यते । गुणिनां महदादि जीवानां सामर्थ्ये परिमाणम् । देवासुरेभ्यो मघवान् इत्य् आदि ॥१४॥

श्रीधरः  गुणानां सत्त्वादीनां परिणामं देवादिरूपम् इच्छतां गुणिनां जीवानां मध्ये यस्मिन् परिणामे कर्मणां पुण्यपापानां समावायः समुदायः । केन कर्मसमुदायेन कथं कृतेन कोऽधिकारी देवादिभावं प्राप्नोतीत्य् अर्थः ॥१४॥

क्रमसन्दर्भः  गुणानां परिणामम् अभीप्सतां सुप्ततत्तद्वासनानां गुणिनां जीवानां मध्ये येन जीवेन यस्मिन् परिणामनिमित्ते यथा येन प्रकारेण यः कर्मसमवायो गृह्यत इत्य् अन्वयः । स कथ्यताम् इति शेषः ॥१४॥

विश्वनाथः  गुणानां सत्त्वादीनां परिणामं देवादिरूपम् अभीप्सिताम् । गुणिनां जीवानाम् । यस्मिन् परिणामे । कर्मणां सुकृतदुष्कृतयोगज्ञानभक्तीनां समावायः समुदायः सम्भवति । तं कथय । स च परिणामो मानुष्यदेह एव ज्ञेयः । तस्मिन्न् अपि परिणामे, येन जीवेन, यथा यत् कर्म उपगृह्यते, तत् कथय । मानुष्ये च कर्मज्ञानादिषु कः कोऽधिकारी कथं किं किं कृत्वा किं किं साध्यं प्राप्नोतीत्य् अर्थः । प्रश्नोऽयं कर्ममिश्रज्ञानमिश्रयोगमिश्रशुद्धभक्तिषु पर्याप्नोतीति ॥१४॥

 ]]]]]]]]]]

॥ २.८.१५ ॥

भूपातालककुब्व्योमग्रहनक्षत्रभूभृताम् ।
सरित्समुद्रद्वीपानां सम्भवश् चैतदोकसाम् ॥

श्रीधरः  भूपातालादीनां सम्भवः । एतान्य् ओकांसि येषां प्राणिनां, तेषां च सम्भवः । यथेति सर्वत्रानुषङ्गः ॥१५॥

क्रमसन्दर्भः  न व्याख्यातम्.

विश्वनाथः  भूर्आदीनां सम्भवः । एतान्य् ओकांसि येषां, तेषां च सम्भवः । यथेति सर्वत्रानुषङ्गः । भूर्आदीनां बहुविधभक्तास्पदत्वात् तदोकसां च प्रायोऽधिकृतादिभक्तत्वात् प्रश्नोऽयं भक्तेषु पर्याप्नोति ॥१५॥

 ]]]]]]]]]]

॥ २.८.१६ ॥

प्रमाणम् अण्डकोशस्य बाह्याभ्यन्तरभेदतः ।
महतां चानुचरितं वर्णाश्रमविनिश्चयः ॥

श्रीधरः  वर्णानाम् आश्रमाणां च विनिश्चयस् तत्तत्स्वभावैर् निर्धारः ॥१६॥

क्रमसन्दर्भः  न व्याख्यातम्.

विश्वनाथः  प्रमाणम् अण्डकोषस्यैत्यैश्वर्यप्रधानायां भक्तौ कीदृशान्य् अण्डानि भगवत्कृष्णौ सन्ति ? इति जिज्ञासायाम् । वर्णाश्रमेति वर्णाश्रमधर्मा भक्तिमिश्रतयैव सिध्यति । तदनाथा वा ? इति जिज्ञासायां कर्मज्ञानमिशायां च भक्तौ प्रश्नोऽयं पर्याप्नोति ॥१६॥

 ]]]]]]]]]]

॥ २.८.१७ ॥

युगानि युगमानं च धर्मो यश् च युगे युगे ।
अवतारानुचरितं यद् आश्चर्यतमं हरेः ॥

श्रीधरः  युगे युगे प्रतियुगं यो धर्मो यच् च हरेर् अवतारानुचरितम् ॥१७॥

क्रमसन्दर्भः  हरेः श्रीकृष्णस्यावताराणाम् अनुचरितम् ॥१७॥

विश्वनाथः  युगानीति । युगावताराणां तत्प्रवर्तितभक्तिविशेषाणां च जिज्ञासायाम् ॥१७॥

 ]]]]]]]]]]

॥ २.८.१८ ॥

नृणां साधारणो धर्मः सविशेषश् च यादृशः ।
श्रेणीनां राजर्षीणां च धर्मः कृच्छ्रेषु जीवताम् ॥

मध्वः  श्रेणीनाम् अङ्गरक्षकाणां युद्धेषूच्यते ॥१८॥

श्रीधरः  सविशेषो वर्णाश्रमनिबन्धनः । श्रेणीनां तत्तद्व्यवसायोपजीविनां व्यवहारनियमलक्षणो धर्मः । राजर्षीणां प्रजापालनाधिकारिणाम् । कृच्छ्रेष्व् आपत्सु जीवतां सर्वेषाम् ॥१८॥

क्रमसन्दर्भः  न व्याख्यातम्.

विश्वनाथः  नृणाम् अन्त्यजपर्यन्तानाम् अपि साधारणो धर्मो भक्तिर् एव । विशेषधर्मस् तज्जातिधर्म इति तद्धर्मवत्त्वेऽपि ते भक्ता भवन्ति, किरातहूणान्ध्रपुलिन्दपुल्कशा [भा.पु. २.४.१८] इत्य् आदेः । एवं श्रेणीनां तत्तद्व्यवसायोपजीविनां राजर्षीणां चेति तेष्व् अपि भक्तिमत्सु निरपराधयैव स्थातव्यम् इति विवक्षायाम् । कृच्छ्रेष्व् जीवतां धर्म इति आपद्धर्मप्रश्नः सर्वविधभक्तौ पर्याप्नोति ॥१८॥

 ]]]]]]]]]]

॥ २.८.१९ ॥

तत्त्वानां परिसङ्ख्यानं लक्षणं हेतुलक्षणम् ।
पुरुषाराधनविधिर् योगस्याध्यात्मिकस्य च ॥

मध्वः  हेतुलक्षणं ब्रह्मलक्षणम् ॥१९॥

श्रीधरः  सर्वेषां तत्त्वानां प्रकृत्यादीनां परिसङ्ख्यानं सङ्ख्या । लक्षणं स्वरूपम् । हेतुतो लक्षणम् । तत्तत्कार्यहेतुत्वेन च लक्षणम् इत्य् अर्थः । पुरुषाराधनस्य विधिर् देवपूजाप्रकारः । अष्टाङ्गयोगस्य च विधिः ॥१९॥

क्रमसन्दर्भः  न व्याख्यातम्.

विश्वनाथः  तत्त्वानां प्रकृत्यादीनां परिसङ्ख्यानं गणनम् । लक्षणं स्वरूपम् । हेतुलक्षणं तत्तत्कार्यहेतुत्वेन लक्षणम् इति पुरुषावतारलीलायां योगस्येति योगमिश्रायाम् ॥१९॥

 ]]]]]]]]]]

॥ २.८.२० ॥

योगेश्वरैश्वर्यगतिर् लिङ्गभङ्गस् तु योगिनाम् ।
वेदोपवेदधर्माणाम् इतिहासपुराणयोः ॥

मध्वः  योगतो लिङ्गभङ्गः पूर्वोक्तः । पानेन ते देवेत्य् आदि पश्चात् ॥२०॥

श्रीधरः  योगेश्वराणाम् ऐश्वर्येणाणिमादिनाऽर्चिरादिगतिः । लिङ्गशरीरस्य भङ्गः प्रलयः । वेदा ऋग्वेदादयः, उपवेदा आयुर्वेदादयः, धर्माः धर्मशास्त्राणि, तेषाम् । इतिहासपुराणयोश् च गतिः स्वरूपम् ॥२०॥

क्रमसन्दर्भः  न व्याख्यातम्.

विश्वनाथः  योगेश्वराणां शम्भुप्रभृतीनां महानुभावभक्तानाम् ऐश्वर्यरूपा या गतिः । लिङ्गभङ्गः इति शान्तभक्तौ वेदादीनां तात्पर्यम् इति शेषः । तच् च भ्क्तिर् एवेति भक्तौ ॥२०॥

 ]]]]]]]]]]

॥ २.८.२१ ॥

सम्प्लवः सर्वभूतानां विक्रमः प्रतिसङ्क्रमः ।
इष्टापूर्तस्य काम्यानां त्रिवर्गस्य च यो विधिः ॥

श्रीधरः  सम्प्लवोऽवान्तरप्रलयः । यद् वा, सम्यक् प्लवनम् उद्भवः, विक्रमः स्थितिः, प्रतिसङ्क्रमो महाप्रलयः, इष्टं वैदिकं कर्म, पूर्तं स्मार्तं

वापीकूपतडागादि देवतायतनानि च ।
अन्नप्रदानम् आरामः पूर्तम् इत्य् अभिधीयते ॥ इति ।

तत्र च काम्यानाम् अग्निहोत्रादीनां विधिः । त्रिवर्गस्य धर्मार्थकामस्य विधिर् अविरोधप्रकारः ॥२१॥

क्रमसन्दर्भः  न व्याख्यातम्.

विश्वनाथः  सम्यक् प्लवः संसारसिद्धान्तरणसाधनं किम् ? विक्रमः । तत्र शौर्यः किम् ? प्रतिसङ्क्रमः । तत्र नाशः कः ? इति भक्तेर् अनुकूलप्रतिकूलवस्तुजिज्ञासायाम् । यद् वा, सम्प्लवविक्रमप्रतिसङ्क्रमः सृष्टिस्थितिसंहाराः । इष्टं वैदिकं कर्म, पूर्तं स्मार्तम् ।
वापीकूपतडागादि देवतायतनानि च ।
अन्नप्रदानम् आरामः पूर्तम् इत्य् अभिधीयते ॥ इति वा ।

काम्यानां काम्यकर्मणाम् । त्रिवर्गस्य धर्मार्थकामस्य । विधिर् अविरोधप्रकारः कर्ममिश्रायां भक्तौ ॥२१॥

 ]]]]]]]]]]

॥ २.८.२२ ॥

यो वानुशायिनां सर्गः पाषण्डस्य च सम्भवः ।
आत्मनो बन्धमोक्षौ च व्यवस्थानं स्वरूपतः ॥

श्रीधरः  अनुशायिनां लीनोपाधीनां जीवानाम् । आत्मनो जीवस्य । व्यवस्थानं बन्धमोक्षातिरिक्तस्वरूपेणावस्थानम् ॥२२॥

क्रमसन्दर्भः  न व्याख्यातम्.

विश्वनाथः  अनुशायिनां महाप्रलये ईश्वरे लीनोपाधीनां जीवानां सर्ग इति साधकभक्तानां च साधनसिद्धिजिज्ञासायाम् । पाषण्डस्येति भक्त्यसम्भवजिज्ञासायाम् । आत्मनो मायास्पृष्टजीवस्य । बन्धमोक्षाव् इति भक्तिमिश्रज्ञाने ज्ञानमिश्रायां भक्तौ वा । स्वरूपतो व्यवस्थानम् इत्य् आदि, त एव सदा मायास्पर्शशून्यस्य नित्यमुक्तस्य विश्वक्सेनादेर् जीवस्य नित्यभक्तौ ॥२२॥

 ]]]]]]]]]]

॥ २.८.२३ ॥

यथात्मतन्त्रो भगवान् विक्रीडत्य् आत्ममायया ।
विसृज्य वा यथा मायाम् उदास्ते साक्षिवद् विभुः ॥

मध्वः  द्वेधा वा आत्ममाया तद्रूपा तद्वशा चेति । तद्वशया संसारयति । स्वरूपया विमोचयत्य् उदास्ते तद्वशां विमुक्तस्य इतरयैवं रमयत्य् एष आत्मेष आनन्द इति सौकारायणश्रुतिः ॥२३॥

श्रीधरः  उदास्ते प्रलये ॥२३॥

क्रमसन्दर्भः  न व्याख्यातम्.

विश्वनाथः  विविधं क्रीडति सृष्ट्यादिसमये । विसृज्य महाप्रलये त्यक्त्वा । यद् वा, आत्मतन्त्रो भगवान् श्रीकृष्ण एव, अन्येषाम् अवताराणाम् अवतारिणश् चात्मतन्त्रत्वेऽपि विप्रवालकहरणादौ कृष्णैकपारतन्त्रादर्शनात् । आत्ममायया योगमायया, पूतनावधादौ क्रीडति । यथा वा, विसृज्य विशेषेण सृष्ट्वा मौषलादौ उद्यन्ते साक्षिवन् न तु साक्षी ॥२३॥

 ]]]]]]]]]]

॥ २.८.२४ ॥

सर्वम् एतच् च भगवन् पृच्छतो मेऽनुपूर्वशः ।
तत्त्वतोऽर्हस्य् उदाहर्तुं प्रपन्नाय महामुने ॥

श्रीधरः  चशब्दाद् अपृष्टम् अपि ॥२४॥

क्रमसन्दर्भः  न व्याख्यातम्.

विश्वनाथः  चकाराद् अपृष्टम् अपि ॥२४॥

 ]]]]]]]]]]

॥ २.८.२५ ॥

अत्र प्रमाणं हि भवान् परमेष्ठी यथात्मभूः ।
अपरे चानुतिष्ठन्ति पूर्वेषां पूर्वजैः कृतम् ॥

मध्वः  यस्माद् अनुतिष्ठन्ति तस्मात् परमेष्ठी प्रमाणम् ॥२५ ॥

श्रीधरः  प्रमाणं सम्यक् ज्ञाता । यतस् तव ब्रह्मनारदव्यासक्रमेण सम्प्रदायोऽस्तीति सामान्यन्यायेनाहपरे चेति । यद् वा, त्वदन्ये प्रायशो गतानुगतिका एव न तत्त्वविद इत्य् आहपरे चेति ॥२५॥

क्रमसन्दर्भः  अत्रेति । यत आत्मभूः श्रीनारायणोद्भूतत्वात् तत्प्रकाशितज्ञान इत्य् अर्थः । नन्व् अहं गुरुपरम्परयापि प्राप्तज्ञान इति चेत् ? तत्राहअपरे चेति । तादृशत्वं त्व् अन्येषाम् अपि वर्तत इत्य् अर्थः ॥२५॥

विश्वनाथः  नन्व् अन्येभ्य एव ऋषिभिः सकाशात् त्वं पूर्वम् एवावगतैतत्सर्वार्थ एव भवसि, तद् अपि किं मां पुनः पृच्छसि ? इत्य् अत आहअत्रेति । अत्र तेषां सर्वेषाम् अपि ऋषीणां मध्ये, हि निश्चितम् एव भवान् प्रमाणम् । अतस् तत्तदर्थाभिज्ञोऽप्य् अहं भवन्मुखपद्मात् कीदृग् उत्तरम् आविर्भवतीत्य् अकाङ्क्षायां पृच्छामि । यथा परमेष्ठी आत्मभूर् भगवत्प्रसादात् स्वतःसिद्धवेदार्थज्ञानः, तथा भवान् अपि । परेऽन्ये तु पूर्वेषां पूर्वजैर् विद्वद्भिर् एव यद् यत् कृतं तत् तत् सर्वं दृष्ट्वा तेभ्योऽधीत्याधीत्य अनुतिष्ठन्ति ॥२५॥

 ]]]]]]]]]]

॥ २.८.२६ ॥

न मेऽसवः परायन्ति ब्रह्मन्न् अनशनाद् अमी ।
पिबतोऽच्युतपीयूषं तद्वाक्याब्धिविनिःसृतम् ॥

श्रीधरः  ननु तवानशनद्विजकोपाभ्यां व्याकुलस्य कुतः श्रवनम् ? तत्राहनेति । न परायन्ति नापगच्छन्ति । न व्याकुलीभवन्तीत्य् अर्थः । अच्युतकीर्तिपीयूषम् ॥२६॥

क्रमसन्दर्भः  यद् अन्यत् पृष्टं तद् अपि हरेः कथां विना न कथयितव्यम् इत्य् अभिप्रेत्याह न मेऽसव इति । हे ब्रह्मन् ! अनशनात् तथा कुपितात् द्विजाद् अपि न मेऽसवः परायन्ति । तत्र हेतुःपिबतोऽच्युतपीयूषम् इति । अन्यत्र अन्यदा तु तस्मात् तस्माद् अपि परायन्तीत्य् अर्थः ॥२६॥

विश्वनाथः  न चात्र मत्कष्टदृष्टिः कार्या इत्य् आहनेति । न परायन्ति न व्याकुलीभवन्ति । तत्र हेतुःअच्युतकथापीयूषं पिबतः । किन्तु कुप्तद्विजात् सप्तमदिवसे तक्षकरूपो द्विज आयास्यति, तस्माद् अन्यत्रेति तदागमने सति असवः परा यास्यन्त्य् एव, ततश् च अच्युतकथापीयूषपानं नाहं प्राप्स्यामीत्य् अतो भवता कृष्णकथायां न विलम्बनीयम् इति भावः ॥२६॥

 ]]]]]]]]]]

॥ २.८.२७ ॥

सूत उवाच
स उपामन्त्रितो राज्ञा कथायाम् इति सत्पतेः ।
ब्रह्मरातो भृशं प्रीतो विष्णुरातेन संसदि ॥

मध्वः  बाल्येऽपि स गुरुत्वेन मुनिभ्यो ब्रह्मणो यतः ।
	दत्तोऽतो ब्रह्मरातेति नाम वैयासकेर् अभूत् ॥ इति ब्राह्मे ॥२७ ॥

श्रीधरः  उपामन्त्रितः पृष्टः । संश् चासौ पतिश् च तस्य ॥२७॥

क्रमसन्दर्भः  ब्रह्मणा श्रीकृष्णेन रात इति ब्रह्मवैवर्ताद् अनुसन्धेयम् ॥२७॥

विश्वनाथः  सत्पतेः कृष्णस्य कथायाम् इति तत्तत्प्रश्नोत्तराणां कृष्णकथात्वे इदं सूतवाक्यम् एव प्रमाणं ज्ञेयम् । ब्रह्मरातः शुकः ॥२७॥

 ]]]]]]]]]]

॥ २.८.२८ ॥

प्राह भागवतं नाम पुराणं ब्रह्मसम्मितम् ।
ब्रह्मणे भगवत्प्रोक्तं ब्रह्मकल्प उपागते ॥

मध्वः  यत्र ब्रह्मान्तरोत्पत्तिः ब्रह्मकल्पः स ईरितः इति च ॥२८ ॥

श्रीधरः  ब्रह्मकल्पे सृष्ट्युपक्रमकल्पे । भागवताख्यानेनैव प्रश्नानाम् उत्तरं दातुम् उपक्रान्तवान् इत्य् अर्थः ॥२८॥

क्रमसन्दर्भः  ब्रह्मकल्पे ब्रह्मणो जन्मोपलक्षिते कल्पे भगवता सङ्क्षेपेण प्रोक्तम् ॥२८॥

विश्वनाथः  भागवत्म् इति भागवताख्यानेनैव प्रश्नानाम् उत्तरं दातुम् उपक्रान्तवान् इत्य् अर्थः । ब्रह्मकल्पे सर्वादिमे कल्पे ॥२८॥

 ]]]]]]]]]]

॥ २.८.२९ ॥

यद् यत् परीक्षिद् ऋषभः पाण्डूनाम् अनुपृच्छति ।
आनुपूर्व्येण तत् सर्वम् आख्यातुम् उपचक्रमे ॥

श्रीधरः  पाण्डूनाम् ऋषभः श्रेष्ठः । आनुपूर्व्येणेति प्रस्तावक्रमोऽत्र विवक्षितो न प्रश्नक्रमः ॥२९॥

क्रमसन्दर्भः  आनुपूर्व्येणेति । भगवत्कथाया एवानुगतया प्राप्तेन क्रमेण, न तु राजप्रश्नवत् व्युत्क्रमेणेत्य् अर्थः ॥२९॥

विश्वनाथः  आनुपूर्व्येणेति प्रस्तावक्रमो विवक्षितः, न तु प्रश्नक्रमः ॥२९॥

इति सारार्थदर्शिन्यां हर्षिण्यां भक्तचेतसाम् ।
द्वितीयेऽत्राष्टमोऽध्यायः सङ्गतः सङ्गतः सताम् ॥*॥

 ]]]]]]]]]]

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां द्वितीयस्कन्धे परीक्षित्प्रश्नो नाम अष्टमोऽध्यायः ।
॥८॥



(२.९)
नवमोऽध्यायः
श्रीभागवतप्रवृत्तिः

(२.९)
नवमोऽध्यायः

॥ २.९.१ ॥

श्रीशुक उवाच
आत्ममायाम् ऋते राजन् परस्यानुभवात्मनः ।
न घटेतार्थसम्बन्धः स्वप्नद्रष्टुर् इवाञ्जसा ॥

मध्वः परस्य अर्थव्यतिरिक्तस्य । यद् अधातुम् अत इत्य् अस्य ह्य् उत्तरम् ।
अशरीरस्य जीवस्य शरीरोकारणम् ।
ईश्वरेच्छा प्राथमिका तां विना न हि किञ्चन ॥१॥

श्रीधरः
राजप्रश्नोत्तरं वक्ष्यन् ब्रह्मणे हरिणोदितम् ।
कथयाम् आस नवमे शुको भागवतं पुनः ॥

तत्र यत् तावद् उक्तं यद् अधातुमतः [भा.पु. २.८.६] इत्य् अनेन जीवस्य कथं देहसम्बन्ध इति तत्रोत्तरम् आह । आत्मनो हरेर् मायाम् अन्तरेणानुभवरूपस्यात्मनोरथेन दृश्येन देहादिना सम्बन्धोऽञ्जसा तत्त्वतो न घटेत । अत्र हेतुःपरस्येति । स्वप्नद्रष्टुर् यथा स्वप्नदेहसम्बन्धो न घटते तद्वत् ॥१॥

क्रमसन्दर्भः  अनुभवरूपस्यापि जीवस्य यथा सम्मोहितो जीव आत्मानं [भा.पु. १.७.५] इत्याद्यनुसारेण मोहाद्यनुपपत्तेः स्वरूपशक्त्या अनुभवित्वम् अपि सभ्यत इत्य् अभिप्रेत्य सिद्धान्तयतिआत्ममायाम् इति । केवलानुभवत्वे मायासम्बन्धो न स्यात्, स्वप्नद्रष्टृदृष्टान्तश् च न घटत इत्य् अपि ज्ञेयम् ॥१॥

विश्वनाथः  
प्रश्नस्य प्रथमस्योक्त्वा द्वितीयस्योत्तरं वदन् ।
चतुःश्लोकीं भागवतप्रवृत्तिं नवमेऽतनोत् ॥

यत् पृष्टं यद् अधातुम् अत [भा.पु. २.८.६] इत्य् अनेन जीवस्य देहसम्बन्धो निर्हेतुकः सहेतुको वा ? तत्रोत्तरम् आह आत्मनो हरेर् मायाम् अनाद्यविद्याशक्तिम् अन्तरेण अर्थैर् देहेन्द्रियादिभिः सम्बन्धो जीवस्य न घटते । यथा स्वप्नद्रष्टुर् अज्ञानम् ऋते स्वाप्निकदेहसम्बन्धो न घटते । यतोऽनुभवात्मनो ज्ञानमयस्य, तथा देहादिभ्यः परस्य मायया त्व् अचिन्त्यशक्त्या दुर्घटनापटीयस्या, देहसम्बन्धो घटत इत्य् अर्थः ॥१॥

 ]]]]]]]]]]

॥ २.९.२ ॥

बहुरूप इवाभाति मायया बहुरूपया ।
रममाणो गुणेष्व् अस्या ममाहम् इति मन्यते ॥

मध्वः द्वित्ईय्आ प्रक्ऋतिः प्रोक्त्आ तद्र्ऊप्आ हि गुणास् त्रयः ।
	तेषां सम्प्आतजो भ्आवो मम्आहम् इति य्आ मतिः ॥
देहात् परस्य देहित्वम् अहम्भावम् ऋते कृतः ।
यथा रजस्तमोभावैर् विना स्वप्नो न जायते ॥
निद्राकामाद्यभावेन तद्वद् देहः क्व तान् विना ।
तस्मात् प्रकृत्यैव पुमान् मानुषादिविकारया ।
मानुषादिर् इवाभाति नित्यचैतन्यरूपवान् ॥

श्रीधरः  संसारोऽपि माययैवेत्य् आह । बहुरूपो बालयुवादिरूपो देवनरादिरूपश् चाभाति । गुणेषु देहादिषु ॥२॥

क्रमसन्दर्भः  न व्याख्यातम्.

विश्वन्आथः  एवं यादृच्छिक्या अविद्याशक्त्यैव देहसम्बन्धे सति जीवः कीदृशः स्यात् ? इत्य् अपेक्षायाम् आह । बहुरूपः बालयुवादिरूपो देवनरादिरूपश् च इवेति जीवस्य चित्कणरूपत्वान् न तत्त्वत इत्य् अर्थः । बहुरूपया जीवस्य बहुरूपत्वहेतुत्वाद् बहुवृत्तिकया । यद् उक्तंया या क्षेत्रज्ञशक्तिः सा तारतम्येन वर्तते इति ॥२ ॥

 ]]]]]]]]]]

॥ २.९.३ ॥

यर्हि वाव महिम्नि स्वे परस्मिन् कालमाययोः ।
रमेत गतसम्मोहस् त्यक्त्वोदास्ते तदोभयम् ॥

मध्वः यद्आ स्वर्ऊपं ज्आन्आति क्आलप्रक्ऋतिवर्जितम् ।
	व्आसुदेवप्रस्आदेन तद्आ मुक्तो भवत्य् असौ ॥ इति भविष्यपुर्आण्ए ॥३ ॥

श्रीधरः  अत एव भक्तियोगेन तन्निरासे सति मोक्षोऽपि घटत इत्य् आहयर्हीति । वावशब्द एवार्थे । स्व एव महिम्नि यदा रमेत । तद् एवाह । कालमाययोः पुरुषप्रकृत्योः परस्मिन् । तदोभयम् अहं ममेति च त्यक्त्वा उदास्ते पूर्णरूपेणावतिष्ठते । तद् उक्तम्

यया सम्मोहितो जीव आत्मानं त्रिगुणात्मकम् ।
परोऽपि मनुतेऽनर्थं तत्कृतं चाभिपद्यते ॥
अनर्थोपशमं साक्षाद् भक्तियोगम् अधोक्षजे ।
लोकस्याजानतो विद्वांश् चक्रे सात्वतसंहिताम् ॥ इति [भा.पु. १.७.५६] ॥३॥

क्रमसन्दर्भः  स्वे महिम्नि स्वस्य महिमहेताव् इत्य् अर्थः । कालमाययोर् अपि परस्मिन् तत्तदादिसर्वाश्रयतत्त्वे इत्य् अर्थः । माम् एव ये प्रपद्यन्ते मायाम् एतां तरन्ति ते [गीता ७.१५] इति श्रीगीतातः । प्रीतिर् न यावन् मयि वासुदेवे न मुच्यते देहयोगेन तावत् [भा.पु. ५.५.६] इति श्रीऋषभदेववाक्याच् च । उभयं मायां देहादिरूपम् अर्थं च ॥३॥

विश्वनाथः  एवं च यादृच्छिक्या माययैव जीवस्य संसारो यथा, तथैव यादृच्छिक्या भक्त्यैव जातप्रेम्ना जीवस्य संसारान् निस्तार इत्य् आह यर्हीति । वावशब्द एवार्थे । यर्ह्य् एव । स्वे स्वीये महिम्नि रमेत इति । वस्तुतः खलु स्वीये देहादिके ममतास्पदे रमणं त्यक्त्वा यथार्थत एव स्वीये ममतास्पदे वस्तुनीत्य् अर्थः । महिम्नि महिमातिशयत्वात् महिमरूपे एवेत्य् अर्थः । कालमाययोः परस्मिन् कालकृतविकाररहिते मायाकृतमहदादितत्त्वरहिते च स्वरूपे रमेत आसज्जेत । तच् च न यत्र कालः इति, न यत्र माया इत्य् आदिवक्ष्यमाणवाक्यदृष्ट्या भगवतो धामश्रीविग्रहपार्षदादिकं ज्ञेयम् । रमणस्य भक्त्यविनाभावित्वात् यदृच्छया प्राप्तया भक्त्येति लभ्यते । तदा उभयं कालं तत उदास्ते अनासक्तो भवति । यद् उक्तं

यया सम्मोहितो जीव आत्मानं त्रिगुणात्मकम् ।
परोऽपि मनुतेऽनर्थं तत्कृतं चाभिपद्यते ॥
अनर्थोपशमं साक्षाद् भक्तियोगम् अधोक्षजे ।
लोकस्याजनतो विद्वांश् चक्रे सात्वतसंहिताम् ॥ [भा.पु. १.७.५६] इति ॥३ ॥

 ]]]]]]]]]]

॥ २.९.४ ॥

आत्मतत्त्वविशुद्ध्यर्थं यद् आह भगवान् ऋतम् ।
ब्रह्मणे दर्शयन् रूपम् अव्यलीकव्रतादृतः ॥

मध्वः यतो भगवदुक्तं प्रमाणम्, अतस् तद् उक्तं पुराणं त्वत्प्रश्नानाम् उत्तरत्वेन वक्ष्ये ॥४॥

श्रीधरः  यच् चोक्तं परमेश्वरस्यापि देहसम्बन्धाविशेषात् कथं तद्भक्त्या मोक्षः स्याद् इति, आसीद् यदुदरात् पद्मं [भा.पु. २.८.७] इत्यादिना ? तत्राहआत्मनो जीवस्य तत्त्वविशुद्ध्यर्थं तत्त्वज्ञानार्थं तद् भवत्य् एव । किं तत् ? यत् तपआदिना भजनं भगवान् ब्रह्मणे आह । किं कुर्वन् ? ऋतं सत्यं विद्धनं रूपं दर्शयन् । दर्शने हेतुःअव्यलीकेन व्रतेन तपसा आदृतः सेवितः सन् । अयं भावःजीवस्याविद्यया मिथ्यारूपदेहसम्बन्धः, ईश्वरस्य तु योगमायया चिद्घनलीलाविग्रहाविर्भाव इति महान् विशेषः । अतस् तद्भजनान् मोक्षोपपत्तिर् इति ॥४॥

चैतन्यमतमञ्जुषा  ननु भजनम् एव केनोपदिष्टं यत् कृत्वा जीवस् तरिष्यति ? इत्य् आहआत्मतत्त्वविशुद्ध्यर्थं भगवान् सर्वेश्वर आत्मनो जीवस्य तदंशत्वं तत्त्वं तेन या विशुद्धिस् तदर्थं यद् आहतपेत्यादि यद् अवादीत्, तद् एव भजनम् । किं कुर्वन्न् आह ? ऋतं सत्यं सदानन्दघनविग्रहं दर्शयन्, रूप्यत इति रूपं श्रीविग्रहम् । तस्मै एतादृशं प्रसादं कुतः कृतवान् ? तद् आहअव्यलीकव्रतादृतोऽव्यलीकेन व्रतेन तपआदिना भजनेनादृतः ॥४॥

क्रमसन्दर्भः  यद् एव च स्वे महिम्नि रमणम् ऋतं परमब्रह्मलक्षणरूपं श्रीविग्रहाकारतत्त्वं दर्शयन् साक्षात्कारयन्न् एव ब्रह्मणे ब्रह्माणं प्रत्य् आह चतुःश्लोक्योपदिष्टवान्, शब्देनानुभवेन च यत् प्रकाशितवान् इत्य् अर्थः । किमर्थम् ? आत्मनो जीवस्य तत्त्वनिर्णयार्थम् । तद्द्वारा जीवान्तरम् अपि बोधयितुम् इत्य् अर्थः । यद् वा, आत्मनः स्वस्य श्रीभगवतो यत् तत्त्वं याथार्थ्यम् । तस्य तादृशप्रसादे हेतुम् आहअव्यलीकेति । एतेन भगवद्विग्रहगतः प्रश्नश् चोत्तरयति ॥४॥

विश्वनाथः  ननु कालमाययोः परं तद् एव किं यत्र रमेत ? तत्राह । आत्मतत्त्वस्य स्वीयतत्त्वस्य विशुद्धिर् ज्ञानं, तदर्थं दशमस्य विशुद्ध्यर्थम् [भा.पु. २.१०.२] इतिवत् । यद् वा, आत्मनो जीवस्य तत्त्वानां चित्तादीनां विशुद्ध्यर्थम् । यत् ऋतं सत्यं चिद्घनं रूपं दर्शयन् आह चतुःश्लोकीभागवतम् उपदिदेश । तत्र हेतुःअव्यलीकेन व्रतेन निष्कपटया भक्त्या आदृतः । यच्छब्दस्योत्तरवाक्यगतत्वान् न तत्पदापेक्षा । अयं भावःजीवस्याविद्यया आविद्यकदेहसम्बन्धः । ईश्वरस्य तु योगमायया चिद्घनलीलाविग्रहाविर्भाव इति महान् विशेष उक्तः इति श्रीस्वामिचरणाः । एवं च आसीद् यदुदरात् पद्मं [भा.पु. २.८.७] इत्यादिना जीवदेहाद् ईश्वरदेहस्य कोऽपि विशेष इति द्वितीयप्रश्नस्योत्तरम् उक्तम् ॥४॥

]]]]]]]]]]

॥ २.९.५ ॥

स आदिदेवो जगतां परो गुरुः
स्वधिष्ण्यम् आस्थाय सिसृक्षयैक्षत।
तां नाध्यगच्छद् दृशम् अत्र सम्मतां
प्रपञ्चनिर्माणविधिर् यया भवेत् ॥

श्रीधरः  भगवद्भजनाद् एव तत्त्वज्ञानम् इत्य् एतत् प्रपञ्चयिष्यन् ब्रह्मणोऽपि तत्त्वज्ञानं तत्प्रसादाद् एवेति दर्शयितुम् इतिहासम् आहस इत्य् आदिना । परो गुरुर् भक्तिरहस्योपदेष्टा । स्वधिष्ण्यं पद्मम् आस्थायाधिष्ठाय । तस्याधिष्ठानान्वेषणाय पूर्वं जले निमग्नः परावृत्य, स्वधिष्ण्ये स्थित्वेत्य् अर्थः । ऐक्षत तत् कथं स्रष्टव्यम् इत्य् आलोचितनान् । तां दृशं प्रज्ञाम् अत्र सृष्टिविषये सम्मताम् अव्यभिचारिणीम् । विधिः प्रकारः ॥५॥

क्रमसन्दर्भः  तद् एवं विवरितुं तद्दर्शनप्रकारम् आहस इत्यादिभिः ॥५॥

विश्वनाथः  न केवलं भगवद्रूपम् एव काममायातीतम् । अपि तु तल्लोकं तद्भक्ताश् च कालमायातीता इति दर्शयितुं चतुःश्लोकीं भागवतकथां प्रस्तौति स आदीति । परो गुरुर् भक्तिरहस्योपदेष्टा । स्वधिष्ण्यं पद्मम् । आस्थाय अधिष्ठाय । तस्याधिष्ठानान्वेषणाय पूर्वं जले निमग्नः । पश्चात् परावृत्य स्वधिष्ण्ये स्थित्वेत्य् अर्थः । ऐक्षत  तत् कथं द्रष्टव्यम् इत्य् आलोचितवान् । तां दृशं प्रज्ञाम् । अत्र सृष्टिविषये । विधिः प्रकारः ॥५॥

 ]]]]]]]]]]

॥ २.९.६ ॥

स चिन्तयन् द्व्यक्षरम् एकदाम्भस्य्
उपाशृणोद् द्विर्गदितं वचो विभुः ।
स्पर्शेषु यत् षोडशम् एकविंशं
निष्किञ्चनानां नृप यद् धनं विदुः ॥

श्रीधरः  सृष्टिं चिन्तयन् कदाचित् द्व्यक्षरं वचोऽम्भसि उपाशृणोत् उप समीपे श्रुतवान् । ते अक्षरे दर्शयति । कादयो मावसानाः स्पर्शाः तेषु यत् षोडशं तकारो यच् चैकविंशं पकारः वचसो निर्देशार्थं तद् अर्थम् आह । हे नृप, निष्किञ्चनानां त्यक्तधनानां धनं यद् विदुः, येन तपोधना इति प्रसिद्धाः, तच् च द्विर्गदितं तप तपेति । लोण्मध्यपुरुषैकवचनम् । तस्य वीप्सां सादरविधिरूपाम् अशृणोद् इत्य् अर्थः ॥६॥

क्रमसन्दर्भः  स चिन्तयन्निति च कामः कृष्णायेत्यडिना श्रीकृष्णाष्टादशाक्षरमुपदिश्य तप त्वं तप एतेन तव सिद्धिर्भविष्यतीत्यनेन वाक्येन ब्रह्मसंहितायामेतदभिसन्धिश् च दर्शितः निष्किञ्चनानां निष्कामभक्तानां यत् तदाराधनलक्षणं तप एव धनं विदुः ।

विश्वनाथः  सृष्टिं विचिन्तयन् कदाचिद् द्व्यक्षरं वचः । द्विर्गदितं द्विर्उक्तम् । अम्भसि उप समीपे श्रुतवान् । मत्रम् इव तद् द्व्यक्षरम् उद्धरति । स्पर्शेषु कादयो मावसानाः स्पर्शाः । तेषु यत् षोडशं तकारः । यच् चैकविंशं पकारः । तेन तपेति लोट्मध्यमपुरुषैकवचनम् । तच् च द्विरुक्तं तप तपेति । धनम् इति यत एव ब्राह्मणास् तपोधना उच्यन्ते ॥६॥

 ]]]]]]]]]]

॥ २.९.७ ॥

निशम्य तद्वक्तृदिदृक्षया दिशो
विलोक्य तत्रान्यद् अपश्यमानः ।
स्वधिष्ण्यम् आस्थाय विमृश्य तद्धितं
तपस्य् उपादिष्ट इवादधे मनः ॥

श्रीधरः  एवं निशम्य तस्य वचसो वक्तुर् दिदृक्षया ततः प्रचलितः सन् दिशो विलोक्य पुनः स्वधिष्ण्यम् आस्थाय केनचित् प्रत्यक्षं नियुक्त इव तच् चात्मनो हितं विमृश्य तपसि मनो धृतवान् इत्य् अर्थः ॥७॥

क्रमसन्दर्भः  निशम्येति तद्वक्त्र इति सम्बन्धोक्तिपाठे तत् वचो निर्गतं यद्वक्त्रात् तस्य दिदृक्षया इति ॥७॥

विश्वनाथः  केनचित् तपसि प्रत्यक्षम् अहम् आदिष्टः प्रत्यक्षम् इव नियुक्त इति तद् एव हितं मत्वा, तस्मिंस् तपस्य् एव मन आदधे ॥७॥

 ]]]]]]]]]]

॥ २.९.८ ॥

दिव्यं सहस्राब्दम् अमोघदर्शनो
जितानिलात्मा विजितोभयेन्द्रियः ।
अतप्यत स्माखिललोकतापनं
तपस् तपीयांस् तपतां समाहितः ॥

मध्वः  तपो ब्रह्म । तपसोऽध्यजायतेति श्रुतेः । अखिललोकप्रकाशनं यत् तद् आलोचयामास । तपतां तपीयान् इत्य् अनेनात्य् उत्तमोत्तमत्वम् उक्तं भवति ।

महान् महीयसाम् आदिं ब्रूयाद् अत्युत्तमोत्तमम् ।
यत्राधिक्यं वदेत् किञ्चिज् ज्ञेयोऽर्थस् तत्र चाधिकः ॥ इति व्यासनिरुक्तेः ।

तपोरूपं परं ब्रह्म ब्रह्मार्चितयदञ्जसा इति षाड्गुण्ये ॥८॥

श्रीधरः  ततश् च स ब्रह्माखिलानां लोकानां तापनं प्रकाशकं तपोऽतप्यत स्म कृतवान् । तप तपेत्येतस्य वचसोऽर्थे । अमोघं दर्शनं यस्य । जितोऽनिल आत्मा मनश् च येन । विजितान्य् उभयेन्द्रियाणि ज्ञानकर्मात्मकानि येन तपतां तपश्चरतां मध्ये तपीयान् अतिशयेन तपस्वी ॥८॥

क्रमसन्दर्भः  न व्याख्यातम्.

विश्वनाथः  अखिलानां लोकानां तापनं प्रकाशकम् । आविर्भावकारणम् इत्य् अर्थः । तपतां मध्ये तपीयान् अतितपस्वी ॥८॥

 ]]]]]]]]]]

॥ २.९.९ ॥

तस्मै स्वलोकं भगवान् सभाजितः
सन्दर्शयाम् आस परं न यत्परम् ।
व्यपेतसङ्क्लेशविमोहसाध्वसं
स्वदृष्टवद्भिर् विबुधैर् अभिष्टुतम् ॥९॥

मध्वः  यद् यतः । यत् तद् इत्य् आदयः शब्दाः पञ्चम्यन्ताः प्रकीर्तिताः इति च ॥९ ॥

श्रीधरः  तस्मै ब्रह्मणे स्वलोकं वैकुण्ठाख्यम् । परं श्रेष्ठम् । न यत्परं यतः परम् उत्कृष्टम् अन्यन् नास्ति । तम् एव लोकम् अनुवर्णयति पञ्चभिः । व्यपेताः सङ्क्लेशादयो यस्मात् । स्वदृष्टवद्भिः सत्पुण्यवद्भिः । यद् वा, स्वस्य दृष्टं दर्शनम् अस्ति येषाम् । आत्मविद्भिर् इत्य् अर्थः ॥९॥

क्रमसन्दर्भः  भगवदाविर्भावम् आह सार्धैर् दशभिः । तस्मईत्यादिभगवदाज्ञापुरस्कारेण श्रीनारायणह्वयपुरुषनाभिपङ्कजे स्थित्वैव तत्तोषणैस् तपोभिर् भजते ब्रह्मणे सभाजेतस् तेन भजनेन वशीकृतः सन् स्वलोकं वैकुण्ठभूवनोत्तमं भगवान् सम्यग् दर्शयामास । यत् यतो वैकुण्ठात् परम् अन्यत् वैकुण्ठपरं श्रेष्ठं न विद्यते, परमभगवद्वैकुण्ठत्वात् । यद् वा, यत् यतो वैकुण्ठात् परं ब्रह्माख्यं तत्त्वं परं भिन्नं न भवति । स्वरूपशक्तिविशेषाविष्कारेण मायानवृतं तद् एव तद्रूपम् इत्य् अर्थः । अग्रे त्व् इदं व्यक्तीकरिष्यते । तादृशत्वे हेतुःव्यपेतेति स्वदृष्टेति च । अविद्यास्मितारागद्वेषाभिनिवेशाः पञ्च क्लेशाः, विमोहस् तैर् वैचित्त्यं, साध्वसं भयं, व्यपेतानि सङ्क्लेशादीनि यत्र तम् । स्वस्य दृष्टं दर्शनं तद् विद्यते येषां तैर् आत्मविद्भिर् अपि अभितः सर्वांशेनैव स्तुतं श्लाघितम् ।

अथ ते मुनयो दृष्ट्वा नयनानन्दभाजनम् ।
वैकुण्ठं तदधिष्ठानं विकुण्ठं च स्वयम्प्रभम् ॥
भगवन्तं परिक्रम्य प्रणिपत्यानुमान्य च ।
प्रतिजग्मुः प्रमुदिताः शंसन्तो वैष्णवीं श्रियम् ॥ [भा.पु. ३.१६.२७८]

इति तृतीयात् ॥९॥ (भगवत्सन्दर्भः ७)

विश्वनाथः  स्वलोकं महावैकुण्ठम् । यत्परं यतोऽन्यत् परं श्रेष्ठं नास्ति । विशेषणैव अपेताः सङ्क्लेशाः । अविद्याऽस्मितारागद्वेषाभिनिवेशाः पञ्च अविद्यावृत्तयः । तथा विशिष्टो मोहो वैचित्त्यं स चेह भगवत्स्फूर्त्यभाव एव, साध्वसं तत्सेव्पराधभयं, तद् अप्य् अपेतं यत्र तम् । विबुधैर् इन्द्रादिदिक्पालैः । स्वदृष्टवद्भिर् इति नित्ययोगे मतुपा प्राकृतेन्द्रादिव्यावृत्तिः ॥९॥

 ]]]]]]]]]]

॥ २.९.१० ॥

प्रवर्तते यत्र रजस् तमस् तयोः
सत्त्वं च मिश्रं न च कालविक्रमः ।
न यत्र माया किम् उतापरे हरेर्
अनुव्रता यत्र सुरासुरार्चिताः ॥

मध्वः  मायातीतत्वात् ॥१०॥

श्रीधरः  तयोस् ताभ्यां मिश्रं सत्त्वं च न प्रवर्तते, किन्तु शुद्धम् एव सत्त्वम् । कालविक्रमो नाशः । अपरे रागलोभादयो न सन्तीति किम् उ वक्तव्यम् । अनुव्रताः पार्षदाः ॥१०॥

क्रमसन्दर्भः  पुनस् तादृशत्वम् एव व्यनक्तिप्रवर्तते इति । यत्र वैकुण्ठे रजस्तमश् च न प्रवर्तते । तयोर्मिश्रं सहचरं जडं यतः सत्वं तद् अपि न किन्तु अन्यदेव । यत् सुष्ठु (स्थापयिष्यमाणा या मायातः परा भगवत्स्वरूपशक्तिस्तस्य । वृत्तित्वेन चिद्रूपं शुद्धसत्त्वाख्यं सत्त्वमिति तदीयप्रकरण एव) स्थापयिष्यते । तद् एव च यत्र प्रवर्तत इत्य् अर्थः ।

तथा च नारदपञ्चरात्रे जितन्तेस्तोत्रे

लोकं वैकुण्ठनामानं दिव्यषड्गुणसंयुतम् ।
अवैष्णवानाम् अप्राप्यं गुणत्रयविवर्जितम् ॥

पाद्मोत्तरखण्डे तु वैकुण्ठनिरूपणे तस्य सत्त्वस्याप्राकृतत्वं स्फुटम् एव दर्शितम् । यत उक्तं प्रकृतिविभूतिवर्णानान्तरम्

एवं प्राकृतरूपाया विभूते रूपम् उत्तमम् ।
त्रिपाद्विभूतिरूपं तु शृणु भूधरनन्दिनि ॥
प्रधानपरमव्योम्नोर् अन्तरे विरजा नदी ।
वेदाङ्गस्वेदजनिततोयैः प्रस्राविता शुभा ॥
तस्याः पारे परव्योम्नि त्रिपाद्भूतं सनातनम् ।
अमृतं शाश्वतं नित्यम् अनन्तं परं पदम् ॥
शुद्धसत्त्वमयं दिव्यम् अक्षरं ब्रह्मणः पदम् ॥ इत्य् आदि ॥

प्राकृतगुणानां परस्पराव्यभिचारित्वं तूक्तं साध्यकौमुद्याम् अन्योन्यमिथुनवृत्तय इति । तट्टीकायां च, अन्योन्यसहचरा अविनाभाववृत्तय इति यावत् । भवति चात्रागमः, अन्योन्यमिथुनाः सर्वे सर्वे सर्वत्र गामिनः । रजसो मिथुनं सत्त्वमित्य् आद्यपक्रम्य नैषामादिश् च संयोगो वियोगो वोपलभ्यत इतीति ।

तस्माद् अत्र रजसोऽसद्भावाद् असृज्यत्वं तमसोऽसद्भावाद् अनाश्यत्वं प्राकृतसत्त्वाभावाच् च सच्चिदानन्दरूपत्वं तस्य दर्शितम् । तत्र हेतुःन च कालविक्रम इति । कालविक्रमेण हि प्रकृतिक्षोभात् सत्त्वादयः पृथक् क्रियन्ते । तस्मात् यत्रासौ षड्भावविकारहेतुः कालविक्रम एव न प्रवर्तते, तत्र तेषाम् अभावः सुतराम् एवेति भावः ।

किं च, तेषां मूलत एव कुठार इत्य् आहन यत्र मायेति । मायात्र जगत्सृष्ट्यादिहेतुर् भगवच्छक्तिर् न तु कापट्यमात्रम्, रजआदिनिषेधेनैव तद्व्युदासात् । अथवा, यत्र तयोः सम्बन्धि सत्त्वं प्राकृतसत्त्वं यत् तद् अपि न प्रवर्तते । मिश्रम् अपृथग्भूतगुणत्रयं प्रधानं च । अत एवेशितव्याभावात् कालमाये अपि न स्तः इति । अग्रे मायाप्रधानयोर् भेदो विवेचनीयः ।

कैमुत्येनोक्तम् एवार्थं द्रढयतिकिम् उतापरे इति । तयोर् विमिश्रं किञ्चिद् रजस्तमोमिश्रं सत्त्वं च नेति व्याख्या तु पिष्टपेषणम् एव । सामान्यतो रजस्तमोनिषेधेनैव तत्प्रतिपत्तेः ।

[ननु प्राकृतसत्त्वगुणेनैष भवतु किं निजेनेत्य् आह । प्राकृतगुणप्रकाशैर् भवान् केवलम् अनुमीयते न तु साक्षात्क्रियत इत्य् अर्थः । अथवा तव विज्ञानरूपम् अज्ञानभिदाया अपमार्जनं च यन् निजं सत्त्वं तद् यदि न भवेन् नाविर्भवति तदैव प्राकृतसत्त्वादिगुणप्रकाशैर् भवान् अनुमीयते त्वन्निजसत्ताविर्भावेण तु साक्षात्क्रियत एवेत्य् अर्थः । तद् एव स्पष्टयितुं तत्रानुमाने द्वैविध्यम् आहुर् यस्य गुणः प्रकाशत इति । अस्वरूपभूतस्यैव सत्त्वादिगुणस्य त्वदव्यभिचारि सम्बन्धित्वमात्रेण वा त्वद् एव प्रकाश्यमानतामात्रेण वा त्वल्लिङ्गत्वम् इत्य् अर्थः । यथा अरुणोदयस्य सूर्योदयसान्निध्यलिङ्गत्वं यथा वा धूमस्याग्निलिङ्गत्वम् इति तत उभयथापि तव साक्षात्कारे तस्य साधकतमत्वाभावो युक्त इति भावः ।

तद् एवम् अप्राकृतसत्त्वस्य तदीयस्वप्रकाशतारूपत्वं येन स्वप्रकाशस्य तव साक्षात्कारो भवतीति स्थापितम् । अत्र ये विशुद्धसत्त्वं नाम प्राकृतम् एव रजस्तमःशून्यं मत्वा तत्कार्यं भगवद्विग्रहादिकं मन्यन्ते ते तु न केनाप्य् अनुगृहीताः । रजःसम्बन्धाभावेन स्वतः प्रशान्तस्वभावस्य सर्वत्रोदासीनताकृतिहेतोस् तस्य क्षोभासम्भवात् विद्यामयत्वेन यथावस्थितवस्तुप्रकाशितामात्रधर्मत्वात्, तस्य कल्पनान्तरायोग्यत्वाच् च । तद् उक्तम् अपि अगोचरस्य गोचरत्वे हेतुः प्रकृतिगुणः सत्त्वम् । गोचरस्य बहुरूपत्वे रजः । बहुरूपस्य तिरोहितत्वे रजः । तथा परस्परोदासीनत्वे सत्त्वम् । उपकारित्वे रजः । अपकारित्वे तमः । गोचरत्वादीनि स्थित्सृष्टिसंहाराः उदासीनत्वादीनि चेति ।

अथ रजोलेशे तत्र मन्तव्ये विशुद्धपदवैयर्थ्यम् इत्य् अलं तन्मतरजोघटप्रघट्टनयेति । पाद्मोत्तरखण्डे तु वैकुण्ठनिरूपणे तस्य सत्त्वस्याप्राकृतत्वं स्फुटम् एव दर्शितम् । यत उक्तं प्रकृतिविभूतिवर्णनानन्तरम् ।

एवं प्राकृतरूपाय विभूतेर् रूपम् उत्तमम् ।
त्रिपाद्विभूतिरूपं तु शृणु भूधरनन्दिनि ॥
प्रधानपरमव्योम्नोर् अन्तरे विरजा नदी ।
वेदाङ्गस्वेदजनिततोयैः प्रस्राविता शुभा ॥
तस्याः पारे परव्योम्नि त्रिपाद्भूतं सनातनम् ।
अमृतं शाश्वतं नित्यम् अनन्तं परं पदम् ॥
शुद्धसत्त्वमयं दिव्यम् अक्षरं ब्रह्मणः पदम् ॥ इत्यादि ।

तद् एतत् समाप्तं प्रासङ्गिकं शुद्धसत्त्वविवेचनम् । अथ “प्रवर्तते” इत्यादि प्रकृतम् एव पद्यं व्याख्यायते । इति भगवत्सन्दर्भेऽधिकः पाठः ]

ननु गुणाद्यभावान् निर्विशेष एवासौ लोक इत्य् आशङ्क्य तत्र विशेषस् तस्याः शुद्धसत्त्वात्मिकायाः स्वरूपानतिरिक्तशक्तेर् एव विलासरूप इति द्योतयंस् तम् एव विशेषं दर्शयतिहरेर् इति । सुराः सत्त्वप्रभवाः, असुराः रजस्तमःप्रभवाः, तैर् अर्चिताः । तेभ्योऽर्हत्तमा इत्य् अर्थः । गुणातीतत्वाद् एवेति भावः ॥१०॥ (भगवत्सन्दर्भ ७)

विश्वनाथः  यत्र वैकुण्ठे रजस्तमश् च न प्रवर्तते । तेन रजसः प्रवृत्त्यभावाद् असृज्यत्वं तमसः प्रवृत्त्यभावाद् अनाश्यत्वं च तस्योक्तम् । तथा तयोर् मिश्रं जडं यत् सत्त्वं तद् अपि न, इति सत्त्वस्यापि प्रवृत्त्यभावात्, नश्वरस्वर्गादेः पाल्यत्वम् इव न पाल्यत्वम् । किन्तु शुद्धं सत्त्वं सच्चिद्रूपं स्वरूपशक्तिसम्बन्धि तन्मयम् इत्य् अर्थः । तथा च नारदपञ्चरात्रे जितन्तेस्तोत्रे

लोकं वैकुण्ठनामानं दिव्यषड्गुणसंयुतम् ।
अवैष्णवानाम् अप्राप्यं गुणत्रयविवर्जितम् ॥ इति ।

पाद्मोत्तरखण्डे तु
त्रिपाद्विभूतिरूपं तु शृणु भूधरनन्दिनि ॥
प्रधानपरमव्योम्नोर् अन्तरे विरजा नदी ।
वेदाङ्गस्वेदजनिततोयैः प्रस्राविता शुभा ॥
तस्याः पारे परव्योम्नि त्रिपाद्भूतं सनातनम् ।
अमृतं शाश्वतं नित्यम् अनन्तं परं पदम् ॥
शुद्धसत्त्वमयं दिव्यम् अक्षरं ब्रह्मणः पदम् ॥
सर्ववेदमयं शुभ्रं सर्वप्रलयवर्जितम् ।
असङ्ख्यम् अजरं सत्यं जाग्रत्स्वप्नादिवर्जितम् ॥
न तद् भासयते सूर्यो न शशाङ्को न पावकः ।
यद् गत्वा न निवर्तन्ते तद् धाम परमं हरेः ॥
नानाजनपदाकीर्णं वैकुण्ठं तद् धरेः पदम् ॥ इत्य् आदि ।

अत एव यत्र कालविक्रमः षड्भावविकारहेतुर् न प्रवर्तते तस्य गुणेष्व् एव नियतत्वात् । किम् अन्यद् वाच्यम् ? यत्र गुणानां मूलत एव कुठार इत्य् अत आह न यत्र मायेति । मायाट्र जगत्सृष्ट्यादिहेतुर् भगवच्छक्तिर् न तु कापट्यमात्रम् । रजआदिनिषेधेनैव तद्व्युदासात् किम् उतापरे ? मायासन्ततयो न महदादयः सन्त्व् इति । तत्रत्यानां शरीराणि न तैर् आरब्धानीति ज्ञापितम् । एवं वैकुण्ठम् अनुवर्ण्य तत्रत्यान् भगवतो भक्तान् अनुवर्णयति । अनुव्रता अनुवृत्तिर् एव व्रतं येषां ते पार्षदा यत्र नित्यं भगवन्तम् अनुवर्तन्त इत्य् अर्थः । तेन परस्मिन् कालमाययोर् इति पूर्वम् उक्तो भगवान् इव भगवल्लोको भगवद्भक्ताश् च कालमायातीता इति प्रतिपादितम् । सुरैर् असुरैश् च भक्तैर् अर्चिताः ॥१०॥

 ]]]]]]]]]]

॥ २.९.११ ॥

श्यामावदाताः शतपत्रलोचनाः
पिशङ्गवस्त्राः सुरुचः सुपेशसः ।
सर्वे चतुर्बाहव उन्मिषन्मणि
प्रवेकनिष्काभरणाः सुवर्चसः ।
प्रवालवैदूर्यमृणालवर्चसः
परिस्फुरत्कुण्डलमौलिमालिनः ॥

श्रीधरः  श्यामाश् च ते अवदाता उज्ज्वलाश् च, पद्मनेत्राः, पीताम्बराः, सुरुचोऽतिकमनीयाः, सुपेशसोऽतिसुकुमाराः । उन्मिषन्त इव प्रभावन्तो मणिप्रवेका मण्युत्तमा येषु तानि निष्काणि पदकान्य् आभरणानि च येषां ते । सुवर्चसोऽतितेजस्विनः, प्रवालादिवद् वर्चो वर्णो येषां ते, परितः स्फुरन्ति कुण्डलानि मौलयो मालाश् च सन्ति येषां ते ॥११॥

क्रमसन्दर्भः  तान् एव वर्णयतिश्यामावदाता इति । श्यामाश् च अवदाता उज्ज्वलाश् च ते पीतवस्त्राः सुपेशसोऽतिसुकुमाराः उन्मिषन्त इव प्रभावन्तो मणिप्रवेका मण्युत्तमा येषु तानि निष्काणि पदकान्य् आभरणानि येषां ते । सुवर्च्चसः तेजस्विनः । प्रवालेति । केऽपि तेभ्यः श्रीभगवत्सारूपयं लब्धवद्भ्योऽन्ये प्रवालादिसवर्णाः ॥११॥ (भगवत्सन्दर्भ ८)

विश्वनाथः  श्यामाश् च ये अवदाता उज्ज्वलाश् च ते तथा पद्मनेत्राः पीताम्बराः सुरुचः अतिकमनीयाः सुपेशसः अतिसुकुमाराः । उन्मिषन्त इव प्रभावन्तो मणिप्रवेका मण्युत्तमा येषु तानि निष्काणि पदकान्य् आभरणानि येषां ते । सुवर्चसोऽतितेजस्विनः । प्रवालादिवद् वर्चो वर्णो येषाम् । अत्र केऽपि भगवद्सारूप्यं लब्धवद्भ्योऽन्ये रक्तपीतादिवर्णाः सन्तीति सन्दर्भः ।

हरेर् अनुव्रता यत्र श्यामारुणहरित्सिताः ।
तत्तद्वर्णम् उपास्येशं तत्सारूप्यम् उपागताः ॥ इति भागवतामृतम् ।

परिस्फुरन्ति कुण्डलानि मौलयो मालाश् च सन्ति येषाम् ॥११॥

 ]]]]]]]]]]

॥ २.९.१२ ॥

भ्राजिष्णुभिर् यः परितो विराजते
लसद्विमानावलिभिर् महात्मनाम् ।
विद्योतमानः प्रमदोत्तमाद्युभिः
सविद्युद् अभ्रावलिभिर् यथा नभः ॥

श्रीधरः  पार्षदान् अनुवर्ण्य पुनर् अपि लोकम् अनुवर्णयति । भ्राजिष्णुभिर् देदीप्यमानाभिः प्रमदोत्तमानां दिवः कान्तयस् ताभिर् विद्योतमानः । सह विद्युद्भिर् वर्तमानाः सविद्युतस् ताभिर् अभ्रावलिभिः । तत्र विद्युत इव स्त्रियः, अभ्रपङ्क्तय इव विमानानि, नभ इव लोकः ॥१२॥

क्रमसन्दर्भः  पुनर् अपि लोकं वर्णयति । भ्राजिष्णुभिर् इति ॥१२॥

विश्वनाथः  पार्षदान् अनुवर्ण्य पुनर् अपि लोकं वर्णयति । भ्राजिष्णुभिर् देदीप्यमानाभिः । प्रमदोत्तमानां दिवः कान्तयस् ताभिः विद्योतमानः । सविद्युद् इति विद्युत इव स्त्रियः । अभ्रपङ्क्तय इव विमानानि । नभ इव लोकः ॥१२॥

 ]]]]]]]]]]

॥ २.९.१३ ॥

श्रीर् यत्र रूपिण्य् उरुगायपादयोः
करोति मानं बहुधा विभूतिभिः ।
प्रेङ्खं श्रिता या कुसुमाकरानुगैर्
विगीयमाना प्रियकर्म गायती ॥

मध्वः  प्रेङ्खं श्रिता या विभूतयः ॥१३॥

श्रीधरः  श्रीः सम्पत् । रूपिणी मूर्तिमती । मानं पूजाम् । विभूतिभिर् नानाविभवैः प्रेङ्खम् आन्दोलं संश्रिता । कुसुमाकरो वसन्तः, तस्यानुगा भ्रमराः, तैर् विविधं गीयमाना । स्वयं तु प्रियस्य हरेः कर्म गायन्तीव भवति ॥१३॥

क्रमसन्दर्भः  श्रीर् यत्रेति । श्रीः स्वरूपशक्तिः रूपिणी तत्प्रेयसीरूपा । मानं पूजाम् । विभूतिभिः रूपिणी तत्प्रेयसीरूपा । मानं पूजाम् । विभूतिभिः स्वसखीरूपाभिः । प्रेङ्खम् आन्दोलनं श्रिता विलासेन । कुसुमाकारो वसन्तः, तदनुगा भ्रमराः, तैर् विविधं गीयमाना । स्वयं प्रियस्य हरेः कर्म गायन्ती भवति ॥१३॥ (भक्तिसन्दर्भः ८)

विश्वनाथः  तत्र तत्प्रेयसीम् अनुवर्णयतिश्रीर् अन्तरङ्गा भगवतः स्वरूपशक्तिः । रूपिणी सौन्दर्यवती । मानं पूजाम् । विभूतिभिः स्वसखीरूपाभिः । प्रेङ्खम् आन्दोलनम् । विलासेन श्रिता कुसुमाकरो वसन्तः, तस्यानुगा भ्रमराः, तैर् विविधं गीयमाना । स्वयं तु प्रियस्य हरेः कर्म गायन्ती भवति ॥१३॥

 ]]]]]]]]]]

॥ २.९.१४ ॥

ददर्श तत्राखिलसात्वतां पतिं
श्रियः पतिं यज्ञपतिं जगत्पतिम् ।
सुनन्दनन्दप्रबलार्हणादिभिः
स्वपार्षदाग्रैः परिसेवितं विभुम् ॥

मध्वः  सत्त्वं तु श्ओभनत्वं स्य्आत् तद्युक्त्आः स्आत्वत्आ मत्आः इत्य् अध्य्आत्मे ॥१४॥

श्रीधरः  य एवम्भूतो लोकस् तत्र तस्मिन् ॥१४॥

क्रमसन्दर्भः  ददर्शेति त्रिकम् । तत्र लोके इति प्राक्तनानां यच्छब्दानां विशेष्यम् ॥१४॥

भगवत्सन्दर्भः  अखिलसात्वतां सर्वेषां सात्वतानां यादववीराणां पतिः,

श्रियः पतिर् यज्ञपतिः प्रजापतिर्
धियां पतिर् लोकपतिर् धरापतिः ।
पतिर् गतिश् चान्धकवृष्णिसात्वतां
प्रसीदतां मे भगवन् सतां पतिः ॥ [भा.पु. २.४.२०] इत्य् एतद् वाक्यसंवादित्वात् ।

श्रीभागवतमते श्रीकृष्णस्यैव स्वयम्भगवत्त्वेन प्रतिपादयिष्यमानत्वात् । तच् चैतद् अनन्तरं ब्रह्मणे चतुःश्लोकीरूपं भागवतं श्रीभगवतोपदिष्टम् । तत्र च

पुरा मया प्रोक्तम् अजाय नाभ्ये
पद्मे निषण्णाय ममादिसर्गे ।
ज्ञानं परं मन्महिमावभासं
यत् सूरयो भागवतं वदन्ति ॥ [भा.पु. ३.४.१३]

इति तृतीये उद्धवं प्रति श्रीकृष्णवाक्यानुसारेण ॥

यो ब्रह्माणं विदधाति पूर्वं
यो वै वेदांश् च प्रहिणोति तस्मै ।
तं ह देवम् आत्मबुद्धिप्रकाशं
मुमुक्षुर् वै शरणम् अमुं व्रजेत् ॥ [गो.ता.उ. १.२२] इति श्रीगोपालतापन्यनुसारेण च तस्मै वोपदेष्टृत्वश्रुतेः ॥

तद् उ होवाच ब्रह्मसवनं चरतो मे ध्यातः स्तुतः परार्धान्ते सोऽबुध्यत गोपवेशो मे पुरुषः पुरस्ताद् आविर्बभूव [गो.ता.उ. १.२५] इति श्रीगोपालतापन्यनुसारेणैव क्वचित् कल्पे श्रीगोपालरूपेण च सृष्ट्यादाव् इत्थम् एव ब्रह्मणे दर्शितनिजरूपतां तद्धाम्नो महावैकुण्ठत्वेन श्रीकृष्णसन्दर्भे साधयिष्यमाणत्वाच् च द्वारकायां प्राकट्यावसरे श्रुतसुनन्दनन्दादिसाहचर्येण श्रीप्रबलादयोऽपि ज्ञेयाः । यथोक्तं प्रथमे सुनन्दनन्दशीर्षण्या ये चान्ये सात्वतर्षभा [भा.पु. १.१४.३२] इति । इति भगवत्सन्दर्भे अधिकः पाठः ।] ॥१४॥ (भगवत्सन्दर्भ ८)

विश्वनाथः  तत्प्रेयसीम् अनुवर्ण्य, तं प्रभुं भगवन्तम् अनुवर्णयतिददर्शेति ॥१४॥

 ]]]]]]]]]]

॥ २.९.१५ ॥

भृत्यप्रसादाभिमुखं दृगासवं
प्रसन्नहासारुणलोचनाननम् ।
किरीटिनं कुण्डलिनं चतुर्भुजं
पिताम्बरं वक्षसि लक्षितं श्रिया ॥

मध्वः  मुक्तैः स्वपार्षदैः पूर्वैर् ब्रह्माद्यैश् चैव संयुतम् ।
ब्रह्मा ददर्श तपसा भगवन्तं हरिं प्रभुम् ॥ इति गारुडे ॥१५॥

श्रीधरः  भृत्यानां प्रसादोऽभिमुखम्, दृग् एव आसव इव द्रष्ट्ṝणां हर्षकरी यस्य तम्, प्रसन्नहासम् अरुणलोचनं चाननं यस्य, वक्षसि स्थितया च श्रिया लक्षितम्, अलङ्कृतम् इत्य् अर्थः ॥१५॥

क्रमसन्दर्भः  भृत्यप्रसादेति । दृग् एवासव इव द्रष्ट्ṝणां मदकरी यस्य तम् । श्रिया वक्षोवामभागे स्वर्णरेखाकारया ।।१५॥ (भगवत्सन्दर्भ ८)

विश्वनाथः  द्ऋग् एव आसव इव द्रष्ट्ṝणां हर्षकरी यस्य तम् । पीताम्बरत्वेन श्यामवर्णत्वं लभ्यते । श्रिया वक्षोवामभागे स्वर्णरेखाकारया ॥१५॥

 ]]]]]]]]]]

॥ २.९.१६ ॥

अध्यर्हणीयासनम् आस्थितं परं
वृतं चतुःषोडशपञ्चशक्तिभिः ।
युक्तं भगैः स्वैर् इतरत्र चाध्रुवैः
स्व एव धामन् रममाणम् ईश्वरम् ॥

श्रीधरः  अध्यर्हणीयं वरिष्ठं सिंहासनम् । चतस्रः प्रकृतिपुरुषमहदहङ्काररूपाः, षोडश एकादशेन्द्रियपञ्चमहाभूताख्याः पञ्चतन्मात्ररूपा याः शक्तयस् ताभिर् वृतम् । स्वैर् भगैः स्वाभाविकैर् ऐश्वर्यादिभिः इतरत्र योगिश्व् अध्रुवैर् आगन्तुकैः । साधारणैर् इत्य् अर्थः । एवं सत्य् अपि स्व एव धामन् स्वस्वरूप एव रममाणम् । अत एवेश्वरम् ॥१६॥

क्रमसन्दर्भः  अर्ध्यहणीयेति । चतस्रः शक्तयो धर्माद्याः । पाद्मोत्तरखण्डे योगपीठे त एव कथिताःन बहिरङ्गा अधर्माद्या इति । तथा हि,

धर्मज्ञान तथैश्वर्यवैराग्यैः पादविग्रहैः ।
ऋग्यजुःसामाथर्वाणरूपैर् नित्यं वृतं क्रमाद् ॥ इति ।

समस्तान्तस् तथा शब्दप्रयोगस् त्व् आर्षः । षोडशशक्तयश् चण्डाद्याः । तथा च तत्रैवचण्डादिद्वारपालैस् तु कुमुदाद्यैः सुरक्षिता [प.पु. ६.२२८.१३] इति । नगरीति पूर्वेणान्वयः । ते च

चण्डप्रचण्डौ प्राग्द्वारे याम्ये भद्रसुभद्रकौ ।
वारुण्यां जयविजयौ सौम्ये धातृविधातरौ ॥
कुमुदः कुमुदाक्षश् च पुण्डरीकोऽथ वामनः ।
शङ्कुकर्णः सर्वनेत्रः सुमुखः सुप्रतिष्ठितः ॥
एते दिक्पतयः प्रोक्ताः पुर्याम् अत्र सुशोभने ॥ [प.पु. ६.२२८.१३१५] इति ।

कुमुदादयस् तु द्वौ द्वाव् आग्नेयादिदिक्पतय इति शेषः । पञ्चशक्तयः कूर्माद्याः । तथा च तत्रैव

कूर्मश् च नागराजश् च वनतेयस् त्रयीश्वरः ।
छन्दांसि सर्वमन्त्राश् च पीठरूपत्वम् आस्थिता ॥ [प.पु. ६.२२८.२४] इति ॥

त्रयीश्वर इति वैनतेयविशेषणम् । तस्य छन्दोमयत्वात् । [यद्यप्य् उत्तरखण्डवचनं तत् परमव्योमपरं तथापि तत्सादृश्यागमादिप्रसिद्धेश् च श्रीकृष्णयोगपीठम् अपि च तद्वज् ज्ञेयम् । अत्र षोडशशक्तयः साक्षात् श्रीकृष्ण एव श्रीकृष्णसन्दर्भे पुरस्ताद् उदाहरिष्यमाणप्रभासखण्डवचनात् श्रुतालम्बिन्यादय एव वा ज्ञेया इति । इति भगवत्सन्दर्भे अधिकः पाठः ।]

स्वैः स्वरूपभूतैर् ऐश्वर्यादिभिर् युक्तम् इतरत्र योगिषु अध्रुवैः आगन्तुकैः नश्वरैः तत् प्रमादाद् एव कदाचित् तदाभासरूपतयैव प्राप्तैर् इत्य् अर्थः । स्वस्वरूप एव धामनि श्रीवैकुण्ठे रममाणम् अत एवेश्वरं, कथम् अपि पराधीनसिद्धित्वभावात् ॥१६॥ (भगवत्सन्दर्भ ८)

विश्वनाथः  चतस्रः शक्तयो धर्माद्याः । पाद्मे वैकुण्ठीययोगपीठवर्णने त एवोक्ताः, यथा
धर्मज्ञान तथैश्वर्यवैराग्यैः पादविग्रहैः ।
ऋग्यजुःसामाथर्वाणरूपैर् नित्यं वृतं क्रमाद् ॥ इति ।

षोडशशक्तयश् चण्डाद्याः । तथा च तत्रैवचण्डादिद्वारपालैस् तु कुमुदाद्यैः सुरक्षिता [प.पु. ६.२२८.१३] इति । नगरीति पूर्वेणान्वयः । ते च

चण्डप्रचण्डौ प्राग्द्वारे याम्ये भद्रसुभद्रकौ ।
वारुण्यां जयविजयौ सौम्ये धातृविधातरौ ॥
कुमुदः कुमुदाक्षश् च पुण्डरीकोऽथ वामनः ।
शङ्कुकर्णः सर्वनेत्रः सुमुखः सुप्रतिष्ठितः ॥
एते दिक्पतयः प्रोक्ताः पुर्याम् अत्र सुशोभने ॥ [प.पु. ६.२२८.१३१५] इति ।

पञ्चशक्तयः कूर्माद्याः । तथा च तत्रैव

कूर्मश् च नागराजश् च वनतेयस् त्रयीश्वरः ।
छन्दांसि सर्वमन्त्राश् च पीठरूपत्वम् आस्थिता ॥ [प.पु. ६.२२८.२४] इति ॥

त्रयीश्वर इति वैनतेयविशेषणम् । चतस्रःप्रकृतिपुरुषमहदहङ्काररूपाः । षोडशएकादशेन्द्रियमहाभूताख्याः । पञ्च तन्मात्ररूपाः शक्तयो यास् ताभिर् वृतम् इति स्वामिचरणानां व्याख्या च नासङ्गता । मायापि तत्र महदादिभिः सह भक्तिं कुर्वाणा तिष्ठत्य् एव । त्रिपाद्विभूतेः स्वरूपशक्तिमय्यास् तस्याः सर्वशक्त्याश्रयत्वात् । न यत्र माया किम् उतापरे हरेः [भा.पु. २.९.१०] इत्य् अत्र मायामहदादिविक्रमो जीवमोहनरूपस् तत्र नास्तीति कालविक्रमपदसाहचर्याद् व्याख्येयम् । अत एव वक्ष्यते मञ्जुमहिमदर्शनेचतुर्विंशतिभिस् तत्त्वैः परीता महदादिभिः इति । स्वैर् भगैः स्वाभाविकैर् ऐश्वर्यादिभिः । इतरत्र ब्रह्मादिषु अध्रुवैर् आगन्तुकैर् नश्वरैः । स्वस्वरूप एव धामानि वैकुण्ठे ॥१६॥

 ]]]]]]]]]]

॥ २.९.१७ ॥

तद्दर्शनाह्लादपरिप्लुतान्तरो
हृष्यत्तनुः प्रेमभराश्रुलोचनः।
ननाम पादाम्बुजम् अस्य विश्वसृग्
यत् पारमहंस्येन पथाधिगम्यते ॥

श्रीधरः  तस्य दर्शनेन य आह्लादस् तेन परिप्लुतं व्याप्तम् आन्तरम् अन्तःकरणं यस्य । हृष्यन्ती रोमाञ्चिता तनुर् यस्य । प्रेमभरेणाश्रूणि लोचनेषु यस्य । विश्वसृक् ब्रह्मा । पारमहंस्येन पथा ज्ञानमार्गेण ॥१७॥

क्रमसन्दर्भः  तद्दर्शनेति । आह्लादेन हृष्यत्तनुः प्रेमभरेण त्व् अश्रुलोचन इति विवेकः । यत्पादाम्बुजं पारमहंस्येन पथाधिगम्यते इति सच्चिदानन्दत्वं तस्य व्यनक्ति । पारमहंस्यम् अत्र भागवतपारमहंसत्वं ज्ञेयं, भागवतपरमहंसदयितकथाम् इति पञ्चमोक्तेः ॥१७॥

विश्वनाथः  परमहंसा भक्ताः । प्रियाः परमहंसानाम् इत्य् अत्र तथा व्याख्यानात् । भागवतपरमहंसदयितकथां [भा.पु. ५.१.५] इति पञ्चमोक्तेश् च । तेषां भावः पारमहंस्यं भक्तियोगस् तेन पथाभक्त्याहम् एकया ग्राह्यः [गीता ११.५५] इति भगवदुक्तेः ॥१७॥

 ]]]]]]]]]]

॥ २.९.१८ ॥

तं प्रीयमाणं समुपस्थितं कविं
प्रजाविसर्गे निजशासनार्हणम्।
बभाष ईषत्स्मितशोचिषा गिरा
प्रियः प्रियं प्रीतमनाः करे स्पृशन् ॥

श्रीधरः  तं ब्रह्माणं भगवान् बभाषे । प्रजाविसर्गे कार्ये निजशासनार्हणं स्वनियोगार्हम् । प्रजाविसर्गे समुपस्थितम् इति वान्वयः । ईषत्स्मितेन शोचिर् दीप्तिः शोभा यस्यास् तया गिरा ॥१८॥

क्रमसन्दर्भः  तं प्रीयमाणम् इति । तं ब्रह्माणं भगवान् बभाषे । प्रजाविसर्गे कार्ये निजस्य स्वांशभूतस्य पुरुषस्य शासनेऽर्हणं योग्यम् । नन्व् असौ पुरुष एव तम् अनुगृह्णातु भगवतस् तु परावस्थत्वात् तेन प्राकृतसृष्टिकर्त्रा सम्बन्धोऽपि न सम्बन्ध इत्य् आशङ्क्य तस्य भक्तवात्सल्यातिशयम् इत्य् आह, प्रियं तस्मिन् प्रेमवन्तम् । यतः सोऽपि प्रियः प्रेमवशः । तत्रापि प्रीयमाणम् इति प्रीतमना इति च विशेषणं तदानीं प्रेमोल्लासातिशयद्योतकम् । तस्मिन् स्वविषयकप्रीतिचिह्नदर्शनेन तस्यापि तत्र प्रीत्यतिशयं व्यञ्जयति ईषत् स्मितशोचिषेति । गिरेति करे स्पृशन्न् इति च ॥१८॥ (भगवत्सन्दर्भ ८)

विश्वनाथः  प्रजासर्गे कार्ये निजशासनम् अर्हतीति तम् । ईषत्स्मितेन शोचिर् दीप्तिर् यस्यास् तया गिरा ॥१८॥

 ]]]]]]]]]]

॥ २.९.१९ ॥

श्रीभगवान् उवाच
त्वयाहं तोषितः सम्यग् वेदगर्भ सिसृक्षया ।
चिरं भृतेन तपसा दुस्तोषः कूटयोगिनाम् ॥

श्रीधरः  सिसृक्षया हेतुना चिरं सम्भृतेन तपसाहं सम्यक् तोषितः । दुस्तोषस् तोषयितुम् अशक्यः ॥१९॥

क्रमसन्दर्भः  त्वयाहम् इति । सिसृक्षयोपलक्षितेन न तु विशिष्टेन, मद्भक्तिप्रभावेण तद्वासनाया गुणीभूतत्वात् । अत एव चिरं भृतेनेति । यतः कूटयोगिनाम् इति अप्रोज्झितकैतवानाम् अहं दुस्तोष इति ॥१९॥

विश्वनाथः  वेदगर्भेति सम्बोधयन् वेदान् सञ्चारयति । सिसृक्षया हेतुना चिरं भृतेन तपसा । दुस्तोषस् तोषयितुम् अशक्यः । सध्र्युक् सम्यक् ॥१९॥

 ]]]]]]]]]]

॥ २.९.२० ॥

वरं वरय भद्रं ते वरेशं माभिवाञ्छितम् ।
ब्रह्मञ् छ्रेयःपरिश्रामः पुंसो मद्दर्शनावधिः ॥

श्रीधरः  मा इति माम् । श्रेयसां फलानां परिश्रामः परिश्रमः साधनप्रयासः मम दर्शनम् अवधिर् यस्य स तथा । अतोऽधिकं तु पुनः फलं नास्तीत्य् अर्थः ॥२०॥

क्रमसन्दर्भः  मद्दर्शनावधिर् इति । मद्दर्शनस्यान्तर्भूतसर्वफलत्वाद् इति भावः ॥२०॥

विश्वनाथः  मा माम् । वाञ्छितं वस्तु वृणु, याचस्वेति यावत् । श्रेयःपरिश्रामः श्रेयसां श्रवणादिसाधनानां परिश्रामः फलार्थकः प्रयासो मद्दर्शनावधिर् एवमद्दर्शनाद् अन्यस्य फलस्य मद्भक्तैर् अग्राह्यत्वाद् इति भावः ।२०॥

 ]]]]]]]]]]

॥ २.९.२१ ॥

मनीषितानुभावोऽयं मम लोकावलोकनम् ।
यद् उपश्रुत्य रहसि चकर्थ परमं तपः ॥

मध्वः  मनीषित्ं तपः ॥२१॥

श्रीधरः  एतच् च मत्कृपयैव त्वया प्राप्तम् इत्य् आह । मनीषितम् इच्छा तुभ्यम् इदं दातव्यम् इति या ममेच्छा तस्यानुभावोऽयम् । कोऽसौ तम् आह । मम लोकस्यावलोकनं यत् । न चेदं मयैव तपोबलेन प्राप्तम् इति स्वातन्त्र्यं मन्यस्व तत्प्रवृत्तेर् अपि मत्कृतत्वाद् इत्य् आह । रहसि तप तपेति यद् वच उपश्रुत्य परमं तपश् चकर्थ कृतवान् असि ॥२१॥

क्रमसन्दर्भः  मनीषितेत्य् अर्धकम् ।।२१॥

विश्वनाथः  मनीषिणो भावः मनीषिता पाण्डित्यं, तस्या अयम् अनुभावः व्यञ्जकः । मम लोकावलोक एव पाण्डित्यं व्यनक्ति, न तु बहुशास्त्राध्ययनाध्यापनादिर् इत्य् अर्थः । ने केवलम् अधुनैव त्वयि मम प्रीतिर् अपि तु तपसः पूर्वम् अपीत्य् आहरहसि तप तपेति यद् वच उपश्रुत्य, परमं तपश् चकर्थ कृतवान् असि ॥२१॥

 ]]]]]]]]]]

॥ २.९.२२ ॥

प्रत्यादिष्टं मया तत्र त्वयि कर्मविमोहिते ।
तपो मे हृदयं साक्षाद् आत्माहं तपसोऽनघ ॥

मध्वः कर्मविमोहिते, इदं कार्यम् इत्य् अजानति । हृदयं प्रियम् । प्रियं हृदयम् उद्रिक्तं कान्तम् इत्य् अभिधीयते । इत्य् अभिधानात् ।

तपः प्रियं सदा विष्णोस् तपसैवाप्यते हरिः ।
स्वयं च तपसैवेदं बिभर्ति ज्ञानम् एव हि ॥
तपःशब्दाभिधं प्रोक्तं ज्ञानरूपो हरिर् यतः ।
ज्ञानवीर्यो ज्ञानबलो ज्ञानानन्द उदाहृतः ॥ इति बृहत्संहितायाम् ॥२२२३॥

श्रीधरः  तद् अपि त्वं प्रति मयैवादिष्टम् उपदिष्टम् । कदा ? तत्र तदा सृष्ट्यारम्भे त्वयि कर्मणि कार्येऽर्थे विमोहिते सति । किं च, तपो नाम ममैव शक्तिर् इत्य् आहतपो मे हृदयम् अन्तरङ्गा शक्तिः, आत्मा स्वरूपम् । यस्य ज्ञानमयं तपः इति श्रुतेः ॥२२॥

क्रमसन्दर्भः  न व्याख्यातम्.

विश्वनाथः  तद् अपि त्वां प्रति मयैवादिष्टम् । कदा ? तत्र तदा, सृष्ट्यारम्भे । त्वयि कर्मणि कर्तव्येऽर्थे विमोहिते सति । किं च, तपो नाम ममैव विद्याशक्तिवृत्तिर् इत्य् आहतपो मे हृदयम् इति । जीवस्य विषयभोगत्याग एव भक्त्यनुकूलत्वात् ममेप्सितम् इत्य् अर्थः । अत एव प्रसिद्धं मम वचनम्यस्याहम् अनुगृह्णामि हरिष्ये तद्धनं शनैः [भा.पु. १०.८८.८] इति । तच् च तपो यदि मत्प्राप्त्यर्थकं स्यात् तदैव, नान्यथेत्य् आहतपसोऽहम् आत्मेति । मां विना तपो निरात्मकं मृतकम् इव कामिनां स्याद् इति । यद्यपि सिसृक्षोस् तवापि तपस् तादृशम् एव, तथापि सिसृक्षायां मयैव प्रवर्तितत्वात्, तव तपसश् च मयानुमोदितत्वात् तद् इदं तपो निष्कामकल्पम् एव, इत्य् अहं स्वं स्वलोकं च त्वाम् अदर्शयम् ॥२२॥

 ]]]]]]]]]]

॥ २.९.२३ ॥

सृजामि तपसैवेदं ग्रसामि तपसा पुनः ।
बिभर्मि तपसा विश्वं वीर्यं मे दुश्चरं तपः ॥

श्रीधरः  ग्रसामि संहरामि । बिभर्मि पालयामि । वीर्यं शक्तिः ॥२३॥

क्रमसन्दर्भः  तपो मे इति । तपस् तादृशभक्त्यात्मकम् एवात्र गृह्यते । तत् तु हृदयं तदावेशित्वेन तत्तादात्म्यापन्नत्वात् तद्रूपम् एव । आत्मा आश्रयः तस्य ममैव शक्तित्वात् । तपसैवेति । भक्तेच्छयैव मम सर्वत्र प्रवृत्तेः । अतो यत् किञ्चिन् मम वीर्यं शक्तिः तप तप एवेति ॥२३॥

विश्वनाथः  मम तु ह्लादिनीशक्तिपतेर् वैषयिकभोगत्यागः स्वाभाविक इत्य् अहं सदैव तपस्वीत्य् आहसृजामीत्य् आदि । तेन तपसः सृष्ट्यादिसामर्थ्यं ममेव किञ्चिद् भवत्व् इति ध्वनितम् ॥२३॥

 ]]]]]]]]]]

॥ २.९.२४ ॥

ब्रह्मोवाच
भगवन् सर्वभूतानाम् अध्यक्षोऽवस्थितो गुहाम् ।
वेद ह्य् अप्रतिरुद्धेन प्रज्ञानेन चिकीर्षितम् ॥

श्रीधरः  अध्यक्षोऽधिष्ठाता । गुहां गुहायां बुद्धाव् अवस्थितः सन् यद्य् अपि वेद तथापीत्य् उत्तरेणान्वयः ॥२४॥

क्रमसन्दर्भः  वेदेति वेत्थेत्य् अर्थः ॥२४॥

विश्वनाथः  गुहां गुहायां बुद्ध्याव् इत्य् अर्थः । वेद वेत्थ ॥२४॥

 ]]]]]]]]]]

॥ २.९.२५ ॥

तथ्आपि न्आथम्आनस्य न्आथ न्आथय न्आथितम् ।
पर्आवरे यथ्आ र्ऊपे ज्आन्ईय्आं ते त्व् अर्ऊपिण्अः ॥

श्रीधरः  नाथमानस्य याचमानस्योपतप्यमानस्येति वा । हे नाथ, नाथय आशंसय प्रयच्छ । नाथितं याचितम् । नाथृ नाधृ यञ्चोपतापैश्वर्याशीःषु । नाथितम् एवाहपरं सूक्ष्मम् अवरं स्थूलं च ते रूपं यथा जानीयाम् ॥२५॥

क्रमसन्दर्भः  अरूपिणः अप्राकृतरूपिणस् तव परं यद् अप्राकृतं रूपम् अवरं च यत् प्राकृतं ते रूपे ॥२५॥

विश्वनाथः  नाथमानस्य याचमानस्योपतप्यमानस्येति वा । हे नाथ, नाथय आशंसय । नाथितं याचितम् । नाथृ नाधृ यञ्चोपतापैश्वर्याशीःषु । नाथितम् एवाहअरूपिणो रूपं प्राकृतं नित्ययोगित्वेन न यस्यास्ति तस्य, नित्ययोगे इणिः । पदं यद् अप्राकृतं रूपम् अवरं च यत् प्राकृतं ते रूपे ॥२५॥

 ]]]]]]]]]]

॥ २.९.२६२७ ॥

यथात्ममायायोगेन नानाशक्त्युपबृंहितम् ।
विलुम्पन् विसृजन् गृह्णन् बिभ्रद् आत्मानम् आत्मना ॥
क्रीडस्य् अमोघसङ्कल्प ऊर्णनाभिर् यथोर्णुते ।
तथा तद्विषयां धेहि मनीषां मयि माधव ॥

श्रीधरः  यथा च त्वं क्रीडसि, तथा तद्विषयां मनीषां मयि धेहीत्य् उत्तरेणान्वयः । नानाशक्त्युपबृंहितं विश्वं विलुम्पन् संहरन्, विविधं सृजन्, बिभ्रत् पालयन्, आत्मना स्वयम् एवात्मानं ब्रह्मादिरूपं गृह्णन् क्रीडसि ॥२६॥ ऊर्णुते तन्तुभिर् आत्मानम् आच्छादयति ॥२७॥

क्रमसन्दर्भः  यथेति युग्मकम् । ऊर्णुते तन्तुसन्तानडिकं करोतीत्य् अर्थः । तद् यथा यथोर्णनाभिर् हृदयाद् ऊर्णां सन्तत्य, वक्त्रतस् तथा विहृत्य भूयस् तां ग्रसत्य् एवं महेश्वर । इति तत्र पररूपजिज्ञासायाम् उत्तरज्ञानम् इत्य् आदिभिः अवररूपजिज्ञासायाम् उत्तरं तत्रैव ऋतेर्ऽथं [भा.पु. २.९.३३] इत्य् आदिना मायामायिकयोर् एकात्मकत्वाद् यथात्ममायेत्य् अस्य समाधनं यद्रूपगुणकर्मक [भा.पु. २.९.३१] इत्य् अनेन भविष्यति ॥२६२७॥

विश्वनाथः  आत्मनो माया च योगा योगमाया च तयोर् द्वन्द्वैक्यं तेन । तत्र मायया बहिरङ्गशक्त्या नानाशक्त्युपबृंहितं द्रव्यज्ञानक्रियाशक्तिसमेतं विश्वं विलुम्पन् विसृजन् विविधं सृजन् बिभ्रत् पालयन् आत्मना स्वयम् एव आत्मानं गृह्णन् स्वस्वरूपं प्रकटयन् क्रीडसि, ऊर्णुते तन्तुसन्तानं करोति । योगमायापक्षे मायिकप्रपञ्चान्तर्वर्तिलोके तत्रैव नानाशक्त्युपबृंहितं ह्लादिन्यादिशक्तिगणपरिपूरितम् आत्मानं स्वं स्वीयं च वास्तवं वस्तु अनन्यसिद्धत्वाद् आत्मनैव गृह्णन्, योगमायया अन्तरङ्गशक्त्या, तं च किञ्चिद् विलुम्पन् कम् अपि भक्तं प्रति आवृण्वन् किञ्चिद् विसृजन् विविधं प्रकाशयन् किञ्चिद् बिभ्रत् कम् अपि कालं पुष्यन् क्रीडसि । ऊर्णनाभि दृष्टान्तस् तु स्थूलत उभयत्राप्य् आत्मैककारणत्वमात्रांशेन ज्ञेयः । मयि धेहि अहं मायां योगमायां च तत्तत्प्रकाशितं वस्तु च जानीयाम् इत्य् अर्थः ॥२६२७॥

 ]]]]]]]]]]

॥ २.९.२८ ॥

भगवच्छिक्षितम् अहं करवाणि ह्य् अतन्द्रितः ।
नेहमानः प्रजासर्गं बध्येयं यदनुग्रहात् ॥

श्रीधरः  तत् किं सृष्टेर् उद्विग्न एव तत्त्वज्ञानं प्रार्थयसे ? नेत्य् आहभगवता त्वया शिक्षितम् अनुशिष्टम् अतन्द्रितोऽनलसः सन् करिष्यामि । तर्हि किम् अनेन तत्त्वज्ञानेन ? तत्राहयस्माद् एवम्भूतात् तवानुग्रहात् प्रजासर्गम् ईहमानः कुर्वन्न् अप्य् अहङ्कारादिभिर् बद्धो न भवेयम् इति ॥२८॥

क्रमसन्दर्भः  भगवच्छिक्षितम् इत्य् अत्रोपदेश एतन्मतं समातिष्ठ [भा.पु. २.९.३६] इत्य् आदिना भविष्यति ॥२८॥

विश्वनाथः  किं च, भगवता शिक्षितं करवाणीति काम् अपि स्वभजनशिक्षां गुरुः शिष्यायेव मह्यं देहीति भावः । यतस् त्वदनुग्रहात् प्रजासृष्टिम् ईहमानः कुर्वन्न् अपि अहङ्कारादिभिर् न वध्येयं बद्धो न भवेयम् ॥२८॥

 ]]]]]]]]]]

॥ २.९.२९ ॥

य्आवत् सख्आ सख्युर् इवेश्अ ते क्ऋतः
प्रजाविसर्गे विभजामि भो जनम् ।
अविक्लवस् ते परिकर्मणि स्थितो
मा मे समुन्नद्धमदोऽज मानिनः ॥

श्रीधरः  अवश्यं च मदो भविता, स तु कञ्चित् कालं मा भूद् इति प्रार्थयतेयावद् इति । भो ईश, ते त्वया लौकिकस्य सख्युः सखेवाहं कृतः करस्पर्शनादिना ममत्वेन सम्मानितः सन् प्रजासर्गरूपे तव परिकर्मणि सेवायां स्थितो ‘विक्लवो ‘व्याकुल एव यावज् जनं विभजाम्य् उत्तममध्यमादिभेदेन सृजामि, तावत् त्वत्सम्मानाद् अहम् अप्य् अजः स्वतन्त्र इति मानिनो मे समुन्नद्ध उत्कटो मदो मा भूत् । यद् वा, मदो मा समुन्नद्ध मा समुन्नह्यताम् । उद्रिक्तो न भवेद् इत्य् अर्थः ॥२९॥

क्रमसन्दर्भः  यावद् इति स्रष्टृत्वावस्थानानन्तरं तु यावदधिकारिकाणाम् इति न्यायेन मुक्तिर् एव मम भविष्यतीति भावः ॥२९॥

विश्वनाथः  मनोवाञ्छितम् अभिव्यञ्जयन् प्रार्थयतेयावद् इति । हे ईश ! ते त्वया सख्युः सखेव दासाभासोऽप्य् अहं कृतः करस्पर्शनादिना व्यवहृतः । अतः सख्यभक्तिम् एवाहं प्राप्नुयाम् इति । किं च, यावदधिकारम् अवस्थितिर् आधिकारिकाणाम् इति न्यायेन स्वायुःपर्यन्तं यावत्, प्रजानां विसर्गे विविधसृष्टौ । भोः परमेश्वर ! जनं विभजामि उत्तमाधममध्यमभेदेन विभक्तं करोमि । कीदृशः ? ते तव, परिकर्मणि परिचर्यायां, अविक्लवोऽव्याकुलः, सावधानतया स्थितः सन्न् इत्य् अर्थः । तावत् समुन्नद्धः उत्कटो मदो मे मम मा भूत् ॥२९॥

 ]]]]]]]]]]

॥ २.९.३० ॥

श्रीभगवान् उवाच
ज्ञानं परमगुह्यं मे यद् विज्ञानसमन्वितम् ।
सरहस्यं तदङ्गं च गृहाण गदितं मया ॥

मध्वः
येन येन यथा ज्ञात्वा नियतं मुक्तिर् आप्यते ।
तद् विज्ञानम् इति प्रोक्तं ज्ञानं साधारणं स्मृतम् ॥ इति वामने ॥३०॥

श्रीधरः ज्ञानं शास्त्रोत्थम् । विज्ञानम् अनुभवः । रहस्यं भक्तिः, सुगोप्यम् अपि वक्ष्यामीत्य् आदि निर्देशात् । तस्याङ्गं साधनम् ॥३०॥

क्रमसन्दर्भः  अथ तत्र परमभागवताय ब्रह्मणे श्रीमद्भागवताख्यं निजं शास्त्रम् उपदेष्टुं तत्प्रतिपाद्यतमं वस्तुचतुष्टयं प्रतिजानीतेज्ञानम् इत्य् आदि षट्कम् । मे मम भगवतो ज्ञानं शब्दद्वारा याथार्थ्यनिर्धारणं मया गदितं सत् गृहाण इत्य् अन्यो न जानातीति भावः । यतः परमगुह्यं ह्य् अज्ञानाद् अपि रहस्यतमं मुक्तानाम् अपि सिद्धानां [भा.पु. ६.१४.५] इत्य् आदेः । तच् च विज्ञानेन तदनुभावेनापि युक्तं गृहाण । न चैतावद् एव ।

किं च, सरहस्यं तत्रापि रहस्यं यत् किम् अप्य् अस्ति तेनापि सहितम् । तच् च प्रेमभक्तिरूपम् इत्य् अग्रे व्यञ्जयिष्यते । तथा तदङ्गं च गृहाण । तच् च सति त्व् अपराधाख्यविघ्ने न झटिति विज्ञानरहस्ये प्रकटयेत् । तस्मात् तस्य ज्ञानस्य सहायं च गृहाणेत्य् अर्थः । तच् च श्रवणादिभक्तिरूपम् इत्य् अग्रे व्यञ्जयिष्यते ।

यद् वा, सरहस्यम् इति तदङ्गस्यैव विशेषणं ज्ञेयम् । सुहृदोर् इव मिथः संवर्धकयोर् एकत्रावस्थानात् ॥३०॥ (भगवत्सन्दर्भः १०२)

श्रीनिवासाचार्यकृतचतुःश्लोकीभाष्यं  श्रीभगवान् उवाचेति । भगवन्तो ज्ञानशक्तिवैराग्यैश्वर्यवीर्यतेजोवन्तः षड्गुणयुक्ताः । अत एव

ऐश्वर्यस्य समग्रस्य वीर्यस्य यशसः श्रियः ।
ज्ञानवैराग्ययोश् चैव षण्णां भग इतीङ्गना ॥ [वि.पु. ६.५.७४]

भगवन्तस् त्रिपाद्विभूतियुक्ताः श्रीवैकुण्ठनाथादयः पूर्णाः । श्रीकृष्णस् तु स्वयं भगवान् चातुष्पादिकविभूतिमान् श्रीगोपालरूपी पूर्णतमः । तथा हि श्रीगोपालवाक्यं ब्रह्माण्डपुराणे

सन्ति भूरीणि रूपाणि मम पूर्णानि षड्गुणैः ।
भवेयुस् तानि तुल्यानि न मया गोपरूपिणा ॥ इति ।

अत एव सर्वातिशायानन्तगुणवान् गोलोकधामा एव वक्ता ।

ज्ञानम् इत्यादिमोक्षे धीः ज्ञानम् । भक्तौ धीः परमज्ञानम् । प्रीतौ धीः परमगुह्यज्ञानम् । विज्ञानं शिल्पशास्त्रयोः शिल्पम् अत्र श्रीविग्रहत्रिभङ्गिसुगठनकरचरणरेखाविन्यासादि । चरणचिह्नवेषविन्यासादि शास्त्रम् अत्र श्रीभागवतगीतापद्मपुराणादिसात्त्विककल्पादि । रहस्यम् अत्र रासनिकुञ्जमोहनमन्दिरश्रीराधासम्भोगपरमसुखं प्रधानम् अङ्गि । अङ्गम् अत्र विभावानुभावसात्त्विकसञ्चारिसुहृद्रूपसख्यादिवैरिरूपवत्सलादिविप्रलम्भपूर्वरागमानप्रवासादिदिव्योन्मादचित्रजल्पादिकोटिश् च । चकाराद् अनन्तम् । मया स्वयं भगवता रसिकशिरोमणिना निगूढनिजलीलाविशारदेन गदितं व्यक्तम् उक्तं भरतादिमुनिमानसागोचरत्वाद् अव्यक्तम् । अत एव गृहाण परमाग्रहपूर्वकं दुर्लभं वस्तु महानिधिवद् धारय इति दिक् ॥३०॥

विश्वनाथः  अत्र परावरे यथा रूपे जानीयां [भा.पु. २.९.२५] इत्य् अनेन तव अप्राकृतं रूपं प्राकृतं च रूपं कीदृशम् ? इति । यथात्ममायायोगेन [भा.पु. २.९.२६] इत्य् अनेन तव माया योगमाया च कीदृशी ? इति । यथा क्रीडसि [भा.पु. २.९.२७] इति मायाधिकृतेषु योगमायाधिकृतेषु तव केन प्रकारेण क्रीडा ? इति । भगवच्छिक्षितम् अहं करवानि ह्य् अतन्द्रितः [भा.पु. २.९.२८] इत्य् अनेन मदभीष्टसिद्ध्यर्थं त्वच्छिक्षितं किं मम कर्तव्यम् ? इति । ब्रह्मणा क्रमेण पृष्टस्य वस्तुचतुष्टयस्य चतुःश्लोक्या क्रमेणैवोत्तरं दातुं भगवान् प्रतिजानीते ज्ञानम् इति ।

एतद् एव भगवद्दत्तोत्तरचतुष्टयात्मकम् एव श्रीभागवतं शास्त्रं श्रीभगवत्प्रोक्तत्वेन प्रसिद्धम् इत्य् आहुः । न केवलं मद्रूपस्य ज्ञानम् एव तुभ्यं ददामि, अपि तु विज्ञानेनानुभवेन समन्वितं यत्, तद् अपि ।

किं च, परमगुह्यं, निर्विशेषब्रह्मज्ञानाद् अपि श्रेष्ठत्वाद् इति भावः ।

किं च, रहस्यं प्रेमभक्तिं च । स प्रसिद्धस् त्वं गृहाण । सुगोप्यम् अपि वक्ष्यामि [भा.पु. ११.११.४९] इत्य् आदिनिर्देशात् तस्य रहस्यत्वं ज्ञेयम् । तस्य रहस्यस्याङ्गं साधनभक्तियोगस् तं चेति त्वया अपृष्टम् अपि एतत् त्रयं कृपयैव वक्ष्यामि ।

किं वा, भगवच्छिक्षितम् अहं करवाणि [भा.पु. २.९.२८] इत्य् अनेनैवैतत् त्रिकम् अपि त्वया पृष्टम् एवेति चतुर्थश्लोक एव रहस्यत्वाद् बहिरङ्गलोकागम्यतयैव वक्ष्यामि । तत्र रहस्यतदङ्गयोर् एतयोर् नामग्रहणं प्रथमोक्तं परमगुह्यतज्ज्ञानाद् अप्य् अतिगोप्यत्वम् उत्कृष्टत्वं च बोधयतीति ज्ञेयम् । मया गृहाण इत्य् अवदधानम् अपि ब्रह्माणं विशेषतोऽवधापयति ॥३०॥

 ]]]]]]]]]]

॥ २.९.३१ ॥

यावान् अहं यथाभावो यद्रूपगुणकर्मकः ।
तथैव तत्त्वविज्ञानम् अस्तु ते मदनुग्रहात् ॥

श्रीधरः  ननु त्वद्दर्शनेऽप्य् असमर्थोऽहं कथं ज्ञानाधिकारी स्याम् ? तत्राहयावान् इति । यावान् स्वरूपतः । यथाभावो यादृक्सत्तावान् । यानि रूपाणि गुणाः कर्माणि च यस्य ॥३१॥

क्रमसन्दर्भः  अत्र साध्ययोर् विज्ञानरहस्ययोर् आविर्भावार्थम् आशिषं ददातियावान् अहम् इति । यावान् स्वरूपतो यत्परिमाणकोऽहम् । यथा भावः सत्ता यस्येति । यल्लक्षणोऽहम् इत्य् अर्थः । यानि स्वरूपान्तरङ्गानि रूपाणि श्यामत्वचतुर्भुजत्वादीनि, गुणा भक्तवात्सल्याद्याः, कर्माणि तत्तल्लीला यस्य, स यद्रूपगुणकर्मकोऽहम् । तथैव तेन तेन सर्वप्रकारेणैव तत्त्वविज्ञानं याथार्थ्यानुभवो मदनुग्रहात् ते तवास्तु भवताद् इति । एतेन चतुःश्लोक्यर्थस्य निर्विशेषत्वं स्वयम् एव परास्तम् । वक्ष्यते च चतुःश्लोकीम् एवोद्दिशता श्रीभगवता स्वयम् उद्धवं प्रति । पुरा मया इत्यादौ, ज्ञानं परं मन्महिमावभासं [भा.पु. ३.४.१३] इति । तत्र विज्ञानपदेन रूपादीनाम् अपि स्वरूपभूतत्वं व्यक्तम् । अत्र्र विज्ञानाशीः स्पष्टा । रहस्याशीश् च परमानन्दात्मकतत्तद्याथार्थ्यानुभवेनावश्यं प्रेमोदयात् ॥३१॥ (भगवत्सन्दर्भः १०३)

श्रीनिवासाचार्यकृतचतुःश्लोकीभाष्यं  यावान् अहं गोलोकधामा गोपवेशो गोपीपतिः ।

कं प्रति कथयितुम् ईशे, सम्प्रति को वा प्रतीतिम् आयातु ।
गोपतितनयाकुञ्जे गोपवधूटीविटं ब्रह्म ॥ [पद्या. ९८]

विटश् चोपपतिः स्मृतः । अतः पतिर् एकदेशोपचारः ।

यथाभावो यथोज्ज्वलादिभावाश्रयः । यद्रूपगुणकर्मकः श्यामसुन्दरः कोटिकन्दर्पलावण्यधामा असाधारणगुणचतुष्टयमुरली मोहनत्वादिवान् । कर्मलीलाविनोदी । तथैवेति निगमनिगूढत्वात् । नगमकर्त्रेति ब्रह्मणे अत एवाशीर्वादः । तद् अगोचरत्वाद् अशक्यत्वाच् च । गोलोकनाम्नि निजधाम्नि [ब्र.सं. ५.४६], गोलोक एव निवसति [ब्र.सं. ५.३७] इत्य् आदि, कृष्णं गोपालरूपिणं [गौतमीयतन्त्रे], भवेयुस् तानि तुल्यानि न मया गोपरूपिणा [ब्रह्माण्डपुराणे], गोपवेशो मे पुरस्ताद् आविर्बभूव [गो.ता.उ. १.२८], गोपीजनवल्लभः स वो हि स्वामी भवति [गो.ता.उ. २], कृष्णवध्वः [भा.पु. १०.३३.७], वल्लव्यो मेऽनुशान्तये [] इत्य् आदि ।

अविष्टातृत्वम्, नृसिंहो नन्दनन्दनः [भ.र.सि. २.५.११९], शृङ्गाररससर्वस्वं [कृ.क. १.९७], जन्माद्य् अस्य यतः [भा.पु. १.१.१], शृङ्गारः सखि मूर्तिमान् [गीगोपालतापिन्. १.११], यं श्यामसुन्दरम् अचिन्त्यगुणस्वरूपं [ब्र.सं. ५.३८], श्यामम् एव परं रूपं [पद्या. ८३] इत्य् आदि, कन्दर्पकोटिलावण्यः [स्तवमाला], कन्दर्पकोटिरम्याय [स्तवमाला] इत्य् आदि । वेणुं क्वणन्तं [ब्र.सं. ५.३०], वेणुवाद्यमहोल्लास [गौतमीयस्तवराज १३], गोविन्दं कलवेणुवादनपरं [पद्या. ४६] इत्य् आदि ।

गोवर्धनगिरौ रम्ये स्थितं रासरसोत्सुकं [गौतमीयस्तवराज १३], नहि जाने स्मृते रासे मनो मे कीदृशं भवेत् [बृहद्वामन, भ.र.सि. २.१.२०९], अभूद् आकुलितो रासः प्रमदाशतकोटिभिः [], रासोत्सवः सम्प्रवृत्तो गोपीमण्डलमण्डितः [भा.पु. १०.३३.३], जयति श्रीपतिर् गोपीरासमण्डलमण्डनः [भावार्थदीपिका १०.२९.१] इत्य् आदि ॥३१॥

विश्वनाथः  किं च ज्ञानं शब्दद्वारा याथार्थ्यनिर्धारणं परोक्षं, तच् च किञ्चित् शुद्धचित्तानाम् आस्तिकानां सम्भवेद् अपि । विज्ञानत्वपरोक्षानुभवःमत्स्वरूपस्य याथार्थ्येन साक्षात्कारः, स च रहस्यतदङ्गशब्दाभ्यां मत्प्रेमभक्तिसाधनभक्तिभ्यं विना नैव भवतीति बोधयंस् तदर्थम् आशिषं ददाति । यावान् यत्प्रमाणाकारःयादृशस्थौल्यकार्श्यदैर्घ्यतुङ्गतावृत्तताद्यौचित्यसन्निवेशविशिष्टावयव इत्य् अर्थः । यथा भावो यादृशाभिप्रायः । यानि रूपाणि श्यामत्वचतुर्भुजत्वकृष्णत्वरामत्वनृसिंहत्वादीनि, गुणा भक्तवात्सल्याद्याः, कर्माणि लक्ष्मीपरिग्रहगोवर्धनोद्धारणादीनि यस्य सः । तथैवेति येन येन प्रकारेण मम परिमाणाभिप्रायरूपगुणकर्माण्य् आविर्भवन्ति तेनैव प्रकारेण तत्त्वविज्ञानं तेषां याथार्थ्यानुभवोऽस्तु । तत्राशीर्वादेनैवानुग्रहे व्यञ्जितेऽपि पुनर् मदनुग्रहपदोपदानं परमान्तरङ्गमत्कृपाशक्तिवृत्तिविशेषसाधनभक्तिप्रेमभक्त्योर् वृद्धितारतम्येनैव तद्रूपगुणादिमाधुर्यानुभवतारतम्ये समुत्पत्स्यमानेऽप्य् एतस्माद् अपि यत् स्वरूपाद् अधिकतममाधुर्यं परमदुर्लभं कृष्णस्वरूपं मां व्रजभूमौ त्वं साक्षाद् अनुभविष्यसीति सूचयति । एतेन चतुःश्लोक्या निर्विशेषस्वरूपमात्रपरत्वेनान्यव्याख्यानं स्वयम् एव परास्तम् ॥३१॥

 ]]]]]]]]]]

॥ २.९.३२ ॥

अहम् एव्आसम् एव्आग्रे न्आन्यद् यत् सदसत्परम् ।
पश्चाद् अहं यद् एतच् च योऽवशिष्येत सोऽस्म्य् अहम् ॥

मध्वः  परं स्वतन्त्रं न ।

विष्णोर् अधीनं प्राक्सृष्टेस् तथैव च लयाद् अनु ।
अस्य सत्त्वप्रवृत्त्यादि विशेषेणाधिगम्यते ॥
स्वातन्त्र्यं स्थितिकाले तु कथञ्चिद् बुद्धिमोहतः ।
प्रतीयमानम् अपि तु तस्मान् नैवेति गम्यते ॥
जनिष्येऽहं लयिष्येऽहम् इति न ह्य् अभिसन्धितः ।
अतो जीवनम् अप्य् एतद् भवेद् ईशाभिसंहितम् ॥
अतः स्वरूपभेदेऽपि ह्य् आत्मैवेदम् इति श्रुतिः ।
वदत्य् अस्येशतन्त्रत्वाद् यद् अशक्तस् त्व् असन्न् इति ॥
विद्यन्ते हि तदा जीवाः कालकर्मादिकं तथा ।
क्वान्यथा हि पुनः सृष्टिः पूर्वकर्मानुसारिणी ॥ इति ब्रह्मतर्के ।

श्रीधरः एतद् एव सम्यग् उपदिशन् यावान् इत्य् अस्यार्थं स्फुटयतिअहम् इति । अहम् एवाग्रे सृष्टेः पूर्वम् आसं स्थितः, नान्यत् किञ्चित्, यत् सत् स्थूलम् असत् सूक्ष्मं परं तयोः कारणं प्रधानम्, तस्याप्य् अन्तर्मुखतया तदा मय्य् एव लीनत्वात् । अहं च तदा आसम् एव केवलं न चान्यद् अकरवम् । पश्चात् सृष्टेर् अनन्तरम् अप्य् अहम् एवास्मि । यद् एतद् विश्वं तद् अप्य् अहम् अस्मि । प्रलये योऽवशिष्येत सोऽप्य् अहम् एव । अनेन चानाद्यनन्तत्वाद् अद्वितीयत्वाच् च परिपूर्णोऽहम् इत्य् उक्तं भवति ॥३२॥

क्रमसन्दर्भः  तद् एव उपदेश्यचतुष्टयं चतुःश्लोक्या निरूपयन् प्रथमं ज्ञानविज्ञानार्थं स्वलक्षणं प्रतिपादयति द्वाभ्याम् । तत्र ज्ञानार्थम् आहअहम् एवासम् इति । अत्राहंशब्देन तद्वक्ता मूर्त एवोच्यते, न तु निर्विशेषं ब्रह्म तदविषयत्वात् । आत्मज्ञानतात्पर्यके तु तत् त्वम् असि इतिवत् “त्वम् एवासीर् एव” वक्तुम् उपयुक्तत्वात् ।

ततश् चायम् अर्थःसम्प्रति भवन्तं प्रति प्रादुर्भवन्न् असौ परममनोहरश्रीविग्रहोऽहम् एवाग्रे महाप्रलयकालेऽप्य् आसम् एव । वासुदेवो वा इदम् अग्र आसीन् न ब्रह्मा न च शङ्करः । एको नारायण आसीन् न ब्रह्मा नेशानः [महा.उ. १] इत्यादिश्रुतिभ्यः । भगवान् एक आसेदम् अग्र आत्मात्मनां विभुः [भा.पु. ३.५.२३] इत्यादि तृतीयात् । अतो वैकुण्ठतत्पार्षदादीनाम् अपि तदुपाङ्गत्वाद् अहम्पदेनैव ग्रहणं, “राजासौ प्रयाति” इतिवत् । ततस् तेषां च तद्वद् एव स्थितिर् बोध्यते । तथा च राजप्रश्नः

स चापि यत्र पुरुषो विश्वस्थित्युद्भवाप्ययः ।
मुक्त्वात्ममायां मायेशः शेते सर्वगुहाशयः ॥ [भा.पु. २.८.१०] इति ।

श्रीविदुरप्रश्नश् च

तत्त्वानां भगवंस् तेषां कतिधा प्रतिसङ्क्रमः ।
तत्रेमं क उपासीरन् क उ स्विद् अनुशेरत ॥ [भा.पु. ३.७.३७] इति ।

काशीखण्डेऽप्य् उक्तं श्रीध्रुवचरिते

न च्यवन्ते हि मद्भक्ता महत्यां प्रलयापदि ।
अतोऽच्युतोऽखिले लोके स एकः सर्वगोऽव्ययः ॥ इति ।

अहम् एव इत्य् एवकारेण कर्त्र्अन्तरस्यारूपत्वादिकस्य च व्यावृत्तिः । आसम् एव इति तत्रासम्भावनाया निवृत्तिः । तद् उक्तं यद्रूपगुणकर्मकः [भा.पु. २.९.३२] इत्य् अत एव ।

यद् वा, आसम् एवेति ब्रह्मादिबहिर्जनज्ञानगोचरसृष्ट्यादिलक्षणक्रियान्तरस्यैव व्यावृत्तिः, न तु स्वान्तरङ्गलीलाया अपि । यथाधुनासौ राजा कार्यं न किञ्चित् करोतीत्य् उक्ते राज्यसम्बन्धिकार्यम् एव निषिध्यते, न तु शयनभोजनादिकम् अपीति तद्वत् । यद् वा, अस गतिदीप्त्यादानेष्व् इत्य् अस्मात् आसं साम्प्रतं भवता दृश्यमानैर् विशेषैर् एभिर् अग्रेऽपि विराजमान एवातिष्ठम् इति निराकारत्वादिकस्यैव विशेषतो व्यावृत्तिः ।

तद् उक्तम् अनेन श्लोकेन साकारनिराकारविष्णुलक्षणकारिण्यां मुक्ताफलटीकायाम् अपि
नापि साकारेष्व् अव्याप्तिः । तेषाम् आकारातिरोहितत्वाद् इति । ऐतरेयकश्रुतिश् चआत्मैवेदम् अग्र आसीत् पुरुषविधः [बृ.आ.उ. ४.१.१] इति । एतेन प्रकृतीक्षणतोऽपि प्राग्भावात् पुरुषाद् अप्य् उत्तमत्वेन भगवज्ज्ञानम् एव कथितम् ।

ननु क्वचिन् निर्विशेषम् एव ब्रह्म आसीद् इति श्रूयते ? तत्राहनान्यद् यत् सदसत्परम् इति । सत् कार्यम् असत् कारणं, तयोः परं यद् ब्रह्म, तन् न मत्तोऽन्यत् । क्वचिद् अधिकारिणि शास्त्रे वा स्वरूपभूतविशेषव्युत्पत्त्यसमर्थे सोऽयम् अहम् एव निर्विशेषतया प्रतिभातीत्य् अर्थः । यदा तदानीं प्रपञ्चे विशेषाभावान् निर्विशेषचिन्मात्राकारेण विकुण्ठे तु सविशेषभगवद्रूपेणेति शास्त्रद्वयव्यवस्था । एतेन च ब्रह्मणो हि प्रतिष्ठाहं [गीता १४.२७] इत्य् अत्रोक्तं भगवज्ज्ञानम् एव प्रतिपादितम् । अत एवास्य परमगुह्यत्वम् उक्तम् ।

ननु सृष्टेर् अनन्तरं नोपलभ्यसे ? तत्राहपश्चात् सृष्टेर् अनन्तरम् अप्य् अहम् एवास्म्य् एव वैकु ण्ठेषु भगवदाद्याकारेण प्रपञ्चेष्व् अन्तर्याम्याकारेणेति शेषः । एतेन सृष्टिस्थितिप्रलयहेतुर् अहेतुर् अस्य [भा.पु. ११.३.३५] इत्यादि प्रतिपादितं भगवज्ज्ञानम् एवोपदिष्टम् ।

ननु सर्वत्र घटपटाकारा ये दृश्यन्ते, ते तु तद्रूपाणि न भवन्तीति तवापूर्णत्वप्रसक्तिः स्यात् ? इत्य् आशङ्क्याहयद् एतद् विश्वं तद् अप्य् अहम् एव मदनन्यत्वान् मदात्मकम् एवेत्य् अर्थः । अनेन सोऽयं तेऽभिहितस् तात भगवान् विश्वभावनः । समासेन हरेर् नान्यद् अन्यस्मात् सदसच् च यद् इत्य् आद्य् उक्तं भगवज्ज्ञानम् एवोपदिष्टम् । तथा प्रलये योऽवशिष्यते सोऽहम् एवास्म्य् एव । एतेन भवान् एकः शिष्यते शेषसञ्ज्ञ इत्य् उक्तं भगवज्ज्ञानम् एवोपदिष्टम् । तथा पूर्वं स्वानुग्रहप्रकाश्यत्वेन प्रतिज्ञातं यावत् त्वं सर्वकालदेशापरिक्च्छेद्यत्वज्ञापनायोपदिष्टम् । एवं नान्यद् यत् सदसत्परम् इत्य् अनेन ब्रह्मणो हि प्रतिष्ठाहम् इति ज्ञापनया यथाभावत्वम् । सर्वाकारावयवभगवदाकारनिर्देशेन विलक्षणानन्तरूपत्वज्ञापनया यद्रूपत्वम् । सर्वाश्रयातिनिर्देशेन विलक्षणानन्तगुणत्वज्ञापनया यद्गुणत्वम् । सृष्टिस्थितिप्रलयोपलक्षितविविधक्रियाश्रयत्वकथनेन लौकिकानन्तकर्मत्वज्ञापनया यत्कर्मत्वं च ॥३२॥ (भगवत्सन्दर्भ १०४)

श्रीनिवासाचार्यकृतचतुःश्लोकीभाष्यं  अहम् एव पूर्वोक्तमहानुभावो गोपालरूपी । अग्रे सर्वलोकमुकुटमणिश्रीगोलोकाख्ये आसम् एव श्रीरासलीलया विराजमान एवावतिष्ठम्, असुदीप्तौ अत्र नान्यद् इत्य् आदि सत् सद्रक्षार्थम् असुरवधादि । असत् प्राकृतदर्शनादि । परं निजगृहिणीषु गोपीषु परकीयाभावम् । तद् एवं मद्विना यत् एतच् च जगदादि सर्वं के कुर्वन्ति ? तत्राह पश्चाद् अहं सर्वलोकमध्ये मूलाधारे सङ्कर्षणकमठादिरूपेण, योऽवशिष्येत सर्वलोकमध्ये विलासपुरुषगुणावतारलीलावतारावेशप्रभाववैभवपद्मनाभक्षीरोदशायिप्रभृतयोऽंशकला मम सर्वं विधास्यन्ति, कार्यकारणयोर् अभेदात्, परं च स्वयम् अहं गोकुले सर्वं करिष्यामीति भावः ॥३२॥

विश्वनाथः  एवं श्लोकाभ्यां देयत्वेन ज्ञानादिकं प्रतिश्रुत्य्, तत्प्राप्ताव् आशिष्यैव योग्यताम् आपद्य च प्रथमं ज्ञानम् उपदिशन्न् एव परावरे यथारूपे जानीयां [भा.पु. २.९.२५] इति प्रश्नस्योत्तरम् आह अहम् एवाग्रे सृष्टेः पूर्वम् आसम् इति तर्जन्या स्ववक्षः स्पृशति । एवकारेणान्ययोगव्यवच्छेदकेन मद्विजातीयं प्राकृतं वस्तु किम् अपि नासीद् इति लभ्यते अयम् अर्थः । सम्प्रति भवन्तं प्रति प्रादुर्भवन्न् असौ परममनोहराकारो रूपगुणमाधुरीमहोदधिर् अहम् एवाग्रे महाप्रलयकालेऽप्य् आसम् एव । वासुदेवो वा इदम् अग्र आसीन् न ब्रह्मा न च शङ्करः इति । पुरुषो ह वै नारायणः इति । एको ह वै नारायण आसीत् इति । पुरुषो ह वै नारायणोऽकामयत । अथ नारायणाद् अजोऽजायत, यतः सर्वाणि भूतानि । नारायणः परं ब्रह्म, तत्त्वं नारायणः परम् । ऋतं सत्यं परं ब्रह्म पुरुषं कृष्णपिङ्गलम् इति । एको नारायण आसीन् न ब्रह्मा नेशानः इत्य् आदिश्रुतिभ्यः । भवान् एक आसेदं [भा.पु. ३.५.२३] इत्य् आदिस्मृतेश् च ।

अत्र वैकुण्ठतत्पार्षदादीनाम् अपि तदुपाङ्गत्वाद् अहम्पदेनैव ग्रहणं राजासौ प्रयातीतिवत् । अतस् तेषां च तद्वद् एव स्थितिर् बोध्यते । तथा च राजप्रश्नः

स चापि यत्र पुरुषो विश्वस्थित्युद्भवाप्ययः ।
मुक्त्वात्ममायां मायेशः शेते सर्वगुहाशयः ॥ [भा.पु. २.८.१०] इति ।

श्रीविदुरप्रश्नश् च
तत्त्वानां भगवंस् तेषां कतिधा प्रतिसङ्क्रमः ।
तत्रेमं क उपासीरन् क उ स्विद् अनुशेरते ॥ [भा.पु. ३.७.३७] इति ।

श्रीस्वामिचरणानां व्याख्या चतत्र प्रलये इमं परमेश्वरं शयानं राजानम् इव चामरग्राहिणः के उपासीरन् के वा तद् अनुशेरते शयानम् अनुस्वपन्तीत्य् एषा ।

काशीखण्डेऽप्य् उक्तं
न च्यवन्ते हि मद्भक्ता महत्यां प्रलयापदि ।
अतोऽच्युतोऽखिले लोके स एकः सर्वगोऽव्ययः ॥ इति ।

आसम् एवेत्य् अयोग्यव्यवच्छेदः । अस्तेः सत्तार्थकत्वात् तदानीं मद्विद्यमानताया अभावः सर्वथा माभूद् इत्य् एवार्थप्रतीतेः । अहम् एवासम् एव न किम् अप्य् अकरवम् इतित् क्रियान्तरव्यावृत्तिस् तु वस्तुतो न घटते । अस्तेः सर्वधात्वर्थेष्व् एवानुस्यूतत्वात् । पूर्वस्मिन् वर्षे तत्र ग्रामे चैत्र आसीद् एवेत्य् उक्ते चैत्रस्य शयनासनभोजनादिक्रिया नैव व्यावर्तन्ते, किन्त्व् अभाव एवेति, किन्तूक्तिपरिपाट्या घटते च । यथ्आ सन्दर्भेआसम् एवेति ब्रह्मादिबहिर्जनज्ञानगोचरसृष्ट्यादिलक्षणक्रियान्तरस्यैव व्यावृत्तिः । न तु स्वान्तरङ्गलीलाया अपि । यथाधुनासौ राजा कार्यं न किञ्चित् करोतीत्य् उक्ते राज्यसम्बन्धिकार्यम् एव निषिध्यते न तु शयनभोजनादिकम् अपीति तद्वद् [भगवत्सन्दर्भ १०४] इति दृष्टम् ।

ननु क्वचिन् निर्विशेषम् एव ब्रह्म आसीद् इति श्रूयते । तत्राह सत् कार्यम् असत् कारणं ताभ्यां परं यद् ब्रह्म तन् न मत्तोऽन्यत् । क्वचिद् अधिकारिणि शास्त्रे वा मत्स्वरूपभूतनानाविशेषव्युत्पत्त्यसमर्थे सोऽयम् अहम् एव निर्विशेषब्रह्मतया प्रतिभामीत्य् अर्थः । त्वं तु पूर्वश्लोकोक्तमदाशीर्वादानुग्रहाभ्यां रूपगुणादिविशिष्टम् एव मां जानीहीति भावः ।

ननु सृष्टेर् अनन्तरं जगद् एव, न तु त्वम् उपलभ्यसे । तत्राह पश्चात् सृष्टेर् अनन्तरम् अप्य् अहम् एवास्म्य् एवेति वैकुण्ठेषु भगवदाद्याकारेण प्रपञ्चेष्व् अन्तर्यामिरूपेण यथासमयं मत्स्याद्यवताररूपेण च ।

ननु तर्हि पृथिव्यादिकं देवतिर्यगादिकं च त्वं न भवसीति तवापूर्णत्वप्रसक्तिः ? तत्राह यद् एतच् च व्यष्टिसमष्टिविराण्मयं विश्वं तद् अप्य् अहम् एव । मच्छक्तिजन्यत्वान् ममैव प्राकृतं रूपम् । परावरे यथा रूपे जानीयाम् इति त्वया यद् अवरं रूपं पृष्टं तद् एवेदं त्वं जानीहीत्य् अर्थः । तथा योऽवशिष्यते भवान् एकः शिष्यते शेषसञ्ज्ञः इत्य् आद्युक्तः परमेश्वरः सोऽहम् अस्मि । तत्र अहम् इत्य् अस्य त्रिर्आवृत्त्या निर्धारणस्य सूचितत्वात् एतद्रूपगुणादिविशिष्टस्य मम त्रैकालिकनित्यस्थित्या पररूपत्वं सृष्टिसंहारयोर् मध्य एव दृश्यम् इदं मायिकप्रपञ्चजातम् अवरं रूपम् इति परावररूपयोर् ज्ञानम् उक्तं विज्ञानं तु पररूपस्य प्रथमसैव । तच् च तदैव स्याद् यदा श्रवणकीर्तनादिजन्यप्रेमभक्त्या तद्रूपगुणादिमाधुर्याम् आस्वाद्यमानं स्याद् इति चतुर्थश्लोके व्यक्तं भावि ॥३२॥

 ]]]]]]]]]]

॥ २.९.३३ ॥

ऋतेऽर्थं यत् प्रतीयेत न प्रतीयेत चात्मनि ।
तद् विद्याद् आत्मनो मायां यथाभासो यथा तमः ॥

मध्वः  अर्थवद् इव प्रतीयते, न च परमात्मन्य् अर्थवत् प्रतीयते अर्थं प्रयोजनम् ऋते । न हि जीवप्रकाशिभ्याम् ईश्वरस्यार्थः ।

मुख्यतो विष्णुशक्तिर् हि मायाशब्देन भण्यते ।
उपचारतस् तु प्रकृतिर् जीवश् चैव हि भण्यते ॥ इति च ।

यथाभासो जीवः ।
सर्वं परे स्थितम् अपि नैव तत्रेति भण्यते ।
यतो हरेर् न जीवेन जीवनं न हरौ ततः ॥
जीवः प्रकृतिर् अप्य् अत्र यतो नैव हि बन्धकृत् ।
कर्म चाफलदातृत्वात् कालश् चापरिणामत्वात् ।
यथा छत्रधराद्यास् तु रथस्था अपि सर्वशः ।
रथिनो नैव भण्यन्ते एवं हरिगता अपि ॥ ३३॥

श्रीधरः यथात्ममायायोगेनेत्य् अनेन मायाया अपि पृष्टत्वाद् वक्ष्यमाणोपयोगित्वाच् च मायां निरूपयति । ऋते अर्थं विनापि वास्तवम् अर्थं यद् यतः किम् अप्य् अनिरुक्तम् आत्मन्य् अधिष्ठाने प्रतीयेत सद् अपि च न प्रतीयेत, तद् आत्मनो मम मायां विद्यात् । यथा आभासो द्विचन्द्रादिर् इत्य् अर्थं विना प्रतीतौ दृष्टान्तः । यथा तम इति सतोऽप्रतीतौ । तमो राहुर् यथा ग्रहमण्डले स्थितोऽपि न दृश्यते तथा ॥३३॥

क्रमसन्दर्भः  अथ तादृशरूपादिविशिष्टस्यात्मनो व्यतिरेकमुखेन विज्ञापनार्थं मायालक्षणम् आहऋतेऽर्थम् इत्य् आदि । अर्थं परमार्थभूतं मां विना यत् प्रतीयेत, मत्प्रतीतौ तत्प्रतीत्यभावात् । मत्तो बहिर् एव यस्य प्रतीतिर् इत्य् अर्थः । यच् चात्मनि न प्रतीयते, यस्य च मदाश्रयत्वं विना स्वतः प्रतीतिर् नास्तीत्य् अर्थः । तथा लक्षणं वस्तु आत्मनो मम परमेश्वरस्य मायां जीवमाया गुणमायेति द्व्यात्मिकां मायाख्यशक्तिं विद्यात् । अत्र शुद्धजीवस्यापि चिद्रूपत्वाविशेषेण तदीयरश्मिस्थानीयत्वेन च स्वान्तःपात एव विवक्षितः । तत्रास्या द्व्यात्मिकत्वेनाभिधानं दृष्टान्तद्वैविध्येन लभ्यते । तत्र जीवमायाख्यस्य प्रथमांशस्य तादृशत्वं दृष्टान्तेन स्पष्टयन्न् असम्भावनां निरस्यतियथाभास इति । आभासो ज्योतिर्बिम्बस्य स्वीयप्रकाशाद् व्यवहितप्रदेशे कथञ्चिद् उच्छलितप्रतिच्छविविशेषः । स यथा तस्माद् बहिर् एव प्रतीयते, न च तं विना तस्य प्रतीतिस् तथा सापीत्य् अर्थः । अनेन प्रतिच्छविपर्यायाभासधर्मत्वेन तस्याम् आभासाख्यत्वम् अपि ध्वनितम् । अतस् तत्कार्यस्याभासाख्यत्वं क्वचित् आभासश् च निरोधश् [भा.पु. २.१०.७] च्एत्य् आदौ । अत्र स यथा क्वचिद् अत्यन्तोद्भटात्मा स्वचाक्चिक्यच्छटापतितनेत्राणां नेत्रप्रकाशम् आवृणोति । तम् आवृत्य च स्वेनात्यन्तोद्भटतेजस्त्वेनैव द्रष्टृनेत्रं व्याकुलयन् स्वोपकण्ठे वर्णशावल्यम् उद्गिरति । कदाचित् तद् एव पृथग्भावेन नानाकारतया परिणमयति । तथेयम् अपि जीवज्ञानम् आवृणोति । सत्त्वादिगुणसाम्यरूपां गुणमायाख्यां जडां प्रकृतिम् उद्गिरति । कदाचित् पृथग्भूतान् सत्त्वादिगुणान् नानाकारतया परिणमयति चेति ज्ञेयम् । तद् उक्तम्एकदेशस्थितस्याग्नेर् [वि.पु. १.२२.५६] इत्य् आदि ।

तथा च आयुर्वेदविदः

जगद्योनेर् अनिच्छस्य चिदानन्दैकरूपिणः ।
पुंसोऽस्ति प्रकृतिर् नित्या प्रतिच्छायेव भास्वतः ॥
अचेतनापि चैतन्ययोगेन परमात्मनः ।
अकरोद् विश्वम् अखिलम् अनित्यं नाटकाकृतिर् ॥ इति ॥

तद् एवं निमित्तांशो जीवमाया उपादानांशो गुणमायेत्य् अग्रेऽपि विवेचनीयम् । अथैवं सिद्धं गुणमायाख्यं द्वितीयम् अप्य् अंशं दृष्टान्तेन स्पष्टयति, यथा तम इति । तमःशब्देनात्र पूर्वोक्तं तमःप्रायं वर्णशावल्यम् उच्यते । तद् यथा तन् मूलज्योतिष्यसद् अपि तदाश्रयत्वं विना न सम्भवति तद्वद् इयम् अपीति । अथवा मायामात्रनिरूपण एव पृथक् दृष्टान्तद्वयम् । तत्राभासदृष्टान्तो व्याख्यातः ।

तमोदृष्टान्तश् च । यथान्धकारे ज्योतिषोऽन्यत्रैव प्रतीयते, ज्योतिर् विना च न प्रतीयते ज्योतिरात्मना चक्षुषैव तत् प्रतीतेर् न पृष्ठादिनेति तथेयम् अपीत्य् एवं ज्ञेयम् । ततश् चांशद्वयं तु प्रवृत्तिभेदेनैवोह्यं न तु दृष्टान्तभेदेन । प्राक्तनदृष्टान्तद्वेधाभिप्रायेण तु पूर्वस्या आभासपर्यायच्छायाशब्देन क्वचित् प्रयोगः उत्तरस्यास् तमः शब्देनैव चेति । यथा ससर्ज छाययाविद्यां पञ्चपर्वाणम् अग्रतः [भा.पु. ३.२०.१८] इत्य् अत्र । यथा च क्वाहं तमो महद् अहं [भा.पु. १०.१४.११] इत्य् आदौ । पूर्वत्राविद्याविद्याख्यनिमित्तशक्तिवृत्तिकत्वाज् जीव्विषयकत्वेन जीवमायात्वम् ।

तथा ससर्जेत्य् आदौ छायाशक्तिं मायाम् अवलम्ब्य सृष्ट्यारम्भे ब्रह्मा स्वयम् अविद्याम् आविर्भावितवान् इत्य् अर्थः ।

विद्याविद्ये मम तनू
व्द्ध्य् उद्धव शरीरिणाम् ।
बन्धमोक्षकरी आद्ये
मायया मे विनिर्मित्ते ॥ [भा.पु. ११.११.३] इत्य् उक्तत्वात् ।

अनयोर् आविर्भावभेदश् च श्रूयते । तत्र पूर्वस्याः पाद्मे श्रीकृष्णसत्यभामासंवादीयकार्त्तिकमाहात्म्ये देवगणकृतमायास्तुतौ

इति स्तुतवन्तस् ते देवास् तेजोमण्डलसंस्थितम् ।
ददृशुर् गगने तत्र तेजोव्याप्तदिगन्तरम् ॥
तन्मध्याद् भारतीं सर्वे शुश्रुवुर् व्योमचारिणीम् ।
अहम् एव त्रिधा भिन्ना तिष्ठामि त्रिविधैर् गुणैः ॥ इत्य् आदि ॥

उत्तरस्याः पाद्मोत्तरखण्डे असङ्ख्यं प्रकृतिस्थानं निविडध्वान्तम् अवययम् इति ॥३३॥ (भगवत्सन्दर्भ १६)

पूर्वं व्याख्यातम् एव । सङ्क्षेपश् चायम् अर्थः । परमपुरुषार्थभूतं माम् ऋते मद्दर्शनाद् अन्यत्रैव यत् प्रतीयते यच् चात्मनि न प्रतीयेत मां विना स्वतः प्रतीतिर् अपि यस्य नास्तीत्य् अर्थः तद् वस्तु आत्मनो मम परमेश्वरस्य मायां विद्यात् । अत्र दृष्टान्तः । यथा”भासः प्रतिबिम्बरश्मिः । यथा च तमस् तिमिरम् इति । तत्राभासस्य तादृशत्वं स्पष्टम् एव । तमसोऽपि ज्योतिर् दर्शनाद् अन्यत्रैव प्रतीतेर् ज्योतिर् आत्मकं चक्षुर् विना चाप्रतीतिर् इति । विद्याद् इति प्रथमपुरुषनिर्देशस्यायं भावः । अन्यान् प्रत्य् एव खल्व् अयम् उपदेशः । त्वं तु मद्दत्तशक्त्या साक्षाद् एवानुभवन्न् असीति । एवं मायिकदृष्टिम् अतीत्यैव रूपादिविशिष्टं माम् अनुभवेद् इति । व्यतिरेकमुखेनानुभावनस्यायं भावः । शब्देन निर्धारितस्यापि सत्स्वरूपादेर् मायाकार्यावेशेनैवानुभवो न भवति । अतस् तदर्थं मायात्यजनम् एव कर्तव्यम् इति । एतेन तदविनाभावात् प्रेमाप्य् अनुभावित इति गम्यते ॥३३॥ (भगवत्सन्दर्भ १०५)

श्रीनिवासाचार्यकृतचतुःश्लोकीभाष्यं  ननु इमम् अर्थं सर्वे कथं नानुभवन्ति ? तत्राहऋतेऽर्थम् इति । एतद् एव परमकौतुकं तत् तां भ्रूक्षेपेण सकलभुवनं नखराग्रे नर्तयन्तीम् आत्मनो मम मायां विद्यात् । ऋते सत्ये चात्मनि मयीमम् अर्थं परमपुरुषार्थरूपं प्रेमाणं यत् यस्याः प्रभावेन न करोति । नञः प्रथमपदेनान्वयः । आत्मनि आत्मौपम्येषु स्त्रीपुत्रादिषु प्रतीयते करोति च । वैपरीत्ये दृष्टान्तःयथाभासः घटादिज्ञानं न करोति, तमस् तु करोत्य् एव । मम मायैव आत्मतिशयेन विद्यात् विद्याम् अत्तीति ॥३३॥

विश्वनाथः  किं च, जीवस्य परमात्मज्ञानविज्ञाने प्रति माया खल्व् अंशेनानुकूला प्रतिकूला च भवति । विज्ञाते च परमात्मनि मयि योगमायैवाधिकरोति । सा खल्व् अनुकूलैवेति ते द्वे अवश्यनिरूपणीये इति ज्ञापयन् । यथात्ममायायोगेन [भा.पु. २.९.२६] इत्य् अनेन व्यञ्जितस्य तव माया योगमाया च कीदृशी ? इति प्रश्नोत्तरं तन्त्रेणैव क्रमेणाह ऋतेऽर्थम् इति । यद् यतः अर्थं सत्यं वस्तु विना न प्रतीयते, किन्त्व् अर्थः सत्यं वस्त्व् एव प्रतीयेत इत्य् अर्थः । तथा, यतः अर्थं विना प्रतीयेत, अर्थो न प्रतीयेत, किन्त्व् अनर्थः प्रतीयेतेत्य् अर्थः । तत् ताम् आत्मनि स्वस्मिन् मुक्तो बद्धश् च जीव आत्मनो मम मायां क्रमेण विद्या अविद्येति वृत्तिद्वयां मायाख्यां शक्तिं विद्यात् जानीयात् । विद्याया दृष्टान्तः । यथाभासो दीपादिप्रकाशः । दीपादिप्रकाशाद् यथा गृहे विद्यमानो घटपटादिर् अर्थ एव प्रतीयते, न तु दीपानयनात् पूर्वं सम्भावितो घटपटाद्यभावः । तथा सर्पवृश्चिकादिर् आगन्तुकश् च भयकारणम् अनर्थः प्रतीयते । एवम् एव विद्याया हेतोर् मुक्तेन जीवेन स्वस्मिन्न् इत्य् असम्बन्धं ज्ञानादिकम् एव प्रतीयते, न त्व् अविद्यादशायाम् इव तदभावः । नापि स्वस्मिन्न् असम्बन्धो देहदैहिकशोकमोहादिकश् च प्रतीयते ।

अविद्याया दृष्टान्तः । यथा तमोऽन्धकारः । अन्धकाराद् यथा स्वगृहे विद्यमानो घटपटादिर् अर्थो न प्रतीयते, किन्त्व् अविद्यमानोऽपि सम्भाव्यमानः सर्पचौरादिको भयकारणम् अनर्थः प्रतीयते । एवम् एवाविद्याया हेतोर् एव बद्धेन जीवेन स्वस्मिन् नित्यसम्बन्धितया वर्तमानम् अपि ज्ञानानन्दादिकं न प्रतीयते, किन्तु स्वस्मिन्न् असन्न् अपि स्वसम्बन्धित्वेन वर्तमानो देहदैहिकशोकमोहादिर् एव प्रतीयते । तेन कुसुमशृङ्गादीनां सत्यत्वेऽपि आकाशशशादीनां तत्सम्बन्धभावाद् एव आकाशकुसुमम् अलीकं शशशृङ्गम् अलीकम् इति यथोच्यते, तथैव देहानां तद्धर्माणां शोकमोहसुखदुःखादीनां च प्राधानिकत्वात् सत्यत्वेऽपि जीवस्य तत्सम्बन्धाभावाद् एव देहादयो मिथ्याभूता इति शास्तेषूच्यते । जीवस्य मिथ्याभूतोऽपि देहसम्बन्धः खल्व् अविद्यया कल्प्यते, विद्यया लुप्यते इति विद्याविद्ययोर् दृष्टान्तावाभासतामसी । इत्य् अत्र छायातपौ यत्र न गृध्रपक्षौ [भा.पु. ८.५.२७] इत्य् अष्टमस्कन्ध एव प्रमाणं ज्ञेयम् ।

केचित् तुतमोदृष्टान्तोऽयम् आवरणांश एव, आवरणविक्षेपयोस् तु दृष्टान्ताः सर्पव्याघ्रभूतावेशाद्या ज्ञेयाः इत्य् आहुस् तेऽपि तामस्त्वात् तमःशब्देनैव ग्राह्या इत्य् अपरे । एवं जीवे सार्वदिक्विद्यमानवस्त्वप्रत्यायनं चेत्य् अविद्याया धर्मावरणविक्षेपशब्दाभ्याम् उच्यते ।

अथार्थशब्दस्य धनवाचित्वात् श्लेषेण भाग्यप्राप्तस्वीयबहुधनो वणिग् इव विद्यालब्धज्ञानानन्दो मुक्तः सम्पन्नत्वेन निरूप्यते, तथा अभाग्यानधिगतस्वीयधनो वणिग् इवाविद्यावृतज्ञानानन्दो बद्धजीवो दरिद्रत्वेनेति ज्ञेयम् । एवं विद्यया त्वम्पदार्थस्य जीवात्मनोऽनुभवो भवति, न तु तत्पदार्थस्य परमात्मनः तस्य निर्गुणत्वान् निर्गुणया भक्यैवापरोक्षानुभवः सम्भवेत् । भक्त्याहम् एकया ग्राह्यः [भा.पु. ११.१४.२१] इति भगवदुक्तेः । किं च, कैवल्यं सात्त्विकं ज्ञानं [भा.पु. ११.२५.२४] इति भगवदुक्तेः । देहादिव्यतिरिक्तात्मज्ञानरूपा येयं विद्या, तस्याः सत्त्वगुणत्वाद् अनया गुणातीतस्य परमात्मनो नैवानुभवः । प्रत्युतास्या अप्य् अपाय एव । यद् उक्तं भगवता

द्रव्यं देशः फलं कालो ज्ञानं कर्म च कारकः ।
श्रद्धावस्थाकृतिर् निष्ठा त्रैगुण्यः सर्व एव हि ॥
येनेमे निर्जिताः सौम्य गुणा जीवेन चित्तजाः ।
भक्तियोगेन मन्निष्ठो मद्भावाय प्रपद्यते ॥ [भा.पु. ११.२५.३०, ३२] इति ।

ननु, तर्हि मुक्तजीवेन परमात्मनोऽपरोक्षानुभवार्थं भक्तिः कुतो लभ्यताम् ? उच्यते ज्ञानाधिकारिणः साङ्ख्ययोगतपआदिभिर् भक्तिमिश्रैर् एव जनितया विद्यया अविद्यानिवर्तिकया प्रथमं त्वम्पदार्थानुभवः । ततस् त्वस्याविद्यातो विमुक्तस्य निरिन्धनाग्निन्यायेन विद्याया अप्य् उपरमतारतम्येन पूर्वसिद्धभक्तिचन्द्रकलायास् तदुपरागविच्युतायास् तत उद्गमतारतम्यम् । तयैव भक्त्या पुनाह् पुनर् अभ्यस्तया तत्पदार्थस्य परमात्मानोऽनुभवतारतम्यम् । यद् उक्तं भगवता गीतासु
ब्रह्मभूतः प्रसन्नात्मा न शोचति न काङ्क्षति ।
समः सर्वेषु भूतेषु मद्भक्तिं लभते पराम् ॥ [गीता १८.५४] इति ।

परां पौर्वकालीकगुणीभावराहित्यात् श्रेष्ठां केवलां वा । ततश् चभक्त्या माम् अभिजानाति यावान् यश् चास्मि तत्त्वतः [गीता १८.५५] इत्य् उक्तेर् जातिप्रमाणाभ्याम् अल्पीयस्या तया भक्त्या निर्विशेषब्रह्मण एवानुभव न त्व् अनन्तचिद्विशेषब्रह्मणो भगवतः । यथा अल्पतेजस्विचक्षुष्केण जनेन मणिमयी मूर्तिः सामान्यतस् तेजोमय्य् एव दृश्यते, न तु मुखनासिकानेत्रकर्णादिविशेषमयी ।

ततश् च विद्यायाः सामस्त्येनैवोपरमे सत्य् उद्भूतनैर्गुण्यस्य तस्य तयैव भक्त्या ब्रह्मानुभवस्यापि पूर्णत्वम् एतद् एव निर्वाणशब्दवाच्यं जीवब्रह्मैक्यम् । यद् उक्तं तत्रैवततो मां तत्त्वतो ज्ञात्वा विशते तदनन्तरं [गीता १८.५५] इति ।

यत् तु चिच्छक्तिवृत्तीनां सारभूता कृपाविलासरूपा परमोत्तमा शुद्धा भक्तिर् जातिप्रमाणाभ्याम् अत्यधिका सा प्रबला परमस्वतन्त्रा गुणदोषादिकम् अप्य् अगणयन्ती बद्धेऽपि जीवे राक्षसपुलिन्दपुक्कशादौ दुराचारेऽपि यदृच्छयैवोदयते विप्रे सन्न्यासिनि मुक्तेऽपि नोदयते, तयैवाविद्यापर्यन्तसमस्तक्लेशध्वंसः । यद् उक्तञ्जरयत्य् आशु या कोशं निगीर्णम् अनलो यथा [भा.पु. ३.२५.३३] इति । तयैवानन्तचिद्विशेषस्य भगवतोऽप्य् अपरोक्षानुभवो भवेत् । यथा बहुतरतेजस्विस्वचक्षुष्केण जनेन सामान्यतस् तेजोमयी विशेषतश् च मुखनासिकानेत्रकर्णादिसौन्दर्यमयी च मूर्तिर् भद्रेणैव दृश्यत इति ।

तद् एवं भक्तिद्विविधानिर्गुणा गुणमयी च । तत्राद्यया पाकदशायां प्रेमभक्तिसञ्ज्ञया भगवद्वशीकारः, सच्चिदानन्दमयभगवद्रूपगुणलीलामाधुर्यानुभवश् च । द्वितीयया सात्त्विक्या सत्त्वगुणाद् विच्युतयैव निर्विशेषब्रह्मसुखानुभवमात्रम् इति । तस्माद् ब्रह्मसुखानुभवदशातः पूर्वास्व् एव दशासु जीवेषु मायाया अधिकार इति सिद्धम् ।

“सत्यम् एव प्रतीतं स्याद् यतोऽसत्यं तथा यतः तद् विद्याद् आत्मनो मायां यथाभासो यथा तमः” इत्य् अनुक्तेर् इत्य् अनास्मिन्न् अर्थेऽप्य् आशय ईक्षते । ऋतेऽर्थशब्दौ परिवृत्त्यसहाव् अर्पितौ यतः । स चार्थो यथा, ब्रह्मानुभववत्स्व् अपि जनेषु नानाविधेषु या स्पष्टम् अधिकरोति भगवदिच्छावशात् त्वदीयस्वरूपगुणलीलाप्रकाशावरणधुरन्धरा स्वरूपभूता शक्तिस् तस्या योगमायाया अपि लक्षणं तन्त्रेणैवाह ऋते इति आत्मनि परमात्मनि मयि ऋते ज्ञाते सति, अर्तेर्र् गत्यर्थत्वेन ज्ञानार्थत्वात् साक्षादनुभूते सतीत्य् अर्थः ।

यद् इतीन् गतौ शत्र्अन्तं, तत्पदेनैव यत्पदस्याक्षेपात् । यतः अर्थं यत् प्रयोजनं प्राप्नुवद् वस्तु अप्राकृतं प्राकृतं च प्रतीयेत, यया प्रकाशितं सत् सप्रयोजनं वस्तु परमात्मसाक्षात्कारवता जनेन साक्षाद् अनुभूयेत्य् अर्थः । यतः सकाशात् न प्रतीयेत च, यया आवृतं तदैव वा समयान्तरे वा न प्रतीयेतेत्य् अर्थः । ताम् आत्मनो भगवतो मम मायां योगमायाख्याम् अन्तरङ्गां शक्तिं विद्यात् जानीयात् । मायया प्रयोजनं विनैवाव्रियते, योगमायया तु प्रयोजनम् उद्दिश्यैवेति विवेचनीयम् । यथाभासो यथा तम इति आभासेन दीपादिना प्रकाशितं घटपटादिकं यथा प्रतीयेत तमसा आवृतं तन् नानुभूयेत च । तथैव सा मदिच्छावशाद् आभासतमोधर्मवती योगमायेत्य् अर्थः । उदाहरणं तु यथाऐश्वर्यदर्शनेऽपि प्रेमसङ्कोचाभावज्ञापनार्थं भगवत्कुक्षौ यया प्रकाशितं प्राकृतं विश्वम् अप्राकृतं गोकुलयशोदाकृष्णादिस्वरूपं च यया मोहिता श्रीयशोदा साक्षाद् अनुबभूव, क्षणान्तरे च यया आवरणान् नानुबभूव च ।

यथा चैश्वर्यानुभूत्या प्रेमसङ्कोचज्ञापनार्थं यया प्रकाशितं विश्वरूपं परमात्मस्वरूपं चार्जुनः साक्षाद् अनुबभूव, तत्रैव वर्तमानम् अपि कृष्णस्वरूपं यया आवरणान् नानुबभूव, समयान्तरे च ययाच्छादितं विश्वरूपादिकं नानुबभूव, द्विभुजं श्रीकृष्णम् एवानुबभूव । अत्रैकदैव एकस्य स्वरूपस्य प्रकाशनम् अन्यस्यावरणम् इति पूर्वतो विशेषः ।

यथा मञ्जुमहिमदर्शनया ब्रह्मण ईश्वरत्वाभिमाननिवर्तनार्थं यया आवरणप्रकाशनाभ्यां लीलापरिकरवत्सबालाद्यदर्शनकृष्णस्वरूपभूतवत्सबालादिदर्शनतददर्शनचतुर्भुजादिदर्शनतददर्शनश्रीकृष्णस्वरूपदर्शनानि प्राप, यया मोहितः परमेष्ठी । अत्रैकस्मिन्न् एव परमेष्ठिनि विविधस्वरूपावरणप्रकाशनयोः पौनःपुन्यम् इति विशेषः ।

यथा च भगवद्वपुः स्वरूपत एव परिच्छिन्नम् अपरिच्छिन्नं चातर्क्यम् इति ज्ञापनार्थं, तथा केवलभजनश्रमस् तज्जन्या भगवत्कृपा चेत्य् उभयाभ्याम् एव भगवद्वशीकार इति ज्ञापनार्थं च दामबन्धनलीलायां युगपद् एव यशोदाकृष्णयोर् अभीप्सते बन्धनाबन्धने विभुत्वस्य युगपद् एवावरणप्रकाशनाभ्यां वेष्टयन्त्या किङ्किण्या द्व्यङ्गुलन्यूनदाम्ना चावेष्टयता सूचिते दर्शयन्त्यापि वस्तुतः कृष्णस्यैवाभीप्सितम् अबन्धनं साधयन्त्या यया मोहिता व्रजेश्वरी विस्मयरसं क्षणम् अनुबभूव । पश्चात् तस्या अप्य् अभीप्सितं कृष्णसम्मत्या साधयितुं विभुत्वं यया खल्व् आवृतम् एवेत्य् अतः सा कृष्णं बबन्धैव । तत्रैकदैवैकस्यैव विभुत्वस्यावरणप्रकाशेन इति पूर्वपूर्वतो विशेषः ।

यथा च प्रतिस्वनिमन्त्रणादिसिद्ध्यर्थं श्रुतदेवबहुलाश्वरुक्मिणीसत्यभामादिगृहस्थितस्य तस्य तत्तत्स्वरूपस्य ययैव युगपद् एवावरणप्रकाशनाभ्यां तत्र तत्र लीलासिद्धिर् व्याख्यास्यते । अत्र श्रुतदेवबहुलाश्वदिव्यक्तिभेदम् अपेक्षैवावरणप्रकाशनयोर् यौगपद्यं पूर्वत्रैकस्यां यशोदायाम् एवेति विशेषः । सा खलु योगमायैव, न तु माया । तया मोहितानाम् अपि तेषां परमात्मसाक्षात्कारदर्शनात् । स परमात्मसाक्षात्कारो भक्तिमिश्रज्ञानवताम् अविद्याविद्ययोर् उपरामे सति तथैवावतारसमये कृष्णं प्रीत्या पश्यतां तत्कृपाविषयीभूतत्वाद् अप्रेमवताम् अपि, अन्यदा तु प्रेमवताम् एव कृष्णरामादिसाक्षात्कारो भागवतमतेनोच्यते । तेषु योगमायैवाधिकरोति, न तु माया । कृष्णं तदीच्छया पश्यताम् अपि कंसादीनां द्वेषलक्षणान्तःकरणदोषाद् एव न परमात्मसाक्षात्कारो यथा, मत्स्यण्डिकां भुञ्जानानाम् अपि पित्तदूषितरसनानां न मत्स्यण्डिकास्वादानुभवः । तेषु मायैवाधिकरोति, न तु योगमाया । मायाशक्तिश् च योगमायोत्था तस्या विभूतिर् एव । यद् उक्तं नारदपञ्चरात्रे श्रुतिविद्यासंवादे

अस्या आवरणिका शक्तिर् महामायाखिलेश्वरी ।
यया मुग्धं जगत् सर्वं सर्वदेहाभिमानिनः ॥ इति ।

भगवता स्वस्वरूपत्वेनाभिमन्यमाना योगमायाशक्तिश् चिद् एव । सैवांशेन स्वेच्छावशात् स्वस्वरूपत्वेनानभिमन्यमाना स्वस्वरूपात् पृथग्भूता सती मायाशक्तिर् जडैव । यथा सर्पस्य स्वरूपभूतापि त्वक् तेन त्यक्ता चेत्, ततः पृथग्भूतं कञ्चुकं जडं स्यात् । तथोक्तं श्रुतिभिःत्वम् उत जहासि ताम् अहिर् इव त्वचम् आत्तभगः इति ।

सा च माया त्रिविधाप्रधानम् अविद्या विद्या च । प्रधानस्य लक्षणं जायन्तेयोपाख्याने वक्ष्यतेप्रधानेनोपाधयः सृज्यन्ते ते च सत्या एव । अविद्यया जीवेषु तदध्यासः सृष्टः स चासत्य एव । विद्यया तदध्यासध्वंस इति तिसृणां शक्तीनां कार्यम् । तत्तन्मयं जगद् इदम् अंशेन सत्यम् अंशेनासत्यम् । तथा जीवानां नित्यत्वात् भगवन्निकेतनादिभक्त्युपकरणानां निर्गुणत्वाच् चांशेन नित्यत्वम् अपि वादिभिर् यथा स्वमतं नानारूपतया निरूपितम् ।

कार्यं प्राधानिकं सत्यं कार्यं विद्यकं मृषा ।
नित्यं तद्भक्तिसम्बन्धम् इदं तत् त्रितयात्मकम् ॥
प्राधानिकाः स्युर् देहास् तद्धर्मा आविद्यकाः पुनः ।
जीवेषु तत्तत्सम्बन्दो भक्तिश् चेन् निर्गुणाश् च ते ॥
चिज्जीवमाया नित्याः स्युस् तिस्रः कृष्णस्य शक्तयः ।
तद्वृत्तयश् च ताभिः स भात्य् एकः परमेश्वरः ।
कार्यकारणयोर् ऐक्याच् छक्तिशक्तिमतोर् अपि ।
एकम् एवाद्वयं ब्रह्म नेह नानास्ति किञ्चन ॥
भक्तानाम् एव सिद्धान्तश् चतुःश्लोकीयमीलिता ।
शीलिता भवताद् भक्तैस् तैर् एव न किलापरैः ॥ इति ॥३३॥

 ]]]]]]]]]]

॥ २.९.३४ ॥

यथा महान्ति भूतानि भूतेषूच्चावचेष्व् अनु ।
प्रविष्टान्य् अप्रविष्टानि तथा तेषु न तेष्व् अहम् ॥

मध्वः  यथा महान्ति भूतानि शरीरेषु बहिस् तथा ।
एवं हरिश् च भूतेषु बहिश् च व्याप्तिहेतुतः ।
तस्मात् तत्स्थो न तत्स्थश् च प्रोच्यते हरिर् ईश्वरः ॥ इति ॥३४॥

श्रीधरः यथाभाव इत्य् एतत् स्पष्टयति । यथा महाभूतानि भौतिकेष्व् अनु सृष्टेर् अनन्तरं प्रविष्टानि तेषूपलभ्यमानत्वात् । अप्रविष्टानि च प्राग् एव कारणतया तेषु विद्यमानत्वात् । तथा तेषु भूतभौतिकेष्व् अहं न च तेष्व् अहम् । एवम्भूता मम सत्तेत्य् अर्थः ॥३४॥

क्रमसन्दर्भः  अथ तस्यैव प्रेम्नो रहस्यत्वं बोधयतियथा महान्तीत्य् आदि । यथा महाभूतानि भूतेष्व् अप्रविष्टानि बहिःस्थितान्य् अपि अनुप्रविष्टान्य् अन्तःस्थितानि भान्ति । तथा लोकातीतवैकुण्ठस्थितत्वेनाप्रविष्टोऽप्य् अहं तेषु तत्तद्गुणविख्यातेषु न तेषु प्रणतजनेषु प्रविष्टो हृदि स्थितोऽहं भामि । अत्र महाभूतानाम् अंशभेदेन प्रवेशाप्रवेशौ तस्य तु प्रकाशभेदेनेति भेदेऽपि प्रवेशाप्रवेशमात्रसाम्येन दृष्टान्तः । तद् एवं तेषां तादृगात्मवशकारिणी प्रेमभक्तिर् नाम रहस्यम् इति सूचितम् ।

तथा च ब्रह्मसंहितायाम्

आनन्दचिन्मयरसप्रतिभाविताभिस्
ताभिर् य एव निजरूपतया कलाभिः ।
गोलोक एव निवसत्य् अखिलात्मभूतो
गोविन्दम् आदिपुरुषं तम् अहं भजामि ॥ [ब्र.सं. ५.२९]

प्रेमाञ्जनच्छुरितभक्तिविलोचनेन
सन्तः सदैव हृदयेषु विलोकयन्ति ।
यं श्यामसुन्दरम् अचिन्त्यगुणस्वरूपं
गोविन्दम् आदिपुरुषं तम् अहं भजामि ॥ [ब्र.सं. ५.३०]

अचिन्त्यगुणस्वरूपम् अपि प्रेमाख्यं यद् अञ्जनं तेन च्छुरितवत् उच्चैः प्रकाशमानं भक्तिरूपं विलोचनं तेन इत्य् अर्थः ।

ये भजन्ति तु मां भक्त्या
मयि ते तेषु चाप्य् अहम् । इति [गीता ९.२९] गीतोपनिषदश् च ।

यद् वा, तेषु यथा तानि बहिःस्थितानि चान्तःस्थितानि च भान्ति तद्वत् भक्तेषु अहम् अन्तर्मनोवृत्तिषु बहिर्इन्द्रियवृत्तिषु च स्फुरामीति च । भक्तेषु सर्वथाऽनन्यवृत्तिताहेतुर् नाम किम् अपि स्वप्रकाशं प्रेमाख्यम् आनन्दात्मकं वस्तु मम रहस्यम् इति व्यञ्जितम् । तथैव श्रीब्रह्मणोक्तम्

न भारती मेऽङ्ग मृषोपलक्ष्यते
न वै क्वचिन् मे मनसो मृषा गतिः ।
न मे हृषीकाणि पतन्त्य् असत्पथे
यन् मे हृदौत्कण्ठ्यवता धृतो हरिः ॥ [भा.पु. २.६.३४] इति ।

यद्यपि व्याख्यान्तरानुसारेणायम् अर्थोऽपलपनीयः स्यात् तथाप्य् अस्मिन्न् एवार्थे तात्पर्यं प्रतिज्ञाचतुष्टयसाधनायोपक्रान्तत्वात् तदनुक्त्रमगतत्वाच् च । किं तस्मिन्न् अर्थे न तेषु इति छिन्नपदम् अपि व्यर्थं स्यात्, दृष्टान्तस्यैव क्रियाभ्याम् अन्वयोपपत्तेः । अपि च रहस्यं नाम ह्य् एतद् एव यत् परमदुर्लभं वस्तु दुष्टोदासीनजनदृष्टिनिवारणार्थं साधारणवस्त्वन्तरेणाच्छाद्यते । यथा चिन्तामणिः सम्पुटादिना ।

अत एव परोक्षवादा ऋषयः परोक्षं च मम प्रियम् इति [भा.पु. ११.२१.३५] श्रीभगवद्वाक्यं च । तद् एवं परोक्षं क्रियते यद् अदेयं विरलप्रचारं महद् वस्तु भवति । अस्यैवादेयत्वं विरलविचारत्वं महत्त्वं च, मुक्तिं ददाति कर्हिचित् स्म न भक्तियोगं [भा.पु. ५.६.१८] इत्य् आदौ, मुक्तानाम् अपि सिद्धानाम् इत्य् आदौ, भक्तिः सिद्धेर् गरीयसी इत्य् आदौ च सर्वत्र व्यक्तम् ।

स्वयं चैतद् एव श्रीभगवता परमभक्ताभ्याम् अर्जुनोद्धवाभ्यां कण्ठोक्त्यैव कथितम् । सर्वगुह्यतमं भूयः शृणु मे परमं वच इत्य् आदिना सुगोप्यम् अपि वक्ष्यामीत्य् आदिना च । इदम् एव रहस्यं श्रीनारदाय स्वयं श्रीब्रह्मणैव प्रकटीकृतम्

इदं भागवतं नाम यन् मे भगवतोदितम् ।
सङ्ग्रहोऽयं विभूतीनां त्वम् एतद् विपुली कुरु ॥
यथा हरौ भगवति नृणां भक्तिर् भविष्यति ।
सर्वात्मन्य् अखिलाधारे इति सङ्कल्प्य वर्णय ॥ [भा.पु. २.७.५१५२] इति ।

तस्मात् साधु व्याख्यातं स्वामिचरणैर् अपि रहस्यं भक्तिर् इति ॥ (भगवत्सन्दर्भ १०६)

श्रीनिवासाचार्यकृतचतुःश्लोकीभाष्यं  पुनर् अपि महाशयः आत्मनो विभुत्वपरिच्छन्नत्वे लीलायाः प्रकटत्वाप्रकटत्वे दृष्टान्तेन निरूपयति, यथा महान्तीति । पृथ्व्यप्तेजोवाय्वाकाशानि विभूनि परिच्छिन्नानि च । प्रकटान्य् अप्रकटानि च । पृथिवी व्यापिका अनन्तकोटिब्रह्माण्डात्मिका परिच्छिन्ना लोष्ट्रादिरूपा । जलं व्यापि कारणार्णवरूपं ब्रहाण्डाधारं करकादिरूपम् । तेजो व्यापि सूक्ष्मं ब्रह्मादिरूपं, परिच्छिन्नं दीपशिखादिरूपम् । वायुर् व्यापी सर्वगतः परिच्छिन्नो वात्यादिरूपः । आकाशं सर्वगतं व्यापि, परिच्छिन्नं घटाकाशादिरूपम् । एवम् अहं न चान्तर् न बहिर् यस्य न पूर्वं नापि चापरं [भा.पु. १०.९.१३] इत्य् आदिना विभुः । बबन्ध प्राकृतं यथा [भा.पु. १०.९.१४] इत्य् आदिना परिच्छिन्नः । अनन्तकोटिब्रह्माण्डान्तर्यामितया विभुः , द्विभुजचतुर्भुजादिरूपतया परिच्छिन्नः । तथा हि, विभुर् अपि भुजयुग्मोत्सङ्गपर्याप्तमूर्तिः [भ.र.सि. २.१.१९८] अचिन्तानन्तशक्तित्वात् । परं पृथिव्याद्यपञ्चीकृतास् तन्मात्रागन्धादिरूपाः प्रविष्टा अदृश्याः सूक्ष्मरूपाः योगिप्रत्यक्षाः । अप्रविष्टाश् च स्थूलरूपा पञ्चीकृता मूर्तमत्त्वाच् च । एवम् अहं विराड् अन्तर्यामितया प्रविष्टः, द्विभुजादिरूपाप्रविष्टः । तथा च गीतोपनिषदि (विभुत्वे) विष्टभ्याहम् इदं कृत्स्नम् एकांशेन स्थितो जगत् [गीता १०.४२], ईश्वरः सर्वभूतानां हृद्देशेऽर्जुन तिष्ठति [गीता १८.६१], इत्य् आदि । माम् एव ये प्रपद्यन्ते मायाम् एतां तरन्ति ते [गीता ७.१४], माम् अप्राप्यैव कौन्तेय [गीता १६.२०], मां कृष्णरूपं परिच्छिन्नम् । परं च यद् वाग् आह शरीरिणी । आकाशवाण्या दिकम् अपि श्रूयते तद् अपरिच्छिन्नस्य । एवं मम लीलाया अपि अपरिच्छिन्नत्वपरिच्छिन्नत्वे, यथा सदानन्तैः प्रकाशैः स्वैर् लीलाभिश् च स दीव्यति [लघुभगवत्सन्दर्भा. १.७.१५] इत्य् अत्रानन्तशब्देनापरिच्छिन्नत्वं गोकुले मथुरायां च द्वारवत्यां ततः क्रमात् श्रीधरः [१० उपक्रमणिका ६] इत्य् अनेन परिच्छिन्नत्वम् । क्वचित् प्रकटत्वं क्वचिद् अप्रकटत्वं, यथामथुरा भगवान् यत्र नित्यं सन्निहितो हरिः [भा.पु. १०.१.२८] इत्य् आदिना प्रकटलीलायां द्वारकायां श्रियःपतिः स्वजन्मना चङ्क्रमणेन चाञ्चति [भा.पु. १.१०.२६] इति द्वारकावासिवर्तमानकालप्रयोगात् गोकुले च । अप्रकटनित्यलीला सूच्यते इति दिक् ॥३४॥

विश्वनाथः  एवं मायां योगमायां च तन्त्रेणैव लक्षयित्वा ताभ्याम् अधिकृतेषु सगुणनिर्गुणलोकेषु ब्रह्मणा पृष्टं स्वक्रीडाप्रकारं तन्त्रेणैवाहयथेति । यथा महाभूतान्य् आकाशादीनि भूतेषु देवमनुष्यतिर्यगादिषु अनुप्रविष्टानि तेषूपलभ्यमानत्वात्, अप्रविष्टानि च पृथग्विद्यमानत्वात्, तथा तेषु भूतभौतिकेष्व् अहं प्रविष्टः सन्न् अपि, पृथक्शुद्धसत्त्वात्मकस्वधामनि वर्तमानत्वाद् अप्रविष्टश् चास्मि, किन्तु महाभूतानाम् अचेतनत्वाद् एव भूतेषु प्रवेश आसङ्गरहितः, मम तु चेतनत्वेऽपि आकाशवद् असौ स्वगृहेष्व् अवलिप्त एव वसतीतिवत् तेषु सर्वेषु प्रवेशनियमनपालनादीन्य् आसङ्गरहितापीत्य् एवम्भूता भूतेषु मायिकेष्व् आसङ्गरहितैव क्रीडेति भावः ।

तथा तेषु प्रसिद्धेषु नतेषु प्रणतभक्तजनेषु प्रविष्टान्तःकरणेषु दर्शनं दातुं, तथा अप्रविष्टः बहिःस्थितश् च तेषां नयनेषु स्वसौन्दर्यम् अर्पयितुं, नासासु स्वसौरभ्यं प्रवेशयितुं, तैः सहोक्तिप्रत्युक्ती कुर्वन् तेषां कर्णेषु स्वसौस्वर्यामृतं पूरयितुं, स्पर्शनालिङ्गनादिदानैस् तेषाम् अङ्गेषु स्वीयसौकुमार्यमाधुर्यादिकं चानुभावयितुम् इति तेषु गुणातीतभक्तेष्व् अन्तर् बहिर् यया त्यक्तुम् अशक्येष्व् आसङ्गसहितैव मम क्रीडेति भावः ॥३४॥

 ]]]]]]]]]]

॥ २.९.३५ ॥

एतावद् एव जिज्ञास्यं तत्त्वजिज्ञासुनात्मनः ।
अन्वयव्यतिरेकाभ्यां यत् स्यात् सर्वत्र सर्वदा ॥

मध्वः  अन्यभावाभावकालदेशे तद्विद्यमानाविद्यमानशक्तिमांश् चेत्य् अन्वयव्यतिरेकौ ॥३५ ॥

श्रीधरः साधनम् आह । आत्मनस् तत्त्वजिज्ञासुना एतावत्त्वम् एव जिज्ञास्यं विचार्यम् । तद् एवाह । अन्वयः कार्येषु कारणत्वेनानुवृत्तिः । कारणावस्थायां च तेभ्यो व्यतिरेकः । तथा जाग्रदाद्यवस्थासु तत्तत्साक्षितयान्वयः । व्यतिरेकश् च समाध्यादौ । एवम् अन्वयव्यतिरेकाभ्यां यत् स्यात् सर्वत्र सर्वदा च तद् एवात्मेति ॥३५॥

क्रमसन्दर्भः  अथ क्रमप्राप्तरहस्यपर्यन्तसाधकत्वात् रहस्यत्वेनैव तदङ्गम् उपदिशतिएतावद् एवेति । आत्मनो मम भगवतस् तत्त्वजिज्ञासुना याथार्थ्यम् अनुभवितुम् इच्छुना एतावद् एव जिज्ञास्यं श्रीगुरुचरणेभ्यः शिक्षणीयम् । किं तत् ? यद् एकम् एव वस्तु अन्वयव्यतिरेकाभ्यां विधिनिषेधाभ्यां सदा सर्वत्र स्याद् उपपद्यते ।

तत्रान्वयेन, यथाएतावान् एव लोकेऽस्मिन्न् [भा.पु. ३.२५.४४] इत्य् आदि, ईश्वरः सर्वभूतानां [गीता १८.६१] इत्य् आदि, मन्मना भव मद्भक्त [गीता १८.६५] इत्य् आदि च । व्यतिरेकेण, यथामुखबाहूरुपादेभ्य [भा.पु. ११.५.२] इत्य् आदि, ऋषयोऽपि देव युष्मत्प्रसङ्गविमुखा इह संसरन्ति [भा.पु. ३.९.१०] इत्य् आदि, न मां दुष्कृतिनो मूढा [गीता ७.१५] इत्य् आदि, यावज् जनो भवति नो भुवि विष्णुभक्त इत्य् आदि च ।

कुत्र कुत्रोपपद्यते सर्वत्र शास्त्रकर्तृदेशकरणद्रव्यक्रियाकार्यफलेषु समस्तेष्व् एव । तत्र समस्तशास्त्रेषु, यथा स्कान्दे ब्रह्मनारदसंवादे

संसारेऽस्मिन् महाघोरे जन्ममृत्युसमाकुले ।
पूजनं वासुदेवस्य तारकं वादिभिः स्मृतम् ॥ इति ।

तत्राप्य् अन्वयेन, यथा

भगवान् ब्रह्म कार्त्स्न्येन त्रिरन्वीक्ष्य मनीषया ।
तद् अध्यवस्यत् कूटस्थो रतिर् आत्मन् यतो भवेत् ॥ [भा.पु. २.२.३४] इति ।

तथा पाद्मे स्कान्दे लैङ्गे च

आलोड्य सर्वशास्त्राणि विचार्य च पुनः पुनः ।
इदम् एकं सुनिष्पन्नं ध्येयो नारायणः सदा ॥ इति ।

व्यतिरेकोदादरणम्,

पारङ्गतोऽपि वेदानां सर्वशास्त्रार्थविद् यादि ।
यो न सर्वेश्वरे भक्तस् तं विद्यात् पुरुषाधमम् ॥

इत्य् आदिकं सर्वत्रावगन्तव्यम् । तच् चान्ते दर्शयिष्यते एकादशे

शब्दब्रह्मणि निष्णातो न निष्णयात् परे यदि ।
श्रमस् तस्य श्रमफलो ह्य् अधेनुम् इव रक्षतः ॥ [भा.पु. ११.११.१८] इति ।

सर्वकर्तृषु यथा,

ते वै विदन्त्य् अतितरन्ति च देवमायां
स्त्रीशूद्रहूणशबरा अपि पापजीवाः ।
यद्य् अद्भुतक्रमपरायणशीलशिक्षास्
तिर्यग्जना अपि किम् उ श्रुतधारणा ये ॥ [भा.पु. २.७.४६] इति ।

गारुडे च

कीटपक्षिमृगाणां च हरौ सन्न्यस्तचेतसाम् ।
ऊर्ध्वम् एव गतिं मन्ये किं पुनर् ज्ञानिनां न्ṝणाम् ॥ [ग.पु. १.२३४.३१]

अत्रैव साचारे दुराचारे, ज्ञानिन्य् अज्ञानिनि, विरक्ते रागिणि, मुमुक्षौ मुक्ते, भक्त्यसिद्धे भक्तिसिद्धे, तस्मिन् भगवत्पार्षदतां प्राप्ते तस्मिन् नित्यपार्षदे च सामान्येन दर्शनाद् अपि सार्वत्रिकता ।

तत्र साचारे दुराचारे यथा
अपि चेत् सुदुराचारो भजते माम् अनन्यभाक् ।
साधुर् एव स मन्तव्यः सम्यग् व्यवसितो हि सः ॥ [गीता ९.३०] इति ।

सदाचारस् तु किं वक्तव्य इत्य् अपेर् अर्थः ।

ज्ञानिन्य् अज्ञानिनि च ज्ञात्वाज्ञात्वाथ ये वै मां [भा.पु. ११.११.३३] इत्य् आदि । हरिर् हरति पापानि दुष्टचित्तैर् अपि स्मृतः इत्य् आदि ।

विरक्ते रागिणि च

बाध्यमानोऽपि मद्भक्तो विषयैर् अजितेन्द्रियः ।
प्रायः प्रगल्भया भक्त्या विषयैर् नाभिभूयते ॥ [भा.पु. ११.१४.१८] इति ।

अबाध्यमानस् तु सुतरां नाभिभूयत इत्य् अपेर् अर्थः ।

मुमुक्षौ मुक्ते च मुमुक्षवो घोररूपान् [भा.पु. १.२.२६] इत्य् आदि । आत्मारामाश् च मुनयः [भा.पु. १.७.१०] इत्य् आदि ।

भक्त्यसिद्धे भक्तिसिद्धे च
केचित् केवलया भक्त्या वासुदेवपरायणाः ।
अघं धुन्वन्ति कार्त्स्न्येन नीहारम् इव भास्करः ॥ [भा.पु. ६.१०.१५] इति ।

न चलति भगवत्पदारविन्दाल्
लवनिमिषार्धम् अपि स वैष्णवाग्र्यः ॥ [भा.पु. ११.२.५१] इति ।

भगवत्पार्षदतां प्राप्ते
मत्सेवया प्रतीतं ते सालोक्यादिचतुष्टयम् ।
नेच्छन्ति सेवया पूर्णाः कुतोऽन्यत् कालविप्लुतम् ॥ [भा.पु. ९.४.६७] इति ।

नित्यपार्षदे
वापीषु विद्रुमतटास्व् अमलामृताप्सु
प्रेष्यान्विता निजवने तुलसीभिर् ईशम् ।
अभ्यर्चती स्वलकम् उन्नसम् ईक्ष्य वक्त्रम्
उच्छेषितं भगवतेत्य् अमताङ्ग यच्छ्रीः ॥ [भा.पु. ३.१५.२२]

सर्वेषु वर्षेषु भुवनेषु ब्रह्माण्डेषु तेषां बहिश् च तैस् तैः श्रीभगवदुपासनायाः क्रियमाणायाः श्रीभागवतादिषु प्रसिद्धिः सिद्धैवेति सर्वदेशोदाहरणं ज्ञेयम् । सर्वेषु करणेषु यथा
मानसेनोपचारेण परिचर्य हरिं मुदा ।
परेऽवाङ्मनसागम्यं तं साक्षात् प्रतिपेदिरे ॥ इत्य् आदि ।

एवम्भूतवचने ह्य् अस्तु तावद्बहिर्इन्द्रियेण मनसा वचसापि तत्सिद्धिर् इति प्रसिद्धिः । सर्वद्रव्येषु यथा

पत्रं पुष्पं फलं तोयं यो मे भक्त्या प्रयच्छति ।
तद् अहं भक्त्युपहृतम् अश्नामि प्रयतात्मनः ॥ [गीता ९.२६, भा.पु. १०.८१.४] इति ।

सर्वक्रियासु यथा
श्रुतोऽनुपठितो ध्यात आदृतो वानुमोदितः ।
सद्यः पुनाति सद्धर्मो देवविश्वद्रुहोऽपि हि ॥ [भा.पु. ११.२.११]

यत् करोषि यद् अश्नासि यज् जुहोषि ददासि यत् ।
यत् तपस्यसि कौन्तेय तत् कुरुष्व मदर्पणम् ॥ [गीता ९.२७]

एवं भक्त्याभासेषु भक्त्याभासापराधेष्व् अपि अजामिलमूषिकादयो दृष्टान्ता गम्याः ।

सर्वेषु कार्येषु यथा
यस्य स्मृत्या च नामोक्त्या तपोयज्ञक्रियादिषु ।
नूनं सम्पूर्णतां याति सद्यो वन्दे तम् अच्युतम् ॥ इति ।

सर्वफलेषु यथा अकामः सर्वकामो वा मोक्षकाम उदारधीः [भा.पु. २.३.१०] इत्य् आदि । यथा तरोर् मूलनिषेचनेन [भा.पु. ४.३१.१२] इत्य् आदिवाक्येन हरिपरिचर्यायां क्रियमाणायां सर्वेषाम् अन्येषाम् अपि देवादीनाम् उपासना स्वत एव सिध्यतीत्य् अतोऽपि सार्वत्रिकता । यथोक्तं स्कान्दे ब्रह्मनारदसंवादे

अर्चिते देवदेवेश शङ्खचक्रगदाधरे ।
अर्चिताः सर्वदेवाः स्युर् यतः सर्वगतो हरिः ॥

एवं यो भक्तिं करोति यद् गवादिकं भगवते दीयते येन द्वारभूतेन भक्तिः क्रियते, यस्मै श्रीभगवत्प्रीणनार्थं दीयते, यस्माद् गवादिकात् पयआदिकम् आदाय भगवते निवेद्यते, यस्मिन् देशादौ कुले वा कश्चिद् भक्तिम् अनुतिष्ठति तेषाम् अपि कृतार्थत्वं पुराणेषु दृश्यते इति कारकगता । एवं सार्वत्रिकत्वं साधितम् ।

सदातनत्वम् आह सर्वदेति । तत्र सर्गादौ यथा कालेन नष्टा प्रलये वाणीयं वेदसञ्ज्ञिता [भा.पु. ११.१४.३] इति विदुरप्रश्ने ।

सर्वेषु युगेषु
कृते यद् ध्यायतो विष्णुं त्रेतायां यजतो मखैः ।
द्वापरे परिचर्यायां कलौ तद् धरिकीर्तनात् ॥ [भा.पु. १२.३.५२] इति ।

किं बहुना
सा हानिस् तन् महच् छिद्रं स मोहः स च विभ्रमः ।
यन्मुहूर्तं क्षणं वापि वासुदेवो न चिन्त्यते ॥ इति वैष्णवे ।

सर्वावस्थास्व् अपि गर्भे श्रीनारदकारितश्रवणे प्रह्लादे प्रसिद्धम् । बाल्ये श्रीध्रुवादिषु । यौवने श्रीमदम्बरीषादिषु । वार्धक्ये धृतराष्ट्रादिषु । मरणेऽजामिलादिषु । स्वर्गितायां श्रीचित्रकेत्वादिषु । नारकितायाम् अपि

यथा यथा हरेर् नाम
कीर्तयन्ति स्म नारकाः ।
तथा तथा हरौ भक्तिं
उद्वहन्तो दिवं ययुः ॥ [नृ.पु. ८.३१] इति श्रीनृसिंहपुराणात् ।

अत एवोक्तं दुर्वाससा मुच्येत यन्नाम्न्य् उदिते नारकोऽपि [भा.पु. ९.४.४५] इति ।
यथा
एतन् निर्विद्यमानानाम् इच्छताम् अकुतोभयम् ।
योगिनां नृप निर्णीतं हरेर् नामानुकीर्तनम् ॥ [भा.पु. २.१.११] इत्य् अत्रापि ।

तत्र तत्र व्यतिरेकोदाहरणानि च कियन्ति दर्श्यन्ते
किं वेदैः किम् उ शास्त्रैर् वा किं वा तीर्थनिषेवणैः ।
विष्णुभक्तिविहीनानां किं तपोभिः किम् अध्वरैः ॥ [ना.पु. १.३०.१११] इति ।

किं तस्य बहुभिः शास्त्रैः
किं तपोभिः किम् अध्वरैः ।
वाजपेयसहस्रैर् वा
भक्तिर् यस्य जनार्दने ॥ इति बृहन्नारदीयपाद्मवचनादीनि ।

तपस्विनो दानपरा यशस्विनो
मनस्विनो मन्त्रविदः सुमङ्गलाः ।
क्षेमं न विन्दन्ति विना यदर्पणं
तस्मै सुभद्रश्रवसे नमो नमः ॥ [भा.पु. २.४.१७]

न यत्र वैकुण्ठकथासुधापगा
न साधवो भागवतास् तदाश्रयाः ।
न यत्र यज्ञेशमखा महोत्सवाः
सुरेशलोकोऽपि न वै स सेव्यताम् ॥ [भा.पु. ५.१९.२४]

ययाच आनम्य किरीटकोटिभिः
पादौ स्पृशन्न् अच्युतम् अर्थसाधनम् ।
सिद्धार्थ एतेन विगृह्यते महान्
अहो सुराणां च तमो धिग् आठ्यताम् ॥ [भा.पु. १०.५९.४१]

सालोक्यसार्ष्टिसारूप्यसामीप्य [भा.पु. ३.२९.११] इत्य् आदि, नो दानं नो तपो नेज्या [भा.पु. ७.७.४४] इत्य् आदि । नैष्कर्म्यम् अप्य् अच्युतभाववर्जितं [भा.पु. १.५.१२] इत्य् आदि । नात्यन्तिकं विगणयन्त्य् अपि ते [भा.पु. ३.१५.४८] इत्य् आदयः ।

अथ “सर्वत्र सर्वदा यद् उपपद्यत” इति योजनिकार्थो युगपद् यथा, तस्मात् सर्वात्मना राजन् हरिः सर्वत्र सर्वदा [भा.पु. २.२.३६] इत्य् आदि । “अन्वयव्यतिरेकाभ्यां सर्वत्र सर्वदा यद् उपपद्यत” इत्य् अत्र यथा, स्मर्तव्यः सततं विष्णुर् [प.पु. ६.७१.१००] इत्य् आदि साकल्येऽपि यथा, न ह्य् अतोऽन्यः शिवः पन्था [भा.पु. २.२.३३] इत्य् उपक्रम्य तदुपसंहारे

तस्मात् सर्वात्मना राजन् हरिः सर्वत्र सर्वदा ।
श्रोतव्यः कीर्तितव्यश् च स्मर्तव्यो भगवान् न्ṝणाम् ॥ [भा.पु. २.२.३६] इति ।

न्ṝणां जीवानाम् इति नृगतिं विविच्य कवयः [भा.पु. १०.८७.१६] इतिवत् । एतद् उक्तं भवति यत् कर्म तत् सन्न्यासभोगशरीरप्राप्त्यवधि योगः सिद्ध्यवधिः । साङ्ख्यम् आत्मज्ञानावधि । ज्ञानं मोक्षावधि । तथा तथा तत्तद्योग्यतादिकानि च सर्वाणि । एवं तेषु कर्मादिषु शास्त्रादिव्यभिचारिता ज्ञेया । हरिभक्तेस् तु अन्वयव्यक्तिरेकाभ्यां सदा सर्वत्र तत्तन्महिमभिर् उपपन्नत्वात् तथाभूतस्य रहस्यस्याङ्गत्वं युइक्तम् । यतो रहस्याङ्गत्वेन च ज्ञानरूपार्थान्तराच्छन्नतयैवेदम् उक्तम् इति । [भक्तिसन्दर्भ ११५]

तत्राप्य् आत्मविद्ययैवान्यार्थसङ्गोपनाद् असौ साधनभक्तिर् अपि क्वचिद् बाह्यं ब्रह्मज्ञानादिसाधने स्याद् इति गम्यते । तत्रेयं प्रक्रिया, साधनभक्तेः सार्वत्रिकत्वात् सदातनत्वाच् च प्रथमं सा गुरोर् ग्राह्या । ततस् तदनुष्ठानाद् बाह्यसाधनं वैराग्यपुरःसरता शीलम् आत्मज्ञानविज्ञाने चेति आनुषङ्गिकं भवति । ततो भूयश् च तथाभूतत्वाद् भक्तिर् अनुवर्तित एव, ब्रह्मभूतः प्रसन्नात्मा [गीता १८.५५] इत्य् आदिभ्यः, आत्मारामाश् च मुनयः [भा.पु. १.७.११] इत्य् आदिभिश् च ।

तदैव भगवज्ज्ञानविज्ञाने चेति । तस्मात् ज्ञानविज्ञानरहस्यतदज्ञानाम् उपदेशेन चतुःश्लोक्या अपि स्वयं भगवान् एवोपदिष्टः । अत्र, तस्मै स्वलोकं भगवान् सभाजित [भा.पु. २.९.९] इति भगवच्छब्देन, ददर्श तत्राखिलसात्वतां पतिं [भा.पु. २९.१४] इत्य् अत्र, परार्धान्ते सोऽबुध्यत गोपवेशो मे पुरस्ताद् आविर्बभूव इति तापनीश्रुत्याद्यनुकूलितश्रीकृष्णत्वलिङ्गेन चास्य वक्तुं श्रीभगवत्त्वम् एव स्पष्टम् । न जातु तदंशभूतनारायणाख्यगर्भोदशायिपुरुषत्वम् । अत एवास्य महापुराणस्यापि श्रीभागवतम् इत्य् एवाख्या । तथैवोक्तम्, कस्मै केन विभाषितोऽयम् अतुलो ज्ञानप्रदीपः पुरा [भा.पु. १२.१३.१९] इत्य् आदौ पुराशब्देन भगवद्वक्तृत्वम् एवोक्तम् । आद्योऽवतारः पुरुषः परस्य [भा.पु. २.६.४१] इति द्वितीयेऽभिधानात् । अतः इदं भगवता पूर्वं ब्रह्मणे नाभिपङ्कजे स्थिताय भवभीताय कारुण्यात् सम्प्रकशितम् । इत्य् अत्रापि भगवच्छब्दः प्रयुक्तः श्रीनारायणनाभिपङ्कजे स्थितं प्रति स्वयं भगवता, तत्रैव व्यापिमहावैकुण्ठलोकं प्रकाश्येदं पुराणं प्रकाशितम् इत्य् अर्थः । अनुगतं चैतत् द्वितीयस्कन्धेतिहासस्येति ।

जीयाद् असौ भगवतः प्रतिज्ञा चातुरर्थिकी ।
व्याख्या च स्वामिपादानां या याऽभून् मम जीविका ॥३५॥


[अत्र भगवत्सन्दर्भस्य (१०७) व्याख्या किञ्चिद् भिद्यते, यथा

अथ कथं तथाभूतं रहस्यम् उदयेतेत्य् अपेक्षायां क्रमप्राप्तं तदङ्गभूतं तदीयसाधनम् उपदिशतिएतावद् एव जिज्ञास्यम् इति । आत्मनो मम भगवतस् तत्त्वजिज्ञासुना प्रेमरूपं रहस्यम् अनुभवितुम् इच्छुना एतावद् एव जिज्ञास्यं श्रीगुरुचरणेभ्यः शिक्षणीयम् । किं तत् ? सद् एकम् एव अन्वयव्यतिरेकाभ्यां विधिनिषेधाभ्यां सदा सर्वत्र स्याद् उपपद्यते । यथा

न ह्य् अतोऽन्यः शिवः पन्था विशतः संसृताव् इह ।
वासुदेवे भगवति भक्तियोगो यथा भवेत् ॥ [भा.पु. २.२.३३]

इति व्यतिरेकेणोपक्रम्य, तदुपसंहारे

तस्मात् सर्वात्मना राजन् हरिः सर्वत्र सर्वदा ।
श्रोतव्यः कीर्तितव्यश् च स्मर्तव्यो भगवान् न्ṝणाम् ॥ [भा.पु. २.२.३६]

इत्य् अन्वयेन सर्वदेत्य् उक्तम् ।

तस्मात् स्वज्ञानविज्ञानरहस्यतदङ्गानाम् उपदेशेन चतुःश्लोक्याम् अपि स्वयं श्रीभगवच्छब्देन ददर्श तत्राखिलसात्वतां पतिं [भा.पु. २.९.१५] इत्य् अत्र तापनीश्रुत्यनुकूलितं श्रीकृष्णलिङ्गत्वेन चास्य वक्तुः श्रीभगवत्त्वम् एव स्फुटम् । न जातु तदंशभूतनारायणाख्यगर्भोदशायिपुरुषत्वम् ।

अत एवास्य महापुराणस्यापि श्रीभागवतम् इत्य् एव व्याख्या । तथैवोक्तम्कस्मै केन विभाषितोऽयम् अतुलो ज्ञानप्रदीपः पुरा इत्य् आदौ, तच् छुद्धं विमलं विशोकम् अमृतं सत्यं परं धीमहि [भा.पु. १२.१३.१९] इत्य् अत्र परशब्देन भगवद्वक्तृत्वम् । आद्योऽवतारः पुरुषः परस्य [भा.पु. २.६.४१] इति द्वितीये भेदाभिधानात् । अत इदं भगवता पूर्वं ब्रह्मणे नाभिपङ्कजे स्थिताय भवभीताय कारुण्यात् सम्प्रकाशितम् इत्य् अत्रापि भगवच्छब्दप्रयोगः । श्रीनारायणनाभिपङ्कजे स्थितं ब्रह्माणं प्रति स्वयं श्रीभगवता तत्रैव व्यापिमहावैकुण्ठं प्रकाश्येदं पुराणं प्रकाशितम् इत्य् अर्थः । अनुगतं चैतद् द्वितीयस्कन्धेतिहासस्येति ॥ (भगवत्सन्दर्भ १०७)

श्रीनिवासाचार्यकृतचतुःश्लोकीभाष्यं  तद् एवं मधुरेण समापयेतेतावद् एवेति । आत्मनो मम तत्त्वं पूर्वोक्तं सुगोप्यं सर्वगुह्यतमं परमरहस्यं जिज्ञासुना ज्ञातुम् इच्छुना शिष्येण एतावद् एव जिज्ञास्यम्पुनः पुनर् ज्ञातव्यं, कुतः परम् अस्तु ? परमसाधनपरमपुरुषार्थविचारनिपुणश्रीभागवतरक्तरसिकासङ्गसङ्गिप्रसन्नोज्ज्वलचित्तजीवनीभूतगोविन्दपादपद्मसुधास्वादकश्रीचैतन्यचन्द्रचरणाब्जचञ्चरीकश्रीराधापदनखचन्द्रचकोरश्रीगुरुतः शिक्षणीयं, पूर्वोक्तम् एव, श्रीकृष्णलीलारहस्यस्वकीयापरकीया, गोपीषु परकीयाभावादिकं नान्यत् ।

केन प्रकारेण ? इत्य् आहअन्वयव्यतिरेकाभ्याम् । अन्वयेन अनुगमनेन अनुसेवयेत्य् अर्थः । व्यतिरेकेण विशिष्टेन अतिरेकेण औत्कट्येन । यत् श्रीगुरोर् अनुगमनं सर्वत्र सर्वभजनसाधने अनुसरणं सर्वदा सर्वकालेन जीवने मरणे विपदि सम्पदि दूरे निकटे दिनादौ निशादौ सङ्कीर्तनादौ महाप्रसादे अनुशीलने इत्य् आदि । अत एव तस्माद् गुरुं प्रपद्येत [भा.पु. ११.३.२१] इत्य् आदि । तत्र भागवतान् धर्मान् शिक्षेद् गुर्वात्मदैवतः [भा.पु. ११.३.२२], गुरुर् एव आत्मा दैवतं च । तस्मै श्रीगुरवे नमः । ये मया गुरुणा वाचा तरन्त्य् अञ्जो भवार्णवं [भा.पु. १०.८०.३३], यथाहं ज्ञानदो गुरुः [भा.पु. १०.८०.३२] गुरोर् अनुग्रहेणैव पूर्णः । हरिगुरुचरणारविन्दयुगलानुशीलनेन,

बलवान् आदरो यस्य न स्याद् गुरुपादाम्बुजे ।
श्रुतैर् अप्य् अस्य सच्छास्त्रैः कृष्णे भक्तिर् न जायते ॥

हरिर् एव गुरुः, गुरुर् एव हरिः । गुरुकर्णधारं [भा.पु. ११.२०.१७] गुरुषु नरमतिः [प.पु.], गुरोर् अवज्ञा श्रुतिशास्त्रनिन्दनं [प.पु.], आचार्यं मां विजानीयात् [भा.पु. ११.१७.२०] इत्य् आदि । किं बहुना ? नास्ति तत्त्वं गुरौ परम् इति दिक् ॥३५॥

इति श्रीनिवासाचार्यप्रभुविरचिता श्रीचतुःश्लोकीव्याख्या समाप्ता ॥

विश्वनाथः  अथ भगवच्छिक्षितम् अहं करवाणि ह्य् अतन्द्रितः [भा.पु. २.९.२८] इति ब्रह्मणा प्रार्थितं स्वप्राप्तिसाधनम् अतिरहस्यत्वाद् बहिरङ्गजनागम्यतयैवाहएतावद् एवेति ।

अत्र बहुतरशास्त्रानुसन्धानम् अपि नापेक्षितव्यम् इति भावः । तत्त्वजिज्ञासुना आत्मनः स्वस्य श्रेयःसाधनतत्त्वं ज्ञातुम् इच्छुना जनेन जिज्ञास्यं श्रीगुरुचरणेभ्यः शिक्षणीयम् इत्य् अर्थः । त्वया तु मदनुग्रहाद् अवगम्यत एवेति भावः । किं तत् ? यत् श्रेयःसाधनेषु कर्मज्ञानयोगभक्त्यादिषु मध्ये अन्वयव्यतिरेकाभ्यां स्यात् सिध्यति स्थिरीभवतीत्य् अर्थः । अत्र तावत् स्वर्गावर्गादेः कर्मज्ञानयोगादिभिः केवलैर् असिद्धैस् तैर् विनापि सिद्धेः कर्मज्ञानयोगादयोऽन्वयव्यतिरेकाभ्यां नैव साधनानि स्युः । तथा हिको वार्थ आप्तो भजतां स्वधर्मतः [भा.पु. १.५.१७] इति, क्लिश्यन्ते ये केवलबोधलब्धये [भा.पु. १०.१४.४] इति, पुरेह भूमन् बहवोऽपि योगिनः [भा.पु. १०.१४.५] इति, यत् कर्मभिर् यत् तपसा [भा.पु. ११.२०.३२] इत्य् आदौ कर्मादिभिर् विनापि,

सर्वं मद्भक्तियोगेन मद्भक्तो लभतेऽञ्जसा ।
स्वर्गापवर्गं मद्धाम कथञ्चिद् यदि वाञ्छति । [भा.पु. ११.२०.३३] इति ।

या वै साधनसम्पत्तिः पुरुषार्थचतुष्टये ।
तया विना तद् आप्नोति नरो नारायणाश्रयः ॥ इति मोक्षधर्मीयवचनं च ।

भक्त्या तु केवलयैव सर्वाणि श्रेयांसि सिध्यन्ति । तया विना तु नैव सिध्यन्तीति अन्वयव्यतिरेकाभ्यां भक्तिर् एव सर्वश्रेयःसाधनत्वेन स्थिरीभवति । तथा हि, अन्वयेन यथा
अकामः सर्वकामो वा मोक्षकाम उदारधीः ।
तीव्रेण भक्तियोगेन यजेत पुरुषं परम् ॥ [भा.पु. २.३.१०] इति ।

भक्तियोगस्य केवलस्यैव तीव्रत्वं निरभ्रसूर्यसेवेति ज्ञेयम् । यथा वा, यत् कर्मभिर् यत् तपसा [भा.पु. ११.२०.३२] इत्य् आदि ।

व्यतिरेकेण, यथा

मुखबाहूरुपादेभ्यः पुरुषस्याश्रमैः सह ।
चत्वारो जज्ञिरे वर्णा गुणैर् विप्रादयः पृथक् ॥
य एषां पुरुषं साक्षाद् आत्मप्रभवम् ईश्वरम् ।
न भजन्त्य् अवजानन्ति स्थानाद् भ्रष्टाः पतन्त्य् अधः ॥ [भा.पु. ११.५.२३] इति ।

यथा वा,
तपस्विनो दानपरा यशस्विनो
मनस्विनो मन्त्रविदः सुमङ्गलाः ।
न विन्दन्ति विना यदर्पणं
तस्मै सुभद्रश्रवसे नमो नमः ॥ [भा.पु. २.४.१७]

तत्र देशकालविशेषाभावम् आहसर्वत्र सर्वदेशेषु सर्वाधिकारिषु च, सर्वदा सर्वेष्व् एव कालेषु यत् स्यात् । तथा हि, शुचाव् एव देशे शुचि तत्कालजीवी कर्म कुर्यात् । शुद्धान्तःकरण एव ज्ञानं लभेत ।

शुचौ देशे प्रतिष्ठाप्य सुखम् आसनम् आत्मनः ।
योगी योगं युञ्जीत ॥ [गीता ६.११] इति कर्मज्ञानादीनां न सार्वत्रिकता ।

तथा, यत् कर्म, तत् सन्न्यासभोगप्राप्त्यवधि । योगः सिद्ध्यवधिः । साङ्ख्यम् आत्मज्ञानावधिः । ज्ञानं मोक्षावधीति नापि सार्वत्रिकता । भक्तेस् तु सार्वत्रिकता सार्वदिक्ते अतिप्रसिद्धे एव ।

न देशनियमस् तत्र न कालनिर्णयस् तथा ।
नोच्छिष्टादौ निषेधोऽस्ति श्रीहरेर् नाम्नि लुब्धके ॥ इति ।

तस्मात् सर्वात्मना राजन् हरिः सर्वत्र सर्वदा ।
श्रोतव्यः कीर्तितव्यश् च स्मर्तव्यो भगवान् नृणाम् ॥ [भा.पु. २.२.३६]

इति कर्मिज्ञानिप्रभृतिषु सर्वेष्व् अधिकारिषु भक्तेर् व्याप्तिर् उक्तैव । किराटहूनान्ध्रपुलिन्दपुक्कशाः [भा.पु. २.४.१८] इत्य् आदिना जातिचाण्डालकर्मचाण्डालादिष्व् अपि दृष्टा ।

तथा सर्वावस्थास्व् अपि गर्भे प्रह्लादादेः । बाल्ये ध्रुवादेः । यौवने अम्बरीषादेः । नारकितायाम् अपि मुच्येत यन् नाम्न्य् उदिते नारकोऽपीत्य् उक्तेः ।

यथा यथा हरेर् नाम कीर्तयन्ति च नारकाः ।
तथा तथा हरौ भक्तिम् उद्वहन्तो दिवं ययुः ॥

इति नृसिंहपुराणोक्तेश् चेति भक्तेर् एव साधनत्वं निर्धारितम् ।

अथ प्रेमभक्तिरूपं रहस्यम् अपि तत्रेणैवाह एतावद् इति । तत्त्वजिज्ञासुना पुंसा एतावद् एव श्रेयःसु स्वर्गापवर्गप्रेमसु मध्ये जिज्ञास्यम् । किं तत् ? यत् श्रेयः आत्मनः स्वस्यैव अन्वयव्यतिरेकाभ्यां सर्वत्र सर्वदा स्यात् । तत्र न तावत् स्वर्गापवर्गौ स्वान्वयव्यतिरेकाभ्यां सिध्यतः । प्रेमा तु स्वस्यान्वयव्यतिरेकाभ्यां सिध्यति । प्रेम्नोऽपि भक्तिशब्दवाच्यत्वात् साधनभक्त्यैव साध्यभक्तेः प्रेम्नः सिद्धिदर्शनात् प्रेम्नः स्वेनैव सिद्धिः । यद् उक्तं भक्त्या सञ्जातया भक्त्या बिभ्रत्य् उत्पुलकां तनुं [भा.पु. ११.३.३१] इत्य् अतो रहस्यतदङ्गशब्दाभ्याम् उच्यमाने प्रेमभक्तिसाधनभक्तीति तन्त्रेणैवोक्ते । ततश् च प्रेमभक्तिसाधनत्वेनैव भक्तिः कर्तव्या, न तु स्वर्गापवर्गादिसाधनत्वेनएति भगवतः शिक्षा व्यञ्जिता । भगवच्छिक्षितम् अहं करवाणि [भा.पु. २.९.२८] इति ब्रह्मणा प्रार्थितत्वात् शुद्धसाधनभक्तिसिद्धया प्रेमभक्त्यैव यद्रूपगुणादिमाधुर्यरसानुभवस् तस्य प्रेमभक्त्यनुभावरूपत्वाद् इति विज्ञानं स्वत एव लब्धवतो रहस्यतदङ्गविज्ञानानि श्लोकेनानेनैवोक्तानि ।

किं च, रसो वै सः [टैत्तू] इत्य् अनन्तरं सैषानन्दस्य मीमांसा भवतीति श्रुतेः । सर्वश्रेयोऽवधिरूपो रस एव मूर्त एव, रङ्गभूमौ मल्लानाम् अशनिः [भा.पु. १०.४३.१७] इत्य् आद्याकार एव दर्शितः । तस्य च विज्ञानम् अत्रैव श्लोके तन्त्रेणोक्तम् । यथा, जिज्ञास्येषु मध्ये एतावद् एव जिज्ञास्यम् अनुबुभूषणीयम् । किं तत् ? अन्वयव्यतिरेकाभ्यां योगायोगाभ्यां संयोगविप्रलम्भाभ्यां यत् स्यात् सर्वत्र सर्वब्रह्माण्डवर्तिनि श्रीवृन्दावनादौ दाससखिगुरुप्रेयसीषु सर्वदा नित्यम् एव महाप्रलयसमयेऽपीति दास्यसख्यवात्सल्यशृङ्गाररसानाम् आस्वादनं व्यञ्जितम् । एवम् अतिरहस्यप्रेमभक्तिरसव्यञ्जकः श्लोकोऽयं ज्ञानरूपार्थान्तरेण भगवतैवाच्छादितश् चिन्तामणिर् इव कनकसम्पुटेन बहिरङ्गजनाशक्योद्घाटनेन । तथा च श्रुतिः

नायम् आत्मा प्रवचनेन लभ्यो
न मेधया न बहुना श्रुतेन ।
यम् एवैष वृणुते तेन लभ्यस्
तस्यैष आत्मा विवृणुते तनूं स्वाम् ॥ [क.उ. १.२.२३] इति ।

तच् च ज्ञानरूपम् अर्थान्तरं यथा  आत्मनस् तत्त्वजिज्ञासुना एतावद् एव जिज्ञास्यम् । किं तत् ? यद् अन्वयव्यतिरेकाभ्यां सर्वत्र सर्वदा स्यात्, तद् एवात्मा । तथा ह्य् आत्मनः कारणत्वेन जगत्य् अन्वयः जगतस् त्व् आत्मनि व्यतिरेकः । तथा च जाग्रदाद्यवस्थासु तत्साक्षितया आत्मनोऽन्वयः । आत्मनि तु जाग्रदाद्यवस्था व्यक्तिरेक इति ॥३५॥

 ]]]]]]]]]]

॥ २.९.३६ ॥

एतन् मतं समातिष्ठ परमेण समाधिना ।
भवान् कल्पविकल्पेषु न विमुह्यति कर्हिचित् ॥

श्रीधरः यत् प्रार्थितं “नेहमानः प्रजासर्गम्” इति तत् प्रसादीकरोति । एतन् मतं सम्यग् अनुतिष्ठ । समाधिना चित्तैकाग्र्येण । कल्पेषु ये विकल्पा विविधाः सृष्टयस् तेषु विमोहं कर्तृत्वाभिनिवेशं न यास्यतीति ॥३६॥

क्रमसन्दर्भः  (तद् एवं श्रीभागवतं सङ्क्षेपेणोपदेक्ष्यन्तं श्रीनारदं श्रीब्रह्माऽपि तथैव सङ्कल्पं कारितवन्, यथा हरौ भगवति नृणां भक्तिर् भविष्यति [भा.पु. २.७.५२] इत्य् आदि श्रीनारदेनापि तन्महापुराणाविर्भावार्थं तथैवोपदिष्टम् अथो महभाग भवान् [भा.पु. १.५.१३] इत्य् आदिना ॥३६॥

विश्वनाथः  नन्व् अतिगम्भीरार्थं चतुःश्लोकीभागवतम् इदं कथं मया अवगन्तुं शक्यं, वैवदमानानां मतवैविध्यात् ? इत्य् अत आह एतन्मतं मदीयं सम्यग् अनुतिष्ठ समाधिना चित्तैकाग्र्येण विमृशेत्य् अर्थः । कल्पविकल्पेषु महाकल्पानुकल्पेषु ।

इति चतुःश्लोकी भागवतविवृतिः सम्पूर्णा ।

इयं विश्वजनीनातिरम्या सारार्थदर्शिनी ।
भक्तिशास्त्रम् अधीयानैर् जनैर् दृश्या न चापरैः ॥३६॥

 ]]]]]]]]]]

॥ २.९.३७ ॥

श्रीशुक उवाच
सम्प्रदिश्यैवम् अजनो जनानां परमेष्ठिनम् ।
पश्यतस् तस्य तद् रूपम् आत्मनो न्यरुणद् धरिः ॥

श्रीधरः  एवं सम्प्रदिश्योपदिश्य । जनानां परमेष्ठिनं परमे आधिपत्ये स्थितं ब्रह्माणम् । आत्मनस् तद्रूपं न्यरुणद् अन्तर्हितवान् ॥३७॥

क्रमसन्दर्भः  आत्मनो रूपं न्यरुणद् इत्य् अनेन वैकुण्ठादिकम् अपि स्वरूपत्वेन एवाङ्गीकृतम् । एवम् एव हि व्याख्यातम् । अहम् एवासम् एवाग्र इत्य् अत्रापि अत ऋतेऽर्थम् इत्य् अत्रापि अर्थशब्दस्याप्य् अर्थः स अन्तरङ्गवैभव एव भगवान् गम्यते ॥३७॥

विश्वनाथः  परमेष्ठिनं स्रष्टारम् आत्मनो रूपम् इति वैकुण्ठादिकम् अपि तस्यैव रूपम् इति ज्ञापितम् । न्यरुणद् अन्तर्धापयामास ॥३७॥

 ]]]]]]]]]]

॥ २.९.३८ ॥

अन्तर्हितेन्द्रियार्थाय हरये विहिताञ्जलिः ।
सर्वभूतमयो विश्वं ससर्जेदं स पूर्ववत् ॥३८॥

मध्वः  सर्वस्यापि प्रधानत्वात् स सर्वमय ईर्यते इति च ॥३८॥

श्रीधरः  अन्तर्हित इन्द्रियार्थः प्रत्यक्षरूपं येन तस्मै बद्धाञ्जलिः सन् ॥३८॥

क्रमसन्दर्भः  अन्तर्हिते इति । अन्तर्हित इन्द्रियाणां चक्षुर्आदीनाम् अर्थः परमपुरुषार्थस्वरूपः स्वस्य प्रकाशो येन तस्मईति व्याख्येयम् ॥३८॥

विश्वनाथः  अन्तर्हित इन्द्रियाणाम् । स्वभक्तचक्षुर्आदीनाम् अर्थः परमपुरुषार्थस्वसौन्दर्यसौरभ्यादिको येन तस्मै । पूर्ववत् पूर्वपूर्वस्मिन् व्यतीते कल्पे इत्य् अर्थः । तेन ब्रह्मणः स्वकन्याभिगमरूपो मोहः पूर्वकल्पे तत्रैवाभूत्, न तु चतुःश्लोकीभागवतोपदेशान्तरम् अपि, भवान् कल्पविकल्पेषु न विमुह्यतीति भगवदुक्तेः । यत् तु कृष्णावतारे ब्रह्ममोहनं तत् तु भगवत्कृपाविलसितम् एव ज्ञेयम् ॥३८॥

 ]]]]]]]]]]

॥ २.९.३९ ॥

प्रजापतिर् धर्मपतिर् एकदा नियमान् यमान् ।
भद्रं प्रजानाम् अन्विच्छन्न् आतिष्ठत् स्वार्थकाम्यया ॥

श्रीधरः  तदनन्तरं पूर्वोक्तो ब्रह्मनारदसंवादः प्रवृत्त इत्य् आहप्रजापतिर् इति पञ्चभिः । प्रजानां भद्रम् अन्विच्छन् विमृशन् । सैव स्वार्थे काम्या स्वप्रयोजनेच्छा तया यमनियमान् अन्वतिष्ठत् ॥३९॥

क्रमसन्दर्भः  प्रजापतिर् इति । स्वार्थस्य स्वस्रष्टृत्वस्य वाञ्छया नियमान् यमान् आतिष्ठत् । तत्र च किं कुर्वन् ? प्रजानां भद्रं, मात्रार्थं च भवार्थं च आत्मनेऽकल्पनाय चेत्य् उक्तलक्षणम् इति ॥३९॥

विश्वनाथः  तदनन्तरं पूर्वोक्तब्रह्मनारदसंवादः प्रवृत्त इत्य् आह पञ्चभिः । प्रजानां भद्रम् अन्विच्छन् यमनियमान् आतिष्ठत् स्वाचरणे शिक्षयन् मत्प्रजा यमनियमान् आतिष्ठन्त्व् इत्य् एव स्वार्थकाम्या तया ॥३९॥

 ]]]]]]]]]]

॥ २.९.४० ॥

तं नारदः प्रियतमो रिक्थादानाम् अनुव्रतः ।
शुश्रूषमाणः शीलेन प्रश्रयेण दमेन च ॥

श्रीधरः  रिक्थादानां पुत्राणां मध्ये प्रियतमस् तं पितरं सेवमानः शीलादिना परितोषयामासेत्य् उत्तरेणान्वयः ॥४०॥

क्रमसन्दर्भः  तम् इति युग्मकम् ॥४०॥

विश्वनाथः  रिक्थं धनं पैतृकं दायं प्राप्तत्वेनाददते इति रिक्थादाः पुत्राः, तेषां मध्ये प्रियतम इति कर्मयोगज्ञानयोगभक्तियोगानां पैतृकधनानां मध्ये दक्षादयः कर्मयोगं प्रापुः । सनकादयो ज्ञानं, नारदो भक्तिं प्रापेति, नारदस्योत्कर्षात् । अनुव्रतः पितृभक्तः ॥४०॥

 ]]]]]]]]]]

॥ २.९.४१ ॥

मायां विविदिषन् विष्णोर् मायेशस्य महामुनिः ।
महाभागवतो राजन् पितरं पर्यतोषयत् ॥

मध्वः  मायां माहात्म्यं विविदिषुः । अन्येषां माहात्म्यपतेः ।

मुख्यतो विष्णुमाहात्म्यं मायाशब्दोदितं भवेत् ।
प्रधानत्वाच् च मातृत्वान् मेयत्वं चैव तस्य हि ॥ इति च ॥४१॥

श्रीधरः  किम् इच्छन् विष्णोर् मायां विविदिषन् ॥४१॥

क्रमसन्दर्भः  मायां कृपां विविदिषन् तस्या वैचित्रीं ज्ञातुम् इच्छन्न् इत्य् अर्थः । मायेशस्य मायया कृपया ईष्टे सर्वं वशीकरोतीति तस्य ॥४१॥

विश्वनाथः  मायां बहिरङ्गशक्तिं कृपां वा, तस्या वैचित्रीं जूआतुम् इच्छन्न् इत्य् अर्थः । मायेशस्य मायाभर्तुः, मायया कृपया ईष्टे सर्वं वशीकरोतीति तस्येति वा ॥४१॥

 ]]]]]]]]]]

॥ २.९.४२ ॥

तुष्टं निशाम्य पितरं लोकानां प्रपितामहम् ।
देवर्षिः परिपप्रच्छ भवान् यन् मानुपृच्छति ॥

श्रीधरः  निशाम्य दृष्ट्वा ज्ञात्वेत्य् अर्थः । मा माम् ॥४२॥

क्रमसन्दर्भः  तुष्टम् इति भवान् यन् मानुपृच्छतीत्य् आदिकं तत्र तत्र तत् तत् सर्वस्य समावेशयितुं शक्यत्वात् ॥४२॥

विश्वनाथः  निशाम्य दृष्ट्वा । मा माम् ॥४२॥

 ]]]]]]]]]]

॥ २.९.४३ ॥

तस्मा इदं भागवतं पुराणं दशलक्षणम् ।
प्रोक्तं भगवता प्राह प्रीतः पुत्राय भूतकृत् ॥

श्रीधरः  भगवता चतुःश्लोक्या सङ्क्षेपेण प्रोक्तं विस्तरेण प्राह । दशलक्षणानि लक्षणीया अर्था विद्यन्ते यस्मिंस् तत् ॥४३॥

क्रमसन्दर्भः  तस्मा इति दशलक्षणम् इति जन्माद्य् अस्येतिवत् चतुःश्लोक्याम् अपि तत् तद् अन्तर्भावयितुं शक्यत्वात्, न च पूर्णम् उपदिदेशेति व्याख्येयम् । त्वम् एतद् विपुलीकुरु [भा.पु. २.७.५१] इति ब्रह्मणः प्रागुक्तिविरोधात् ॥४३॥

विश्वनाथः  भगवता चतुःश्लोक्या सङ्क्षेपेण प्रोक्तं विस्तरेण दशलक्षणं ब्रह्मा प्राह । चतुःश्लोक्या सङ्क्षेपेण प्रोच्य दशलक्षणं द्वादशस्कन्धात्मकं सम्पूर्णम् एव भगवता प्रोक्तम् इति च केचिद् आहुः ॥४३॥

 ]]]]]]]]]]

॥ २.९.४४ ॥

नारदः प्राह मुनये सरस्वत्यास् तटे नृप ।
ध्यायते ब्रह्म परमं व्यासायामिततेजसे ॥

मध्वः  हरिर् व्यासादिरूपेण सर्वज्ञोऽपि स्वयं प्रभुः ।
शृणोति नारदादिभ्यो मोहायैषां प्रसिद्धये ॥ इति पाद्मे ॥४४॥

श्रीधरः  तत् सम्प्रदायतो भागवतं मया ज्ञातम् इत्य् आशयेनाहनारद इति ॥४४॥

क्रमसन्दर्भः  नारदः प्राप्तेति च समाधिनानुस्मर तद्विचेष्टितं [भा.पु. १.५.१३] इत्य् अनेनैनोपदिदेशेत्य् अर्थः, तेन ब्रह्म हृदा [भा.पु. १.१.१] इतिवत् ब्रह्म परमं निर्विशेषरूपं ध्यायते इति ततोऽप्य् उपर्येतत् द्योतितम् ॥४४॥

विश्वनाथः  एवं नारायणो ब्रह्मणे प्राह, ब्रह्मा नारदाय, नारदो व्यासाय, व्यासो मह्यम्, अहं तु तुभ्यम् आख्यास्य इति भागवतीया कथा षट्संवादीया प्रसिद्धा ॥४४॥

 ]]]]]]]]]]

॥ २.९.४५ ॥

यद् उताहं त्वया पृष्टो वैराजात् पुरुषाद् इदम् ।
यथासीत् तद् उपाख्यास्ते प्रश्नान् अन्यांश् च कृत्स्नशः ॥

मध्वः  विराड् ब्रह्मा समुद्दिष्टस् तद्गतः परमो मतः ।
अतो वैराजम् इत्य् एनम् आहुर् ईशत्वतो विराट् ॥ इति बृहत्संहितायाम् ॥४५॥

श्रीधरः  भागवतव्याख्यानेनैव त्वत्प्रश्नानाम् उत्तरं दास्यामीत्य् आहयद् उतेति । पुरुषावयवैर् लोकाः सपालाः पूर्वकल्पिताः [भा.पु. २.८.११] इत्य् आदिना वैराजात् पुरुषाद् इदं विश्वं कथम् आसीद् इति यद् अहं त्वया पृष्टः तद् यथावद् उपाख्यास्यामि शृन्व् इति ॥४५॥

क्रमसन्दर्भः  न व्याख्यातम्.

विश्वनाथः  श्रीभागवतव्याख्यानेनैव त्वत्प्रश्नानाम् उत्तरं दास्यामीत्य् आहयद् उतेति । पृष्ट इतिपुरुषावयवैर् लोकाः सपालाः पूर्वकल्पिताः शुश्रुम [भा.पु. २.८.११] इति वदता त्वया तद्विशेषबुभूत्सया अहं व्यञ्जनया पृष्ट एवेत्य् अर्थः । यथा यथावत् ॥४५॥

 ]]]]]]]]]]

इति सारार्थदर्शिन्यां हर्षिण्यां भक्तचेतसाम् ।
द्वितीये नवमोऽध्यायः सङ्गतः सङ्गतः सताम् ॥

इति श्रीमद्भागवते महापुराणे ब्रह्मसूत्रभाष्ये
पारमहंस्यां संहितायां वैयासिक्यां
द्वितीयस्कन्धे श्रीभागवतप्रवृत्तिर् नाम
नवमोऽध्यायः

॥ २.९ ॥

(२.१०)
अथ दशमोऽध्यायः
दशलक्षणकथनं

॥ २.१०.१ ॥

श्रीशुक उवाच
अत्र सर्गो विसर्गश् च स्थानं पोषणम् ऊतयः ।
मन्वन्तरेशानुकथा निरोधो मुक्तिर् आश्रयः ॥

श्रीधरः
ततो भागवतव्याख्याद्वारैव दशमे स्फुटम् ।
राजप्रश्नोत्तरं वक्तुम् आरेभे बादरायणिः ॥१॥

दशलक्षणं पुराणं प्राहेत्य् उक्तम् । तानि दश लक्षानि दर्शयतिअत्रेति । मन्वन्तराणि ईशानुकथाश् चेति द्वन्द्वः । सर्गादयोऽत्र दशार्था लक्ष्यन्ते ॥१॥

क्रमसन्दर्भः  तद् एव ह्य् आश्रयसञ्ज्ञं महापुराणलक्षणरूपैः सर्गादिभिर् अर्थैः समष्ट्निर्देशद्वारापि लक्ष्यत इत्य् अत्राह द्वाभ्यामत्र सर्गो विसर्गश् चेति । मन्वन्तराणि चेशानुकथाश् च मन्वन्तरेशानुकथाः । अत्र सर्गादयो दशार्था लक्ष्यन्त इत्य् अर्थः ॥१॥ [तत्त्वसन्दर्भः ५६]

विश्वनाथः
अत्र सर्गविसर्गादिदशार्थाः सुष्ठु लक्षिताः ।
अध्यात्मादिविभागश् च दशमे सम्यग् ईरितः ॥

पूर्वाध्यायान्ते दशलक्षणं पुराणं प्राहेत्य् उक्तम् । तानि दश लक्षानि दर्शयतिअत्रेति । मन्वन्तराणि ईशानुकथाश् चेति द्वन्द्वः ॥१॥

 ]]]]]]]]]]

॥ २.१०.२ ॥

दशमस्य विशुद्ध्यर्थं नवानाम् इह लक्षणम् ।
वर्णयन्ति महात्मानः श्रुतेनार्थेन चाञ्जसा ॥

श्रीधरः  नन्व् एवम् अर्थभेदाच् छास्त्रभेदः स्यात् ? तत्राह । दशमस्याश्रयस्य विशुद्ध्यर्थं तत्त्वज्ञानार्थं नवानां लक्षणं स्वरूपम् । एकस्यैव प्राधान्यान् नायं दोष इत्य् अर्थः । नन्व् अत्र नैवं प्रतीयतेऽत आह । श्रुतेन श्रुत्यैव स्तुत्यादिस्थानेष्व् अञ्जसा साक्षाद् वर्णयन्ति । अर्थेन तात्पर्यवृत्त्या च तत्तदाख्यानेषु ॥२॥

क्रमसन्दर्भः  तत्र च दशमस्य विशुद्ध्यर्थं तत्त्वज्ञानार्थं नवानां लक्षणं स्वरूपं वर्णयन्ति । नन्व् अत्र नैवं प्रतीयते ? अत आह श्रुतेन श्रुत्या कण्ठोक्त्यैव स्तुत्यादिस्थानेषु, अञ्जसा साक्षाद् वर्णयन्ति । अर्थेन तात्पर्यवृत्त्या च तत्तदाख्यानेषु ॥२॥ [तत्त्वसन्दर्भः ५६]

विश्वनाथः  नन्व् एवम् अर्थभेदाच् छास्त्रभेदः स्यात् ? तत्राह । दशमस्याश्रयस्य विशुद्धिर् वस्त्वन्तरेणामिश्रितत्वं, तदर्थं तत्त्वज्ञानार्थम् इत्य् अर्थः । वस्त्वन्तरं चात्र स्वर्गादिनरकं परमेश्वरहेतुकं जीवगतम् एव, जीवस्यैव सृज्यत्वपाल्यत्वसंहार्यत्वदर्शनात् । अत एकस्याश्रयस्यैव शास्त्रविषयत्वान् नायं दोष इत्य् अर्थः । श्रुतेन क्वचित् स्तुत्यादिषु तद्वाचकशब्देनैव साक्षाद् वर्णयन्ति । अर्थेन च तात्पर्यवृत्त्या च तत्तदाख्यानेषु । महात्मानो विदुरमैत्रेयादयः ॥२॥

 ]]]]]]]]]]

॥ २.१०.३ ॥

भूतमात्रेन्द्रियधियां जन्म सर्ग उदाहृतः ।
ब्रह्मणो गुणवैषम्याद् विसर्गः पौरुषः स्मृतः ॥

मध्वः  महदाद्यण्डपर्यन्तः सर्गान्ते ब्रह्मणस् तु यः ।
अनुसर्ग इति प्रोक्तः पौरुषेयश् चेति कथ्यते ॥
पञ्चभूतसमूहेन जातः पुरुष उच्यते ।
बहुत्वात् तत्र भूतानां तावत्त्वात् तत्त्वम् एकजम् ॥ इति व्योमसंहितायाम् ॥३॥

श्रीधरः  सर्गादीनां प्रत्येकं लक्षणम् आह । भूतान्य् आकाशादीनि, मात्राणि च शब्दादीनि, इन्द्रियाणि च, धीशब्देन महदहङ्कारौ । गुनानां वैषम्यात् परिणामाद् ब्रह्मणः परमेश्वरात् कर्तुर् भूतादीनां यद् विराट्रूपेण स्वरूपतश् च जन्म स सर्गः । विसर्गम् आह । पुरुषो वैराजस् तत्कृतः पौरुषश् चराचरसर्गो विसर्ग इत्य् अर्थः ॥३॥

क्रमसन्दर्भः  तम् एव दशमं विस्पष्टयितुं तेषां दशानां व्युत्पादिकां सप्तश्लोकीम् आहभूतमात्रेति । भूतानि खादीनि । मात्राणि च शब्दादीनीन्द्रियाणि च । धीशब्देन महदहङ्कारौ । गुणानां वैषम्यात् परिणामात् । ब्रह्मणः परमेश्वरात् कर्तृभूतादीनां जन्म सर्गः । पुरुषो वैराजो ब्रह्मा, तत्कृतः पौरुषश् चराचरसर्गो विसर्ग इत्य् अर्थः ॥३॥ [तत्त्वसन्दर्भः ५६]

विश्वनाथः  सर्गादीनां प्रत्येकं लक्षणम् आह । ब्रह्मणः परमेश्वरात् सकाशात्, गुणवैषम्यं तत्परिणामः । ततो हेतोर् भूतादीनां स्वरूपतो विराट्रूपेण च जन्म स सर्गः । धीशब्देन महदहङ्कारौ । पुरुषो ब्रह्मा । तत्कृतः चराचरसर्गो विसर्ग इत्य् अर्थः । जीवानां यथायोगं भक्तिमुक्तिभुक्तिसाधनबुद्धीन्द्रियादिप्राप्तिरूपा सृष्टिर् उक्ता ॥३॥

 ]]]]]]]]]]

॥ २.१०.४ ॥

स्थितिर् वैकुण्ठविजयः पोषणं तदनुग्रहः ।
मन्वन्तराणि सद्धर्म ऊतयः कर्मवासनाः ॥

श्रीधरः  वैकुण्ठस्य भगवतो विजयः सृष्टानां तत्तन्मर्यादापालनेनोत्कर्षः । स्थितिः स्थानम् । स्वभक्तेषु तस्यानुग्रहः पोषणम् । तदनुगृहीतानां सतां मन्वन्तराधिपतीनां धर्मः सद्धर्मः । कर्मणां वासनाः, वेञ् तन्तुसन्ताने । ऊयन्ते कर्मभिः सन्तन्यन्त इत्य् ऊतयः । यद् वा, वृद्ध्यर्थात् संश्लेषार्थाद् वावतेर् धातोर् इदं रूपम् । ऊयन्ते कर्मभिर् बृंह्यन्ते संश्लिष्यन्त इति वा ऊतय इत्य् अर्थः ॥४॥

क्रमसन्दर्भः  स्थितिर् इति । वैकुण्ठस्य भगवतो विजयः सृष्टानां तत्तन्मर्यादापालनेनोत्कर्षः । स्थितिः संस्थानम् । उत्कर्षस्थित्योर् भेद उपचारात् । ततः स्थितेषु स्वभक्तेषु तस्यानुग्रैः पोषणम् । मन्वन्तराणि तत्तन्मन्वन्तरस्थितानां मन्वादीनां तदनुगृहीतानां सतां चरितानि । तान्य् एव धर्मस् तदुपासनाख्यः सद्धर्मः । तत्रैव स्थितौ नानाकर्मवासना ऊतयः ॥४॥ [तत्त्वसन्दर्भः ५६]

विश्वनाथः  स्थानम् इत्य् अस्य लक्षणं स्थितिः पालनम् । यतो वैकुण्ठस्य भगवतो विजयः सृष्टिकर्तुर् ब्रह्मणः संहारकर्तुः शम्भोश् च सकाशाद् उत्कर्षः । स्थितिः स्थानम् । यद् वा, वैकुण्ठो हरिस् तत्कर्तृको जीवदुःखाभिभवः, जयतेर् अभिभवार्थकत्वात् । एवं सृष्ट्यन्तरं जीवानां स्थितिर् उक्ता । स्थिताव् एव केषुचित् साधकभक्तेषु दैवाद् विकर्मपरेष्व् अपि तस्यानुग्रहः पोषणम् । सतां मन्वन्तराधिपतीनां धर्मः, तत्र तत्र तच्चरिते व्यक्त इति । स्थिताव् एव केषाञ्चित् कर्मिणां सात्त्विकजीवानाम् आचरणीयो धर्म उक्तः । ऊयन्ते कर्मभिः सन्तन्यन्त इत्य् ऊतयः, कर्मवासनाः । प्राकृताप्राकृतकर्मोत्था वासनाः । शुभा अशुभाश् च भाविनां सुकृतदुष्कृतानां कारणभूता इति स्थिताव् एवोत्कृष्टापकृष्टजीवानां स्वभाव उक्तः ॥४॥

 ]]]]]]]]]]

॥ २.१०.५ ॥

अवतारानुचरितं हरेश् चास्यानुवर्तिनाम् ।
पुंसाम् ईशकथाः प्रोक्ता नानाख्यानोपबृंहिताः ॥

श्रीधरः  हरेर् अवतारानुचरितम् अस्यानुवर्तिनां च सत्कथा ईशानुकथाः प्रोक्ता इत्य् अर्थः ॥५॥

क्रमसन्दर्भः  स्थिताव् एव हरेर् अवतारानुचरितम् अस्यानुवर्तिनां च कथा ईशानुकथाः प्रोक्ता इत्य् अर्थः ॥४॥ [तत्त्वसन्दर्भः ५७]

विश्वनाथः  हरेर् अवतारानुचरितं तथा अस्यानुवर्तिनाम् अवतारपरिकररूपाणां भक्तानाम् अवतारानुचरितम् ईशकथा इति । तासां श्रवणीयकीर्तनीयत्वादिभ्यः स्थिताव् एव केषाञ्चित् साधकभक्तानां श्रवणकीर्तनादीनि भक्त्यङ्गान्य् उक्तानि ॥५॥

 ]]]]]]]]]]

॥ २.१०.६ ॥

निरोधोऽस्यानुशयनम् आत्मनः सह शक्तिभिः ।
मुक्तिर् हित्वान्यथा रूपं स्वरूपेण व्यवस्थितिः ॥

मध्वः  अनुप्रविश्य परमं जीवस्य शयनं तु यत् ।
सहैव शक्तिभिः स्वीयैर् इच्छाद्यैर् अप्रकाशितैः ।
सन्निरोध इति प्रोक्तो विमुक्तिर् यत्र मोक्षिणाम् ॥ इति नारदीये ॥६॥

श्रीधरः  निरोधम् आह । अस्यात्मनो जीवस्य हरेर् योगनिद्राम् अनु पश्चाच् छक्तिभिश् चोपाधिभिः सह शयनं लयो निरोधः । अन्यथा रूपम् अविद्ययाध्यस्तं कर्तृत्वादि हित्वा स्वरूपेण ब्रह्मतया व्यवस्थितिर् मुक्तिः ॥६॥

क्रमसन्दर्भः  निरोध इति । स्थित्यनन्तरं चात्मनो जीवस्य शक्तिभिः स्वोपाधिभिः सहास्य हरेर् अनुशयनं, हरिशयनानुगतत्वेन शयनं निरोध इत्य् अर्थः । तत्र हरेः शयनं प्रपञ्चं प्रति दृष्टिनिमीलनम् । जीवानां शयनं तत्र लय इति ज्ञेयम् । तत्रैव निरोधेऽन्यथारूपम् अविद्याध्यस्तम् अज्ञत्वादिकं हित्वा स्वरूपेण व्यवस्थितिर् मुक्तिर् इति । [तत्त्वसन्दर्भः ५७]

स्वरूपेण व्यवस्थितिर् नाम स्वरूपसाक्षात्कार उच्यते । तदवस्थानमात्रस्य संसारदशायाम् अपि स्थितत्वात् । अन्यथारूपत्वस्य च तदज्ञानमात्रार्थत्वेन तद्धानौ तदज्ञानपर्यवसानात् । स्वरूपं चात्र मुख्यं परमात्मलक्षणम् एव, रश्मिपरमाणूनां सूर्य इव । स एव हि जीवानां परमोऽंशिस्वरूपः । यथोक्तं ब्रह्माणं प्रति श्रीमता गर्भोदशायिना

यदा रहितम् आत्मानं भूतेन्द्रियगुणाशयैः ।
स्वरूपेण मयोपेतं पश्यन् स्वाराज्यम् ऋच्छति ॥ [भा.पु. ३.९.३३] इति ।

उपेतं युक्तम् इत्य् एवाक्लिष्टोऽर्थ इत्य् अर्थः । रसो वै सः रसं ह्य् एवायं लब्ध्वानन्दी भवति [तै.उ. २.७.१] इति श्रुतेः ॥६॥ [प्रीतिसन्दर्भः १]

विश्वनाथः  आत्मनो जीवस्य हरेर् योगनिद्राम् अनु पश्चात् शक्तिभिः स्वोपाधिभिः सह शयनं निरोध इति स्थित्यनन्तरं महाप्रलये जीवानां परमेश्वरे लय उक्तः । अन्यथारूपं मायिकं स्थूलसूक्ष्मरूपद्वयं हित्वा स्वरूपेण शुद्धजीवस्वरूपेण, केषाञ्चिद् भगवत्पार्षदरूपेण च, व्यवस्थितिर् मुक्तिर् इति । सर्गादयो जीवविषया नवार्था उक्ताः ॥६॥

 ]]]]]]]]]]

॥ २.१०.७ ॥

आभासश् च निरोधश् च यतोऽस्त्य् अध्यवसीयते ।
स आश्रयः परं ब्रह्म परमात्मेति शब्द्यते ॥

मध्वः  सृष्टिस्थित्यप्ययाभासा यद् बलाद् यत्र च स्थिताः ।
तद् ब्रह्म जगदाधारं वासुदेवेति तद् विदुः ॥ इति भागवततन्त्रे ॥७॥

श्रीधरः  आभासः सृष्टिर् निरोधो लयश् च यतो भवत्य् अध्यवसीयते प्रकाशते च स परं ब्रह्मेति परमात्मेति प्रसिद्ध आश्रयः कथ्यते ॥७॥

क्रमसन्दर्भः  आभासश् चेति । आभासः सृष्टिः । निरोधो लयश् च यतो भवति । अध्यवसीयते प्रकाशते, चोपलभ्यते जीवानां ज्ञानेन्द्रियेषु स ब्रह्मेति परमात्मेति प्रसिद्ध आश्रयः कथ्यते । इतिशब्दः प्रकारार्थः, तेन भगवान् इति च । अस्य विवृतिर् अग्रे विधेया ॥ [तत्त्वसन्दर्भ ५८]

तथा हि अत्र दशार्थाः प्रथमस्कन्धानुक्रमेण निरूप्यन्ते यथा, सामान्यतो लक्षितस्याप्य् आश्रयत्वं श्रीकृष्णे एव तु वैशिष्ट्यं, तदर्थम् एव ह्य् अखण्डश्रीभागवतप्रकाशः । तत्र प्रथमस्कन्धे श्रीशौनकसूतयोः प्रश्नोत्तरे तत्त्वेनैव प्रतिपादिते तदनुगताव् एव प्रथमद्वितीयाध्यायौ तृतीयाध्यायस् तु स्फुट एव पुनर्विशेषतस् तत्प्रस्तावाय चतुर्थाद्यध्यायाः तत्र तदेकपरयोः श्रीशुकपरीक्षितोः संवादघटना । अतो द्वितीयस्कन्धश् च सामान्यभगवत्तत्त्वं प्रशंसन्न् अपि तत्रैव तात्पर्यं वहति । यत्र ब्रह्मणश् चतुःश्लोकीवक्तृश्रीभगवतश् च तात्पर्यं च तत्रैव दर्शितम् । ब्राह्मकल्पकथारम्भश् च तदर्थ एव, तृतीये पाद्मकल्पकथा च । गतस्य पूर्वपरार्धस्याद्यन्तवर्णने मध्यमानाम् अपि कल्पानां तदनुसारेण ज्ञाने सति दशमैकादशयोः प्रस्ताव्यायास् तत्कथायाः सम्यगवगमात् । एवम् एव गते स्वायम्भुवचाक्षुषमन्वन्तरे अपि तृतीयचतुर्थपञ्चमषष्ठसप्तमेषु । निरूपिते अष्टमे प्राचीनमिश्रवैवस्वतम् । नवमस् तु तत्प्रादुर्भावास्पदकेवलवैवस्वतान्वय एव द्वादशः खलु समाधिमुद्रामयः । तत्र तत्र तत्तदन्यकथा तु तत्पोषिकैव । विशेषतस् तु तत्तदवतारकथेति । तस्मात् सर्गादीनां मध्ये क्वचिद् एकद्वारा क्वचिद् अनेकद्वारा य आश्रयो निरूप्यते, स तु दशमादाव् ईशानुकथाप्रधानतत्तद्द्वारा सर्वत उत्कृष्य श्रीकृष्णरूपो निरूप्यते इति स्थितम् ॥७॥

विश्वनाथः  सर्गादीनां नवानां लक्षणेनैव तद्विषयीभूतान् सर्वान् लक्षयित्वा, एकस्याश्रयस्य लक्षणेन परमेश्वरं लक्षयतिआभासः सर्गः । चकारात् स्थितिपोषणादयः । निरोधश् चेति चशब्दान् मुक्तिश् च । यत एवाध्यवसीयते निश्चीयते स आश्रयो भगवन्नारायण एव, तस्माद् एव सृष्ट्यादिदर्शनात् । तस्यैवोपासकभेदेन सञ्ज्ञान्तरम् आहपरम् इति ॥७॥

 ]]]]]]]]]]

॥ २.१०.८ ॥

योऽध्यात्मिकोऽयं पुरुषः सोऽसाव् एवाधिदैविकः ।
यस् तत्रोभयविच्छेदः पुरुषो ह्य् आधिभौतिकः ॥

श्रीधरः  आश्रयस्वरूपम् अपरोक्षानुभवेन स्पष्टं दर्शयितुम् अध्यात्मादिविभागम् आह । योऽयम् आध्यात्मिकः पुरुषश् चक्षुर्आदिकरणाभिमानी द्रष्टा जीवः स एवाधिदैविकश् चक्षुर्आद्यधिष्ठाता सूर्यादिः । तत्रैकस्मिन्न् एवोभयो द्विरूपो विच्छेदो यस्मात् स आधिभौतिकश् चक्षुर्गोलकाद्युपलक्षितो दृश्यो देहः पुरुष इति पुरुषस्य जीवस्योपाधिह् । स वा एष पुरुषोऽन्नरसमयः [तै.उ. २.१] इत्यादिश्रुतेः ॥८॥

क्रमसन्दर्भः  अथ स्वयं भगवल्लक्षणपरमरूपं तद् एवाश्रयं स्तोतुं स्थितौ च तत्राश्रयस्वरूपम् अपरोक्षानुभवेन व्यष्टिद्वारापि स्पष्टं दर्शयितुं तदंशभूतस्य पुरुषस्य वैभवं तादृशत्वेन दर्शयन् अध्यात्मादिविभागम् आहयोऽध्यात्मिकोऽयम् इति द्वभ्याम् ।

योऽयम् आध्यात्मिकः पुरुषश् चक्षुर्आदिकरणाभिमानी द्रष्टा जीवः । स एवाधिदैविकश् चक्षुर्आद्यधिष्ठाता सूर्यादिः । देहसृष्टेः पूर्वं करणानाम् अधिष्ठानाभावेनाक्षमतया करणप्रकाशकर्तृत्वाभिमानितत्सहाययोर् उभयोर् अपि तयोर् वृत्तिभेदानुदयेन जीवत्वमात्राविशेषात् । ततश् चोभयः करणाभिमानितदधिष्ठातृदेवतारूपो द्विरूपो विच्छेदो यस्मात् । स आधिभौतिकश् चक्षुर्गोलकाद्युपलक्षितो दृश्यो देहः पुरुष इति पुरुषस्य जीवस्योपाधिः । स वा एष पुरुषोऽन्नरसमयः [तै.उ. २.१.३] इत्य् आदि श्रुतेः ॥८॥ [तत्त्वसन्दर्भः ५९]

विश्वनाथः  अथ विष्टभ्याहम् इदं कृत्स्नम् एकांशेन स्थितो जगत् [गीता १०.४२] इत्य् उक्तेः प्रतिदेहम् एवान्तर्यामिरूपेण स्थितं तद् एवाश्रयरूपम् अध्यात्मादिभ्यो विभागेन स्पष्टं दर्शयितुम् आह द्वाभ्याम् । योऽध्यात्मिकोऽयम् इति सर्वं विनयादित्वात् स्वार्थे ठक् । योऽयम् अध्यात्मिकः पुरुषः, यद् इदम् अध्यात्मकं चक्षुर्आदिकरणम् इत्य् अर्थः । स एवाधिदैविकश् चक्षुर्आद्यधिष्ठाता सूर्यादिर् इन्द्रियतदधिष्ठात्रोर् उभयोर् एव सूर्याद्यंशत्वेनैकरूपाद् इत्य् अर्थः । तत्र तत्त्वेषु मध्ये उभय अध्यात्माधिदैवरूपो विच्छेदो विभागो यस्मिन् सः । आधिभौतिकश् चक्षुर्गोलकाद्युपलक्षितो दृश्यो देहः । यद् वा, उभयः गोलकरूपः शब्दस्पर्शादिरूपश् च विच्छेदो भेदो यस्य सः । पुरुषस्य जीवस्योपाधित्वात् सर्वत्र पुरुषपदप्रयोगः । स वा एष पुरुषोऽन्नरसमयः [तै.उ. २.१] इत्यादिश्रुतेः ॥८॥

 ]]]]]]]]]]

॥ २.१०.९ ॥

एकम् एकतराभावे यदा नोपलभामहे ।
त्रितयं तत्र यो वेद स आत्मा स्वाश्रयाश्रयः ॥

मध्वः  सुप्ताव् अपि यः सर्वं वेत्ति जीवानां स परः । स्वप्नेन शारीरम् अभिप्रहत्या सुप्तः सुप्तान् अभिचाकशीति श्रुतेः । सुष्ठ्वाश्रयाणाम् अप्य् आश्रयः ॥९॥

श्रीधरः  एकम् एकतराभाव इत्य् एतेषाम् अन्योन्यसापेक्षसिद्धित्वेनानात्मत्वं दर्शयति । तथाहि । दृश्यं विना तत्प्रतीत्यनुमेयं करणं न सिध्यति, नापि द्रष्टा, न च तद् विना करणप्रवृत्त्यनुमेयस् तदधिष्ठाता सूर्यादिः, न च तं विना कारणं प्रवर्तते, न च तद् विना दृश्यम् इत्य् एवम् एकतरस्याभावे एकं नोपलभामहे । तत्र तदा तत् त्रितयम् आलोचनात्मकेन प्रत्ययेन यो वेद साक्षितया पश्यति स परमात्मा आश्रयः । तेषाम् अपि परस्परम् आश्रयत्वम् अस्त्य् एवेति तद्व्यवच्छेदार्थं विशेषणम् । स्वाश्रयोऽनन्याश्रयः स चासावन्येषाम् आश्रयश् चेति । तथा च भगवान् वक्ष्यति

दृग्रूपम् आर्कं वपुर् अत्र रन्ध्रे
परस्परं सिध्यति यः स्वतः खे ।
आत्मा यद् एषाम् अपरो य आद्यः
स्वयानुभूत्याखिलसिद्धसिद्धिः ॥ [भा.पु. ११.२२.३१] इति ।

एतेनैव व्यभिचारित्वात् तेषां मायामयत्वम् अप्य् उक्तम् । अत एव

पुरुषावयवैर् लोकाः सपालाः पूर्वकल्पिताः ।
लोकैर् अमुष्यावयवाः सपालैः [भा.पु. २.१.१०]

इत्य् अनेनोक्तो विरोधोऽपि परिहृतः ॥९॥

क्रमसन्दर्भः  एकम् एकतराभाव इत्य् एषाम् अन्योन्यसापेक्षसिद्धत्वे नानाश्रयत्वं दर्शयति । तथा हि दृश्यं विना तत्प्रतीत्यनुमेयं करणं न सिध्यति । नापि द्रष्टा न च तद् विना करणप्रवृत्त्यनुमेयस् तदधिष्ठाता सूर्यादिः । न च तं विना करणं प्रवर्तते । न च तद् विना दृश्यम् इत्य् एकतरस्याभाव एकं नोपलभामहे । तत्र तदा तत् त्रितयम् आलोचनात्मकेन प्रत्ययेन । यो वेद साक्षितया पश्यति स परमात्मा आश्रयः । तेषाम् अपि परस्परम् आश्रयत्वम् अस्तीति तद्व्यवच्छेदार्थं विशेषणं स्वाश्रयोऽनन्याश्रयः । स चासाव् अन्येषाम् आश्रयश् चेति । तत्रांशांशिनोः शुद्धजीवपरमात्मनोर् अभेदांशस्वीकारेणैवाश्रय उक्तः । अतः परोऽपि मनुतेऽनर्थं [भा.पु. १.७.५] इति ।

जाग्रत्स्वप्नसुषुप्तं च गुणतो बुद्धिवृत्तयः ।
तासां विलक्षणो जीवः साक्षित्वेन विवक्षितः ॥ [भा.पु. ११.१३.२७] इति ।

शुद्धो विचष्टे ह्य् अविशुद्धकर्तुः [भा.पु. ५.११.१२] इत्य् आद्य् उक्तस्य साक्षिसञ्ज्ञिनः शुद्धजीवस्याश्रयत्वं नाशङ्कनीयम् । अथवा, नन्व् आध्यात्मिकादीनाम् अन्याश्रयत्वम् अस्त्य् एव ? सत्यम् । तथापि परस्पराश्रयित्वान् न तत्र तदाश्रयताकैवल्यम् इति ते त्व् आश्रयशब्देन मुख्यतया नोच्यन्त इत्य् आहएकम् इति । तर्हि साक्षिण एवास्ताम् आश्रयत्वम् । तत्राह त्रितयम् इति । स आत्मा साक्षी जीवः, यः स्वाश्रयोऽनन्याश्रयः परमात्मा, स एवाश्रयो यस्य तथाभूत इति । वक्ष्यते च हंसगुह्यस्तवे, सर्वं पुमान् वेद गुणांश् च तज्ज्ञो न वेद सर्वज्ञम् अनन्तम् ईडे [भा.पु. ६.४.२५] इति । तस्मात् आभासश् च [भा.पु. २.१०.७] इत्य् आदिनोक्तः परमात्मैवाश्रय इति ॥९॥ [तत्त्वसन्दर्भः ६०]

विश्वनाथः  एकम् एकतराभाव इत्य् एतेषाम् अन्योन्यसापेक्षसिद्धित्वेनानात्मत्वं दर्शयति । तथा हि, दृश्यं विना तत्प्रतीत्यनुमेयं करणं न सिध्यति, नापि द्रष्टा, न च तद् विना करणप्रवृत्त्यनुमेयस् तदधिष्ठाता सूर्यादिः, न च तं विना कारणं प्रवर्तते, न च तद् विना दृश्यम् इत्य् एवम् एकतरस्याभावे यदा एकं नोपलभामहे । तत्र तदा तत् त्रितयं यो वेद स तन्निरपेक्षसिद्धिः । आत्मा जीवः । यद् उक्तं

देहोऽसवोऽक्षा मनवो भूतमात्राम्
आत्मानम् अन्यं च विदुः परं यत् ।
सर्वं पुमान् वेद गुणांश् च तज्ज्ञो
न वेद सर्वज्ञम् अनन्तम् ईडे ॥ [भा.पु. ६.४.२५] इति ।

सर्वम् एतत् त्रितयं पुमान् जीवो वेदेति तत्रार्थः । तथैव

जाग्रत्स्वप्नसुषुप्तं च गुणतो बुद्धिवृत्तयः ।
तासां विलक्षणो जीवः साक्षित्वेन विवक्षितः ॥ [भा.पु. ११.१३.२७] इति ।

स कीदृशः ? स्वयम् एवाश्रयो यस्य सः । अयम् अर्थःअध्यात्मादीनां परस्पराश्रयाणां जीव आश्रयः । जीवस्य परमात्मा आश्रयः । परमात्मानः परमात्माइवाश्रय इत्य् आश्रयतत्त्वं परमात्माइव । तथाविष्टभ्याहम् इदं कृत्स्नम् एकांशेन स्थितो जगत् [गीता १०.४२] इत्य् उक्तेः स्वं कृष्ण एवाश्रयो यस्य स परमात्मेति व्याख्याने, श्रीकृष्णस्य मुख्यम् आश्रयत्वं तदंशत्वात् परमात्मानश् च निर्विशेषस्वरूपत्वाद् ब्रह्मणश् चेत्य् एकम् आश्रयतत्त्वम् उपासकभेदात् त्रिधा भाषत इति ॥९॥

 ]]]]]]]]]]

॥ २.१०.१० ॥

पुरुषोऽण्डं विनिर्भिद्य यदासौ स विनिर्गतः ।
आत्मनोऽयनम् अन्विच्छन्न् अपोऽस्राक्षीच् छुचिः शुचीः ॥

मध्वः  विनिर्गतः प्रकाशितः ।

अण्डं प्रविष्टो यो विष्णुः सोऽण्डं भित्त्वा प्रकाशितः ।
सोऽपोऽसृजत् ततो नारा नरो नाशात् परो यतः ॥ इति नारायणाध्यात्मे ॥१०॥

श्रीधरः  उक्तम् एवाध्यात्मादिविभागं प्रपञ्चयन्

यद् उताहं त्वया पृष्टो वैराजात् पुरुषादिदम् ।
यथासीत् तदुपाख्यास्ये [भा.पु. २.९.४५]

इति यत् प्रतिज्ञातं तद् उत्पत्तिप्रकारम् आहपुरुष इत्य् आदिना । पुरुषो वैराजोऽण्दं विनिर्भिद्य पृथक् कृत्य विनिर्गतः, पृथक् स्थित इत्य् अर्थः । अयनं स्थानम् अन्विच्छन् विमृशन् । यतः शुचिः स्वयम् । अतः शुचीः शुद्धा अपो गर्भोदकसञ्ज्ञा अस्राक्षीत् ससर्ज ॥१०॥

क्रमसन्दर्भः  अथ स्वयम्भगवल्लक्षणपरमरूपं तद् एवाश्रयं स्तोतुं तदंशभूतस्य पुरुषस्य वैभवं तादृशत्वेन दर्शयतिपुरुष इति । यदासौ विनिर्गतः आद्योऽवतारः परस्य [भा.पु. २.६.४२] इत्याद्युक्तरीत्य श्रीभगवत आविर्भूतः । तदा त्व् अण्डम् आत्मनि लीनं तत्त्वसमूहं विनिर्भिद्य आत्मनः पृथक् कर्तुम् आरभ्येत्य् अर्थः । अथवा, अण्डं निजाविर्भावस्थानं श्रीभगवन्तं, विनिर्भिद्य ततः पृथग् भूत्वा विनिर्गतः सन्, अपस् तत्पर्यन्तानि तत्त्वानीत्य् अर्थः । पृथिव्य् अपि तदन्तर्भूतत्वेन ज्ञेया ॥१०॥

विश्वनाथः  एवं दशभिर् महापुराणस्य लक्षणैर् जीवेश्वरविभागं निरूप्य, जीवानाम् ईश्वरभक्त्यैव निस्तारम् अभिव्यज्य,

यद् उताहं त्वया पृष्टो वैराजात् पुरुषादिदम् ।
यथासीत् तदुपाख्यास्ये [भा.पु. २.९.४५]

इति यत् प्रतिज्ञातम् अर्थं वक्तुं कथां प्रस्तौतिपुरुषोऽण्डम् इत्य् आदि ।

ननु कथं मुहुर् अपि वैराजस्याध्यात्मादिकथैव प्रपञ्च्यते भगवतोऽतिमधुरलीलावताररूपगुणादिकथाः किम् अस्वीयस्यो दृष्टाः ? सत्यम् । ताः कथा आस्वादनीयत्वेन तेषु खलूपदेष्टव्याः ? ये तद्भक्तिसिद्धा नित्यसिद्धा वा महानुभावास् ते तत्सौन्दर्यामृतलीलामृतसिन्दौ स्वत एवाविरामं खेलन्त्य् एव । ये पुनर् अन्ये विषयानन्दतल्पे निद्रान्ति, ये च कर्मफलदुःखतरङ्गे मूर्च्छन्ति, ते ततः प्रबोधयितुम् एवाशक्याः कथं भगवल्लीला उपदेश्यन्ताम् ? यदुपदेशाद् एव ते साधकभक्ता भवेयुर् इति महाकारुणिकः पुराणचूडामणिर् अयं तांस् ततः प्रबोधयितुं भङ्ग्या किम् अपि मुहुर् अपि यतते स्म । तत्र यथा वह्निना तप्तम् अङ्गं वह्निनैवोपशाम्यति, यथा च भूताविष्टो भूतमन्त्रेणैव प्रबुध्यते, तथैव जीवानां मायानिद्रावेशो मायाकथयैवापयाति । यद् उक्तं

मायां वर्णयतोऽमुष्य ईश्वरस्यानुमोदतः ।
शृण्वतः श्रद्धया नित्यं माययात्मा न मुह्यति ॥ [भा.पु. २.७.५३] इति ।

किं च, यद्यपि भागवतकृपालब्धभगवल्लीलामृतवृष्ट्यैव मायासुखनिद्राणोऽपि कर्मदुःखमूर्च्छितोऽपि जागर्ति, स्तिम्यति जीवति नृत्यत्य् आनन्देन माद्यति च, तद् अपि तादृशमहत्कृपा यैर् एव लभ्यते, तैर् एव कृतार्थीभूयते, न तु सर्वैर् एव । अतोऽध्यात्मकथया मुहुः श्रुतया लब्धसंसारतितीर्षाणां गुरुपादाश्रयेण प्रोद्भूतयत्नानां निकृष्टजीवानाम् अपि निस्तारो भवतु इत्य् एतदर्थम् एवाध्यात्मकथापौनःपुन्यम् । भगवद्भक्तानाम् आस्तिक्यवतां तु सर्वम् एव श्रीभागवतम् अमृतम् इवास्वाद्यम् एव ।

अपि च, शास्त्रस्यास्य न केवलं भगवन्तम् एवाधिकृत्य प्रवृत्तिः, अपि तु तन्निर्विशेषस्वरूपतदंशभूतौ ब्रह्मपरमात्मनोर् अपि । यद् उक्तं शास्त्रारम्भ एवब्रह्मेति परमात्मेति भगवान् इति शब्द्यते [भा.पु. १.२.११] इति ब्रह्मपरमोपासकानाम् अध्यात्मादिकथाभ्यास उपयुक्त एव । किं च, शास्त्रस्यास्य महिम्ना ब्रह्मपरमात्मोपासकानाम् अपि भक्तिप्रवर्तितत्वात् । अतः फलदशायाम् अपि, आत्मारामाश् च मुनयः [भा.पु. १.७.१०] इत्य् आदेः प्रायो भक्तिर् एव वरीवर्तीति, ते तत्साधनं तत्फलं च शुद्धभक्तैर् अपि न कटाक्षणीयम्, अपि त्व् अनुमोदनीयम् एव ।

तस्माद् यथा ब्रह्मत्वपरमात्मत्वमत्स्यकूर्माद्यनेकावतारत्वधर्मज्ञानबलैश्वर्यरूपगुणलीलामाधुर्यपरिपूर्णः श्रीकृष्णः सर्वविधभक्तैर् एव परिचर्यते, एवम् एव ब्रह्मपरमात्ममत्स्यकूर्माद्यवतारावतारितत्तत्सर्वमूलभूतश्रीकृष्णतदीयगुणलीलामाधुर्यैश्वर्यतत्प्राप्तिसाधनभक्तिप्रेमधर्मज्ञानयोगवैराग्याद्यखिलतत्त्वप्रदर्शको ग्रन्थोऽयम् अपि तत्स्वरूपभूत इति सर्वं समञ्जसम् ।

पुरुषः प्रकृतीक्षणकर्ता अण्डं सृष्ट्वा यदा विनिर्भिद्य स्वरूपभूताद् आत्मनः सकाशात् पृथक्कृत्य विनिर्गतो बहिः स्थितः, तदा आत्मनः स्वस्य अयनं शयनस्थानं तस्मिन्न् एव ब्रह्माण्डे अन्विच्छन् तपो गर्भोदसञ्ज्ञो अस्राक्षीत् । शुचिः स्वयम् अतः शुचीः शुद्धाः, न तु क्षीरोदादितुल्या इत्य् अर्थः ॥१०॥

 ]]]]]]]]]]

॥ २.१०.११ ॥

तास्व् अवात्सीत् स्वसृष्टासु सहस्रं परिवत्सरान् ।
तेन नारायणो नाम यद् आपः पुरुषोद्भवाः ॥

श्रीधरः  अप्सु वासं नारायणनामनिरुक्त्या स्पष्टयति । तेन अप्सु वासेन । यद् यस्मात् पुरुषो नरस् तस्माद् उद्भवो यासां ता नारा आपोऽयनम् अस्येति नारायण इत्य् अर्थः । तद् उक्तम्
आपो नारा इति प्रोक्ता आपो वै नरसूनवः ।
अयनं तस्य ताः पूर्वं तेन नारायणः स्मृतः ॥ इति ॥११॥

क्रमसन्दर्भः  तद् एवं ब्रह्माण्डं कर्तुमारभ्यापि शयनलीलार्थं कञ्चित् कालं स्थगितचेष्ट आसीदित्याह तास्ववात्सीद् इति ॥११॥

विश्वनाथः  अप्सु वासं नारायणनामनिरुक्त्या स्पष्टयति । तेन अप्सु वासेन नारायण इति नाम अभूत् । कुतः ? यद् यस्माद् आपः पुरुषाद् उद्भवन्तीति ता इति । नरः पुरुषः, तस्माज् जाता नारा आपोऽयनं यस्य स नारायण इति नाम । तद् उक्तम्

आपो नारा इति प्रोक्ता आपो वै नरसूनवः ।
अयनं तस्य ताः पूर्वं तेन नारायणः स्मृतः ॥ इति ॥११॥

 ]]]]]]]]]]

॥ २.१०.१२ ॥

द्रव्यं कर्म च कालश् च स्वभावो जीव एव च ।
यदनुग्रहतः सन्ति न सन्ति यदुपेक्षया ॥

श्रीधरः  तस्य प्रभावम् आह । द्रव्यम् उपादानम् । कर्मादीनि निमित्तानि । जीवो भोक्ता । यस्यानुग्रहात् सन्ति, कार्यक्षमा भवन्तीत्य् अर्थः ॥१२॥

क्रमसन्दर्भः  ततश् च सर्वं तद् व्यर्थम् एवसीद् इत्य् आहद्रव्यम् इति ॥१२॥

विश्वनाथः  तस्य समष्टिविराडन्तर्यामिणः प्रभावम् आहद्रव्यम् उपादानं पृथिव्यादिकम् । कर्मादीनि निमित्तानि । जीवो हिरण्यगर्भो भोक्ता । यस्यानुग्रहात् यदन्वयात् । न हि परमात्मना विना जीवो देहो वा तिष्ठेत्, स्वकार्यक्षमो वा भवेत् ॥१२॥

 ]]]]]]]]]]

॥ २.१०.१३ ॥

एको नानात्वम् अन्विच्छन् योगतल्पात् समुत्थितः ।
वीर्यं हिरण्मयं देवो मायया व्यसृजत् त्रिधा ॥

मध्वः  तत्तन्नियामकत्वेन बहुत्वं प्राप्तुम् ईश्वरः ।
अण्डं स्ववीर्यं तत्स्थः सन् कामाद् अन्तस् त्रिधा व्यधात् ॥ इति च ॥१३॥

श्रीधरः  योग एव तल्पं शय्या तस्मात् । वीर्यं गर्भरूपं देहम् । हिरण्मयम् इव प्रकाशबहुलम् ॥१३॥

क्रमसन्दर्भः  एक इति सार्धम् । तत्र महासमष्टिव्यष्टिजीवानां त्रयाणां तदुपाधीनां च सृष्टिप्रक्रियाम् अभेदप्रायतया विवरीतुम् आहएक इति । एकः प्रलये स्वांशान् जीवान् आत्मनि विलाप्यैकत्वेन स्थितः, सम्प्रति तु तत्तत्स्वांशान् आविर्भाव्य नानात्वम् अन्विच्छन् योगनिद्रास्थानात् समुत्थितः । ततश् च वीर्यं ब्रह्माण्डसमूहोत्पादनार्थम् अंशतो विभक्तीकृतं तत्त्वसमुदायरूपं ब्रह्माण्डसमूहबीजम् ॥१३॥

विश्वनाथः  समष्टिविराड् एव कथम् अभूत् ? इत्य् आकाङ्क्षायाम् आहएकः प्रलये स्वांशान् जीवान् आत्मनि विलाप्य एकत्वेन स्थितः । अनु अनन्तरं, सृष्टिकाले । नानात्वम् इच्छन्, तान् एव जीवान् आत्मनः सकाशाद् विभक्तान् कुर्वन् । योग एव तल्पं शय्या तस्माद् इति महाप्रलये रात्रिस्थानीये शयित्वा, सृष्टिकाले प्रातर् उत्थितः सन्, देवो दिव्यान् पुरुषः । मायया स्वशक्त्या । महत्तत्त्वादीनि कारणानि सृष्ट्वा, तैः कार्यभूतं वीर्यं हिरण्मयं कनकवर्णं, प्रकाशबहुलं ब्रह्माण्डं सावरणम् असृजद् इति महासमष्टिसृष्टिः । ततश् च तेषाम् एव महत्तत्त्वादीनां किञ्चित्किञ्चिदंशैर् भगवच्छक्त्यैव परस्परमिलितैः समष्टिविराट् पञ्चाशत्कोटियोजनपरिमिताण्डकटाहमध्यगतः सृष्टोऽभूत् । तदैवादिपुरुषस् तद् एवाण्डकटाहं प्रविश्य, तदर्धं स्वसृष्टजलेनापूर्य, तत्रस्थं समष्टिविराजं स्वजठरमध्यगतं कृत्वा सहस्रवर्षाणि तस्मिन् गर्भोद एव सुष्वाप । तदन्ते योगतल्पात् समुत्थितः हिरण्मयं वीर्यं समष्टिविराजं त्रिधा व्यसृजत् । त्रिधैव किम् ? तत्राहअधिदैवम् इत्य् आदि । एष एव समष्टिस् तस्य नाभिद्वारात् कर्मलनालात्मको भविष्यति । स एव पुनश् चतुर्दशलोकात्मको विराजसञ्ज्ञः स्थूलो भावी । सूक्ष्मस् तु हिरण्यगर्भः समष्टिजीवः, वैराज एव विसर्गाद्यर्थं चतुर्मुखो भावीति ब्रह्मणस् त्रैविध्यम् । अथ प्रकृतम् अनुसरामः ॥१३॥

 ]]]]]]]]]]

॥ २.१०.१४ ॥

अधिदैवम् अथाध्यात्मम् अधिभूतम् इति प्रभुः ।
अथैकं पौरुषं वीर्यं त्रिधाभिद्यत तच् छृणु ॥

श्रीधरः  तस्यैव प्रपञ्चः अथेत्य् आदिना ॥१४॥

क्रमसन्दर्भः  अथेत्य् अर्धकम् ॥१४॥

विश्वनाथः  अथेति अधिदैवाइकाद् उक्ता त्रिविधाद् अन्यद् इदं त्रिविधम् इत्य् अर्थः ॥१४॥

 ]]]]]]]]]]

॥ २.१०.१५ ॥

अन्तः शरीर आकाशात् पुरुषस्य विचेष्टतः ।
ओजः सहो बलं जज्ञे ततः प्राणो महान् असुः ॥

श्रीधरः  अन्तः शरीरे य आकाशस् तस्मात् क्रियाशक्त्या तत्र विविधं चेष्टमानस्य सतः । ओज इन्द्रियशक्तिः । सहो मनःशक्तिः । बलं देहशक्तिः । ततः शक्त्यात्मकात् सूक्ष्माद् रूपात् प्राणः सूत्राख्यः । महान् मुख्यः । असुः प्राणः सर्वेषाम् ॥१५॥

क्रमसन्दर्भः  अथ त्रिधात्वं विवरीतुं प्रथमं प्राणं विवृणोतिअन्तर् इति द्वाभ्याम् । अन्तः शरीरे तस्यैव गर्भीभूतस्य महासमष्टिरूपस्य पुरुषस्याभ्यन्तरे य आकाशस् तस्मात् प्राणो जज्ञे स्पष्टीबभूव । ततो विचेष्टमानस्य सतः ओजः सहो बलं च जज्ञे इत्य् अन्वयाह् ॥१५॥

विश्वनाथः  अन्तः शरीरे य आकाशस् तस्मात् क्रियाशक्त्या तत्र विविधं चेष्टमानस्य पुरुषस्य समष्टिविराजः । ओज इन्द्रियशक्तिः । सहो मनःशक्तिः । बलं देहशक्तिः । ततस् त्रिविधशक्त्यात्मकात् सूक्ष्माद् रूपात् । प्राणः सूत्राख्यः । महान् श्रेष्ठः । अनुजीवनव्यञ्जकः ॥१५॥

 ]]]]]]]]]]

॥ २.१०.१६ ॥

अनुप्राणन्ति यं प्राणाः प्राणन्तं सर्वजन्तुषु ।
अपानन्तम् अपानन्ति नरदेवम् इवानुगाः ॥

श्रीधरः  महत्त्वं दर्शयति । प्राणा इन्द्रियाणि यं प्राणन्तं चेष्टां कुर्वन्तम् अनु पश्चात् प्राणन्ति चेष्टां कुर्वन्ति । अपानन्तं चेष्टां त्यजन्तम् अनु अपानन्ति चेष्टां त्यजन्ति । राजानम् अनु भृत्या इव ॥१६॥

क्रमसन्दर्भः  अन्व् इति । प्राणा व्यष्टिगता वायवः । मुख्यप्राणशक्त्येव व्यष्टिप्राणशक्तिर् इत्य् एवात्र विवक्षितम् । अविवक्षितवाच्यार्थध्वनित्वात् ॥१६॥

विश्वनाथः  जीवनव्यञ्जकत्वेन महत्त्वं दर्शयतिअन्व् इति । प्राणा इन्द्रियाणि । यं प्राणन्तं चेष्टां कुर्वन्तं तम् अनु पश्चात् प्राणन्ति चेष्टां कुर्वन्ति । अपानन्तं चेष्टां त्यजन्तम् अनु अपानन्ति । राजानम् अनु भृत्या इव ॥१६॥

 ]]]]]]]]]]

॥ २.१०.१७ ॥

प्राणेनाक्षिपता क्षुत् तृड् अन्तरा जायते विभोः ।
पिपासतो जक्षतश् च प्राङ् मुखं निरभिद्यत ॥

श्रीधरः  क्षिपता चालयता निमित्तेन क्षुत्तृडादिकम् । प्रभोर् इति विराड्जीवाभेदेन उपासनार्थम् उक्तम् । आजायते स्म । ततो जक्षतः, भक्षयितुम् इच्छत इत्य् अर्थः । प्राक् प्रथमम् । निरभिद्यत विभक्तम् अभूत् ॥१७॥

क्रमसन्दर्भः  पिपासतो यक्षतश् चेत्य् अनेन सुप्ततत्तद्वासनामात्रम् उच्यते, यद् एव स्वभावरूपं सत् तत्तत्कार्यं सम्पादयतीति । एवम् उत्तरत्रापि ज्ञेयम् । मुखम् इति व्यष्टिमुखम् एव तन्मुखत्वेनोपदिश्यते तत् समुदायकारणमात्ररूपत्वात् तन्मुखस्य । एवम् उत्तरत्रापि । एकत्वम् अत्र समूहापेक्षया एकोपलक्षणत्वेन वा ज्ञेयम् ॥१७॥

विश्वनाथः  क्षिपता चालयता निमित्तेन क्षुत्तृडादिकं जायते स्म । प्रभोर् इत्य् उपासनार्थम् । तत्र समष्टौ परमेश्वरत्वारोपः । ततो जक्षतः, भक्षयितुम् इच्छत इत्य् अर्थः । प्राक् प्रथमम् । निरभिद्यत विभक्तम् अभूत् ॥१७॥

 ]]]]]]]]]]

॥ २.१०.१८ ॥

मुखतस् तालु निर्भिन्नं जिह्वा तत्रोपजायते ।
ततो नानारसो जज्ञे जिह्वया योऽधिगम्यते ॥

श्रीधरः  ताल्व् अधिष्ठानम्, जिह्वेन्द्रियम्, नानारसो विषयः, वरुणश् च देवता ज्ञातव्या । एवं सर्वत्राधिष्ठानम् इन्द्रियं देवता विषय इत्य् एतच् चतुष्टयम् अनुक्तम् अप्य् ऊह्यम् ॥१८॥

क्रमसन्दर्भः  त्रिधात्वं विवृण्वंस् तद् उपलक्ष्य चतुर्धात्वम् अपि दर्शयति
मुखत इति । ततो नानारसो जज्ञे इति तु समष्टेर् एव धर्मः ॥१८॥

विश्वनाथः  पूर्वम् उपक्रान्तम् अधिदैवादित्रैविध्यं विवृणोतिमुखतः मुखोत्पत्त्यनन्तरम् इत्य् अर्थः । ताल्व् अधिष्ठानम् । जिह्वा इन्द्रियम् । नानारसो विषयः । वरुणश् च देवता ज्ञातव्या । तत्राधिष्ठानविषयावधिभूतं, इन्द्रियम् अध्यात्मम् । देवता अधिदैवम् इति सर्वत्र चातुर्विध्येऽपि त्रैविध्यम् एव द्रष्टव्यम् ॥१८॥

 ]]]]]]]]]]

॥ २.१०.१९२० ॥

विवक्षोर् मुखतो भूम्नो वह्निर् वाग् व्याहृतं तयोः ।
जले वै तस्य सुचिरं निरोधः समजायत ॥१९॥
नासिके निरभिद्येतां दोधूयति नभस्वति ।
तत्र वायुर् गन्धवहो घ्राणो नसि जिघृक्षतः ॥

श्रीधरः  विवक्षोर् वक्तुम् इच्छोः मुखत एव । वह्निर् देवता, वाग् इन्द्रियम्, व्याहृतं भाषणम् । तयोर् इतीन्द्रियदेवताधीनत्वं कर्मणो दर्शयति ॥१९॥

नभस्वति प्राणवायौ दोधूयति दोधूयमानेऽत्यन्तं प्रचलति सति । तत्र नासिकायां वायुर् देवता गन्धं वहतीति तथा । अनेन गन्धो विषयो दर्शितः । घ्राण इन्द्रियम् । जिघृक्षतो गन्धं ग्रहीतुम् इच्छतः ॥२०॥

क्रमसन्दर्भः  विवक्षोर् इत्य् अर्धकम् । जले वा इति सार्धकम् ॥१९२०॥

विश्वनाथः  मुखतो मुखेऽधिष्ठाने । वह्निर् देवता, वाग् इन्द्रियम्, व्याहृतं भाषणं विषयः । तयोर् इन्द्रियदेवतयोर् आधीनम् इत्य् अर्थः ॥१९॥

यदा जले विराजो विरोधोऽजायत, तदा श्वासचलनं विना न निर्वाह इति श्वासमार्गभूते नासिके अधिष्ठानम् । तत्र नभस्वति प्राणवायौ । दोधूयमानेऽत्यन्तं चलति सति । वायुर् देवता, गन्धं वहतीति तथा । अनेन गन्धो विषयो दर्शितः । घ्राण इन्द्रियम् । जिघृक्षतो गन्धं ग्रहीतुम् इच्छतः ॥२०॥

 ]]]]]]]]]]

॥ २.१०.२१ ॥

यदात्मनि निरालोकम् आत्मानं च दिदृक्षतः ।
निर्भिन्ने ह्य् अक्षिणी तस्य ज्योतिश् चक्षुर् गुणग्रहः ॥

श्रीधरः  निरालोकं प्रकाशशून्यम् आसीद् इति शेषः । निर्मक्षिकम् इतिवद् अव्ययीभावः । तदा आत्मानं देहं चकाराद् अन्यच् च वस्तु दिदृक्षतः । अक्षिणी स्थानम्, ज्योतिर् आदित्यो देवता, चक्षुर् इन्द्रियम्, ततो गुणस्य रूपस्य ग्रहो ग्रहणम् । अनेन रूपं विषयो दर्शितः ॥२१॥

क्रमसन्दर्भः  न व्याख्यातम्.

विश्वनाथः  यदा आत्मा स्वस्मिन् निरालोकं निर्मक्षिकम् इतिवद् अव्ययीभावः, आलोक्यभाव आसीद् इत्य् अर्थः । आत्मानं स्वम् अन्यच् च वस्तु दिदृक्षतः, अक्षिणी अधिष्ठानं, ज्योतिर् आदित्यो देवता, चक्षुर् इन्द्रियं, ततो गुणस्य रूपस्य ग्रहणम् । अनेन रूपं विषयो दर्शितः ॥२१॥

 ]]]]]]]]]]

॥ २.१०.२२ ॥

बोध्यमानस्य ऋषिभिर् आत्मनस् तज् जिघृक्षतः ।
कर्णौ च निरभिद्येतां दिशः श्रोत्रं गुणग्रहः ॥

श्रीधरः  ऋसिभिर् वेदैर् बोध्यमानस्य । तद् आत्मनः प्रबोधनं ग्रहीतुम् इच्छतः । ततो गुणग्रहः शब्दस्य ग्रहणम् ॥२२॥

क्रमसन्दर्भः  बोध्येति स्वस्य बोध्यमानताज्ञानम् अन्तः समान्वयाकारेण स्फुरणं च परापश्यन्तीमध्यमाख्यवेदद्वारा परमात्मनैवेति ज्ञेयम् ॥२२॥

विश्वनाथः  ऋसिभिर् वेदैर् बोध्यमानस्य आत्मनः तत् प्रबोधनं ग्रहीतुम् इच्छतः । ततो गुणग्रहः शब्दग्रहणम् ॥२२॥

 ]]]]]]]]]]

॥ २.१०.२३ ॥

वस्तुनो मृदुकाठिन्य लघुगुर्वोष्णशीतताम् ।
जिघृक्षतस् त्वङ् निर्भिन्ना तस्यां रोममहीरुहाः ।
तत्र चान्तर् बहिर् वातस् त्वचा लब्धगुणो वृतः ॥

श्रीधरः  मृदुत्वं च काठिन्यं च लघुत्वं च गुरुत्वं च आ उष्णत्वम् ईषद् उष्णत्वं च शीततां चेत्य् अर्थः । यद्यप्य् अत्युष्णत्वम् अपीन्द्रियविषय एव तथापि तस्य जिघृक्षाभावाद् ओष्णत्वम् इत्य् उक्तम् । गुर्वुष्णेति पाठे षणादेशश् छान्दसः । वस्तुन एतान् धर्मान् जिघृक्षतस् त्वङ् निर्भिन्ना । त्वगिन्द्रियाधिष्ठानं चर्म जातम् इत्य् अर्थः । तस्यां रोमाणीन्द्रियं, महीरुहाश् च देवता जाताः । वस्तुनि हस्तेनातोलिते लघुत्वगुरुत्वयोर् ज्ञानात् तयोर् अपि त्वगिन्द्रियविषयत्वम् इति पौराणिकाः । तत्र त्वच्य् अन्तर् बहिश् च वातो वृत आवृत्य स्थितः । कर्तरि निष्ठा । कथम्भूतः ? त्वचा लब्धो गुणः स्पर्शो येन । अयम् अर्थःत्वगिन्द्रियम् एव बहिः कण्डूतिसहितं स्पर्शं गृह्णल् लोमशब्देनोच्यते, तत्र महीरुहाणां देवत्वम्, अन्तर् बहिश् च स्पर्शं गृह्णत् तद् एव त्वक्शब्देनोच्यते, तत्र वातो देवता । तथा च तृतीये वक्ष्यति

त्वचम् अस्य विनिर्भिन्नां विविशुर् धिष्ण्यम् ओषधीः ।
अंशेन लोमभिः कण्डूं यैर् असौ प्रतिपद्यते ॥
निर्भिन्नान्य् अस्य चर्माणि लोकपालोऽनिलोऽविशत् ।
प्राणेनांशेन संस्पर्शं येनासौ प्रतिपद्यते ॥ [भा.पु. ३.६.१८१९] इति ।

तत्र चर्माणीति चर्मोपलक्षिता त्वग् इत्य् अर्थः । प्राणेनांशेनेति, प्राणवायुव्याप्तेन त्वगिन्द्रियेणेत्य् अर्थः । बह्वृचश्रुतौ त्व् एक एवांशो निर्दिष्टः, त्वङ् निरभिद्यत त्वचो लोमानि लोमभ्य ओषधिवनस्पतयः इति ॥२३॥

क्रमसन्दर्भः  न व्याख्यातम्.

विश्वनाथः  मृदुत्वं काठिन्यं लघुत्वं गुरुत्वम् आ उष्णत्वम् ईषद् उष्णत्वं शीततां ग्रहीतुम् इच्छतः । यद्यप्य् उष्णत्वम् अपीन्द्रियविषय एव, तथापि तस्य जिघृक्षाभावाद् ओष्णम् इत्य् उक्तम् । गुर्वुष्णेति पाठे षणादेशश् छान्दसः । वस्तुन एतान् धर्मान् जिघृक्षतस् त्वचो निर्भिन्नाः । त्वगिन्द्रियाधिष्ठानं चर्म जातम् । वस्तुनि हस्तेनातोलिते लघुत्वगुरुत्वयोर् ज्ञानात् तयोर् अपि त्वगिन्द्रियविषयत्वम् इति पौराणिकाः । त्वग् अधिष्ठानं, तत्र त्वच्य् अन्तर् बहिर् वृत आवृत्य स्थितः । वातो देवता । कीदृशः ? त्वचा त्वगिन्द्रियेण लब्धो गुणः स्पर्शो येन सः । तथा तस्यां त्वचि अधिष्ठाने, रोम इन्द्रियं, महीरुहा देवताः, कण्डूतयो विषयाश् च ज्ञेयाः । इति त्वचीन्द्रियद्वयं तिष्ठति । अयम् अर्थःत्वगिन्द्रियम् एव बहिः कण्डूतिसहितं संस्पर्शं गृह्णत् रोमशब्देनोच्यते । तत्र महीरुहाणां देवतात्वं, अन्तर् बहिश् च स्पर्शं गृह्णत् तद् एव त्वक्शब्देनोच्यते, तत्र वातो देवता । तथा च वक्ष्यति तृतीये

त्वचम् अस्य विनिर्भिन्नां विविशुर् धिष्ण्यम् ओषधीः ।
अंशेन लोमभिः कण्डूं यैर् असौ प्रतिपद्यते ॥
निर्भिन्नान्य् अस्य चर्माणि लोकपालोऽनिलोऽविशत् ।
प्राणेनांशेन संस्पर्शं येनासौ प्रतिपद्यते ॥ [भा.पु. ३.६.१८१९] इति ।

तत्र चर्माणीति चर्मोपलक्षिता त्वग् इत्य् अर्थः । प्राणेनांशेनेति, प्राणवायुव्याप्तेन त्वगिन्द्रियेणेत्य् अर्थः । बह्वृचश्रुतौ त्व् एक एवांशो निर्दिष्टः, त्वङ् निरभिद्यत त्वचो लोमानि लोमभ्य ओषधिवनस्पतयः इति ॥२३॥

 ]]]]]]]]]]

॥ २.१०.२४ ॥

हस्तौ रुरुहतुस् तस्य नानाकर्मचिकीर्षया ।
तयोस् तु बलवान् इन्द्र आदानम् उभयाश्रयम् ॥

श्रीधरः  रुरुहतुर् निर्भिन्नौ । बलम् इन्द्रियम्, इन्द्रो देवता, तदुभयाश्रयम् आदानं कर्म ॥२४॥

क्रमसन्दर्भः  आदानम् आदीयमानं वस्तु विषय इत्य् अर्थः ॥२४॥

विश्वनाथः  तयोर् हस्तयोर् बलम् इन्द्रियम्, तद्युक्त इन्द्रो देवता, उभयाश्रयम् इन्द्रियदेवताधीनम् आदानं विषयः ॥२४॥

 ]]]]]]]]]]

॥ २.१०.२५ ॥

गतिं जिगीषतः पादौ रुरुहातेऽभिकामिकाम् ।
पद्भ्यां यज्ञः स्वयं हव्यं कर्मभिः क्रियते नृभिः ॥

श्रीधरः  अभिकामिकाम् अभीष्टां हिताम् इत्य् अर्थः । पद्भ्यां सह यज्ञो विष्णुर् एव स्वयं तदधिष्ठातृरूपेण स्थितः । कर्मभिर् इति गत्याख्या कर्मशक्तिर् इन्द्रियम् उक्तम् । हव्यं क्रियत इति गतिप्राप्यं यज्ञार्थं द्रव्यं विषय इत्य् उक्तम् । नृभिर् इति व्यष्टिजीवेष्व् अपीयम् एव रीतिर् इति दर्शयन्न् अराधिकारित्वं यज्ञादीनां दर्शयति ॥२५॥

क्रमसन्दर्भः  गतिम् इति । जिगीषतो वशीकर्तुम् इच्छतः अतः पद्भ्याम् इति पूर्ववत् पञ्चम्य् एव । यज्ञो विष्णुशक्त्याविष्टरूपा काचिद् देवता स्वयम् इति तथापि सर्वतः प्राधान्यविवक्षया यत्र च सति नृभिः कर्तृभिः कर्मभिः कृत्वा हव्यं क्रियते कर्मभिर् इति बहुत्वं तद्वृत्तिभेदापेक्षया हव्यम् इति मुख्यत्वेनोक्तं सर्वम् अप्य् आहवनीयं तु ज्ञेयम्, तदर्थम् एव तत्र तत्र गमनात् ॥२५॥

विश्वनाथः  गतिं गमनम् । जिगीषत इति धात्वर्थस्याविवक्षितत्वाद् इच्छत इत्य् अर्थः । अभिकामिकाम् अभीष्टाम् । यज्ञो विष्णुशक्त्याविष्टो देवता, पद्भ्यां पदोः तदधिष्ठातृरूपेण स्थित इत्य् अर्थः । कर्मभिर् इति गत्याख्यकर्मशक्तिर् इन्द्रियम् उक्तम् । कर्मभिर् इन्द्रियेण हव्यं क्रियत इति हवनीयं द्रव्यं देशान्तरस्थं गतिप्राप्यं क्रियते इति विषय उक्तः । नृभिर् इति व्यष्टिजीवेष्व् इयम् एव रीतिः सर्वत्र, तथा सर्व एव विषयाः शास्त्रविहिता एव ग्राह्या इति बोधितम् ॥२५॥

 ]]]]]]]]]]

॥ २.१०.२६ ॥

निरभिद्यत शिश्नो वै प्रजानन्दामृतार्थिनः ।
उपस्थ आसीत् कामानां प्रियं तदुभयाश्रयम् ॥

श्रीधरः  प्रजा अपत्यम् आनन्दो रतिर् अमृतं स्वर्गादि तदर्थिनः । शिश्नोऽधिष्ठानम् उपस्थम् इन्द्रियं प्रजापतिश् चासीद् इति ज्ञेयम् । तदुभयाश्रयं कामानां सम्बन्धि प्रियं सुखम् ॥२६॥

क्रमसन्दर्भः  प्रजानन्दामृतानि विषयाः । तत्रानन्दशब्देन तद्धेतवः स्त्रिय एव उच्यन्ते । तत्र च स्त्रीणां विषयत्वं साक्षात्त्वेन भोग्यत्वात् अन्ययोस् तु तदुत्पाद्यतया भोगहेतुत्वात् । स्वर्गादिकं च गार्हस्थ्यधर्ममयप्रजास्त्रीपरिकराद् उत्पाद्यं भवति ॥२६॥

विश्वनाथः  प्रजा अपत्यम् । आनन्दो रतिः । अमृतं स्वर्गादि, तदर्थिनः । शिश्नो ‘धिष्ठानम् । उपस्थम् इन्द्रियम् । प्रजापतिर् देवता ज्ञेयः । कामानां श्रीसम्भोगानां सम्बन्धि, प्रियं सुखं विषयः, तद् उभयाश्रयम् इन्द्रियदेवताधीनम् ॥२६॥

 ]]]]]]]]]]

॥ २.१०.२७ ॥

उत्सिसृक्षोर् धातुमलं निरभिद्यत वै गुदम् ।
ततः पायुस् ततो मित्र उत्सर्ग उभयाश्रयः ॥

मध्वः  मलादिकं कदाचित् तु ब्रह्मा लोकाभिपत्तये ।
आत्मनो निर्ममे कामात् सर्वेषाम् अभवत् ततः ।
वशित्वात् तस्य दिव्यत्वाद् इच्छया भवति प्रभोः ॥ इति च ॥२७॥

श्रीधरः  धातुमलं भुक्तान्नादीनाम् असारांशं त्यक्तुम् इच्छोः । गुदपायुमित्रोत्सर्गा अधिष्ठानेन्द्रियदेवताविषयाः ॥२७॥

क्रमसन्दर्भः  उत्सर्ग उत्सृज्यमानं मलम् ॥२७॥

विश्वनाथः  धातुमलं भुक्तान्नादीनाम् असारांशं त्यक्तुम् इच्छोः । गुदम् अधिष्ठानम् । पायुर् इन्द्रियम् । मित्रो देवता । उत्सर्गो विषयः ॥२७॥

 ]]]]]]]]]]

॥ २.१०.२८ ॥

आसिसृप्सोः पुरः पुर्या नाभिद्वारम् अपानतः ।
तत्रापानस् ततो मृत्युः पृथक्त्वम् उभयाश्रयम् ॥

श्रीधरः  पुर्या देहात् पुरो देहान्तराणि आसिसृप्सोः सर्वतो गन्तुम् इच्छोः । नाभिद्वारं निरभिद्यतेत्य् अनुषङ्गः । अपानतोऽपगच्छतः । पृथक्त्वं मरणम् । नाभ्यादीन्य् अधिष्ठानादीनि । नाभ्यां हि प्राणापानयोर् बन्धविश्लेषे मृत्युर् इति प्रसिद्धम् ॥२८॥

क्रमसन्दर्भः  आसिसृप्सोर् अपानत इति । विशेषणद्वयं क्रियेच्छाक्रिययोर् भेदेन । पृथक्त्वम् इतीन्द्रियदेवताश्रयं मरणम् इति शेषः ॥२८॥

विश्वनाथः  पुर्या देहात् पुरो देहान्तराणि आसिसृप्सोः सर्वतो गन्तुम् इच्छोः । अपानतोऽपानमार्गेण उपलक्षणम् इदं प्राणमार्गेण च, प्राणापानयोर् बन्धविश्लेषे मृत्युर् इति प्रसिद्धेः । नाभिद्वारम् अधिष्ठानं, अपान इन्द्रियं, मृत्युर् देवता, पृथक्त्वं मरणं विषयः ॥२८॥

 ]]]]]]]]]]

॥ २.१०.२९ ॥

आदित्सोर् अन्नपानानाम् आसन् कुक्ष्यन्त्रनाडयः ।
नद्यः समुद्राश् च तयोस् तुष्टिः पुष्टिस् तदाश्रये ॥

श्रीधरः  अन्नपानानाम् आदित्सोः सङ्ग्रहेच्छोः कुक्षिश् चान्त्राणि च नाड्यश् चासन् । तत्र कुक्षिर् अधिष्ठानम् । अन्त्राण्य् अन्नसङ्ग्रहे करणम् इन्द्रियस्थानीयम् । नाड्यस् तु पानं ग्रहे । तयोर् नाड्यन्त्रवर्गयोः क्रमेण नद्यः समुद्राश् च देवते । तुष्टिर् उदरभरणं, पुष्टिस् तु रसपरिणामतः स्थौल्यम् । तदाश्रये तदुभयनिमित्ते । तत्रान्नसङ्ग्रहेच्छोः कुक्ष्यन्त्रसमुद्रतुष्टय इति चतुष्टयम् । पेयसङ्ग्रहेच्छोः कुक्षिनाडीनदीपुष्टय इति विवेकः ॥२९॥

क्रमसन्दर्भः  आदित्सोर् इति । अन्नपानानि विषयाः पानानि पानीयानि । तुष्टिपुष्टी द्वे द्वयोर् अपि प्रत्येकं क्रिये ज्ञेये ॥२९॥

विश्वनाथः  अन्नपानानाम् आदित्सोः सङ्ग्रहेच्छोः कुक्षिश् चान्त्राणि च नाड्यश् चासन् । तत्र कुक्षिर् अधिष्ठानम् । अन्त्राण्य् अन्नसङ्ग्रहे करणम् इन्द्रियस्थानीयम् । नाड्यस् तु पानसङ्ग्रहे इन्द्रियं, तयोर् नाड्यन्त्रवर्गयोः क्रमेण नद्यः समुद्राश् च देवते । तुष्टिर् उदरभरणं, पुष्टिस् तु रसपरिणामतः स्थौल्यम् । क्रमेणैतौ विषयौ, तदाश्रये इन्द्रियदेवताधीने तुष्टिपुष्टी ॥२९॥

 ]]]]]]]]]]

॥ २.१०.३० ॥

निदिध्यासोर् आत्ममायां हृदयं निरभिद्यत ।
ततो मनश् चन्द्र इति सङ्कल्पः काम एव च ॥

श्रीधरः  निदिध्यासोर् नितरां चिन्तयितुम् इच्छोः । कामोऽभिलाषः । हृदयमनश् चन्द्रसङ्कल्पा अधिष्ठानादयः ॥३०॥

क्रमसन्दर्भः  निदिध्यासोर् इति । मनोजन्मनः पूर्वम् अपीच्छा मनसः कारणावस्थाम् अवलम्ब्य जायते । आत्ममायाम् आत्मविषयिकां सकार्यां मायां विषयोऽत्र आत्ममायैव, कामसङ्कल्पौ त्व् इच्छाक्रिये ॥३०॥

विश्वनाथः  आत्मनो मायां मायिकं च वस्तु निदिध्यासोश् चिन्तयितुम् इच्छोः । हृदयम् अधिष्ठानं, मन इन्द्रियं, चन्द्रो देवता, सङ्कल्पाभिलाषाद्या विषयाः, अत्र हृदय एवाधिष्ठाने, चिन्ताहङ्कारबुद्धयः इन्द्रियाणि, तद्देवताश् च वासुदेवरुद्रब्रह्माणः, देवताः तृतीयस्कन्धाज् ज्ञेयाः । तद् एवम् अष्टादशेन्द्रियाणि प्रसिद्धान्य् एकादशैव ज्ञेयानि ॥३०॥

 ]]]]]]]]]]

॥ २.१०.३१ ॥

त्वक्चर्ममांसरुधिर मेदोमज्जास्थिधातवः ।
भूम्यप्तेजोमयाः सप्त प्राणो व्योमाम्बुवायुभिः ॥

श्रीधरः  तद् एवम् अधिदैवादिभेदं विभज्योक्त्वा तदंशभूतानां धात्वादीनं स्वरूपम् आहत्वग् इति द्वाभ्याम् । त्वक् स्थूलम् । चर्म तदुपरि स्थितं सूक्ष्मम् । त्वगादयोऽस्थ्यन्ता द्वन्द्वैकवद् भावेन निर्दिष्टाः सप्त ये धातवस् ते भूम्यप्तेजोमयाः । तेषां च पाञ्चभौतिकत्वेऽपि वाय्वाकाशयोर् आहारादिरूपेण संवर्धकत्वाभावाद् एवम् उक्तम् ॥३१॥

क्रमसन्दर्भः  न व्याख्यातम्.

विश्वनाथः  अधिदैवादिभेदं विभज्योक्त्वा तदंशभूतानां धात्वादीनं स्वरूपम् आहत्वग् इति द्वाभ्याम् । त्वक्चर्मणोः स्थौल्यसौक्ष्म्याभ्यां भेदः कल्प्यः । त्वगादयोऽस्थ्यन्ता ये सप्त धातवो भूम्यप्तेजोमयाः, तेषां च पाञ्चभौतिकत्वेऽपि वाय्वाकाशयोर् आहारादिरूपेण संवर्धकत्वाभावाद् एवम् उक्तम् । प्राण इति व्योमाम्बुभ्यां पुष्टा वायवः प्राण इत्य् अर्थः । तृतीयाबहुवचनम् आर्षम् ॥३१॥

 ]]]]]]]]]]

॥ २.१०.३२ ॥

गुणात्मकानीन्द्रियाणि भूतादिप्रभवा गुणाः ।
मनः सर्वविकारात्मा बुद्धिर् विज्ञानरूपिणी ॥

श्रीधरः  गुणात्मकानि गुणेषु शब्दादिष्व् आत्मा येषाम्, विषयाभिमुखस्वभावानीत्य् अर्थः । गुणाः शब्दादयः । भूतादिर् अहङ्कारस् ततः प्रकर्षेण भवन्तीति तथा । अहङ्कारकल्पितशोभनस्वभावाः, न तु वस्तुतस् तथेत्य् अर्थः । अत्र हेतुःयतो मन एव सर्वविकाराणाम् आत्मा स्वरूपम् । तामसेष्व् एव विषयेषु सङ्कल्पविकल्पमात्रं करोति, न तु हेयोपादेयविवेकम् । बुद्धिस् तु तथाभूतार्थविज्ञानरूपिणी नतु परमार्थग्राहिणीति वैराग्यार्थम् उक्तम् । अनेनैव बुद्धिमनसोः स्वरूपं चोक्तम् ॥३२॥

क्रमसन्दर्भः  प्रसङ्गाद् इन्द्रियाणां लक्षणम् आहगुणात्मकानीति । गुणेषु विषयेषु आत्मा स्वभाव औत्पत्तिकः सम्बन्धो येषां विकारा हर्षदुःखादयः, विज्ञानं विवेकशक्तिः, बुद्धीन्द्रियमनःप्राणान् [भा.पु. १०.८७.२] इत्य् आद्य् उक्तेः पारमार्थिक्य् अपि सा भवतीति ज्ञेयम् ॥३२॥

विश्वनाथः  गुणात्मकानि गुणेषु शब्दादिष्व् आत्मा प्रवृत्तिस्वभावो येषाम्, तानि विषयाभिमुखस्वभावानीत्य् अर्थः । गुणाः शब्दादयः । भूतादिर् अहङ्कारः । ततः प्रकर्षेण भवन्तीति तथा । सर्वविकाराणाम् आत्मा सर्वान् विकारान् मन एव सञ्जीवयतीत्य् अर्थः । विज्ञानं विवेकशक्तिस् तद्रूपिणी, अनेन बुद्धिमनसोः स्वरूपं चोक्तम् ॥३२॥

 ]]]]]]]]]]

॥ २.१०.३३ ॥

एतद् भगवतो रूपं स्थूलं ते व्याहृतं मया ।
मह्यादिभिश् चावरणैर् अष्टभिर् बहिर् आवृतम् ॥

मध्वः  स्थूलं भगवतो रूपं ब्रह्मदेह उदाहृतः ।
तत्तन्त्रत्वाच् च सूक्ष्मं च शङ्खचक्रगदाधरम् ॥ इति च अध्यात्मे ॥३३॥

श्रीधरः  उपसंहरतिएतद् इति । प्रकृत्या सहाष्टभिः ॥३३॥

क्रमसन्दर्भः  न व्याख्यातम्.

विश्वनाथः  स्थूलं समष्टिसञ्ज्ञं, मह्यादिभिर् इति महासमष्टिसञ्ज्ञं महास्थूलम् ॥३३॥

 ]]]]]]]]]]

॥ २.१०.३४ ॥

अतः परं सूक्ष्मतमम् अव्यक्तं निर्विशेषणम् ।
अनादिमध्यनिधनं नित्यं वाङ्मनसः परम् ॥

मध्वः  निर्विशेषणं निरतिशयं, अस्य काव्यस्य कवयो न समर्था विशेषण इतिवत् ॥३४॥

श्रीधरः  स्थूलम् उक्त्वा सूक्ष्मं समष्टिलिङ्गशरीरम् आह । अतः परमस्य कारणभूतं सूक्ष्मम् अतीन्द्रियम् । यतोऽव्यक्तम् । तत् कुतः ? यतो निर्विशेषणम् अनादिमध्यनिधनम् उत्पत्तिस्थितिलयशून्यम् । नित्यं सदैकरूपम्, अपक्षयादिशून्यम् इत्य् अर्थः । अत एव वाक् च मनश् चेति द्वन्द्वैक्यम् । तस्मात् परम् ॥३४॥

क्रमसन्दर्भः  अतः परम् इति । निर्विशेषणं वर्णाकारादिशून्यं यद् एव व्यष्टिषु स्थूलेन सहोत्पत्त्यादियुक्तं न भवतीत्य् आहअनादीति । अतस् तदपेक्षया नित्यम् अपि निर्विशेषणत्वाद् एव वाङ्मनसः परम् । अत एव सूक्ष्मतमम् । अत एव चाव्यक्तम् ॥३४॥

विश्वनाथः  स्थूलम् उक्त्वा सूक्ष्मम् आहअत इति । सूक्ष्मतमम् इत्य् अनेनैव सूक्ष्मम् अतिसूक्ष्मं चेति द्वितीयं लभ्यते, अत्र लिङ्गशरीरम् अतिसूक्ष्मं मायारूपं निर्विशेषणम् इत्य् आदिभिश् चतुर्भिर् विशेषणैर् उक्तम् ॥३४॥

 ]]]]]]]]]]

॥ २.१०.३५ ॥

अमुनी भगवद्रूपे मया ते ह्य् अनुवर्णिते ।
उभे अपि न गृह्णन्ति मायासृष्टे विपश्चितः ॥

मध्वः  मायासृष्टे जगति, ये अविपश्चितः ॥३५॥

श्रीधरः  उपासनार्थं भगवत्य् आरोपितं रूपद्वयम् अपवदति अमुनी इति । न गृह्णन्ति वस्तुनो नाङ्गीकुर्वन्ति । यतो मायासृष्टे ॥३५॥

क्रमसन्दर्भः  अमुनी अमू ॥३५॥

परमात्मसन्दर्भः ५७ तद् एवं भगवतो रूपम् [भा.पु. ३.२६.५२] इत्य् उक्तेस् तस्यापि प्राग्वद् अप्राकृतत्वम् आपतति, तन्निषेधायाहअमुनीति । अमुनी अमू उपासनार्थं भगवत्य् आरोपिते जगदात्मके स्थूलसूक्ष्माख्ये विराठिरण्यगर्भापरपर्याये समष्टिशरीरे ये मया तुभ्यम् अनुवर्णिते ते उभे अपि विपश्चितो न गृह्णन्ति, वस्तुतया नोपासते, किं तर्हि तदीयबहिरङ्गाधिष्ठानतयैव ? इत्य् अर्थः । तद् उक्तं वैष्णवे

यद् एतद् दृश्यते मूर्तम् एतज् ज्ञानात्मनस् तव ।
भ्रान्तिज्ञानेन पश्यन्ति जगद्रूपम् अयोगिनः ॥ [वि.पु. १.४.३९] इति ।

एतन् मूर्तं जगद् भ्रान्तिज्ञानेन एव तव रूपं जानन्तीत्य् अर्थः । श्रुतिश् चनेदं यद् इदम् उपासते [केन.उ. १.४] इति, यद् इदं जगद् उपासते प्राणिनः, नेदं ब्रह्म इति श्रीरामानुजभाष्यम् । अत एव न गृह्णन्तीत्य् अत्र हेतुःमायासृष्टे, न तु स्वरूपशक्तिप्रादुर्भाविते । अनेन चतुर्भुजादिलक्षणस्य साक्षाद्रूपस्य मायातीतत्वम् अपि व्यक्तम् । अत्रास्य जगतो मायामयस्य पुरुषरूपत्वे पुरुषगुणावताराणां विष्ण्वादीनां सत्त्वादिमयास् तदंशा रूपाणीति ज्ञेयम् । तान्य् अपेक्ष्य चोक्तं मार्कण्डेये

विष्णुः शरीरग्रहणम् अहम् ईशान एव च ।
कारितास् ते यतोऽतस् त्वां कः स्तोतुं शक्तिमान् भवेत् ॥ इति ।

शरीरशब्दस्य तत्तन्निजशरीरवाचित्वे तु तद्ग्रहणात् पूर्वं विष्ण्वादिभेदासम्भवात् तन्निर्देशानुपपत्तेः ॥३५॥

विश्वनाथः  उपासनार्थं भगवत्य् आरोपितं रूपद्वयम् अपवदति । अमुनीति द्विवचनं स्थूलयोः समष्टिमहासमष्ट्योर् ऐक्यात् सूक्ष्मयोर् अप्य् ऐक्यात् । न गृह्णन्ति प्राप्यत्वेन न स्वीकुर्वन्ति । किन्तु उपासनार्थं प्रथमदशायाम् एव, यतो मायासृष्टे । तृतीयम् अतिसूक्ष्मं यत् तत् तु कारणं मायैव । किं च, विपश्चितः शुद्धभक्तिमन्तः प्रथमदशायाम् अपि नैव गृह्णन्ति, किन्तु रामकृष्णनारायणनृसिंहादिरूपं शुद्धसत्त्वम् एव साधनसाध्यदशयोर् गृह्णन्ति ॥३५॥

 ]]]]]]]]]]

॥ २.१०.३६ ॥

स वाच्यवाचकतया भगवान् ब्रह्मरूपधृक् ।
नामरूपक्रिया धत्ते सकर्माकर्मकः परः ॥

मध्वः  नामैव वाचकत्वेन नामरूपक्रिया अपि ।
वाच्यत्वेन हरिर् देवो नियामयति चैकराट् ॥ इति च ।
कर्तृत्वात् तु सकर्मासौ निष्फलत्वाद् अकर्मकः इति च ॥३६॥

श्रीधरः  यद् रूपगुणकर्मकः [भा.पु. २.९.३०] इति यद् उक्तं भगवता ब्रह्माणं प्रति तत् प्रपञ्चयितुं ब्रह्मादिरूपाणि तत्कर्माणि चाहस इत्य् आदिना इत्थम्भावेनेत्य् अतः प्राक्तनेन ग्रन्थेन । स भगवान् ब्रह्मरूपधृक् सन् वाच्यवाचकतया नमानि वाच्यतया रूपाणि क्रियाश् च धत्ते, सृजतीत्य् अर्थः । मायया सकर्मा सव्यापारः सन् वस्तुतस् त्व् अकर्मकः ॥३६॥

क्रमसन्दर्भः  अत एतत्सम्बन्धि सर्वम् अपि भगवद्रूपत्वेनैव कल्पितम् इत्य् आहस वाच्येति । यद्रूपगुणकर्मक इत्य् अत्र तु अप्राकृतानि चतुःश्लोक्यां श्रीभगवता प्रतिज्ञातानि स्वयम् एव दर्शितानीति व्याख्यातम् एव ॥३६॥

विश्वनाथः  अथ व्यष्टिनां सृष्टिस्थितिसंहारान् आहस इत्य् आदिना इत्थम्भावेत्य् अन्तेन । स महदादिस्रष्टा पुरुषः । परः परमेश्वरः । अकर्मकः प्राकृतक्रियाहीनोऽपि ब्रह्मरूपधृक् सन्, सकर्मा सव्यापारः, वाच्यवाचकतया वाच्यतया रूपाणि क्रियाश् च, वाचकतया नामानि, वक्ष्यमाणानां व्यष्टिजीवानां धत्ते सृजति ॥३६॥

 ]]]]]]]]]]

॥ २.१०.३७३९ ॥

प्रजापतीन् मनून् देवान् ऋषीन् पितृगणान् पृथक् ।
सिद्धचारणगन्धर्वान् विद्याध्रासुरगुह्यकान् ॥
किन्नराप्सरसो नागान् सर्पान् किम्पुरुषोरगान्  ।
मातृरक्षःपिशाचांश् च प्रेतभूतविनायकान् ॥
कूष्माण्डोन्मादवेतालान् यातुधानान् ग्रहान् अपि ।
खगान् मृगान् पशून् वृक्षान् गिरीन् नृप सरीसृपान् ।
द्विविधाश् चतुर्विधा येऽन्ये जलस्थलनभौकसः ॥

मध्वः  प्रजापत्यादीन् धत्ते ॥३७३९॥

श्रीधरः  एतत् प्रपञ्चयतिप्रजापतीन् इति सार्धैस् त्रिभिः । द्वितीयान्तानां धत्त इत्य् अनेनान्वयः । तत्र प्रजापत्यादीनि नामानि तत्तद्वाच्यानि रूपाणि तत्तत्कर्माणि च ज्ञेयानि पृथक् तत्तदवान्तरभेदेन ॥३७३८॥

गिरीन् इत्य् अस्यानन्तरं नृपेति सम्बोधनम् । द्विविधाः स्थावरजङ्गमरूपेण । चतुर्विधाः जरायुजाण्डजस्वेदजोद्भिज्जरूपेण । जलस्थलनभांस्य् ओकांसि येषां तान् अपि धत्त इति पूर्वेणान्वयः ॥३९॥

क्रमसन्दर्भः  प्रजापतीन् इति सार्धत्रिकम् ॥३७३९॥

विश्वनाथः  तान् एव दर्शयतिप्रजापतीन् इति । द्वितीयान्तानां धत्त इत्य् अनेनान्वयः । नृपेति सम्बोधनम् । द्विविधाः स्थावरजङ्गमरूपेण । चतुर्विधाः जरायुजाण्डजस्वेदजोद्भिज्जरूपेण । त्रिविधाश् च जलस्थलनभौकोरूपेण, येऽन्ये तान् अपि धत्त इति पूर्वेणान्वयः ॥३९॥

 ]]]]]]]]]]

॥ २.१०.४०४१ ॥

कुशलाकुशला मिश्राः कर्मणां गतयस् त्व् इमाः ।
सत्त्वं रजस् तम इति तिस्रः सुरनृनारकाः ॥
तत्राप्य् एकैकशो राजन् भिद्यन्ते गतयस् त्रिधा ।
यदैकैकतरोऽन्याभ्यां स्वभाव उपहन्यते ॥

मध्वः  तामसास् तामसा दैत्याः प्रधाना देवशत्रवः ।
तामसा राजसास् तेषाम् अनुगास् तेषु सात्त्विकाः ॥
अनाख्यातासुराः प्रोक्ता मानुषा दुष्टचारिणः ।
राजसास् तामसाश् चैव मध्या राजसराजसाः ॥
राजसाः सात्त्विकास् तत्र मानुषेषूत्तमा गणाः ।
देवाः पृथगनाख्याताः स्मृताः सात्त्विकतामसाः ॥
अतात्त्विकास् तथाख्याताः स्मृताः सात्त्विकराजसाः ।
सात्त्विकाः सात्त्विकास् तत्र तात्त्विकाः परिकीर्तिताः ॥
तेषां च सात्त्विकाः शेषगरुत्मरुद्रतत्स्त्रियः ।
ततोऽपि देवी ब्रह्माणी ब्रह्मा चैव ततः स्वयम् ॥
सात्त्विकेषु त्रिषु यदा त्व् एकस्य प्रतिबाधनम् ।
रजस्तमोभ्यां विष्णुर् हि तदा प्रादुर्भवत्य् अजः ।
राजसांश् तामसान् हत्वा सात्त्विकान् वधयिष्यति ॥ इति स्कान्दे ॥४०४१॥

श्रीधरः  यच् च राज्ञा पृष्टं यावत्यः कर्मगतयो यादृशीर् द्विजसत्तं [भा.पु. २.८.१३] इति तस्यापि प्रसङ्गाद् अनेनैवोत्तरम् आह । कुशला उत्तमाः, अकुशला नीचाः । मिश्रा इति पदान्तरम् । मिश्रा मध्यमाः । कर्मणां पुण्यपापमिश्राणां गतयः फलानि ।

सत्त्वादिभेदेन कर्मगतिवैचित्र्यं प्रपञ्चयतिसत्त्वम् इति सार्धेन । सत्त्वादयस् तिस्रो गतयः । सुरादिशब्दा ऋस्यादीनाम् उपलक्षणार्थाः । अन्याभ्यां गुणाभ्यां स्वभावो गुणः उपहन्यतेऽनुविध्यते ॥४०४१॥

क्रमसन्दर्भः  न व्याख्यातम्.

विश्वनाथः  ननु कथम् एवं विषयान् सृजति ? तत्राहैमाः कर्मणां गतयः । कुशलाः पुण्यफलरूपाः, अकुशलाः पापफलरूपाः । मिश्रास् तदुभयरूपाः, जीवाः प्रतिस्वकर्मानुरूपाः गतीः प्राप्नुवन्ति, स्रष्टुः को दोष इति भावः । एतेन यावत्यः कर्मगतयो यादृशीर् द्विजसत्तं [भा.पु. २.८.१३] इति राज्ञः प्रश्नस्योत्तरं दत्तम् इति ज्ञेयम् । तासां गतीनाम् अपि गुणा एव कारणम् इत्य् आहसत्त्वम् इति । तिस्रो गतयः क्रमेण सुराद्याः । एकैकशो गतयस् त्रिधा भिद्यन्त इति नवसङ्ख्या भवन्तीत्य् अर्थः । अन्याभ्यां स्वभावाभ्यां, एकैकाभ्याम् उपहन्यते अनुविध्यते, यथा रजःस्वभावोऽपि नरः सत्त्वस्वभावमिश्रणाधिक्यात् ब्राह्मणः, तमःस्वभावमिश्रणाधिक्यात् शूद्र इत्य् एवम् ॥४०४१॥

 ]]]]]]]]]]

॥ २.१०.४२ ॥

स एवेदं जगद्धाता भगवान् धर्मरूपधृक् ।
पुष्णाति स्थापयन् विश्वं तिर्यङ्नरसुरादिभिः ॥

मध्वः  मत्स्यादिरूपी पोषयति नृसिंहो रुद्रसंस्थितः ।
विलापयेद् विरिञ्चस्थः सृजते विषयुर् अव्ययः ॥ इति वामने ॥४२॥

श्रीधरः  ब्रह्मरूपेण स्रष्टृत्वम् उक्त्वा विष्णुरूपेण पालकत्वम् आह । स एव भगवांस् तिर्यगाद्यवतारैर् इदं विश्वं स्थापयन् पालयन् धर्मरूपेण पुष्णाति भोगैः संवर्धयति ॥४२॥

क्रमसन्दर्भः  जगद्धर्ता श्रीविष्णुरूपेण तत्पालकः सन् धर्मरूपधृक् धर्मस्वरूपरक्षको भूत्वा तिर्यगाद्यनुकर्तृरूपैः श्रीमत्स्याद्यवतारैश् च पुष्णाति ॥४२॥

विश्वनाथः  धर्मो विष्णुः । धर्मपदेन धर्मतो रक्षा अधर्मतो नाशः धर्माधर्माभ्यां सृष्टिर् इति द्योतयति, तिर्यगादीनाम् आत्मभिः स्वदत्तैः स्वभावैर् इति पशुपक्षिणोऽपि स्वसुतमित्रकलत्रादीन् पालयन्ति ॥४२॥

 ]]]]]]]]]]

॥ २.१०.४३ ॥

ततः कालाग्निरुद्रात्मा यत् सृष्टम् इदम् आत्मनः ।
सन्नियच्छति कालेन घनानीकम् इवानिलः ॥

श्रीधरः  रुद्ररूपेण संहर्तृत्वम् आहतत इति । आत्मनः सकाशाद् यद् इदं सृष्टं तत् सन्नियच्छति संहरति ॥४३॥

क्रमसन्दर्भः  न व्याख्यातम्.

विश्वनाथः  तत इति । आत्मनः सकाशाद् यद् इदं सृष्टं तत् सन्नियच्छति संहरति । घनानीकं मेघसमूहम् ॥४३॥

 ]]]]]]]]]]

॥ २.१०.४४ ॥

इत्थम्भावेन कथितो भगवान् भगवत्तमः ।
नेत्थम्भावेन हि परं द्रष्टुम् अर्हन्ति सूरयः ॥

मध्वः  भगवत्तमः ना पुरुषः ॥४४॥

श्रीधरः  कर्तृत्वाद्यपवादेन दशमस्य शुद्धिम् आह । इत्थम्भावेन स्रष्टृत्वादिरूपेण तस्माद् वा एतस्माद् आत्मन आकाशः सम्भूतः [तै.उ. २.१.३], सोऽकामयत बहु स्यां प्रजायेय [तै.उ. २.६] इत्यादिश्रुत्या कथितः । सूरयस् तु परं केवलम् एवंरूपेणैव द्रष्टुं नार्हन्ति ॥४४॥

क्रमसन्दर्भः  न व्याख्यातम्.

विश्वनाथः  इत्थम्भावेन स्रष्टृत्वादिरूपेण, तस्माद् वा एतस्माद् आत्मन आकाशः सम्भूतः [तै.उ. २.१.३], सोऽकामयत बहु स्यां प्रजायेय [तै.उ. २.६] इत्यादिश्रुत्या कथितः । सूरयः केचित् शुद्धभक्तिमन्तस् तु परं केवलं विश्वस्रष्टृत्वादिरूपेण द्रष्टुं नार्हन्ति किन्तु वैकुण्ठादौ स्वधामनि चिद्विभूतौ स्वप्रेयस्यादिभिर् विहरमाणत्वेनैवेत्य् अर्थः ॥४४॥

 ]]]]]]]]]]

॥ २.१०.४५ ॥

नास्य कर्मणि जन्मादौ परस्यानुविधीयते ।
कर्तृत्वप्रतिषेधार्थं माययारोपितं हि तत् ॥

मध्वः  जन्मकर्माणि विधीयत इति क्रियाविशेषणम् ।

प्रतिषेधाय बन्धस्य जीवानां परमेशितुः ।
स्वेच्छयैव तु कर्तृत्वं नित्यरूढं चिदात्मकम् ॥ इति भविष्यपुराणे ।

रूपोपरिभाव इति च धातुः । सुभद्रां रथम् आरोप्येत्य् आदिवच् च । स्वभाविकी ज्ञानबलक्रिया च इति च ॥४५॥

श्रीधरः  तत् किम् ? यतः अस्य विश्वस्य जन्मादौ कर्मणि परस्येश्वरस्येत्थम्भावः कर्तृत्वं नास्ति । श्रुत्यापि तात्पर्येण न प्रतिपाद्यते । किन्त्व् अनुविधीयतेऽनूद्यते । किमर्थम् ? कर्तृत्वप्रतिषेधार्थम् । हि यतो माययारोपितं प्रकाशितम् । तथा च श्रुतिःनिष्कलं निष्क्रियं शान्तं निरवद्यं निरञ्जनं [श्वे.उ. ६.१९], इन्द्रो मायाभिः पुरुरूप ईयते इत्य् आद्या ॥४५॥

क्रमसन्दर्भः  नास्येति । तत्कर्तृत्वं परस्य नास्ति । किन्तु तत्कर्तृत्वप्रतिषेधार्थम् अनूद्यते मात्रं हि । यस्मान् माययेति । यद्यपि तत्प्रभावत एव तत् तद् भवति तथापि अयस्कान्तवत् तत्र तस्य विकारो नास्तीति भावः ॥४५॥

विश्वनाथः  किं च, नैतद् भगवतो वस्तुतः कर्मेत्य् आहअस्य विश्वस्य जन्मादौ जन्मस्थितिसंहारे कर्मणि परस्य परमेश्वरस्य इत्थम्भावः कर्तृत्वं न भवति, किन्त्व् अनुविधीयते श्रुतिस्मृत्यादिषु सर्वत्र वर्ण्यते । किमर्थम् ? कर्तृत्वप्रतिषेधार्थम् । हि यतो मायया तद् आरोपितं सृष्ट्यादीनां गुणकार्यत्वात् बहिरङ्गया मायया एव कर्तृत्वं परमपुरुषे आरोपितम् इति मत्कृतम् अपीदं मत्स्वामित्वा तेन परमेश्वरेणैव कृतं, न तु वस्तुतः परमेश्वरः स्वस्वरूपेण कर्तेत्य् अर्थः । तथा च श्रुतिःनिष्कलं निष्क्रियं शान्तं निरवद्यं निरञ्जनं [श्वे.उ. ६.१९] इति ॥४५॥

 ]]]]]]]]]]

॥ २.१०.४६ ॥

अयं तु ब्रह्मणः कल्पः सविकल्प उदाहृतः ।
विधिः साधारणो यत्र सर्गाः प्राकृतवैकृताः ॥

मध्वः  अन्यकल्पानां साधारणः । यत्रैव प्राकृतवैकृताः सर्वसर्गाः । अन्यब्रह्मकल्पानां च साधारणः ॥४६॥

श्रीधरः  उक्तम् अर्थम् उपसंहरतिअयं त्व् इति । ब्रह्मणः सम्बन्धी कल्पो महाकल्पो विकल्पोऽवान्तरस् तत्सहित उदाहरणत्वेन सङ्क्षेपत उक्तः । कथम्भूतः ? यत्र महाकल्पे प्राकृता महदादिसर्गा अवान्तरकल्पे च वैकृताः । स्थावरा विसर्गा इत्य् अयं विधिह् प्रकारोऽन्यैर् महाकल्पादिभिः साधारणः ॥४६॥

क्रमसन्दर्भः  अयं त्व् इति । कल्पो ब्रह्मदिनम् । सविकल्पः सभेदः । अथ कल्पगणना यथा स्कान्दप्रभासखण्डे

(१) प्रथमः श्वेतकल्पस् तु (२) द्वितीयो नीललोहितः ।
(३) वामदेवस् तृतीयस् तु (४) ततो गाथान्तरो परः ॥
(५) रौरवः पञ्चमः प्रोक्तः (६) षष्ठः प्राण इति स्मृतः ।
(७) सप्तमोऽथ बृहत्कल्पः (८) कन्दर्पोऽष्टम उच्यते ॥
(९) सत्योऽथ नवमः प्रोक्त (१०) ईशानो दशमः स्मृतः ।
(११) ध्यान एकादशः प्रोक्तस् (१२) तथा सारस्वतोऽपरः ॥
(१३) त्रयोदश उदानस् तु (१४) गारुडोऽथ चतुर्दशः ।
(१५) कौर्मः पञ्चदशो ज्ञेयः (१६) पौर्णमासी प्रजापतेः ॥
षोडशो नारसिंहस् तु (१७) समाधिस् तु ततोऽपरः ।
(१८) आग्नेयो (१९) विष्णुजः (२०) सौरः (२१) सोमकल्पस् ततोऽप्रः ॥
(२२) द्वाविंशो भावनः प्रोक्तः (२३) सुपुमान् इति चापरः ।
(२४) वैकुण्ठश् (२५) चार्चिषस् तद्वत् (२६) वल्लीकल्पस् ततोऽपरः ॥
(२७) सप्तविंशोऽथ वैराजो (२८) गौरीकल्पस् तथापरः ।
(२९) माहेश्वरस् तथा प्रोक्तस् (३०) त्रिपुरो यत्र घातितः ॥
पितृकल्पस् तथा चान्ते यः कुहूर् ब्रह्मणः स्मृतः ।
त्रिंशत् कल्पाः समाख्याता ब्रह्मणो दिवसैः सदा ॥
अतीताश् च भविष्याश् च वाराहो वर्ततेऽधुना ।
प्रतिपद् ब्रह्मणः प्रोक्ता द्वितीयार्धस्य साम्प्रतम् ॥ इति ।

अत्र श्वेतः श्वेतवाराहः स एव वाराहश् च । अयम् एव ब्रह्मोत्पत्तिसमये ब्राह्म उच्यते इति ज्ञेयम् । एवं पितृकल्प एव प्रथमपरार्धान्ते पद्मनिर्मितलोकत्वात् पाद्म उच्यते इति च । अतः श्रीभागवतस्य सारस्वतकल्पकथामयत्वं तु प्रायिकम् एव ॥४६॥

विश्वनाथः  प्रकरणम् उपसंहरतिब्रह्मणः सम्बन्धी कल्पः संवत्स्रशतात्मको ब्रह्मणः परमायुरूपः । विकल्पोऽवान्तरो ब्रह्मदिनरूपः । यत्र महाकल्पे प्राकृता महदादिसर्गा अवान्तरकल्पे च वैकृताः स्थावरादिसर्गाः इति । अयं विधिः प्रकारः अन्यैर् महाकल्पादिभिः साधारणः । एवं च, यावान् कल्पो विकल्पो वा [भा.पु. २.८.१२] इत्य् अस्य प्रश्नस्योत्तरं सङ्क्षेपेण दत्तम् ॥४६॥

 ]]]]]]]]]]

॥ २.१०.४७ ॥

परिमाणं च कालस्य कल्पलक्षणविग्रहम् ।
यथा पुरस्ताद् व्याख्यास्ये पाद्मं कल्पम् अथो शृणु ॥

श्रीधरः  वक्ष्यमाणं विस्तरं प्रतिजानीते । परिमाणं स्थूलं सूक्ष्मं च कल्पस्य लक्षणम् इयान् एवंरूप इति तद्विग्रहम् अवान्तरकल्पं मन्वन्तरादिरूपं विभागं च यथावद् विस्तरेण पुरस्तात् तृतीयस्कन्धे व्याख्यास्यामि । तत्र पाद्मं कल्पम् अथो इति कार्त्स्न्येन व्याख्यायमानं शृणु ॥४७॥

क्रमसन्दर्भः  न व्याख्यातम्.

विश्वनाथः  विस्तारेण तु, यथाकालोऽनुमीयते इत्य् अस्य प्रश्नस्योत्तरमध्य एव तस्य (कल्पपरिमाणप्रश्नस्य) उत्तरं दास्यमानं प्रतिजानीते । परिमाणं कीदृशं कल्पानां लक्षणम् एव विग्रहो वपुर् यस्य तत् । कल्पादिलक्षणं विना कालपरिमाणं न सिध्यतीत्य् अर्थः । यथा यथावत् । पुरस्तात् तृतीयस्कन्धे । पाद्मकल्पं प्रथमपरार्धान्तर्भवं कल्पगणना तु स्कान्दप्रभासखण्डाज् ज्ञेया, यथा

प्रथमः श्वेतकल्पस् तु द्वितीयो नीललोहितः ।
वामदेवस् तृतीयस् तु ततो गाथान्तरो परः ॥
रौरवः पञ्चमः प्रोक्तः षष्ठः प्राण इति स्मृतः ।
सप्तमोऽथ बृहत्कल्पः कन्दर्पोऽष्टम उच्यते ॥
सत्योऽथ नवमः प्रोक्त ईशानो दशमः स्मृतः ।
ध्यान एकादशः प्रोक्तस् तथा सारस्वतोऽपरः ॥
त्रयोदश उदानस् तु गारुडोऽथ चतुर्दशः ।
कौर्मः पञ्चदशो ज्ञेयः पौर्णमासी प्रजापतेः ॥
षोडशो नारसिंहस् तु समाधिस् तु ततोऽपरः ।
आग्नेयो विष्णुजः सौरः सोमकल्पस् ततोऽप्रः ॥
द्वाविंशो भावनः प्रोक्तः सुपुमान् इति चापरः ।
वैकुण्ठश् चार्चिषस् तद्वत् वल्लीकल्पस् ततोऽपरः ॥
सप्तविंशोऽथ वैराजो गौरीकल्पस् तथापरः ।
माहेश्वरस् तथा प्रोक्तस् त्रिपुरो यत्र घातितः ॥
पितृकल्पस् तथा चान्ते यः कुहूर् ब्रह्मणः स्मृतः ।
त्रिंशत् कल्पाः समाख्याता ब्रह्मणो दिवसैः सदा ॥
अतीताश् च भविष्याश् च वाराहो वर्ततेऽधुना ।
प्रतिपद् ब्रह्मणः प्रोक्ता द्वितीयार्धस्य साम्प्रतम् ॥ इति ।

तत्र श्वेतः श्वेतवाराहः, स एव वाराहश् च । अयम् एव ब्रह्मोत्पत्तिसमये ब्राह्म उच्यते । एवं पितृकल्प एव प्रथमपरार्धान्ते पद्मनिर्मितलोकत्वात् पाद्म उच्यते इति च ॥४६॥

 ]]]]]]]]]]

॥ २.१०.४८५० ॥

शौनक उवाच
यद् आह नो भवान् सूत क्षत्ता भागवतोत्तमः ।
चचार तीर्थानि भुवस् त्यक्त्वा बन्धून् सुदुस्त्यजान् ॥
क्षत्तुः कौशारवेस् तस्य संवादोऽध्यात्मसंश्रितः ।
यद् वा, स भगवांस् तस्मै पृष्टस् तत्त्वम् उवाच ह ॥
ब्रूहि नस् तद् इदं सौम्य विदुरस्य विचेष्टितम् ।
बन्धुत्यागनिमित्तं च तथैवागतवान् पुनः ॥

श्रीधरः  यद् अर्थं सृष्ट्यादिनिरूपणं तद् एव साक्षाच् छ्रोतुकामः कथान्तरं पृच्छतियद् आहेति । क्षत्ता विदुरः । भुवः सम्बन्धीनि तीर्थानि । यद् वा, भुवः क्षेत्राणि चेति ॥ कौषारवेर् मैत्रेयस्य तस्य क्षत्तुश् चाध्यात्मज्ञानसंश्रितः संवादः ॥ पुनर् आगतवान् तत्र च निमित्तं ब्रूहि ॥४८५०॥

क्रमसन्दर्भः  तद् एवं प्रस्तुतम् अपि पाद्मकल्पकथनं कथान्तरश्रवणोत्कण्ठ्या स्थगितीकृत्य पृच्छतियदाहेति ॥ कुत्रेति स्थानप्रश्नः तस्य परमादरणीयत्वात् । यद् वा, पृष्टः । यद् वा, तत्त्वम् उवाचेत्य् उभयत्र यच्छब्दान्वयत्वात् प्रश्नोत्तरयोः प्रश्नौ ॥४८५०॥

विश्वनाथः  तद् एवं प्रस्तुतम् अपि पाद्मकल्पकथनं कथान्तरश्रवणोत्कण्ठया स्थगितीकृत्य पृच्छतियद् आहेति । विदुर्ं तीर्थयात्रायां मैत्रेयाद् आत्मनो गतिम् इत्य् आदिना, यद् भवान् अवोचद् इत्य् अर्थः । भगवान् सर्वज्ञः । क्षत्ता विदुरः । कशारवएर् मैत्रेयस्य ॥४८५०॥

 ]]]]]]]]]]

॥ २.१०.५१ ॥

सूत उवाच
राज्ञा परीक्षिता पृष्टो यद् अवोचन् महामुनिः ।
तद् वोऽभिधास्ये शृणुत राज्ञः प्रश्नानुसारतः ॥

श्रीधरः  राज्ञा पृष्ट इति । अयम् अर्थह्यद् यूयं पृच्छथ इदम् एव राजापि शुकं पृष्टवान् । शुकोऽपि विदुरमैत्रेयसंवादं पुरस्कृत्य ये पूर्वं राज्ञा कृताः प्रश्नास् तदनुसारेण सर्वं पुराणार्थम् अवोचत् । तद् एवाहं वोऽभिधास्यामि तथैव शृणुतेति ॥५१॥

श्रीमद्भागवतं येन स्वब्रह्ममुखतो मितम् ।
ब्रह्मनारदयोः प्रोक्तं तं वन्दे गुरुम् ईश्वरम् ॥१॥
यत् सूत्रयन्त्रितं विश्वं नरीनर्ति जगन्त्रयम् ।
सन्तस्यम् एव पृच्छन्तु यद् अत्र स्खलितं मम ॥२॥
द्वितीयस्कन्धसम्बन्धिपदभावार्थदीपिका ।
उद्दीप्यताम् इयं सद्भिर् यथा स्यात् तत्त्वदीपिका ॥३॥
ईक्षन्ताम् इच्छया सन्तः क्षमन्तां मम साहसम् ।
मया हि स्वीयबोधाय कृतम् एतन् न सर्वतः ॥४॥

क्रमसन्दर्भः  अथात्र श्रीशुकप्रतिज्ञातपाद्मकल्पकथने भवदभीष्टं च सम्पत्स्यत इत्य् अभिप्रेत्याहराज्ञेति । तेनापि श्रीविदुरादिप्रस्तावपूर्वकं श्रीशौनकवत् पुनः प्रश्नः कृतोऽस्ति । श्रीशुकेनापि तथोत्तरितम् अस्तीति बोधितं सवासनत्वात् । तथा च तृतीये वक्ष्यतेकुत्र क्षत्तुर् भगवतः [भा.पु. ३.१.३] इत्य् आदिना ॥५१॥

विश्वनाथः  राज्ञा पृष्ट इति । अयम् अर्थःयद् यूयं पृच्छथ इदम् एव राजापि शुकं पृष्टावान्, शुकोऽपि विदुर् अमैत्रेयसंवादं पुरस्कृत्य ये पूर्वं राज्ञा कृताः प्रश्नास् तदनुसारेण सर्वम् अवोचत् तद् एव वोऽभिधास्ये ॥५१॥

इति सारार्थदर्शिन्यां हर्षिण्यां भक्तचेतसाम् ।
द्वितीये दशमोऽध्यायः सङ्गतः सङ्गतः सताम् ॥
ब्रह्मणश् च तृणस्यापि चेष्टा प्रातिस्विकी यतः ।
स एव भगवान् विश्वं धिन्वन् वृष्ट्यात् कृपामृतम् ॥

 ]]]]]]]]]]


इति श्रीमद्भागवते महापुराणेऽष्टादशसाहस्र्यां पारमहंस्यां संहितायां
द्वितीयस्कन्धे दशलक्षणकथनं नाम
दशमोऽध्यायः
॥२.१०॥

॥ द्वितीयस्कन्धः समाप्तः ॥

 “लॊकहितः” इति गॊ.संस्करणॆ पाठान्तरः.
 यन्नामकीर्तनं दानतपॊयॊगादि सत्फलम् ।
तं नित्यं परमानन्दं हरिं नरम् अहं भजॆ ॥ इत्य् आरम्भॆ श्लॊकॊ’धिकः पुस्तकान्तरॆ ।
 नाममात्रॆण वस्तुसङ्कीर्तनम् उद्दॆशः । लक्ष्यतॆ ज्ञायतॆ अनॆनॆति लक्षणम् । असाधारणधर्मकथनम् इति यावत् ।
 “चिन्तां प्रक्ड़्तसिद्ध्य्अर्थम् उपॊद्घातं विदुर् बुधाः” इति । प्रतिपाद्यम् अर्थं मनस्य् आकलय्य तद्अर्थम् अर्थान्तरवर्णनम् उपॊद्घातः ।
 प्रथमस्कन्धान्तॆ यच् छ्रॊतव्यम् अथॊ जाप्यम् [भा.पु. १.१९.३८] इत्य् आद्य् उक्तॆषु ।
 पञ्चसूना ग्ढ़स्थस्य चुल्ली पॆषण्य् उपस्करः । कण्डनी चॊदकुम्भश् च बध्यतॆ याश् च वाहयन् ॥
 तैश् च श्रॊतव्यजाप्यादिभिः ।
 “सौख्यॆषु” इति गॊ.संस्करणॆ पाठान्तरः.
 “चॆच्छता भवम्” इति चौ.संस्करणॆ पाठान्तरः । “स्वॆच्छया विभुः” इति गॊ.संस्करणॆ पाठान्तरः ।
 प्रॆष्ठत्वम् इति । आत्मनः सर्वापॆक्षया प्रियतमत्वस्य श्रुत्या बॊधनात् ।
 “न्ड़्पतॆ गीतं” इति गॊ.संस्करणॆ पाठान्तरः ।
 इह कर्मभूमाव् आगत्यॆति शॆषः ।
 यॊगस्याष्टावङ्गानि यथा पातञ्जलॆ’यमनियमासनप्राणायामप्रत्याहारधारणाध्यानसमाधयॊ’ष्टावङ्गानि’ इति
 जपगर्भं प्राणायामम् इति । ‘श्वासप्रश्वासयॊर् गतिविच्छॆदः प्राणायामः’ इति पातञ्जलसूत्रम् । तत्र सगर्भनिर्गर्भलक्षणं च’सगर्भॊ मन्त्रजापॆन निर्गर्भॊ मात्रहा भवॆत्’ इति । तत्र प्रणवादिजपसहक्ड़्तॊ जपगर्भ इति ज्ञॆयम् ।
‘स्वविषयासम्प्रयॊगॊ चित्तस्वरूपानुकारॆ इन्द्रियाणां प्रत्याहारः’ इति ।
‘दॆशबन्धश् चित्तस्य धारणा’ इति ।
‘प्रत्ययैकतानता ध्यानम्’ इति ।
 पादादीति । वक्ष्यमाणस्कन्धः ३.२८.२० इत्य् अत्रॊक्तदिशॆति ज्ञॆयम् ।
 अवयवॆति । अवयवानां प्ड़्थक् प्ड़्थग् यथाक्रमम् ऎकैकस्य स्वरूपचिन्तयॆत्य् अर्थः ।
 समाधिम् आहॆति तद् ऎवार्थमात्रनिर्भासं स्वरूपशून्यम् इव समाधिः ।
 भक्तिलक्षणः पूर्वॊक्तधारणादिरूपः ।
 ऎवं सङ्क्षॆपतॊ’ष्टाङ्गयॊगं श्रुत्वा विस्तरतस् तज्जिज्ञासुः प्ड़्च्छति । अयम् अपि राजप्रश्नॊ’न्यहितार्थ ऎव ।
 ऊत्तरम् आह’जितासन’ इत्य् आरभ्य’यावत् स्थवीयः पुरुषस्य रूपं क्रियावसानॆ प्रयतः स्मरॆत्’ [भा.पु. २.२.१४] इत्य् अन्तॆन ।
 यत्र सम्मतॆत्य् अस्यॊत्तरं स्थूलॆ इति । स्थूलॆ स्थविष्ठॆ विराड्दॆहॆ ।
 बाह्यतः कपित्थाकारॆणान्तश्चरणाद्य्अवयववता कूर्मॊपमॆन रूपॆण चतुर्मुखाख्यस्वाभिमानिक्षॆत्रज्ञभॊग्यतया च विशॆषतॊ राजत इति विराट् । तत्रॊपास्यतया भवॊ वैराजः ।
 जघनं नाभॆर् अधॊभाग इत्य् अर्थः ।
 भूवर्लॊकम् ।
 ग्ड़्णन्तीत्य् अत्र विदुर् इत्य् ऎवान्वॆतुं युक्तम् ।
 ऎवं नासिकादिष्व् अपीति प्रायिकम् ऎव चक्षुषि व्यभिचारात् । तत्र हि सूर्यस्यैव गॊलकत्वॆन प्राप्तत्वात् । तद् ऎवम् अत्र युक्तिर् नानुसन्धॆया किन्तूपासनार्थं शास्त्राज्ञैव कारणम् इति सर्वं समञ्जसम् । क्रम. ।
 आप इत्य् अनॆन तद्अधिष्ठाता वरुणः ।
 नखानि नखॊपलक्षितानि ड़्क्षादीनीति कॆचित् ।
 म्ड़्गा हरिणादयः ।
 पशवॊ गवादयः ।
 श्रॊणिदॆशॆ उपास्यास्तत्त्वॆनानुसन्धॆया इत्य् अर्थः ।
 वडवा घॊड़की ।
 धियां व्ड़्त्तिभिर् इन्द्रियलक्षणाभिः प्राचीनसहस्रजन्मवर्तिनीभिर् अनुभूतम् ऎव सर्वं दॆवॆन्द्रत्वनरॆन्द्रत्वादिकं भॊगैश्वर्वादिकं यॆन सः । किम् पुनश् चर्वितचर्वणयॆति भावः ।
 श्रुतौ तु’अङ्गुष्ठमात्रं पुरुषं मध्य आत्मनि संस्थितं’ इत्य् उक्तम् । उभयत्र ह्ड़्दयकमलापॆक्षया व्यापकस्यैव सूक्ष्मत्वं विवक्षितम् ।		
‘स्निग्धामलैः’ इति पाठः ।
 ऎवंविधम् ईश्वरं यावद् धारणया मनॊ’वतिष्ठतॆ निश्चलं भवॆत् तावद् ईक्षॆतॊपासीतॆत्य् अर्थः ।
 धीः शुध्यति विषयलाम्पट्यं त्यजतीति वा
 शुद्धॆ आत्मन्य् अन्तर्यामिणि । अथ वा शुद्धॆ शॊधितत्वं पदार्थॆ ।
 शुद्धॆ ब्रह्मणि शॊधिततत्पदार्थॆ ।
 शुद्धॆ आत्मन्य् अन्तर्यामिणि । अथ वा शुद्धॆ शॊधितत्वं पदार्थॆ ।
 शुद्धॆ ब्रह्मणि शॊधिततत्पदार्थॆ ।
 अनिमिषाम् इति मिषधातॊः क्विब्अन्तस्यॆदं रूपम् ।
 जगताम् इति कर्मणि षष्ठी । जगन्ति स्वस्वकार्यॆ प्रवर्तयाम् आसुः ।
 अत्र ब्रह्मप्राप्तिप्रकारं वक्तुं तावद् दॆहाद् उत्क्रान्तिप्रकारम् आह इति, यद् अन्तकालॆ इति कर्तव्यम् उक्तं तद् उपसंहरति इत्य् अवतरणॆ क्वचित् ।
‘सकाशात्’ इति पाठः ।
 नाभ्य्आदिष्व् इति । अत्र परॊक्तॆषु मणिपूरानाहतविशुद्धतालुमूलाज्ञाचक्रब्रह्मरन्ध्रॆष्व् इत्य् अर्थः ।
‘सप्तायतनानि’ इति पाठः ।
 परमॆष्ठिनॊ ब्रह्मणः स्थानम् ।
 अर्चिरादिमार्गप्राशस्त्यं धूममार्गं चानुपादॆयत्वॆनॊक्त्वार्चिरादिमार्गं दर्शयति । सिद्धां ।
 कल्कः पापं स च पुण्यस्याप्य् उपलक्षणं’तदा विद्वान् पुण्यपापॆ विधूय निरञ्जनः परमं साम्यम् उपैति’ इत्य् अथर्वणॆ श्रवणात् ।
 चक्रं शैशुमारं ।
 आविष्टलिङ्गत्वाद् इति । अजहल् लिङ्गत्वाद् इत्य् अर्थः ।
 अथॊ लीलाग्ढ़ीतशरीरॆण तद्भॊगानन्तरम् । क्रम. ।
 प्रतिपद्यॆत्य् आदीनां अग्रिमश्लॊकस्थॆन प्राणॆनाकूतिम् उपैतीत्य् अनॆनान्वयः ।
 स्वगुणभूतॆनॆति भावः ।
 घ्राणद्वारा गन्धम् आविश्यॆत्य् अर्थः । ऎवम् उत्तरत्रापि ।
 अहङ्कारः महत्तत्त्वॆ प्रविलापयतीत्य् अर्थः ।
 गुणाः सन्निरुध्यन्तॆ यॆन तद् इति वा । महत्तत्त्वं प्रधानॆ प्रविलापयतीत्य् अर्थः ।
 लक्षयन्तीति लक्षणानि वॆदवाक्यानिसत्यं ज्ञानम् अनन्तं, यतॊ वा इमामि भूतानि इत्य् आदीनि तैः ।
 स च स च इति परमात्मसन्दर्भॆ पाठः.
 नॊत् फ़ॊउन्द्.
 संयॊगप्ड़्थक्त्वॆनॆति । सम्बन्धस्य भिन्नत्वॆनॆत्य् अर्थः । तत्तद्दॆवतायजनॆ तत्तद्उक्तफलसिद्धिर् इति प्ड़्थक्त्वम् । तत्तद्दॆवताभजनॆन पापक्षयात् भागवतप्रसङ्गः तत्सङ्गत्या च भगवत्य् अचला भक्तिर् इति संयॊगः इति व्याख्यालॆशः । अथ वा ऎकस्य तूभयत्वॆ संयॊगप्ड़्थक्त्वम् । यथाखादिरॊ यूपॊ भवति खादिरॊ वीर्यकामस्यॆति यथैकस्य खदिरयूपस्य क्रत्व्अङ्गत्वं वीर्यसाधकत्वं च, तथात्र नानादॆवताभजनं तत्तत्फलसाधकं हरिभक्तिफलसाधनं च । तत्रॊभयफलसाधकत्वॆ स्थितॆ हरिभक्तिकामनयॆन्द्रादयॊ यष्टव्याः नान्यकामनयॆति समुदायार्थः । यथा गॊपकुमारिकाणां क्ड़्ष्णकामनया कात्यायन्य्अर्चनम् ।
 भागवतसङ्गतॊ हरिकथाप्राप्तिर् इत्य् अर्थाल् लभ्यतॆ ।
 आदिशब्दॆन जन्ममरणशॊकमॊहक्षुधापिपासादीनां ग्रहणम् ।
 चक्रं पुनः पुनर् आपतनम् ।
‘कथाः स्युः सत्समागमॆ’ इति पाठह् । ‘सताम्’ इति पाठॆ कथा इत्य् अस्याध्याहारः ।
 थॆसॆ अरॆ स्रिधर’स् इन्त्रॊदुच्तॊर्य् वॆर्सॆस् तॊ थॆ फ़िर्स्त् थ्रॆऎ छप्तॆर्स् ऒफ़् थिस् स्कन्ध.
 अविकलॆ अनुपद्रवॆ, वैर्यादिभिर् अनुपद्रुतॆ वा ।
 हॆ मुनयः, हरिलीलां ब्रूहीति यत् प्ड़्च्छथ इमम् ऎवार्थम् इति यॊज्यम् ।
 विवित्सामीत्य् अत्र इड्अभाव आर्षः ।
 अधीश्वरैर् ब्रह्मादिभिः ।
 श्रीधर रॆअद्स् थिस् लिनॆ विथ् थॆ फ़ॊल्लॊविन्ग् वॆर्सॆ.
 अनुपलक्ष्यं यॊगिभिर् अपि दुर्ज्ञॆयम् इत्य् अर्थः ।
 पुनःशब्दॆनॆत्य् अर्थः । अवधारणावाचिना पुनःशब्दॆनान्ययॊगं निवारयति । ऎतॆभ्य ऎवानुम्ड़्ग्यं ददाति नान्यॆभ्य इत्य् अर्थः’पुनर् अपि’ इत्य् अपि पाठः
 साध्यं
 ड़्षं ज्ञानं भासयति दीपयतीत्य् ड़्सभः ।
 अस्मिन् पद्यॆ यच् छब्दाव्ड़्त्त्या ऎकवचनॆन च सक्ड़्त् तत् तन्मात्रम् अपीत्य् अभिहितम् ।
 किरातॆति । शबरात् पर्णशबरीजाताः किराताः । वैश्याद् ब्राह्मणीजातॊ वैदॆहकस् तस्मात् पुल्कसीजातः हूणाः । वैदॆहकपुत्रा आन्ध्राः । निष्ठ्यात् किरातीजाताः पुलिन्दाः । शूद्राद् ब्राह्मणीजाताश् चाण्डालास् तम्साज् जाताः पुल्कसाः । ब्राह्मणाद् वैश्यायां जातॊ’म्बष्ठः, तस्य कन्यायां ब्राह्मणाज् जाता आभीराः । कङ्काः कर्पराः । न्ड़्पाद् वैश्यायां जाता यवनाः । शकास् तुरुष्कविशॆषाः ।
 शकादयः इति पाठः ।
 तत्तद् इति । त्रयीमयः कर्मकाण्डॊपास्यः । धर्ममयॊ मन्व्आदिधर्मशास्त्रॊपास्यः । तपॊमय उपासनाकण्डॊपास्य इति ।
 रुचिम् अनतिक्रम्यॆति यथारुचम् इत्य् अव्ययीभावॆ झयः इति टचि यथारुचम् इति सिध्यति ।
 स्वान्य् असाधारणानि ।
 अन्तर्भावितणिज्अर्थः ।
 “अत्रास्ताम्वाच्यम्” इति टीकांशः कगघकरलिपिषूपलभ्यतॆ ॥
 तॆषाम् अन्यतः पराभवॊ यथा न स्यात् तथा भावयाम् आस । अमॊघवाञ्छ इत्य् अर्थः ।
 “तद् ऎतत्आन्यान्” इत्य् अत्र “तद् ऎतत् प्रश्नवाक्यं ब्रह्ममुखॆनैव तद्उत्तरवाक्यद्वारा अन्यान्” इति पाथान्तरं खकरलिप्यां प्राप्तम् ॥
 यथार्कादयस् तत्प्रकाशितास् तच्छक्त्यैव तत्तत्प्रकाशयन्तीत्य् अर्थः ।
 नमॊ धीमहीति । मनसा नमनं कुर्वीमहीत्य् अर्थः ।
 परमॆश्वरस्यापीत्य् अर्थः ।
 अत्र निर्गुणस्य विभॊर् ईश्वरस्यॆत्य् अन्वयॊ ज्ञॆयः ।
 ऎवम् उभयॊर् ऎकान्वयॆ ऎकं गुणपदम् अधिकं भवतीति भाति, परन्तु गुणाः शुक्लरक्तक्ड़्ष्णवर्णा इति पूर्वश्लॊकॊक्तस्य त्रयॊ गुणा इतिवाक्यस्य विशॆषणम् । यद् वा’गुणॊ’प्रधानॆ’ इति मॆदिनीकॊशात् स्थित्य्आद्य्अर्थं मायया ग्ढ़ीता अप्रधानरूपा इति पूर्वश्लॊकॆनैव सम्बन्धः । अतॊ न पौनरुक्त्यशङ्कॆति दीपि. ।
 मायॆशः स्वया मायया विबुभूषुर् विविधं भवितुम् इच्छुर् यद्ड़्च्छया स्वैरितया सङ्कल्पमात्रॆण वात्मनि प्राप्तं लीनं सन्तं कालं क्षॊभकं स्ड़्ष्टिकालॆति व्यवहारहॆतुं, कर्म जीवाद्ड़्ष्टं, स्वभावं मायादीनां परिणामित्वादिरूपं कारणतया उपाददॆ स्ड़्ष्ट्य्अर्थम् अङ्गीक्ड़्तवान् इत्य् अन्वयः ।
 तुशब्दॊ’स्याः सर्ववैलक्षण्यद्यॊतनार्थः
 वैकारिकाद् इति मनॊ’न्तःकरणचतुष्टयम् । अस्य तात्पर्यॆण चन्द्रमा मनसॊ जात इत्य् अस्या ड़्चॊ’र्थॊ दर्शितः ।
 क्रमस् तु श्रॊत्रत्वक्चक्षुर्जिह्वाघ्राणानि वाक्पाणिपादपायूपस्थाः ।
 प्राणस्यॆति टीकाया उत्तरांशः कॆवलं खकरलिपॆर् अधिकपाठः ॥
‘असंहताः’ इति सुबॊ. पाठः ।
 सद्असत्त्वं मुख्यगौणभावम् । क्रम. ।
 ब्रह्माण्डाभिधम् ।
 प्ड़्थक् क्ड़्त्य स्थित इत्य् अर्थॊ मूलस्थनिर्गत इत्य् अस्य ।
 पुरुषस्यॆत्य् आदिना “ब्राह्मणॊ’स्य मुखम् आसीत्” इत्य् अस्या ड़्चॊ’र्थ उक्तः ।
 भूर्लॊक इत्य् आदिना “नाभ्या आसीत्” इत्य् अस्या ड़्चॊ’र्थ उक्तह् ।
 भुवर् इत्य् अव्ययं अन्तरीक्षलॊकस्य नाम ।
 अयं च सत्यलॊकस् तद्उपरितनः सप्तम इत्य् अर्थः ।
 स्वर्लॊकॆ ब्रह्मलॊकपर्यन्तः ।
‘वाचॊ वह्नॆः’ इति पाठः ।
 आदिना उष्णिक्त्रिष्टुब्जगतीपङ्क्तिब्ढ़तीनां ग्रहणम् ।
 आदिशब्दॆन चर्ममांसरुधिरमॆदॊमज्जास्थां ग्रहणम् ।
 आदिना कटुतिक्तकषायाम्ललवणानां ग्रहणम् ।
 सप्तधातुःरसास्रमांसमॆदॊ’स्थिमज्जानः शुक्रसंयुताः । शरीरस्थैर् यदा सम्यक् विज्ञॆयाः सप्तधातवः । सप्तछन्दांसिगायत्री उष्विक्, अनुष्ठुभ्, त्रिष्टुभ्, ब्ढ़ती, पङ्क्तिः, जगती.
 ऒषध्यः फलपाकान्ता बहुपुष्पफलॊपगाः इति मनुः (१.४६).
 दिवः ज्यॊतिश् चक्रस्यॆत्य् अर्थः ।
 श्रीधर ब्रॆअक्स् उप् थॆ वॆर्सॆस् दिफ़्फ़ॆरॆन्त्ल्य् फ़्रॊम् थिस् पॊइन्त्. जीव अन्द् विश्वनाथ सॆऎ थिस् अस् अ हल्फ़्वॆर्सॆ. इ हवॆ अद्जुस्तॆद् श्रीधर’स् चॊम्मॆन्तर्य् इन् अच्चॊर्दन्चॆ विथ् जीव’स् नुम्बॆरिन्ग्.
 आस्पदम् इत्य् उत्तरश्लॊकस्थम् अनुक्ड़्ष्य यॊज्यम् ।
 लयस्यॆति तदानीं सर्वॆषां तत्र लयाद् इति व्याख्यालॆशः ।
 नागा हस्तिनः सरीस्ड़्पाः सर्वाः उरगास् तद्अवान्तरजातयः ।
 ड़्क्षाण्य् अश्विन्य्आदीनि । तारास् तद्भिन्ननक्षत्रावान्तरभॆदभिन्नानि । कॆतवॊ धूमकॆतुप्रभ्ड़्तयः ।
 सहस्रशीर्षा पुरुषः सहस्राक्षः सहस्रपात् । सभूमिं विश्वतॊ व्ड़्त्वात्य् अतिष्ठद् दशाङ्गुलम् ॥१॥
पुरुष ऎवॆदं सर्वं यद् भूतं यच् च भव्यम् । उताम्ड़्तत्वस्यॆशानॊ यद् अन्नॆनातिरॊहति ॥२॥
ऎतावान् अस्य महिमातॊ ज्यायांश् च पूरुषः । पादॊ’स्य विश्वा भूतानि त्रिपादस्याम्ड़्तं दिवि ॥३॥
त्रिपाद्ऊर्ध्व उदैत् पुरुषः पादॊ’स्यॆहाभवत् पुनः । ततॊ विष्वं व्यक्रामत् साशनानशनॆ अभि ॥४॥
तस्माद् विराळ् अजायत विराजॊ अधि पूरुषः । स जातॊ’त्यरिच्यत पश्चाद् भूमिम् अथॊ पुरः ॥५॥
यत् पुरुषॆण हविषा दॆवा यज्ञम् अतन्वत । वसन्तॊ’स्यासीद् आज्यं ग्रीष्म इध्मः शरद् धविः ॥६॥
तं यज्ञं बर्हिषि प्रौक्षन् पुरुषं जातम् अग्रतः । तॆन दॆवा अयजन्त साध्या ड़्षयश् च यॆ ॥७॥
तस्माद् यज्ञात् सर्वहुतः सम्भ्ड़्तं प्ड़्षद् आज्यम् । पशून् तांश् चक्रॆ वायव्यान् आरण्यान् ग्राम्याश् च यॆ ॥८॥
तस्माद् यज्ञात् सर्वहुत ड़्चः सामानि जज्ञिरॆ । छन्दांसि जज्ञिरॆ तस्माद् यजुस् तस्माद् अजायत ॥९॥
तस्माद् अश्वा अजायन्त यॆ कॆ चॊभयाद् अतः । गावॊ ह जज्ञिरॆ तस्मात् तस्माज् जाता अजावयः ॥१०॥
यत् पुरुषं व्यदधुः कतिधा व्यकल्पयन् । मुखं किम् अस्य कौ बाहू का ऊरू पादा उच्यॆतॆ ॥११॥
ब्राह्मणॊ’स्य मुखम् आसीद् बाहू राजन्यः क्ड़्तः । ऊरूतदस्य यद् वैश्यः पद्भ्यां शूद्रॊ अजायत ॥१२॥
चन्द्रमा मनसॊ जातश् चक्षॊः सूर्यॊ अजायत । मुखाद् इन्द्रश् चाग्निश् च प्राणाद् वायुर् अजायत ॥१३॥
नाभ्या आसीद् अन्तरिक्षं शीर्ष्णॊ द्यौः समवर्तत । पद्भ्यां भूमिर् दिशः श्रॊत्रात् तथा लॊकान् अकल्पयन् ॥१४॥
सप्तास्यासन् परिधयस् त्रिः सप्त समिधः क्ड़्ताः । दॆवायद् यज्ञं तन्वाना अबध्नन् पुरुषं पशुम् ॥१५॥
यज्ञॆन यज्ञम् अयजन्त दॆवास् तानि धर्माणि प्रथमान्य् आसन् ।
तॆ ह नाकं महिमानः सचन्त यत्र पूर्वॆ साध्याः सन्ति दॆवाः ॥१६॥
 दशाङ्गुलम् इत्य् उपलक्षणं । ब्रह्माण्डाद् बहिर् अपि सर्वतॊ व्याप्यावस्थित इत्य् अर्थः । वितस्तिम् इति दशाङ्गुलपदार्थ ऎव ।
 सभूमिं विश्वतॊ व्ड़्त्वात्य् अतिष्ठद् दशाङ्गुलम् इति पाठः समर्थित ऎव ।
 “सहस्रनामखण्डॆ च” नॊत् इन् अल्ल् ऎदितिऒन्स्.
 तद्उपरितनलॊका इति जनस्तपःसत्यलॊका इत्य् अर्थः ।
 तत्र जनलॊकॆ इत्य् अर्थः ।
 ग्ढ़ ऎव मॆधा बुद्धिर् यस्य स ग्ढ़मॆधः ।
 गच्छतीत्य् अर्थः ।
 साशनं भॊजनादिव्यवहारॊपॆतं चॆतनं प्रणिजातं, अनशनं तद्रहितम् अचॆतनं गिरिनद्य्आदिकं तद् उभयं यथा स्यात् तथा ।
 विविधानि वस्तूनि राजन्तॆ’त्रॆति विराट् ब्रह्माण्डदॆहः ।
 दॆवा इज्यन्तॆ’स्मिन्न् इति दॆवयजनम् ।
चत्वारॊ हॊत्रा उपलक्षिता उद्गात्ड़्ब्रह्मड़्त्विजश् च इति खकरलिप्यां पाठः ।
 ऎतत् स्कन्धीयपञ्चमाध्यायॊक्तानाम् इति शॆषः ।
 अत्र विपरिणामॆनान्वयॊ यथायस्य ड़्तां गतिम् अहं न वॆद्मि, यूयं न वित्थ, वामदॆवॊ न वॆद, किम् उतापरॆ सुरा विदुर् इति ।
 घटाद्य्आकारॆति । यथा तडागॊदकं छिद्रान् निर्गत्य कुल्यात्मना कॆदारान् प्रविश्य तद्वद् ऎव चतुष्कॊणाद्य्आकारं भवति तथा तैजसम् अन्तःकरणम् अपि चक्षुर्आदिद्वारा घटादिविषयदॆशं गत्वा घटादिविषयाकारॆण परिणमतॆ स ऎव परिणामॊ व्ड़्त्तिर् उच्यतॆ ।
 विप्लुतं व्याप्तम् इत्य् अर्थः ।
‘कल्पॆ कल्पॆ आत्मानं स्ड़्जतीत्य् उक्तं, तत्र कॆ स्ड़्ज्यमाना अवतारास् तान् अवतारान् विस्तरॆणाह’ इत्य् अवतरणं प्राचीनपुस्तकॆ लभ्यतॆ ।
 विष्णॊर् इति त्ड़्तीयस्कन्धीयपञ्चमाध्यायस्य सप्तविंशश्लॊकव्याख्यायाम् आलॊचनीयम् ।
 खगलॊकपाला गरुडाद्याः ।
 दैत्यॆन्द्रॆति । दनुनान्नि दक्षकन्यायां कश्यपाज् जाता ऎकषष्टिसङ्ख्याका असुरास् तॆषु प्रधाना द्विमूर्धादयॊ’ष्टादश ।
 प्रॆतपिशाचादयॊ भूतजातिभॆदाः । तत्र पिशाचा घण्टाकर्णादयः, भूतॆशा भैरवादयः, कूष्माण्डॆशा भ्ड़्ङ्ग्यादयः, यादांसि जलजन्तवस् तद्अधीशास् तिमिङ्गिलादयः ।
 “सुपॆशलान्” इति विजयध्वजः । तत्र मधुरॆभ्यॊ’प्य् अतिमधुरान् इत्य् अर्थः ।
 सुपॆशस्शब्दगत इत्य् अर्थः, “लकारलॊपः” इत्य् अपि क्वचित् ।
 “पीङ् पानॆ” इति धातॊर् दैवादिकाच् छत्ड़्प्रत्यय आर्षत्वाच् चिन्त्यः ।
 उद्यत इति । समुद्रॆ निमज्ज्य रसातलगता महीम् उद्ध्ड़्त्य दंष्ट्राग्रॆ निधाय ऊर्ध्व गत इत्य् अर्थः ।
 अत्रॆर् इति चतुर्थ्य्अर्थॆ षष्ठी । अपगतिं त्याजयतीत्य् अपत्यं दुर्गतिनिवारकं ।
 यॊगर्द्धिं ध्यानसिद्धिं यॊगसम्पत्तिं वा ।
 उभयींशब्दस्थानॆ मध्वस्यात्र पाथॊ भिद्यतॆ ।
 मयाहम् ऎव दत्त इत्य् अत्र ऎकस्य कर्मकर्त्ड़्भावॊ न भगवद्व्यतिरिक्तस्य भवति । धर्मशास्त्रॆधर्मदासॊ ज्यॆष्ठपुत्रॊ भार्या स्वात्मा तथैव च । सर्वस्वं गुरुवर्यश् च नैव दॆयम् इति स्थितिः ॥ इति अदॆयत्वॆन प्रतिपादनात् । अत आहभगवान् इति ।
 भुक्तिर् अणिमाद्य्ऐश्वर्यभॊगः ।
‘ मॆ आदौ’ अत्र संहिताया अविवक्षितत्वं बॊध्यम् ।
अत्र सनाद् इत्य् अव्ययम् । दीर्घ आर्षः । सनन्नामक इत्य् अर्थः । यद् वा, सनात् सनातनतमः इति सहस्रनामस्तॊत्रात् सनान्नामा इत्य् अर्थः ।
 अस्मिन् पक्षॆ तपस इति षाष्ठ्य्अन्तम् ।
 आत्मन इति द्वितीयान्तं दर्शनक्रियाकर्मॆति ज्ञॆयम् ।
 दहन्तम् अपीति मूलस्थः उतशब्द अप्य् अर्थः ।
 कम् अपीति । यॊ ध्रुवाय प्रसन्नः सन् ध्रुवपदम् अदात् तम् अवतारम् इत्य् अर्थः ।
 अर्थित इति अवतरितुं प्रार्थितस् तदा वॆनदॆहाद् अवतीर्णः सन्न् इत्य् अर्थः ।
 अन्वर्थम् अनुगतावयवार्थं यौगिकार्थम् इति यावत् । त्रात्वॆति क्त्वाप्रत्ययस् तु त्राणावश्यकताविवक्षया भाविनि भूतवन् निर्दॆशात् ।
 मॆरुदॆव्या इति । प्रथमस्कन्धॆअष्टमॆ मॆरुदॆव्यां तु नाभॆर् जात उरुक्रमः [भा.पु. १.३.१३] इति कथितायाः ।
 यां जडयॊगचर्याम् इत्य् अर्थः । अथवा, यां समाधिचर्यां पारमहंस्यं पदं परमहंसप्राप्यम् आमनन्तीत्य् अर्थः ।
 भाविना सत्यव्रतॆनॆत्य् अर्थः ।
 आश्रितानां मध्यॆ प्ड़्थिवी प्रधानं यत्र स इत्य् अर्थः, व्ड़्क्षमयॊ ग्राम इतिवत् ।
 शिखा इत्य् अत्र आर्षाः सप्तम्या लुक् ।
 "अवाप रुद्धम्” इति चक्रवर्तिना स्वीक्ड़्तपाठः । “अवाप दुःखम् आयुश् च” इति गॊसंस्करणॆ ध्ड़्तपाठान्तरॊ’नात्यादरणीयः ।
 उग्रवीर्यम् इति पाठः.
 निपीडिताया इति ङग्रन्थस्य पाठान्तरं.
 अस्माभिः (क, ख)
 “विष्णु....अस्ति” इति वाक्यं सर्वत्र न द्ड़्श्यतॆ.
 “हरिवंशॆ हि कस्याञ्चिद् गिरिगुहायां भगवान् स्वमूर्तिं निक्षिप्य गरुडं च तत्रावस्थाप्य स्वयम् अत्रागत इत्य् उक्तम् । तद् उक्तम् स दॆवान् अभ्यनुज्ञाय [ह.वं. १.५५.५०] इत्य् आदि” इति वाक्यं अत्र स्थानॆ क्ड़्ष्णसन्दर्भॆ द्ड़्श्यतॆ, न तु क्रमसन्दर्भस्य कस्यांश्चिल् लिप्याम् ।
 थॆ सॆच्तिऒन् बॆगिन्निन्ग् “अतॊ यत् प्रभासखण्डॆ” अन्द् ऎन्दिन्ग् हॆरॆ इस् नॊत् फ़ॊउन्द् इन् अल्ल् क्रमसन्दर्भ मनुस्च्रिप्त्स्. इत् इस् फ़ॊउन्द् इन् थॆ क्ड़्ष्णसन्दर्भ, सॆच्तिऒन् २९.
 “ऎवम् ऎव सत्त्वं रजस् तम [भा.पु. १.२.२३] इत्य् आदिप्रथमस्कन्धपद्यप्राप्तम् अनिरुद्धाख्यपुरुषावतारत्वं भवानीनाथैर् [भा.पु. ५.१७.१६] इत्य्आदिपञ्चमस्कन्धगद्यप्राप्तं सङ्कर्षणावतारत्वं च भवस्य सङ्गच्छतॆ ।” इत्य् अत्राधिकः पाठः क्ड़्ष्णसन्दर्भॆ द्ड़्श्यतॆ.
 स्वयम् आविविशतुः (ग)
 ऎनाविविशतुः (ग)
 यज् जीवयिष्यति यच् चॊच्चाटयिष्यति तद् इतरथानीश्वरत्वॆ न भाव्यम् इति पूर्वश्लॊकॆनान्वयः.
 पीथान् बॊथ् इन् तॆxत् अन्द् चॊम्मॆन्तर्य् इन् सॊमॆ ऎदितिऒन्स्.
 इवॆति पादपूरणार्थकम् अव्ययन् ।
 मुञ्जॆति दशमस्कन्धीयॊनविंशाध्यायॊक्तायाम् (१०.१९.५फ़्फ़्) इषीकाटव्याम् इति यावत् ।
 “लॊकॆ विकुण्ठम् उपनॆष्यति” इति पाण्डॆयस्वीक्ड़्तपाठः ।
 रासॊ नाम बहुनर्तकीयुक्तॊ न्ड़्त्यविशॆषाः इति १०.३३.२पद्यॆ व्याख्यायाम्
 अलम् इति भगवद्गुणानां साकल्यॆन वर्णनासम्भवाद् इति भावः.
 मरणानन्तरम् इत्य् अर्थः.
 त्रिपूरासुरॆणायॊरजतताम्रिनिर्मिताभिः.
 व्ड़्षं लान्तीति व्ड़्षला म्लॆच्छाः.
 तॆ चवॆदमार्गविरॊधॆन यॆषां करणम् अण्व् अपि । तॆ हि पाखण्डिनॊ ज्ञॆया वॆदार्थस्य विनिन्दकाः ॥ इति
 असुराद्या इति आद्यपदॆन भूतप्रॆतपिशाचादयः क्रूरस्वभावाश् च.
 स्वरंहसॆत्य् अत्र छन्दॊभङ्ग आर्षः । “स्वरहसा” इति पाठॊ’युक्त ऎव । रहःशब्दस्य वॆगवाचित्वॆ प्रमाणाभावात् ।
 त्रिसाम्यरूपम् इति त्रिगुणसाम्यलक्षणम् अधिष्ठानस्वरूपं प्रक्ड़्तिर् इत्य् अर्थः.
 विष्णुसूक्तस्य प्रथमड़्क् चक्रवर्तिटीकायाम् पूर्णतयॊद्ध्ड़्ता.
 मायाबलं मायामहत्त्वम् इत्य् अर्थः.
 “अतितरन्ति च” इत्य् अत्र “तरन्त्य् अथ” इति.
उत्तङ्क इति वक्तव्यॆ उतङ्क इत्य् आर्षं छन्दॊनुरॊधॆन.
 सारस्वतॊ दधीचिः ।
 आकूतिर् दॆवकूतिः प्रसूतिर् इति तिस्रः.
 “रन्तिदॆवदॆवव्रता” इत्य् ऎवंरूपॆ इत्य् अर्थः.
 “शुभधारणा” इति पाठॆ छन्दॊभङ्ग आर्षः.
 विषयकरणॊपरागॆति । विषयॊ रूपादिर् ग्राह्यः । करणं साधनं चक्षुर्आदि । उपरागॊ ग्राह्यत्वॆन स्वीकारः । तद् उक्तम्द्ड़्श्यानुरञ्जितं द्रष्ट्ड़् द्ड़्श्यं द्रष्ट्र् अनुरञ्जितं । अहंव्ड़्त्त्यॊभयं रक्तं तन्नाशॊ’द्वैत आत्मनः ॥ इति ।
 फ़्रॊम् ननु तॊ आह रॆप्लचॆद् ब्य् तत् कुतः ? इन् चॆर्तैन् ऎदितिऒन्स्.
 व्ड़्त्तॆर् ऎव तद्उपराग इति । व्ड़्त्तॆश् चक्षुर्आदिव्ड़्त्तॆर् दर्शनश्रवणादॆर् व्यावहारिकज्ञानस्य उपराग आरक्तत्वम्
चातुर्विधम् इति । नात्र घटं करॊति कुलाल इत्य् अत्र उत्पाद्यं क्रियाफलं । चक्षुषा रूपं पश्यतीत्य् अत्र आप्यं । सॊमं सुनॆति सॊमपा इत्य् अत्र विकार्यं । संस्कारश् च त्रिविधः, तत्र प्राक्तनपुण्यातिशयजन्यः सुखविशॆष आद्यः । द्वितीयॊ मलापाकरणरूपः । त्ड़्तीयॊ गुणाधानरूपः । राज्यं प्राप्नॊति धर्मिष्ठ इत्य् आद्यं संस्कार्यं । रजकॊ वस्त्रं क्षालयतीति द्वितीयं । वस्त्रं रञ्जयतीति त्ड़्तीयम् ।
 उत्पत्त्य्आदीति आदिना प्राप्तिविक्ड़्तिसंस्कार्याणां ग्रहणम्.
 अत्रावधि भगवतसन्दर्भस्य पञ्चमपरिच्छॆदॆ प्राप्यतॆ.
 विस्वनथ गिवॆस् सिx लिनॆस् तॊ वॆर्सॆ ४७, त्वॊ तॊ ४८..
 स्वारम्भकाणां प्ड़्थिव्य्आदिमहाभूतानाम् इत्य् अर्थः.
 अत्र परमात्मसन्दर्भॆ अधिकं पठितम्इदम् ऎव श्रीहंसदॆवॆनॊक्तंअहम् ऎव न मत्तॊ’न्यद् इति बुध्यध्वम् अञ्जसा [भा.पु. ११.१३.२४] इति ॥ इति ।
 अत्र श्लॊकद्वयम् अधिकं क्वचिद् अस्ति तच् च
न्ड़्जन्मनि न तुष्यॆत क्ड़्तॆन भगवान् यदि ।
धर्मार्थकामैः किं तर्हि कार्यं सिध्यति नश्वरैः ॥५३॥
क्ड़्ष्णॆ न चॊत्तमश्लॊकॆ चॆद् भक्तिर् अनपायिनी ।
किं स्याद् वर्णाश्रमाचारदानहॊमादिभिः क्ड़्तैः ॥५४॥ इति ।
ऎतद्उपरि वीरराघवटीका । ननु त्रिवर्गॊ यथा भवॆत् तथा वर्णयति किं नॊच्यत इत्य् आशङ्क्याहन्ड़्जन्मनीति । मनुष्यजन्मनि क्ड़्तॆन साधनकलापॆन भगवान् न तुष्यॆत तर्हि नश्वरैर् धर्मादिभिः किं कार्यं किं प्रयॊजनं सिध्यति न किम् अपीत्य् अर्थः ॥५३॥ धर्मस्य ह्य् आपवर्ग्यस्यॆति पूर्वॊक्तरीत्या परम्परया भगवद्भक्ताव् उपयुज्यमानानाम् ऎव साफल्यं तद्उपयॊगरहितानां तु वैफल्यम् ऎवॆति अन्वयव्यतिरॆकॆणाहक्ड़्ष्ण इति । उत्तमश्लॊकॆ अविद्यानिवर्तकयशसि श्रीक्ड़्ष्णॆ चॆद् यदि च क्ड़्तैः स्वनुष्ठितैर् वर्णाश्रमाचारादिभिर् अनपायिनी । अव्यभिचारिणी भक्तिर् न स्यात् तर्हि तैः किम् अन्यत् फलं स्यात्, न किम् अपि । अन्यफलस्य नश्वरत्वात् तज् जातम् अप्य् अजातप्रायम् इति भावः ॥५४॥ इति ।
 सर्वं मलम् इति मूलस्थशमलम् इत्य् अस्यार्थः ।
 सर्वॆषाम् इत्य् आदि । अत्र सर्वॆषाम् ऎव सर्वम् ऎव निःशॆषम् ऎव हरत्य् ऎव इत्य् अवधारणचतुष्टयं ज्ञॆयम् ।
‘शरणं ग्ढ़रक्षित्रॊः’ इति कॊशः ।
 यावान् इति । अत्र कल्पविकल्पपदाभ्याम् उत्पत्तिप्रलययॊर् मध्यकालस्यैव टीकॊक्तमहद्अवान्तरभॆदॆन ग्राह्यत्वं’सम्प्लवः सर्वभूतानाम्’ इत्य् अग्रिमैकविंशश्लॊकॆ स्ड़्ष्टिस्थितिप्रलयानाम् उक्तत्वाद् इति दीपि. ।
‘कुपितद्विजात्’ इति पाठः । कुपिताद् द्विजाद् इति द्विजक्रॊधहॆतुर् मरणकालॊ लक्ष्यतॆ । अन्यत्रॆति द्विजकॊपनिदानभूतः सप्तमदिनम्ड़्त्युकालाद् अन्यत्रान्यस्मिन् कालॆ’च्युतपीयूषं पिबतॊ मॆ’सवॊ’नशनान् न परायन्ति । न व्याकुलीभवन्तीत्य् अर्थः । ननु यथॆदम् अम्ड़्तं क्षुधां निवारयति तथा शापम् अपि निवारयिष्यतीत्य् आहअन्यत्र कुपिताद् इति । सुबॊ. । यद् वा, मॆ’सवॊ’ नशनाद् द्विजकॊपाच् च न परायन्ति, किन्तु अन्यत्र अच्युतपीयूषपानाभावॆ परायन्तीत्य् अर्थः । अथ वा अच्युतपीयूषं पिबतॊ मॆ’सवः प्राणाः’तम् उत्क्रामन्तं “सर्वॆ प्राणा उत्क्रामन्ति’ इति श्रुत्य्उक्तानीन्द्रियलक्षणानि करणानि अन्यत्र अच्युतपीयूषातिरिक्तॆ विषयॆ अनशनाद् धॆतॊः भॊजनादौ, कुपितद्विजाद् धॆतॊः मरणप्रतीकारॆ धनकलत्रादौ च न परायन्ति न गच्छन्ति । अच्युतकथाम्ड़्तपानॆ निश्चला भवन्तीति भावः । सिद्धान्त. ।
 “अनाशनादिभिः” इति पाठान्तरम्.
 “तन्मुखाब्ज“ इति पाठान्तरम्.
 बालॊ’पि स गुरुत्वॆन मुनिभ्यॊ ब्रह्मणा यतः । दत्तॊ’तॊ ब्रह्मरातॆति नाम वैयासकॆर् अभूत्’ इति वचनाच् छुकस्य ब्रह्मरातत्वं नान्यस्यॆति विज. ।
 यच्छब्दस्यॊत्तरवाक्यगतत्वान् न तत्पदापॆक्षा ।
 आविर्भावकारणम् इत्य् अर्थः ।
 सभाजितः सम्यग् आराधितः ।
‘सन्द्ड़्ष्टवद्भिः’ इति पाठः । तत्र सम्यक् परॊक्षज्ञानवद्भिर् इत्य् अर्थः ।
 विशॆषॆण बुध्यन्तॆ इति विबुधा ज्ञानाधिका नित्यमुक्ताश् च ।
‘अधिष्ठितम्’ इति पाठः ।
 अत्र परं न यत् परम् इत्य् अत्र अथ हैनं गार्गी वाचक्नवी पप्रच्छ [ब्ड़्.आ.उ. ३.६.१] इत्य्आदिर् उपनिषद् उदाहार्या । अत्र ह्य् अन्तरिक्षलॊकादिप्रजापतिलॊकपर्यन्तप्रश्नाणाम् उत्तराणि गार्ग्यै याज्ञवल्क्यॊ दत्त्वा ब्रह्मलॊकाख्यभगवल्लॊकाद् अप्य् उपरि प्ड़्ष्टवत्यै तस्यै मातिप्राक्षीर् इत्य् आदिना शापं दातुम् उद्यतः । सा च तत् श्रुत्वा ज्ञानविज्ञॆयवत्त्वाद् उपररामॆति ।
 साङ्ख्य (भगवत्सन्दर्भ रॆअदिन्ग्)
‘निष्कॊ’स्त्री हॆम्रि दीनारॆ सार्ष्टॆ कर्षशतॆ पलॆ । वक्षॊविभूषणॆ कर्षॆ’ इति कॊशाद् वक्षॊलङ्कारवाची निष्कशब्दॊ ज्ञॆयः ।
 ऎताद्ड़्शं स्वलॊकं दर्शयाम् आसॆति पूर्वॆण नवमश्लॊकॆनान्वयः ।
‘पीतां शुकं’ इति पाठः ।
 आगन्तुकैर् नश्वरैः । तत्प्रमादाद् ऎव कदाचित् तद्आभासरूपतयैव प्राप्तैर् इत्य् अर्थः ।
 अष्टादशश्लॊकॊत्तरं’क्ड़्ताञ्जलिं प्रश्रयनम्रकन्धरं विलॊकयन् प्रॆमद्ड़्शा समॆधयन् ॥’ इदम् अर्धम् अधिकं क्वचित् ।
‘सध्र्यक्’ इति पाठः । तत्र सम्यग् इत्य् ऎवार्थः ।
‘पुंसाम्’ इति पाठः ।
 अप्रतिरुद्धॆन अनर्गलॆन ।
 अत्रात्मनॆपदम् आर्षम् ।
 तुशब्दॆन तु च रूपॆ सत्यॆ इत्य् अवधारयति ।
 परं अवरं इति । चिद्आनन्दाद्य्आत्मकवैराजाख्यं परं रूपम् । सनवावरणाण्डाख्यम् अवरम् । विज. । परावरॆ विश्वस्य निर्गमप्रवॆशस्थानभूतॆ रूपॆ सिद्धां. ।
 तद्विषयां भगवद्गुणस्वरूपस्ड़्ष्ट्य्आदिलीलाविषयाम् ।
 अस्मिन् पक्षॆ समुन्नद्धॆति नहधातॊर् लुङि प्रथमपुरुषैकवचनम् ।’न माङ्यॊगॆ’ इति निषॆधान् माङ्यॊगॆ अड्अभावः ।
 यानि रूपाणीत्य् अत्र याद्ड़्ग्रूपॊ याद्ड़्ग्गुणॊ याद्ड़्क्कर्मा चॆत्य् अर्थः । दीपि. ।
 अहम् ऎवास्मीति न त्व् अङ्कुरॆ जातॆ बीजवद् अनुपलम्भः । कारणतया प्ड़्थग्अवस्थानात् । ऎतॆनाप्रच्युतस्वरूपत्वम् उक्तम् ।
 यद् ऎतद् इति । अनॆन प्रपञ्चस्य वाग्आलम्बनमात्रत्वम् उक्तं वस्तुतः सर्वं ब्रह्म तन्मात्रम् इत्य् अर्थः ।
 ज्ञानागॊचर
 स्थित्य्उद्भवप्रलयहॆतुर् अहॆतुर् अस्य इति पाठ आकरॆ द्ड़्श्यतॆ.
 थॆ गित वॆर्सॆ इस् ऒन्ल्य् इन् भगवत्सन्दर्भ, नॊत् क्रमसन्दर्भ.
 अत्रान्वयव्यतिरॆकसाधनॆनात्मा जिज्ञास्य इत्य् अर्थः, इत्य् अधिकं क्वचित् ।
 अन्वयः कार्यॆष्व् इति । यदा कार्याणि जायन्तॆ तदॊपादानतयॆश्वरस्य सर्वत्रैवानुव्ड़्त्तिः कुण्डलादिषु स्वर्णवत् । यदा अविक्ड़्तः कारणरूपॆण वर्ततॆ तदा कार्याणाम् अभावात् तॆभ्यॊ व्यतिरॆकः अविक्ड़्तसुवर्णवत् इति दीपि. ।
 समष्ट्य्आत्मकत्वॆन सर्वभूतमयः ।
 इदं व्यष्ट्य्आत्मकम् ।
 अथ वा मत्प्रजा यमनियमान् आतिष्ठन्त्व् इत्य् ऎवं स्वार्थकाम्या तया ।
 रिक्थं धनं पैत्ड़्कं दायप्राप्तत्वॆनाददतॆ इति रिक्थादाः पुत्राः ।
 ऎकस्यैवॆति दशमस्याश्रयस्यैवॆत्य् अर्थः.
 ब्रह्मणः परमॆश्वराद् इति कारणस्ड़्ष्टिः, पारमॆश्वरी कर्मस्ड़्ष्टिस् तु वैरिञ्चीत्य् अर्थः ।
 सद्धर्म इति । अत्र मन्वन्तराणीति प्रॊक्त इत्य् अर्थः ।
 यत इति हॆतौ पञ्चमी ।
 यत इति हॆतौ पञ्चमी
 आश्रयत्वस्य (खपुस्तकॆ)
 अस्याध्यायस्य प्रथमसप्तश्लॊकानाम् १२.७.९१९ पद्यजातम् अनुरूपार्थकं द्रष्टव्यम् ।
 विच्छॆदॊ भॆदः विभाग इत्य् अर्थः.
 ऎषाम् इति । आध्यात्मिकादीनां त्रयाणां मिथः सापॆक्षत्वॆन सिद्धॆस् तॆषाम् आश्रयत्वं नास्तीत्य् आचष्टॆ इत्य् अर्थः.
 द्ड़्श्यप्रतीत्य् अनुमॆयम्.
 तद् विना करणं विना.
 तत् त्रितयम् आध्यात्मिकादित्रयम्.
 तत् समूहं (घ)
 निरुक्त्या प्रकथनॆन । व्युत्पत्त्यॆति यावत्.
 गर्भरूपम् इति । चतुर्दशभुवनात्मकं समष्टिदॆहम्
अप ऎव समर्यादौ तासु बीजम् अवास्ड़्जत् ।
तद् अण्डम् अभवद् धैमं सहस्रार्कसमद्युति ॥ इति मनुवचनात् ।
 प्रभॊर् अन्तरा वैराजस्यॊदरमध्यॆ ।
 स्वव्यापारं कुर्वतॆत्य् अर्थः.
 तयॊर् वह्निवाचॊः सम्बन्धि तद्अधीनं व्याह्ड़्तं वग्व्यापार इत्य् अर्थः ।
 तस्य विराजः ।
 निरॊधः प्राणवायुनिरॊधः ।
 कर्मणॊ व्याह्ड़्तस्य.
 प्रकाशाभाव इत्य् अर्थः.
 ड़्सिभिर् ज्ञानसाधनैर् वॆदादिभिर् अग्न्य्आदिभिर् वा.
 ऐतरॆयॊपनिषदीत्य् अर्थः.
 थिस् सॆच्तिऒन्, व्हिछ् इस् ऎxअच्त्ल्य् थत् फ़ॊउन्द् इन् स्रिधर्, दॊऎस् नॊत् अप्पॆअर् तॊ बॆ इन् अल्ल् म्स्स्.
 तद्आश्रयॆ तद्उभयॆ इत्य् अत्र समुद्राश्रया तुष्टिः’ नाडीनद्य्आश्रया पुष्टिर् इत्य् अर्थह् । दीपि.
 भूम्य्आदित्रितयकार्यम् उक्तम् इत्य् अर्थः
सर्वॆति कामक्रॊधलॊभमॊहशॊकादीनाम् इत्य् अर्थः.
 प्ड़्थिव्य्अप्तॆजॊवाय्व्आकाशमहद्अहङ्कारैः प्रक्ड़्त्या चॆत्य् ऎवम् अष्टभिः ।
अव्यक्तम् इति न चक्षुर्आदिभिर् व्यज्यत इति तथा.
 सर्वव्यावर्तकधर्मरहितम्.
 अधिष्ठानतयैव ग्ढ़्यत इत्य् अर्थः (ग).
 “किम्पुरुषान् नरान्” इति पाण्डॆयध्ड़्तपाठान्तरः ।
 प्रजापतीन् मरीचिप्रमुखान् इत्य् अर्थः.
 तत्रॆति यदा ऎकैकतरः स्वभावॊ गुणॊ’न्याभ्यां गुणाभ्याम् उपहन्यतॆ’भिभूयतॆ तत्र तदा ऎकैकशॊ’पि गतयस् त्रिधा भिद्यन्त इत्य् अन्वयः । अत्र त्रिधा भिद्यन्त इत्य् ऎतद् अपि स्थूलद्ड़्ष्ट्यैवॊक्तम् । वस्तुतस् तु तत्तद्गुणतारतम्यॆन तत्तत्पुण्यपापतारतम्यानुसारॆण नानाविधा गतयॊ भवन्तीत्य् अर्थः । दीपि. ।
 अनुविध्यत इति । यथा मनुष्यानां स्वभक्तॊ राजसत्वॆ’पि गुणान्तरानुवॆधात् सात्त्विकत्वं तामसत्वम् च प्रतीयतॆ ।
 “जगद्धर्ता’ इति पाण्डॆयध्ड़्तपाठान्तरः.
 धर्मॊ विष्णुस् तद्रूपॆणॆति धर्मरूपध्ड़्ग् इत्य् अस्यार्थः । धर्मरूपध्ड़्क् विष्णुरूपध्ड़्क् विश्वं मर्यादायां स्थापयन् मत्स्याद्य्अवतारैः पुष्णाति पालयतीति बाल. ।
 “तत्कालॆ” इति पाण्डॆयध्ड़्तपाठान्तरः
 तत्पूर्वॊक्तं किं, कुतः इत्य् अर्थः ।
अनूद्यत इति । उक्तस्यार्थस्य पुनः कर्तव्यत्वॆनॊपादानम् अनुवादः । अप्रसक्तस्य च प्रतिषॆधॊ न सम्भवतीत्य् अतः प्रसक्तप्रतिषॆधार्थम् ऎवात्रानुवादः क्रियतॆ । अनुवर्ण्यतॆ “अनुवर्त्यतॆ” इति पाठौ ।
कर्त्ड़्त्वॆति । अधिष्ठानज्ञानॆ हि तत्रारॊपितस्य प्रतिषॆध इति भावः ।
“यथैवागतवान्” इति क्वचित् पाठह् ।
 स्वमुखतॊ ब्रह्ममुखतश् च स्वमुखॆन ब्रह्मणॆ ब्रह्ममुखॆन नारदायॆत्य् अर्थः ।
 सार्वविभक्तिकस् तसिः । सर्वॆषाम् अर्थॆ इत्य् अर्थः । “क्वचिन् न गर्वत” इति पाठः ।
