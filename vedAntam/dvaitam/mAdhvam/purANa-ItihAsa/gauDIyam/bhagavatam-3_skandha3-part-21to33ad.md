
## तृतीयस्कन्धः
(३.२१)
अथैकविंशोऽध्यायः
विदुरमैत्रेयसंवादे मनुकर्दमसंवादः

॥ ३.२१.१ ॥

विदुर उवाच
स्वायम्भुवस्य च मनोर् अंशः परमसम्मतः ।
कथ्यतां भगवन् यत्र मैथुनेनैधिरे प्रजाः ॥

श्रीधरः
एकविंशे तपोविद्यातोषितेन तु विष्णुना ।
कर्दमस्य मनोः पुत्र्या विवाहघटनोच्यते ॥

एधिरे एधाञ्चक्रिरे ॥१॥

क्रमसन्दर्भः  न व्याख्यातम्.

विश्वनाथः
एकविंशे तपस्तुष्टः कर्दमेन स्तुतो हरिः ।
विवाहघटनाम् आह मनुस् तत्राजगाम च ॥

एधिरे एधाञ्चक्रिरे ॥१॥

 ओ)०(ओ

॥ ३.२१.२ ॥

प्रियव्रतोत्तानपादौ सुतौ स्वायम्भुवस्य वै ।
यथाधर्मं जुगुपतुः सप्तद्वीपवतीं महीम् ॥

श्रीधरः  धर्मं महीं च यथा जुगुपतुः ररक्षतुस् तन् मे वदेति तृतीयेनान्वयः ॥२॥

क्रमसन्दर्भः  न व्याख्यातम्.

विश्वनाथः  धर्मान् अनतिक्रमेण यथा जुगुपतुस् तन् मे वदेति तृतीयेनान्वयः ॥२॥

 ओ)०(ओ

॥ ३.२१.३ ॥

तस्य वै दुहिता ब्रह्मन् देवहूतीति विश्रुता ।
पत्नी प्रजापतेर् उक्ता कर्दमस्य त्वयानघ ॥

श्रीधरः  तस्य मनोः ॥३॥

क्रमसन्दर्भः  देवहूतिर् इति क्वचित् पाठः ॥३॥

विश्वनाथः  देवहूतीति देवहूतिर् इत्य् अर्थः ॥३॥

 ओ)०(ओ

॥ ३.२१.४ ॥

तस्यां स वै महायोगी युक्तायां योगलक्षणैः ।
ससर्ज कतिधा वीर्यं तन् मे शुश्रूषवे वद ॥

श्रीधरः  योगलक्षणैर् यमादिभिर् युक्तायाम् । कतिधा वीर्यं ससर्ज । कति पुत्रान् उत्पादयामासेत्य् अर्थः ॥४॥

क्रमसन्दर्भः  न व्याख्यातम्.

विश्वनाथः  योगलक्षणैर् यमनियमादिभिः कतिधा वीर्यं ससर्ज । कत्य् अपत्यान् उत्पादयामासेत्य् अर्थः ॥४॥

 ओ)०(ओ

॥ ३.२१.५ ॥

रुचिर् यो भगवान् ब्रह्मन् दक्षो वा ब्रह्मणः सुतः ।
यथा ससर्ज भूतानि लब्ध्वा भार्यां च मानवीम् ॥

श्रीधरः  मानवीं मनोः कन्याम् आकूतिं च प्रसूतिं च भार्यां लब्ध्वा यथा भूतानि ससर्ज तच् च वदेति चकारस्यार्थः ॥५॥

क्रमसन्दर्भः  न व्याख्यातम्.

विश्वनाथः  मानवीं मनोः कन्याम् आकूतिं च प्रसूतिं च ॥५॥

 ओ)०(ओ

॥ ३.२१.६ ॥

मैत्रेय उवाच
प्रजाः सृजेति भगवान् कर्दमो ब्रह्मणोदितः ।
सरस्वत्यां तपस् तेपे सहस्राणां समा दश ॥

श्रीधरः  सहस्राणां समा दश । दशसहस्राणि संवत्सरान् इत्य् अर्थः ॥६॥

क्रमसन्दर्भः  प्रजा इति । दशानां समानां सहस्राणीति यदि स्यात् तदा सम्बन्धस्योभयाश्रयत्वे सहस्राणाम् इत्य् आद्य् अपि स्याद् इति भावः । सहस्राणां तु बहुत्वम् आर्षम् ॥६॥

विश्वनाथः  समा वर्षाणि दशसहस्राणीत्य् अर्थः ॥६॥

 ओ)०(ओ

॥ ३.२१.७ ॥

ततः समाधियुक्तेन क्रियायोगेन कर्दमः ।
सम्प्रपेदे हरिं भक्त्या प्रपन्नवरदाशुषम् ॥

श्रीधरः  ततस् तस्मिंस् तपसि । क्रियायोगेन पूजाप्रकारेण । सम्प्रपेदे सिषेवे । प्रपन्नेभो भक्तेभ्यो वरदातारम् ॥७॥

क्रमसन्दर्भः  न व्याख्यातम्.

विश्वनाथः  ततस् तपश् चरणानन्तरं तावतापि तपसा दर्शनम् अप्राप्येत्य् अर्थः । समाधिश् चित्तैकाग्र्यं, क्रियायोगेन पूजाप्रकारेण । प्रपन्नेभो भक्तेभ्यो वराणां दाशुषं दातारम् ॥७॥

 ओ)०(ओ

॥ ३.२१.८ ॥

तावत् प्रसन्नो भगवान् पुष्कराक्षः कृते युगे ।
दर्शयामास तं क्षत्तः शाब्दं ब्रह्म दधद् वपुः ॥

मध्वः  शब्दविषयं ब्रह्म ॥८॥

श्रीधरः  शब्दैकवेद्यं यद् ब्रह्म तन्मयं वपुर् दधत्, तं प्रत्य् आत्मानं दर्शयामास ॥८॥

क्रमसन्दर्भः  तावद् इति यावता कालेन सम्यक् प्रपेदे तावतेत्य् अर्थः । शाब्दं शब्दब्रह्मप्रतिपाद्यं यत् परं ब्रह्म तत्स्वरूपं दधत् प्रकाशयत् ॥८॥

विश्वनाथः  तावद् इति यावत् सम्प्रपेदे इति पूजायां सत्यां तत्प्रसादे विलम्बाभावः सूचितः । शाब्दं शब्दैकवेद्यं यद् ब्रह्म, तन्मयं वपुर् दधद् इति श्रीस्वामिचरणाः । सच्चिदानन्दमयम् आकारं दधत् प्रकटयन् कर्दमदत्तगन्धमाल्यनैवेद्याद्युपचारैः पूषन्न् इति वा ॥८॥

 ओ)०(ओ

॥ ३.२१.९ ॥

स तं विरजम् अर्काभं सितपद्मोत्पलस्रजम् ।
स्निग्धनीलालकव्रात वक्त्राब्जं विरजोऽम्बरम् ॥

श्रीधरः  स कर्दमस् तं स्वेऽवस्थितं दृष्ट्वा मूर्ध्ना क्षिताव् अपतत् । गीर्भिश् चाभ्यगृणाद् इति चतुर्णाम् अन्वयः । पद्मोत्पले दिनरात्रिविकासे । सितानां पद्मानाम् उत्पलानां च स्रक् यस्य तम् । स्निग्धा नीलाश् च येऽलकास् तेषां व्रातो वक्त्राब्जे यस्य ॥९॥

क्रमसन्दर्भः  स तम् इति चतुष्कम् । स्निग्धश् च नीलश् च अलकव्रातो यत्र तादृशं वक्त्राब्जं यस्य ॥१०॥

विश्वनाथः  न व्याख्यातम्.

 ओ)०(ओ

॥ ३.२१.१० ॥

किरीटिनं कुण्डलिनं शङ्खचक्रगदाधरम् ।
श्वेतोत्पलक्रीडनकं मनःस्पर्शस्मितेक्षणम् ॥

श्रीधरः  श्वेतोत्पलं क्रीडनकं यस्य । मनःस्पर्शं मनस्यानन्दजनकं स्मितम् ईक्षणं च यस्य तम् ॥१०॥

क्रमसन्दर्भः  न व्याख्यातम्.

विश्वनाथः  शङ्ख्यचक्रगदाधरम् इत्य् उक्त्वा चतुर्थे हस्ते पद्मस्थाने श्वेतोत्पलम् एव क्रीडनार्थं धृतवान् इत्य् आहश्वेतेति । मनःस्पर्शं द्रष्टृमनःप्रमोदजनकं स्मितम् ईक्षणं च यस्य तम् ॥१०॥

 ओ)०(ओ

॥ ३.२१.११ ॥

विन्यस्तचरणाम्भोजम् अंसदेशे गरुत्मतः ।
दृष्ट्वा खेऽवस्थितं वक्षः श्रियं कौस्तुभकन्धरम् ॥

श्रीधरः  वक्षसि श्रीर् यस्य । कौस्तुभः कन्धरायां यस्य ॥११॥

क्रमसन्दर्भः  विन्यस्त इति । गरुत्मतो विनतापुत्रत्वमात्रं निरस्तं तदा विनताया जन्माभावात् ॥११॥

विश्वनाथः  न व्याख्यातम्.

 ओ)०(ओ

॥ ३.२१.१२ ॥

जातहर्षोऽपतन् मूर्ध्ना क्षितौ लब्धमनोरथः ।
गीर्भिस् त्व् अभ्यगृणात् प्रीति स्वभावात्मा कृताञ्जलिः ॥

श्रीधरः  प्रीतिर् एव स्वभावः स्वतःसिद्धो धर्मो यस्य तथाविध आत्मा मनो यस्य ।

		त्वाम् ऋते परभानन्दं धिग् अन्यवरकामुकम् ।
अथापि कृपणं मानुगृहाण वरदानतः ॥१२॥

क्रमसन्दर्भः  न व्याख्यातम्.

विश्वनाथः  प्रीतिर् एव स्वभावः स्वतःसिद्धो धर्मो यस्य सः ॥१२॥

 ओ)०(ओ

॥ ३.२१.१३ ॥

ऋषिर् उवाच
जुष्टं बताद्याखिलसत्त्वराशेः
सांसिद्ध्यम् अक्ष्णोस् तव दर्शनान् नः ।
यद्दर्शनं जन्मभिर् ईड्य सद्भिर्
आशासते योगिनो रूढयोगाः ॥

श्रीधरः  बतेति हर्षे । हे ईड्य ! नोऽस्माभिः समग्रसत्त्वनिधेस् तव दर्शनाद् अद्याक्ष्णोः सांसिध्यं साफल्यं जुष्टं सेवितम् । त्वद्दर्शनम् एव महाफलम् इत्य् उपपादयति । यस्य तव दर्शनं सद्भिर् उत्तरोत्तरम् आपादैतप्रकर्षैर् जन्मभी रूढो विरूढो योगो यैस् तेऽपि ॥१३॥

क्रमसन्दर्भः  टीकायां कर्दमवाक्यवृन्दार्थं सङ्क्षेपेणाहत्वाम् इति । अनुगृहाणेति । कार्पण्यदोषनाशार्थं वरं दत्त्वा पश्चाद् अनुगृहाणेत्य् अर्थः, प्रीतिस्वभावात्मेत्य् उक्तत्वात् । भवसिन्धुपोतम् इत्य् अनेन लोकानां तादृशोपकर्तरि तस्मिन् प्रीतिर् एव समुचितेति सूचितम् ॥१३॥

विश्वनाथः  अहो मद्भाग्यस्य प्रभोः कारुण्यस्य च परमा काष्ठा, यद् अचिरेणैव दर्शनं लब्धवान् अस्मित्य् आहजुष्टम् इति । बतेति विस्मये । तव दर्शनान् नोऽस्माकम् अक्ष्णोः सांसिद्ध्यं ममाक्षिणी अद्यैव सम्यक् सिद्धे सफले जाते, इतःपूर्वम् अपि सिद्धे अक्षिणी अप्य् अनक्षिणी एवेत्य् आस्ताम् इति भावः । तव कीदृशस्य ? अखिलसत्त्वानाम् अतिनिकृष्टसत्त्वानाम् इत्य् अर्थः । राशेः राशिरूपस्येत्य् अर्थः । नैतद् अनुरूपं मया साधनं च कृतम् इत्य् आहयद् इति । हे ईड्य ! सद्भिर् उत्तरोत्तरश्रेष्ठैर् बहुभिर् अपि जन्मभी रूढो योगो यैस् तेऽपि आशासते एव, न तु लभन्ते ॥१३॥

 ओ)०(ओ

॥ ३.२१.१४ ॥

ये मायया ते हतमेधसस् त्वत्
पादारविन्दं भवसिन्धुपोतम् ।
उपासते कामलवाय तेषां
रासीश कामान् निरयेऽपि ये स्युः ॥

श्रीधरः  सकामभक्तान् विगर्हयन्न् आहय इति । हे ईश ! ये निरयेऽपि स्युः, तेषां कामानां लवाय ये त्वन्मायया नष्टबुद्धयः, त एवोपासते । त्वं तु तेषां तान् कामान् अपि रासि ददासि ॥१४॥

क्रमसन्दर्भः  न व्याख्यातम्.

विश्वनाथः  हन्त हन्त ! एवं कृपासमुद्रम् अपि त्वां सकामतया भजन्तीत्य् अहो मौढ्यं लोकानां ! इत्य् आहये तव मायया हतबुद्धयो भवन्ति, ते एव नान्ये कामलेशाय कामलेशम् एव प्राप्तुम् उपासते । त्वं तु तेषां कामान् बहून् एव अकामितान् अपि रासि ददासि । अन्यथा भक्तिसुखानभिज्ञास् ते त्वद्भक्तिम् अपि त्यक्तुं नैव विलम्बेरन्न् इति भावः । भक्तेर् अत्यागे तु काले तेऽपि निष्कामा भवेयुर् एवेत्य् आशयेन ददासि, न तु तद्दाने एव तात्पर्यम् । यतस् ते कलत्रपुत्रकुटुम्बैश्वर्याद्याः कामा निरये नारक्याम् अपि योनौ स्युः, किन्तु स्वर्गनरकयोः कर्मजन्यत्वनियमनात् त्वद्दत्तानां तु तादृशानाम् अपि भोगानां कर्मजन्यत्वाभावात् बन्धकत्वाभावेन, नैव वस्तुतः । स्वर्गनरकशब्दव्यपदेशस् तद् अपि तत्तुल्यत्वात् तथोक्तिर् इति ज्ञेयम् ॥१४॥

 ओ)०(ओ

॥ ३.२१.१५ ॥

तथा स चाहं परिवोढुकामः
समानशीलां गृहमेधधेनुम् ।
उपेयिवान् मूलम् अशेषमूलं
दुराशयः कामदुघाङ्घ्रिपस्य ॥

श्रीधरः  यः सकामान् निन्दामि सोऽहम् अपि तादृश एवेत्य् आहतथेति । गृहमेधो गृहाश्रमस् तत्र धेनुं त्रिवर्गदोग्ध्रीं भार्यां परिवोढुकामः परिणेतुम् इच्छन् कामदुघाङ्घ्रिपस्य कल्पद्रुमस्य तव मूलम् अङ्घ्रिम् उपेयिवान् उपागतोऽस्मि । ननु कामाद्यर्थम् अन्यत् किम् अप्य् उपास्यताम् ? न, यतोऽशेषस्य पुरुषार्थस्य मूलम् एतद् एव ॥१५॥

क्रमसन्दर्भः  अशेषमूलम् इति,

स्वर्गापवर्गयोः पुंसां रसायां भुवि सम्पदाम् ।
सर्वासाम् अपि सिद्धीनां मूलं तच्चरणार्चनम् ॥ इति ॥१५॥

विश्वनाथः  योऽहं सकामान् निन्दामि, स चाहम् एव सकामेषु मुख्य इत्य् आहतथेति । गृहमेधो गृहाश्रमस् तत्र धेनुं त्रिवर्गदोग्ध्रीं भार्यां परिणेतुम् इच्छन् । धेनुपदेन स्वस्य निर्बुद्धित्वाद् वृषत्वम् उक्तम् । किं च, सकामेष्व् अपि मध्ये अहं दुराशयः दुरभिप्रायत्वाद् इति निर्बुद्धिर् इत्य् अर्थः, यतः परिवोढुकाम एव कामदुघाङ्घ्रिपस्य तव मूलम् अङ्घ्रिम् उपेयिवान् । अशेषाः सर्वे एव पदार्था मूले यस्य तत्, स्वर्गापवर्गयोः पुंसाम् इत्य् आदिउक्तेः ॥१५॥

 ओ)०(ओ

॥ ३.२१.१६ ॥

प्रजापतेस् ते वचसाधीश तन्त्र्या
लोकः किलायं कामहतोऽनुबद्धः ।
अहं च लोकानुगतो वहामि
बलिं च शुक्लानिमिषाय तुभ्यम् ॥

श्रीधरः  ननु तर्हि मुक्त्यर्थम् एव किं न भजसि अनधिकारात् ? इत्य् आहहे अधीश ! यस् त्वं प्रजापतिः, तस्य तव वचसा तन्त्र्यायं कामहतो लोकः पशुवद् बद्धः । हे शुक्ल ! शुद्धधर्ममूर्ते ! अहं च किल लोकानुगतः, अतस् तुभ्यं बलिं वहामि, कर्ममयीं त्वदाज्ञाम् अनुवर्ते । अनिमिषाय कालात्मने । तदर्थं भार्यां चेच्छामीति चकारस्यार्थः । न केवलं लोकानुगतो बलिं वहामि, किन्तु ऋणत्रयापाकरणार्थम् इति किलेत्य् उक्तम् ॥१६॥

क्रमसन्दर्भः  तर्हि प्रीत्यैव केवलया किं भजसि ? तत्राहप्रजेति । ते तवाधीनो यः प्रजापतिर् [गीता ३.१०] इत्यादिश्रीगीतोक्तः, सोऽपि त्वदाज्ञानुसारेणैव तथा वक्तीति भावः । ननु कामहतोऽनुबद्धो भवतु नाम, त्वं न कामहतः । कथं नारदादिवत् तन् नातिक्रामसि ? तत्राहलोकानुगतः । तेषु लोकेषु प्रतिष्ठालिप्सुर् इत्य् अर्थः । प्रतिष्ठात्यागस् तु दुष्कर इति भावः । तस्माद् अनिमिषाय कालात्मकत्वात् सर्वप्रवर्तकाय तुभ्यं बलिं पूजोपहारं च वहामि समर्पयामि । दुष्फले लब्धेऽप्य् आयत्यां तादृशदुर्वासना निवर्त्यताम् इति विचिन्त्येति भावः । यद्यप्य् असौ चामलस्वभावात् गुरुलोकतः सङ्कोचेनैव तादृशनिजदुःखम् अप्य् अङ्गीकरोति, न तु प्रतिष्ठादीच्छया, तथापि परमाश्चर्यशिरोमणिः स्वस्मिन् तत्तद्दोषत्वेनैव पश्यतीति ज्ञेयम् ॥१६॥

विश्वनाथः  नन्व् एवं चेद् अस्ति विवेकः, तर्हि निष्काम एव कथं न भजसि ? इत्य् अत आहप्रजापतेर् ब्रह्मणस् तव त्वदीयस्य प्रजाः सृजेति वचसा तन्त्र्या लोको मरीच्यादिः ।

सहयज्ञाः प्रजाः सृष्ट्वा पुरोवाच प्रजापतिः ।
अनेन प्रसविष्यध्वम् एष वोऽस्त्व् इष्टकामधुक् ॥ [गीता ३.१०] इति गीतोक्तेश् च ।

सोऽपि त्वदाज्ञानुसारेणैव वक्तीति न तस्यापि दोष इति ते पदध्वनिः ।

ननु कामहतो लोकोऽनुबद्धो भवतु नाम, त्वं त्व् अकामहतः कथं सनकादिवत् तन् नातिक्रमसि ? तत्राहअहं च लोकानुगत्गः तदनुगामिबुद्धिः, न तु नारदादिसदृशीभवितुं समर्थ इत्य् अर्थः । अतस् तन्त्र्या बद्धो वृष इव बलिं वहामि, कर्ममयीं त्वदाज्ञाम् अनुवर्ते, तदर्थम् एकां भार्याम् इच्छामीत्य् अर्थः । चकारात् त्वद्भक्तिं च करोम्य् आयत्यां त्वत्प्राप्त्यर्थम् इति भावः । हे शुक्ल ! अनिमिषाय कालरूपं त्वां प्रसादयितुम् इत्य् अर्थः ॥१६॥

 ओ)०(ओ

॥ ३.२१.१७ ॥

लोकांश् च लोकानुगतान् पशूंश् च
हित्वा श्रितास् ते चरणातपत्रम् ।
परस्परं त्वद्गुणवादसीधु
पीयूषनिर्यापितदेहधर्माः ॥

श्रीधरः  अनिमिषायेत्य् अनेन कालात्मकात् त्वत्तो भीतः कर्म करोमीत्य् उक्तम् । एतत् तु भयं त्वद्भक्तानां नास्तीत्य् आह द्वाभ्याम् । लोकान् कामाभिभूतांस् तान् अनुसृतान् पशूंश् च । विवेके सत्य् अपि पुनः कर्मजडान् मादृशान् हित्वानादृत्य ये तव चरणरूपम् आतपत्रं श्रिताः, तान् एवाहत्वद्गुणानां वादः कथा, तद् एव सीधु मदिरा, संसारविस्मारकत्वात् । पीयूषं रुचिकरत्वात् । तेन निर्यापिता विलापिता देहधर्माः क्षुत्पिपासादयो यैः, एषाम् इत्य् उत्तरेणान्वयः ॥१७॥

क्रमसन्दर्भः  शुद्धभक्तानां तु लोकसङ्कोचहेतुकापि कामाद्यासक्तिर् निह्ण्येत्य् अपि तथैवाहलोकांश् चेति ॥१७॥

विश्वनाथः  ननु लोकाः पित्रादयः तदाज्ञानुवर्तिनः, पुत्रभ्रात्रादयश् च लोकतो धर्मतश् च यशस्विनः सुखिनश् च दृश्यन्ते । किम् इति तान् सकामत्वान् निन्दसि ? पित्रादीन् दुःखयतां निष्कामभक्तानां निष्परिग्रहाणां किं सुखं, किं वा यशः, यतस् तान् अभिनिन्दसि ? इति तत्राह द्वाभ्यांलोकान् इति । पशून् इति तेषां पशुत्वात् तत्त्यागे दोषो नास्तीति भावः । यद् वा, लोकान् न्यायमीमांसादिशास्त्राभिज्ञान् तदनुगतांस् तदुपदेशवाक्येषु विश्वसतः शास्त्रानभिज्ञान् तेषाम् उभयेषाम् अपि पशुत्वं, भक्तिराहित्यात् । चरणम् एवातपत्रम् आश्रिता इति निरातपत्राः पशवस् तु जाज्वल्यन्त एवेति भावः । तेषां सुखम् अपरम् अप्य् आहत्वद्गुणानां वादः कथनम् एव संसारविस्मारकत्वात् सीधु मृत्युदूरीकरणाद् अतिस्वादुत्वाच् च पीयूषं, तेनैव तत्पानेनैव निर्यापिता देहधर्मा बाल्यपौगण्डादयः क्षुत्पिपासादयो वा यैः, ते भवन्तीति क्रियया अन्वयः ॥१७॥

 ओ)०(ओ

॥ ३.२१.१८ ॥

न तेऽजराक्षभ्रमिर् आयुर् एषां
त्रयोदशारं त्रिशतं षष्टिपर्व ।
षण्नेम्य् अनन्तच्छदि यत् त्रिणाभि
करालस्रोतो जगद् आच्छिद्य धावत् ॥

मध्वः  अनन्तच्छदि अनन्तावयवम् । तृतीयोऽतिशय इति महाव्याकरणे । मथनान् मिथिलो जातः इत्य् आदिवच् च ॥१८॥

श्रीधरः  तव यत् त्रिणाभि कालचक्रं तज् जगद् आच्छिद्याकृष्य धावद् अपि एषां त्वद्भक्तानाम् आयुर् आच्छिद्य धावन् न भवति । कथं भूतम् । अजरं ब्रह्म तस्मिन्न् अक्षरूपे भ्रमिर् भ्रमणम् । भ्रमद् इति वक्तव्येऽतिभ्रमणशीलत्वाद् उपचारेण भ्रमिर् इत्य् अभेदनिर्देशः । अधिकमासेन सह त्रयोदश मासा अरा यस्य । त्रिशतं षष्टिश् चाहोरात्राः पर्वाणि यस्य । शतशब्दे विभक्तेर् अलुग् आर्षः । षड् ऋतवो नेमयो यस्य । अनन्ताः क्षणलवादयश् छदाः पत्राणि पत्राकारा धाराः सन्ति यस्य । त्रीणि चातुर्मास्यानि नाभय आधारभूतानि वलयानि यस्य । करालस्रोतस् तीव्रवेगम् । एतैर् विशेषणैर् एव संवत्सरात्मकं चक्रम् उक्तम् इति द्रष्टव्यम् ॥१८॥

क्रमसन्दर्भः  टीकायां त्रिगुणेत्य् अधिकम् एवात्र भाति त्रिनाभिशब्दस्यान्यथैव व्युत्पाद्यत्वात् । पाठस् तु त्रिनाभीत्य् एव सत्पुस्तके ॥१८॥

विश्वनाथः  त एव कालं जयन्ति, नान्ये इत्य् आहन ते इति । यत् त्रिनाभि कालचक्रं तज् जगद् आच्छिद्य संहृत्य धावद् अपि एषां त्वद्भक्तानाम् आयुर् आच्छिद्य धावन् न भवतीत्य् अन्वयः । कथम्भूतम् ? अजरं ब्रह्म तस्मिन्न् अक्षरूपे भ्रमिः । भ्रमद् इति वक्तव्ये अतिभ्रमणशीलत्वात् उपचारेण भ्रमिर् इत्य् अभेदनिर्देशः । अधिमासेन त्रयोदश मासा अरा यस्य तत् । शतशब्दे विभक्तेर् अलुग् आर्षः । षट् ऋतवो नेमयो यस्य । अनन्ताः क्षणलवादयश् छदाः पत्राणि पत्राकारा धाराः सन्ति यस्य । त्रीणि चातुर्मास्यानि नाभय आधारभूतानि वलयानि यस्य । करालस्रोतस् तीव्रवेगम् । एतैर् विशेषणैर् एव संवत्सरात्मकं चक्रम् उक्तम् इति द्रष्टव्यम् ॥१८॥

 ओ)०(ओ

॥ ३.२१.१९ ॥

एकः स्वयं सन् जगतः सिसृक्षया
द्वितीययात्मन्न् अधियोगमायया ।
सृजस्य् अदः पासि पुनर् ग्रसिष्यसे
यथोर्णनाभिर् भगवन् स्वशक्तिभिः ॥

श्रीधरः  ननु निरुपाधिम् उदासीनं मां किं याचसे ? तथापि मायया विश्वसृष्ट्यादिकर्तृत्वात् त्वम् एव याच्यः । इत्य् आहस्वयम् एक एव सन्न् अप्य् आत्मन्य् अधिकृतया योगमायया हेतुभूतया याः स्वीकृताः शक्तयः सत्त्वाद्याः, ताभिः । अदो विश्वम् । स्वव्यतिरिक्तसाधनानपेक्षत्वे दृष्टान्तःयथेति ॥१९॥

क्रमसन्दर्भः  सकामैर् अपि सर्वात्मा भवान् एव प्रार्थ्य इत्य् अभिप्रायेणाहएक इति । सिसृक्षया हेतुना आत्मन् आत्मन्य् अधिकृता या योगमाया तया चाधिकृता याः स्वशक्तयः, ताभिः सर्वत्रैव विशेषाणम् अद्वितीययेति । अर्थवशाद् विभक्तिविपरिणामः । भवान् इति क्वचित् पाठः ॥१९॥

विश्वनाथः  नन्व् एवं निष्कामभक्तान् एव धन्यान् ब्रूषे, अथ च निष्कामो भवितुं न शक्नोषि । तर्ह्य् अन्यस्माद् एव देवतान्तरात् शीघ्रफलप्रदात् कथं स्वकामं न साधयसि ? तत्र त्वां विना जगत्य् अस्मिन्न् अन्यं कम् अपि न पश्यामि, इत्य् आहस्वयम् एक एव सन्न् अपीच्छाया द्वितीयत्वाभावात् अद्वितीयया सिसृक्षया । यद् वा, तव सिसृक्षा ब्रह्मादिसिसृक्षैव, नान्यानुरोधवतीत्य् अर्थः । आत्मनि स्वस्मिन्न् अधिगतः प्राप्तः ईक्षणयोगात् योगो यस्यास् तया मायया सृष्ट्यादिकं करोषि । यद् वा, आत्मन्य् अधिकृतया योगमायया चिच्छक्त्या हेतुना याः स्वीकृताः सन्त्वाद्याः शक्तयस् ताभिर् अदो विश्वं स्वव्यतिरिक्तसाधनान् अपेक्षत्वे दृष्टान्तः । अतस् तद्भिन्नस्य देवतान्तरस्याभावात् सकामेनापि मया त्वम् एव सेव्यसे इति भावः ॥१९॥

 ओ)०(ओ

॥ ३.२१.२० ॥

नैतद् बताधीश पदं तवेप्सितं
यन् मायया नस् तनुषे भूतसूक्ष्मम् ।
अनुग्रहायास् त्व् अपि यर्हि मायया
लसत्तुलस्या भगवान् विलक्षितः ॥

श्रीधरः  यद्य् अपि मायिकत्वाद् भक्तेभ्यो विषयसुखं दातुं नेच्छसि, तथाप्य् अस्मदभिप्रायानुसारेण तत् सम्पादय, इत्य् आहनैतद् इति । हे अधीश ! नोऽस्माकं भजतां भूतसूक्ष्मरूपं पदं शब्दादिविषयसुखं मायया तनुषे विस्तारयसीति । यद् एतत् तव यद्य् अपीप्सितं न भवति, तथाप्य् अस्मदनुग्रहायास् तु, ऋणत्रयापाकरणानन्तरम् एवापवर्गाय भवत्व् इत्य् अर्थः । यर्हि यतो मायया परिच्छिन्न इव लसन्त्या तुलस्या युक्तस् त्वं विलक्षितोऽसि । एवम्भूतस्य तव दर्शनं यतो भुक्तिमुक्तिप्रदम् इत्य् अर्थः ॥२०॥

क्रमसन्दर्भः  अतः सकामत्वात् त्वत्तो बहिर्मुख एव मादृशस् त्वं तु तत्रापि परमकृपालुर् इत्य् आहनैतद् इति । यत् शब्दादिरूपं विषयम् अस्मभ्यं तनुषे, एतत् तव ईप्सितं न स्यात्, कथं तर्हि तनोमि ? तत्राहमायया व्याजेनैव स्निग्धेनाग्रजेन स्वस्मिंस् तत्स्नेहवर्धनार्थम् इति बलानुजाय खण्डलड्डुकदानवत् तद्व्यजेनात्मनि स्नेहम् एव वर्धयितुम् इत्य् अर्थः । अतस् तद्दानम् अनुग्रहायास् तु भवेत् ।

तत्र लिङ्गंयर्हि यद् वरदानसमये मायया कृपया हेतुभूतया त्वं दृष्टोऽसि, तत्रापि लसन्त्या भक्तजनदृष्टेः परमसुखदया तुलस्या युक्त इति भगवान् इति । अत्र तनुवेति पाठे तादृशतुलसिकया तनुवेत्य् अर्थः, वरदानमात्रं पारोक्स्येणापि भवेद् इति भावः ॥२०॥

विश्वनाथः  एवं चेत् तर्हि मत्प्रसादात् तव कलत्रापत्यभोगैश्वर्याणि परमोत्तमानि भवन्त्व् इति वरं ददानं भगवन्तं सप्रणामम् आहनैतद् इति द्वाभ्याम् । हे अधीश ! एतत् पदं मत्काम्यमानं वस्तु तव स्वभक्तमात्रहितकारिणो दातुम् ईप्सितं न भवति । न राग्ति रोगिणोऽपथ्यं वाञ्छतोऽपि भिषक्तमः इति त्वदुक्तेर् अवसीयत इति भावः । कथं तर्हि ददामि ? तत्राहयद् यस्मान् नोऽस्मभ्यं भूतसूक्ष्मं शब्दादीन्द्रियभोग्यं विषयसुखं तनुषे ददासि, तत् खलु माययैव, न त्व् अमायया अनभिज्ञभक्तोऽयम् अन्यथा विमनस्को भविष्यतीति मदनुरोधेनैवेत्य् अर्थः । वासनामयं विषयसुखम् अन्तःकरणे वरत एव, तद् एव वरदानेन विस्तारयसीति तन्धात्वर्थः ।

नन्व् एवं चेति, तर्हि न ददामीति ? तत्राहअनुग्रहायास् तु दीयमानम् एतद् अस्तु, किन्त्व् अनुग्रहायापि । हन्त हन्त ! मयैव दत्तेन विषयसुखवरेण भक्तोऽयम् अन्धे तमसि पातितस् तद् इमम उद्धरामीत्य् आयत्यां त्वत्कृपाप्राप्त्यर्थम् अप्य् अस्त्व् इत्य् अर्थः ।

तत्र लिङ्गंयर्हि वरदानसमये सम्प्रति विलक्षितः विशेषेण त्वं दृष्टः, तर्हि मायया कृपया मनःस्पर्शस्मितेक्षणम् इत्य् उक्तेः स्मितद्योतितकृपाकटाक्षेण विशिष्ट एव दृष्टः । तत्रापि लसन्त्या भक्तजनैः परिचर्यायां समर्पितया दृष्टेः परमसुखदया तुलस्या उपलक्षिता चिदानन्दमयी या तनुस् तया युक्त इति भक्तपरिचरणीयत्वम् एव तनोर् अमायिकत्वे लिङ्गम् । अमायिकतनुदर्शनप्रदानम् एव कृपायां लिङ्गम् । भगवान् इत्य् अप्य् अत्र पाठः ॥२०॥

 ओ)०(ओ

॥ ३.२१.२१ ॥

तं त्वानुभूत्योपरतक्रियार्थं
स्वमायया वर्तितलोकतन्त्रम् ।
नमाम्य् अभीक्ष्णं नमनीयपाद
सरोजम् अल्पीयसि कामवर्षम् ॥

श्रीधरः  तं त्वा त्वां भुक्तिमुक्तिप्रदं नमामि । मुक्तिदत्वे हेतुः, अनुभूत्या ज्ञानेनोपरतः क्रियार्थः कर्मफलभोगो यस्मिन् । भोगदत्वे हेतुः, स्वमायया आवर्तितं लोकतन्त्रं विश्वोपकरणं येन । अतः सकामैर् निष्कामैश् च नमनीयं पादसरोजं यस्य तम् । तत्राल्पीयसि सकामे पुंसि भजने वा कामान् वर्षतीति तथा तम् ॥२१॥

क्रमसन्दर्भः  तं परमप्रीतिदं तत्र हेतुः भक्तानां निजानुभवेन शिथिलितकर्मफलभोगं तदनुभवाद् अन्यत्र तु स्वेत्यादिरूपं तस्मान् महतां स्वभावत एव नमनीयपदाब्जम् अतिक्षुद्र एव कामवर्षित्वेन स्फुरन्तम् इति ॥२१॥

विश्वनाथः  न त्व् एतत् त्वय्य् असम्भवम् इत्य् आहतं त्वाम् अनुभूत्या उपरतः क्रियार्थः कर्मफलभोगो यस्मात् तं यदा कृपया स्वमाधुर्यानुभवं दास्यसि, तदैव भोगेच्छा स्वयम् एवापयास्यतीति भावः । स्वमायया स्वीयमायाशक्तिप्रेरणयावर्तितं जनितं लोकानां देवतिर्यगादीनां तन्त्रं कर्मफलसुखदुःखसम्बन्धि परिच्छेदो येन तम् । यावद् अविद्यां प्रेरयसि तावद् भोगेच्छा भवत्य् एवेति भावः । तेन सम्प्रति सृष्टिं विवर्धयिषुर् अस्मान् कामसंवलितान् करोषीति सतापि विवेकेन कामांस् त्यक्तुं न शक्नुम इत्य् आहअल्पीयस्य् अतिनिकृष्टेऽपि मद्विधे जने कामान् वर्षसीति तथा तम् ॥२१॥

 ओ)०(ओ

॥ ३.२१.२२ ॥

ऋषिर् उवाच
इत्य् अव्यलीकं प्रणुतोऽब्जनाभस्
तम् आबभाषे वचसामृतेन ।
सुपर्णपक्षोपरि रोचमानः
प्रेमस्मितोद्वीक्षणविभ्रमद्भ्रूः ॥

श्रीधरः  अमृतेन सुखकरेण । प्रेमस्मिताभ्याम् ईक्षणेन विभ्रमन्ती भ्रूर् यस्य ॥२२॥

क्रमसन्दर्भः  प्रेमपूर्वकं यत् स्मितं तत्पूर्वकं यद् वीक्षणं, तस्य गरुडादिषु तत्सौजन्यव्यञ्जनाय बिभ्रमन्त्यौ भ्रुवौ यस्य ॥२३॥

विश्वनाथः  अव्यलीकं निष्कपटम् ॥२२॥

 ओ)०(ओ

॥ ३.२१.२३ ॥

श्रीभगवान् उवाच
विदित्वा तव चैत्त्यं मे पुरैव समयोजि तत् ।
यदर्थम् आत्मनियमैस् त्वयैवाहं समर्चितः ॥

श्रीधरः  चैत्त्यं हार्दं भावम् । मे मया समयोजि सङ्घटितम् । यदर्थम् एवाहं समर्चितस् तत् ॥२३॥

क्रमसन्दर्भः  चैत्यं लोकव्यवहारानुसृताव् अपि मत्प्रीत्यैकतात्पर्यम् अयं हार्दं तव ज्ञात्वा तद् उचितम् एव समयोजि पर्यवसानतः स्वयम् एव पुत्रः स्याम् इति । अतः सकामत्वेऽपि मत्प्रीत्यैकतात्पर्यत्वात् त्वयैवाहं सम्यग् अर्चितः, तथा नान्यैर् निष्कामैर् अपीत्य् अर्थः ॥२३॥

विश्वनाथः  चैत्त्यं चित्ताभिप्रायम् । दिगादियदन्तात् स्वार्थेऽण् [पा. ४.३.५४] । मे मया समयोजि सङ्घटितम् । त्वयाहम् एव नान्यः ॥२३॥

 ओ)०(ओ

॥ ३.२१.२४ ॥

न वै जातु मृषैव स्यात् प्रजाध्यक्ष मदर्हणम् ।
भवद्विधेष्व् अतितरां मयि सङ्गृभितात्मनाम् ॥

श्रीधरः  मयि सङ्गृभितः सङ्गृहीत एकाग्रीकृत आत्मा चित्तं यैस् तेषां यन् मदर्हणम् । त्वादृशेष्व् अतितरां सर्वथा मृषा निष्फलं न स्यात् ॥२४॥

क्रमसन्दर्भः  तत्र कैमुत्येन हेतुःन वा इति । सत्यं दिशत्य् अर्थितम् अर्थितो नृणां [भा.पु. ५.१९.२७] इत्यादिन्यायेन मदर्हणमात्रं मृषैव तुच्छफलदम् एव न स्यात्, किन्त्व् एतेषां परमार्थफलम् अपि स्यात् । मयि सङ्गृभितात्मनां मध्ये त्वादृशेषु त्व् अतितराम् इत्य् अर्थः ॥२४॥

विश्वनाथः  न च मद्भजनं कामं दत्त्वैव केवलम् उपक्षीयते, किन्तु मत्पदम् अपि ददातीति समाश्वसिहीत्य् आहसत्यं दिशत्य् अर्थितम् अर्थितो नृणां [भा.पु. ५.१९.२७] इत्यादिन्यायेन मदर्हणमात्रं मृषैव तुच्छफलदम् एव न स्यात्, किन्त्व् अन्ते मत्पदप्रदम् एव स्यात् । तत्रापि मयि सङ्गृभितात्मनां निहितमनसां भक्तानां मध्ये त्वादृशेषु त्व् अतितराम् इत्य् अर्थः । हृगृअहोर् भश् छन्दसीति भकारः । ह्रस्वत्वम् आर्षम् ॥२४॥

 ओ)०(ओ

॥ ३.२१.२५ ॥

प्रजापतिसुतः सम्राण् मनुर् विख्यातमङ्गलः ।
ब्रह्मावर्तं योऽधिवसन् शास्ति सप्तार्णवां महीम् ॥

श्रीधरः  विख्यातं मङ्गलम् अभ्युदयः सदाचारादिलक्षणं यस्य ॥२५॥

क्रमसन्दर्भः  सप्तार्णवाम् इति । भाविनि भूतवद् उपचारः प्रियव्रतरथखातत्त्वात् तेषाम् ॥२५॥

विश्वनाथः  न व्याख्यातम्.

 ओ)०(ओ

॥ ३.२१.२६ ॥

स चेह विप्र राजर्षिर् महिष्या शतरूपया ।
आयास्यति दिदृक्षुस् त्वां परश्वो धर्मकोविदः ॥

श्रीधरः  हे विप्र ! महिष्या सह ॥२६॥

क्रमसन्दर्भः  न व्याख्यातम्.

विश्वनाथः  हे विप्र ! ॥२६॥

 ओ)०(ओ

॥ ३.२१.२७ ॥

आत्मजाम् असितापाङ्गीं वयःशीलगुणान्विताम् ।
मृगयन्तीं पतिं दास्यत्य् अनुरूपाय ते प्रभो ॥

श्रीधरः  प्रभो! हे मदाराधनभावयुक्त! ॥२७॥

क्रमसन्दर्भः  न व्याख्यातम्.

विश्वनाथः  वयःशीलादिभिर् अनुरूपाय ॥२७॥

 ओ)०(ओ

॥ ३.२१.२८ ॥

समाहितं ते हृदयं यत्रेमान् परिवत्सरान् ।
सा त्वां ब्रह्मन् नृपवधूः कामम् आशु भजिष्यति ॥

श्रीधरः  यत्र यस्यां भार्यायाम् । समाहितम् अभिसन्धानेन स्थितम् । नृपवधू राजकन्या ॥२८॥

क्रमसन्दर्भः  इमान् एतान् वत्सरान् व्याप्य समाहितं मदर्पितं यत् तव हृदयं तद् यत्र वर्तते यस्याम् एव सधर्मचारिणीत्वयोग्यं त्वदीयहृदयतुल्यं हृदयं वर्तते इत्य् अर्थः । वक्ष्यते च श्रीमनुना सर्वात्मनानुरूपां त [भा.पु. ३.२२.११] इति ॥२८॥

विश्वनाथः  यत्र यस्यां तव हृदयं समाहितम् आसक्तम् । नृपवधू राजकन्या ॥२८॥

 ओ)०(ओ

॥ ३.२१.२९ ॥

या त आत्मभृतं वीर्यं नवधा प्रसविष्यति ।
वीर्ये त्वदीये ऋषय आधास्यन्त्य् अञ्जसात्मनः ॥

श्रीधरः  ते वीर्यम् आत्मनि भृतं धृतं या प्रसविष्यति सा भजिष्यति । वीर्ये वीर्यप्रसूतासु कन्यासु । अञ्जसा आत्मने पुत्रान् आधास्यन्ति ॥२९॥

क्रमसन्दर्भः  न व्याख्यातम्.

विश्वनाथः  ते वीर्यम् आत्मनि भृतं धृतं नवधा नवापत्यरूपेत्य् अर्थः । वीर्ये वीर्यप्रसूतासु कन्यासु अञ्जसा आत्मनो वीर्यम् आधास्यन्ति ॥२९॥

 ओ)०(ओ

॥ ३.२१.३० ॥

त्वं च सम्यग् अनुष्ठाय निदेशं म उशत्तमः ।
मयि तीर्थीकृताशेषक्रियार्थो मां प्रपत्स्यसे ॥

श्रीधरः  निदेशम् आज्ञाम् । उशत्तमः शुद्धसत्त्वः । तीर्थं पात्रं, तेन दानं लक्ष्यते । मयि समर्पितसर्वकर्मफल इत्य् अर्थः ॥३०॥

क्रमसन्दर्भः  अहं तावत् पात्रत्वात् तीर्थं ततो मयि यत् समर्पितं तद् अपि मदन्तःपातातिशयविवक्षया तीर्थम् एवोच्यते इति भावः ॥३०॥

विश्वनाथः  अनुग्रहायास् त्व् इति यत् प्रार्थितं तत्राहत्वं चेति द्वाभ्याम् । तीर्थं पात्रं तेन दानं लक्ष्यते मयि समर्पितसर्वकर्मफल इत्य् अर्थः ॥३०॥

 ओ)०(ओ

॥ ३.२१.३१ ॥

कृत्वा दयां च जीवेषु दत्त्वा चाभयम् आत्मवान् ।
मय्य् आत्मानं सह जगद् द्रक्ष्यस्य् आत्मनि चापि माम् ॥

श्रीधरः  गार्हस्थ्येन दयां कृत्वा सन्न्यासेनाभयं दत्त्वा मय्य् आत्मानं जगच् च सहैकीभूतं द्रक्ष्यसि ॥३१॥

क्रमसन्दर्भः  मयि परमाश्रये आत्मानं द्रक्ष्यसि, आत्मनि तदधिष्ठाने मां तच् च सह जगद् यथा स्यात् तथैव जगद् अपि द्रक्ष्यसीत्य् अर्थः ॥३१॥

विश्वनाथः  गार्हस्थे अन्नाच्छादनादिदानैर् जीवेषु दयां कृत्वा .विशेषे अभयं यद् भक्त्युपदेशेनेत्य् अर्थः । मय्य् अधिष्ठानतत्त्वे परमेश्वरे सर्वं जगद् आत्मसहितम् अस्तीति यत् शास्त्रदृष्ट्या साम्प्रतं जानासि, तद् एव तदा साक्षाद् एव द्रक्ष्यसि, प्रथमम् आदिपुरुषं कारणार्णवशायिनं सहस्रशीर्षादिरूपं मां द्रक्ष्यसि । ततस् तस्यैव मम रोमकूपेषु अनन्तकोटिब्रह्माण्डान्य् आत्मसहितानि साक्षाद् द्रक्ष्यसीत्य् अर्थः । तथा आत्मनि स्वस्मिन्न् अन्तर्यामिणं मां सन्तम् अधुना जानास्य् एव । तदा तु

केचित् स्वदेहान्तर्हृदयावकाशे
प्रादेशमात्रं पुरुषं वसन्तम् ।
चतुर्भुजं कञ्जरथाङ्गशङ्ख
गदाधरं धारणया स्मरन्ति ॥ [भा.पु. २.२.८]

इति द्वितीयस्कन्धोक्तं तृतीयपुरुषं क्षीरोदनाथं माम् एव साक्षाद् द्रक्ष्यसीति स्ज्र्यासृज्यं सर्वं वस्तु त्वाम् अहं दर्शयिष्यामीति फलितोऽर्थः ।

यद् वा, मयि पुत्रभूते श्रीयशोदेव सह जगद् आत्मानं द्रक्ष्यसि, तथात्मनि चापि मां श्रीगोपीव,

तं काचिन् नेत्ररन्ध्रेण हृदिकृत्य निमील्य च ।
पुलकाङ्गुल्युपगुह्यास् ते योगीवानन्दसम्प्लुता ॥ [भा.पु. १०.३२.८]

इत्युक्तरीत्या द्रक्ष्यसीति ॥३१॥

 ओ)०(ओ

॥ ३.२१.३२ ॥

सहाहं स्वांशकलया त्वद्वीर्येण महामुने ।
तव क्षेत्रे देवहूत्यां प्रणेष्ये तत्त्वसंहिताम् ॥

श्रीधरः  त्वद्वीर्येण सह देवहूत्याम् अवतीर्येति शेषः ॥३२॥

क्रमसन्दर्भः  वीर्यं प्रभावं तेन सह व्यक्तीभूयेति शेषः । मद्व्यक्तौ त्वत्तपःप्रभावो व्यक्तीभविष्यतीत्य् अर्थः । वक्ष्यते च प्रजापतिना शुक्लो वितन्वन् मामकं यशः [भा.पु. ३.२४.४] इति ॥३२॥

विश्वनाथः  किं चान्यां च काञ्चिद् आनन्दस्य वार्तां शृण्व् इत्य् आहसहाहम् इति । त्वद्वीर्येण त्वत्कन्यापत्यवृन्देन सह आविर्भूयेति शेषः ॥३२॥

 ओ)०(ओ

॥ ३.२१.३३ ॥

मैत्रेय उवाच
एवं तम् अनुभाष्याथ भगवान् प्रत्यगक्षजः ।
जगाम बिन्दुसरसः सरस्वत्या परिश्रितात् ॥

श्रीधरः  प्रत्यग्भूतेष्व् अक्षेषु जायते आविर्भवतीति प्रत्यग् अक्षजः । सरस्वत्या नद्या परिश्रितात् परिवेष्टितात् ॥३३॥

क्रमसन्दर्भः  न व्याख्यातम्.

विश्वनाथः  प्रत्यग्भूतेष्व् अक्षेषु जायते आविर्भवतीति सः । सरस्वत्या नद्या परिश्रितात् परिवेष्टितात् ॥३३॥

 ओ)०(ओ

॥ ३.२१.३४ ॥

निरीक्षतस् तस्य ययाव् अशेष
सिद्धेश्वराभिष्टुतसिद्धमार्गः ।
आकर्णयन् पत्ररथेन्द्रपक्षैर्
उच्चारितं स्तोमम् उदीर्णसाम ॥

श्रीधरः  अशेषैस् तपोमन्त्रादिसिद्धेश्वरैर् अभिष्टुतः सिद्धमार्गो वैकुण्ठमार्गो यस्य । यद् वा, अशेषसिद्धेश्वराभिष्टुतश् चासौ सिद्धैर् मृग्यत इति सिद्धमार्गश् च स ययौ । पत्ररथेन्द्रो गरुडस् तस्य पक्षैर् उदीर्णम् अभिव्यक्तं साम आकर्णयन्, बृहद्रथान्तरे पक्षौ इति श्रुतेः । उच्चारितं स्तोमं च सामाधारभूताणाम् ऋचां समुदायं शृण्वन् । स्तोम आत्मा इति श्रुतेः । समासपाठे उच्चारितः स्तोमः स्तोत्रीयसमुदायो यस्य साम्न इति ॥३४॥

क्रमसन्दर्भः  न व्याख्यातम्.

विश्वनाथः  तस्य कर्दमस्य निरीक्ष्यमाणस्य सतः । अशेषैः सिद्धेश्वरैर् अभिष्टुतः सिद्धमार्गो वैकुण्ठमार्गो यस्य सः । पत्ररथेन्द्रो गरुडस् तस्य पक्षैर् उच्चारितं स्तोमम् ऋक्समुदायं शृण्वन् । कीदृशम् ? उदीर्णम् अभिव्यक्तं साम यत् तत् स्वरूपम् । समासपाठे उच्चारितः स्तोमः स्तोत्रीयसमुदायो यस्य तथाभूतं यद् उदीर्णं साम तत् बृहद्रथान्तरे पक्षौ इति श्रुतेः ॥३४॥

 ओ)०(ओ

॥ ३.२१.३५ ॥

अथ सम्प्रस्थिते शुक्ले कर्दमो भगवान् ऋषिः ।
आस्ते स्म बिन्दुसरसि तं कालं प्रतिपालयन् ॥

श्रीधरः, विश्वनाथः  तं कालं परश्व इत्य् उक्तं प्रतीक्षमाणः ॥३५॥

क्रमसन्दर्भः  न व्याख्यातम्.

 ओ)०(ओ

॥ ३.२१.३६३७ ॥

मनुः स्यन्दनम् आस्थाय शातकौम्भपरिच्छदम् ।
आरोप्य स्वां दुहितरं सभार्यः पर्यटन् महीम् ॥
तस्मिन् सुधन्वन्न् अहनि भगवान् यत् समादिशत् ।
उपायाद् आश्रमपदं मुनेः शान्तव्रतस्य तत् ॥

श्रीधरः  शातकौम्भाः सौवर्णाः परिकरा यस्मिंस् तं रथम् आस्थाय दुहितरं चारोप्य वरान् वेषणार्थं पर्यटन् ॥३६॥ हे सुधन्वन् विदुर । यद् अहः ॥३७॥

क्रमसन्दर्भः  मनुर् इति युग्मकम् ॥३६॥

विश्वनाथः  यद् अहो भगवान् समादिशत् तस्मिन्न् अहनि महीं पर्यटन् मुनेर् आश्रमपदम् उपायाद् इत्य् अन्वयः । हे सुधन्वन् ! हे विदुर ! ॥३६३७॥

 ओ)०(ओ

॥ ३.२१.३८ ॥

यस्मिन् भगवतो नेत्रान् न्यपतन्न् अश्रुबिन्दवः ।
कृपया सम्परीतस्य प्रपन्नेऽर्पितया भृशम् ॥

श्रीधरः  तत् प्रवेशमात्रेण परमानन्दं प्राप्त इति दर्शयितुम् आश्रमं वर्णयति, यस्मिन्न् इत्यादिभिः सप्तभिः श्लोकैः । प्रपन्ने कर्दमे ॥३८॥

क्रमसन्दर्भः  यस्मिन्न् इति सप्तकम् । प्रपन्ने प्रपन्नमात्रे अर्पितया तदेकसत्कृतयेत्य् अर्थः । यस्मिन्न् एव तद् अश्रुबिन्दुवृन्दस्वरूपं बिन्दुसरो नाम सरोऽभूद् इत्य् अर्थः ॥३८॥

विश्वनाथः  आश्रमं वर्णयतियस्मिन्न् इति सप्तभिः श्लोकैः । प्रपन्ने कर्दमे ॥३८॥

 ओ)०(ओ

॥ ३.२१.३९ ॥

तद् वै बिन्दुसरो नाम सरस्वत्या परिप्लुतम् ।
पुण्यं शिवामृतजलं महर्षिगणसेवितम् ॥

श्रीधरः  शिवम् आरोग्यम् अमृतवत् स्वादु जलं यस्मिन् ॥३९॥

क्रमसन्दर्भः  टीकायां शिवम् आरोग्यम् इति “आयुर् घृतम्” इतिवत् आरोग्यजनकम् इत्य् अर्थः । अरोगम् इति क्वापि ॥३९॥

विश्वनाथः  न व्याख्यातम्.

 ओ)०(ओ

॥ ३.२१.४० ॥

पुण्यद्रुमलताजालैः कूजत्पुण्यमृगद्विजैः ।
सर्वर्तुफलपुष्पाढ्यं वनराजिश्रियान्वितम् ॥

श्रीधरः  कूजन्तः पुण्या मृगा द्विजाश् च येषु तैः पुण्यद्रुमलतानां जालैः समूहैर् युक्तम् ॥४०॥

क्रमसन्दर्भः  न व्याख्यातम्.

विश्वनाथः  लताजालैर् अन्वितम् ॥४०॥

 ओ)०(ओ

॥ ३.२१.४१ ॥

मत्तद्विजगणैर् घुष्टं मत्तभ्रमरविभ्रमम् ।
मत्तबर्हिनटाटोपम् आह्वयन्मत्तकोकिलम् ॥

श्रीधरः  घुष्टं नादितम् । मत्तभ्रमराणां विभ्रमो विनोदो यस्मिन् । मत्ता बर्हिण एव नटास् तेषाम् आटोपो नृत्यसम्भ्रमो यस्मिन् । आह्वयन्तो मिथो मत्ताः कोकिला यस्मिन् ॥४१॥

क्रमसन्दर्भः  न व्याख्यातम्.

विश्वनाथः  घुष्टं नादितम् । मत्ता बर्हिण एव नटास् तेषाम् आटोपो नृत्यसम्भ्रमो यस्मिंस् तं, मिथ आह्वयन्तो मत्ता कोकिला यस्मिंस् तम् ॥४१॥

 ओ)०(ओ

॥ ३.२१.४२ ॥

कदम्बचम्पकाशोक करञ्जबकुलासनैः ।
कुन्दमन्दारकुटजैश् चूतपोतैर् अलङ्कृतम् ॥

श्रीधरः  कदम्बादिभिर् वृक्षैर् अलङ्कृतम् ॥४२॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ३.२१.४३ ॥

कारण्डवैः प्लवैर् हंसैः कुररैर् जलकुक्कुटैः ।
सारसैश् चक्रवाकैश् च चकोरैर् वल्गु कूजितम् ॥

श्रीधरः  कारणडवादिभिः पक्षिभिर् वल्गु यथा तथा कूजितम् ॥४३॥

क्रमसन्दर्भः  न व्याख्यातम्.

विश्वनाथः  तत्रत्यान् वृक्षान् उक्त्वा पक्षिण आहकारण्डवैर् इत्य् आदि ॥४३॥

 ओ)०(ओ

॥ ३.२१.४४ ॥

तथैव हरिणैः क्रोडैः श्वाविद्गवयकुञ्जरैः ।
गोपुच्छैर् हरिभिर् मर्कैर् नकुलैर् नाभिभिर् वृतम् ॥

श्रीधरः  हरिणादिभिर् वृतम् । तत्र क्रोडः सूकरः । श्वाविच् छल्लकः । मर्को मर्कटः । तद्विशेषो गोपुच्छः । हरिर् वानरः सिंहो व । नाभिः कस्तूरीमृगः ॥४४॥

क्रमसन्दर्भः  प्रविश्येति सार्धत्रिकम् । नातीति नैवेत्य् अर्थः ॥४४॥

विश्वनाथः  मृगान् आहतथैवेति । क्रोडः सूकरः । श्वावित् शल्लकः । मर्को मर्कटः । गोपुच्छस् तद्विशेषः । हरिः सिंहः । नाभिः कस्तूरीमृगः ॥४४॥

 ओ)०(ओ

॥ ३.२१.४५ ॥

प्रविश्य तत् तीर्थवरम् आदिराजः सहात्मजः ।
ददर्श मुनिम् आसीनं तस्मिन् हुतहुताशनम् ॥

श्रीधरः  हुतो हुताशनो ब्रह्मचारियोग्यो येन ।

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ३.२१.४६ ॥

विद्योतमानं वपुषा तपस्य् उग्रयुजा चिरम् ।
नातिक्षामं भगवतः स्निग्धापाङ्गावलोकनात् ॥
तद्व्याहृतामृतकला पीयूषश्रवणेन च ।

श्रीधरः  उग्रा युक् योगो यस्य तेन वपुषा विद्योतमानम् । तस्य भगवतो व्याहृतं भाषणम् एवामृतकला अमृतमयस्य चन्द्रस्य कला तन्सयं पीयूषं तस्य श्रवणेन च नातिक्षामं तपसा कृशं सन्तम् अप्य् अकृशम् ॥४६॥

क्रमसन्दर्भः  न व्याख्यातम्.

विश्वनाथः  तपसि तपोमध्य एव उग्रा युक् योगो यत्र तेन । तद् अपि न अतिक्षामम् अनतिकृशं, तत्र कृपोआपाङ्गेति तद् व्याहृतेति हेतुद्वयं तद्व्याहृतम् एवामृतकलस्य चन्द्रस्य आ सम्यक् पीयूषं तस्य श्रवणेनेत्य् अनेन तन्मुख्यामृतकलत्वम् उक्तम् ॥४६॥

 ओ)०(ओ

॥ ३.२१.४६ ॥

प्रांशुं पद्मपलाशाक्षं जटिलं चीरवाससम् ।
उपसंश्रित्य मलिनं यथार्हणम् असंस्कृतम् ॥

श्रीधरः  पांशुम् उन्नतम् । उपसंसृत्य समीपं गत्वा मलिनं ददर्शेति पूर्वैव क्रिया । अर्ह्यतेऽनेनेत्य् अर्हणं महारत्नं तद् असंस्कृतम् अनिर्णिक्तं यथा मलिनं दृश्यते तद्वत् ।

क्रमसन्दर्भः  न व्याख्यातम्.

विश्वनाथः  प्रांशुम् अष्टवितस्तिप्रमाणतनुम् उपसंसृत्य निकटं गत्वा मलिनं ददर्शेति पूर्वैव क्रिया पूर्वैव क्रिया । अर्ह्यतेऽनेनेत्य् अर्हणं महारत्नं तत् असंस्कृतं यथा मलिनं दृश्यते तद्वत् ॥४७॥

 ओ)०(ओ

॥ ३.२१.४८ ॥

अथोटजम् उपायातं नृदेवं प्रणतं पुरः ।
सपर्यया पर्यगृह्णात् प्रतिनन्द्यानुरूपया ॥

श्रीधरः  उटजं पर्णशालां प्रप्तं पुरः पादसमीपे प्रणतम् आशीर्भिर् अभिनन्द्य सपर्यया पूजया प्रत्यगृह्णात् सत्कृतवान् ॥४८॥

क्रमसन्दर्भः  न व्याख्यातम्.

विश्वनाथः  उटजं पर्णशालां प्रप्तम् । पुरः पादसमीपे प्रणतम् । पुनर् अपि पादौ गृह्णन्तम् अनुरूपया आतिथ्योचितया सपर्यया सहितः प्रत्यगृह्णात् भुजाभ्याम् उत्थाप्यालिलिङ्ग । किं कृत्वा प्रतिनन्द्य ? अद्य मूर्तम् एव तपोमयं तेजः साक्षात्कृत्य कृतकृत्योऽस्मीत्य् अभिनन्दन्तं राजानं राजन्न् अद्य भागवती विश्वपालनीशक्तिस् त्वम् अवलोक्यसे इति प्रत्यभिष्टुतेत्य् अर्थः ॥४८॥


 ओ)०(ओ

॥ ३.२१.४९ ॥

गृहीतार्हणम् आसीनं संयतं प्रीणयन् मुनिः ।
स्मरन् भगवदादेशम् इत्य् आह श्लक्ष्णया गिरा ॥

श्रीधरः, क्रमसन्दर्भः  न व्याख्यातम्.

विश्वनाथः  क्षालितचरणम् उचितदर्भाद्यासने आसीनं गृहीतानि अर्हणानि पुष्पचन्दनदूर्वादलफलादीनि येन तम् । संयतं तूष्णीं स्थितम् ॥४९॥

 ओ)०(ओ

॥ ३.२१.५० ॥

नूनं चङ्क्रमणं देव सतां संरक्षणाय ते ।
वधाय चासतां यस् त्वं हरेः शक्तिर् हि पालिनी ॥

श्रीधरः  ते चङ्क्रमणं पर्यटनम् । हि यस्मात् ॥५०॥

क्रमसन्दर्भः  न व्याख्यातम्.

विश्वनाथः  हे देव ! यस्य चङ्क्रमणम् इत्य् आदि । स एव त्वं हरेः पालनीशक्तिर् भवसि ॥५०॥

 ओ)०(ओ

॥ ३.२१.५१ ॥

योऽर्केन्द्वग्नीन्द्रवायूनां यमधर्मप्रचेतसाम् ।
रूपाणि स्थान आधत्से तस्मै शुक्लाय ते नमः ॥

मध्वः  स्वायम्भुवो मनुश् चैव पृथुश् चैवार्जुनाव् अपि ।
ब्रह्मशेषाधिपा रुद्र इन्द्रऋष्यादयस् तथा ।
विष्ण्वावेशयुताः सर्वे न तु विष्णुस्वरूपकाः ॥ इति तत्त्वनिर्णये ॥५१॥

श्रीधरः  मनुस्थं विष्णुं प्रणमतिय इति । स्थाने तत्तत्कार्यावसरे शुक्लाय विष्णवे ॥५१॥

क्रमसन्दर्भः  न व्याख्यातम्.

विश्वनाथः  अर्कादीनां रूपाणि स्थाने युक्तम् एव त्वम् आ सम्यक् त्वया धत्से, तत्र प्रतापेन त्वम् अर्कः । यशसा चन्द्रः । अधृष्यत्वेनाग्निः । ऐश्वर्येणेन्द्रः । सर्वत्र प्रवेशवत्त्वेन वायुः । दुष्टनिग्रहत्वेन च प्रचेताः । अत एव तस्मै मदभीष्टदेवाय त्वद्रूपेण पुनर् अपि ममोटजम् आगताय शुक्लाय तुभ्यं नमः ॥५१॥

 ओ)०(ओ

॥ ३.२१.५२ ॥

न यदा रथम् आस्थाय जैत्रं मणिगणार्पितम् ।
विस्फूर्जच्चण्डकोदण्डो रथेन त्रासयन्न् अघान् ॥
स्वसैन्यचरणक्षुण्णं वेपयन् मण्डलं भुवः ।
विकर्षन् बृहतीं सेनां पर्यटस्य् अंशुमान् इव ॥
तदैव सेतवः सर्वे वर्णाश्रमनिबन्धनाः ।
भगवद्रचिता राजन् भिद्येरन् बत दस्युभिः ॥

श्रीधरः  न यदेति पञ्चानाम् अयम् अर्थःयद्यपि धर्मरक्षार्थं सर्वतः पर्यटतस् तव प्रसङ्गाद् अप्य् आगमनं सम्भवति तथापि विशेषकार्यं चेद् अस्ति तत् कथ्यताम् इति । जैत्रं जयप्रदं मणिगणा अर्पिता यस्मिंस् तं रथम् आरुह्य त्वं यदा भुवो मण्डलं न पर्यटसि तदा सेतवो भिद्येरन्न् इति त्रयाणाम् अन्वयः । विस्फूर्जन्नादं कुर्वचण्डं कोदण्डं धनुर् यस्य । वर्णाश्रमाणां निबन्धनं यैः । बत अहो ॥५२५४॥

क्रमसन्दर्भः  न यदेति सार्धत्रिकम् । रथेन रथसान्निध्यमात्रेण ॥५२॥ स्वसैन्यस्य चरणैः क्षुण्णं सङ्घट्टितम् ॥५३॥

विश्वनाथः  हे राजन् ! किमर्थम् आयातोऽसीति त्वां कथं पृच्छामो यतस् तत्कारणं जानाम्य् एवेति व्यतिरेकेणाहन यदेति । यदा भुवो मण्डलं न पर्यटसि, तदा सेतवो भिद्येरन्न् इति त्रयाणाम् अन्वयः । मणिगणानाम् अर्पितम् अर्पणं यत्र तं जैत्रं जयशीलम् । जैत्रत्वम् एवाहरथेन रथसान्निध्यमात्रेण अघान् दुष्टान् ॥५२५४॥

 ओ)०(ओ

॥ ३.२१.५५ ॥

अधर्मश् च समेधेत लोलुपैर् व्यङ्कुशैर् नृभिः ।
शयाने त्वयि लोकोऽयं दस्युग्रस्तो विनङ्क्ष्यति ॥

श्रीधरः  निरङ्कुशैर् नृभिर् निमित्तभूतैः । शयाने निश्चिन्ते ॥५५॥

क्रमसन्दर्भः  शयान इत्य् अर्धकम् । धर्माधर्मयोः पालनसंहारौ त्वद्दृष्टाव् एव सम्यक् स्यातां दस्युनिवारणं त्वदनुसन्धानमात्रेण स्याद् इति ॥५५॥

विश्वनाथः  न व्याख्यातम्.

 ओ)०(ओ

॥ ३.२१.५६ ॥

अथापि पृच्छे त्वां वीर यदर्थं त्वम् इहागतः ।
तद् वयं निर्व्यलीकेन प्रतिपद्यामहे हृदा ॥

श्रीधरः  निर्व्यलीकेन सहर्षेण । प्रतिपद्यामहे स्वीकुर्महे ॥५६॥

क्रमसन्दर्भः  न व्याख्यातम्.

विश्वनाथः  अथापि यद्यपि सामान्यतो जानामि तद् अपि पृच्छे पृच्छामिइह मत्पर्णशालायां यदर्थम् इति नहि दुष्टनिग्रहार्थं पर्यटनं मत्पर्णशालायां सफलीभवतीति भावः । निर्व्यलीकेन निष्कपटेन सहर्षेण वा हृदा प्रतिपद्यामहे स्वीकुर्महे ॥५६॥

इति सारार्थदर्शिन्यां हर्षिण्यां भक्तचेतसाम् ।
एकविंशस् तृतीयस्य सङ्गतः सङ्गतः सताम् ॥*॥

 ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां तृतीयस्कन्धे
विदुरमैत्रेयसंवादे मनुकर्दमसंवादो नाम
एकविंशोऽध्यायः ।
॥ ३.२१ ॥




(३.२२)

॥ ३.२२.१ ॥

मैत्रेय उवाच
एवम् आविष्कृताशेष गुणकर्मोदयो मुनिम् ।
सव्रीड इव तं सम्राड् उपारतम् उवाच ह ॥

श्रीधरः
द्वाविंशे कर्दमायादाद् यथादिष्टं हि विष्णुना ।
मनुर् दुहितरं देव हूतिम् इत्य् उपवर्ण्यते ॥

एवम् आविष्कृतोऽभिष्टुतोऽशेषाणां गुणानां कर्मणां चोदय उत्कर्षो यस्य स सम्राण्मनुः । सव्रीड इव स्वकीर्तिश्रवणात्, प्रत्याख्यान् अशङ्कया वा तं मुनिम् उवाच । उपारतं निवृत्तिनिरतम् ॥१॥

क्रमसन्दर्भः  ब्रह्मा विराड्रूपः स्वमुखत इति जातिमात्रापेक्षयोक्तम् ॥१॥

विश्वनाथः
द्वाविंशे प्रियभाषी स्वां ज्ञाततत्त्वाय कन्यकाम् ।
कर्दमाय नृपो दत्त्वा स्वं धामागाद् इतीर्यते ॥

आविष्कृतोऽशेषाणां गुणानां कर्मणां च उदयो उत्कर्षो यस्य सः । वचनाद् उपरतं निवृत्तिनिरतं वा मुनिम् । सव्रीड इवेति स्वकीर्तिश्रवणात् परमार्थपरायणे तस्मिन् व्यवहारवार्ताया वक्तव्यत्वाच् च ॥१॥

 ओ)०(ओ

॥ ३.२२.२३ ॥

मनुर् उवाच
ब्रह्मासृजत् स्वमुखतो युष्मान् आत्मपरीप्सया ।
छन्दोमयस् तपोविद्या योगयुक्तान् अलम्पटान् ॥
तत्त्राणायासृजच् चास्मान् दोःसहस्रात् सहस्रपात् ।
हृदयं तस्य हि ब्रह्म क्षत्रम् अङ्गं प्रचक्षते ॥

श्रीधरः  मदीया कन्या त्वया परिणेयेति विज्ञापयिष्यन् युष्मद् अस्मत्सम्बन्धस् तावद् ईश्वरेण पूर्वम् एव घटित इत्य् आहब्रह्मेति सार्धाभ्याम् । आत्मनः परीप्सया पर्याप्तुम् इच्छया । छन्दोमयस्यात्मनः पर्याप्तिः पालनं वेदप्रवर्तनं तस्येच्छया । युष्मान् ब्राह्मणान् । तत्त्राणाय ब्राह्मणपालनाय । ब्रह्म ब्राह्मणजातिः । क्षत्रं क्षत्रियजातिः ॥२३॥

क्रमसन्दर्भः  एवं दोःसहस्राद् इति च हृदयं ज्ञानशक्तिप्राधान्यात् अङ्गं क्रियशक्तिप्राधान्यात् ॥२३॥

विश्वनाथः  सहसा स्वकन्याप्रदानप्रसङ्गस्य तत्प्रत्याख्यानशङ्कया प्रथमं ब्राह्मणक्षत्रिययोः कम् अपि सम्बन्धं सन्यायम् आहब्रह्मेति सार्धाभ्याम् । आत्मनश् छन्दोमयस्य स्वस्य परीप्सया वेदप्रवर्तनेन पालनेच्छया युष्मान् ब्राह्मणान् असृजत् । पर्याप्तिः पालनम् ॥२॥

ब्राह्मणान् के पालयेयुर् इत्य् अत आहतद् इति । दोःसहस्राद् इति परमेश्वरेणैक्यात् । ननु क्षत्रियान् अपि कः पालयेत् ? तत्राहब्रह्म ब्राह्मणः । अङ्गं भुजः । अयम् अर्थःलोके हि हृदये प्रहार आपतिते भुजाभ्यां हृदयस्य गोपनं दृश्यते । भुजे च प्रहार आपतिते देहं कुञ्चितीकृत्य हृदयमध्ये एव भुजो गोप्यते इति हृदयस्य पालको भुजः, भुजस्य पालकं हृदयम् ॥३॥

 ओ)०(ओ

॥ ३.२२.४ ॥

अतो ह्य् अन्योन्यम् आत्मानं ब्रह्म क्षत्रं च रक्षतः ।
रक्षति स्माव्ययो देवः स यः सदसदात्मकः ॥

श्रीधरः  एवं स देव एव रक्षति स्म । कोऽसौ ? यः सदसदात्मकः सर्वात्मकः । तथाप्य् अव्ययो निर्विकारः ॥४॥

क्रमसन्दर्भः  न व्याख्यातम्.

विश्वनाथः  एवं ब्रह्म ब्राह्मणस् तपोबलेन क्षत्रियं पालयति, क्षत्रं क्षत्रियः शारीरबलेन ब्राह्मणम् इति । वस्तुतस् तु देवः परमेश्वर एवोभयं रक्षति । सदसदात्मकः तद् अप्य् अव्ययो निर्विकारः ॥४॥

 ओ)०(ओ

॥ ३.२२.५ ॥

तव सन्दर्शनाद् एव च्छिन्ना मे सर्वसंशयाः ।
यत् स्वयं भगवान् प्रीत्या धर्मम् आह रिरक्षिषोः ॥

श्रीधरः  तं विज्ञापयितुम् एव तद्दर्शनादिकम् अभिनन्दतितवेति त्रिभिः ॥५॥

क्रमसन्दर्भः  यत् तु स्वयं भगवान् धर्मम् आह तद् इदं त्व् अधिकम् इति शेषः । यद् वा, यत् यस्मात् सन्दर्शनाद् एव मद्योग्यतायां कारणात् स्वयं धर्मम् अप्य् आहसंशयोऽत्र तत्कारणं चित्तमलम् ॥५॥

विश्वनाथः  अतोऽहं स्वस्य पालकं त्वाम् आगतस् वया च स्वसन्दर्शनेनैवाहं पालित इत्य् आहतवेति । रिरक्षिषोः क्षत्रियस्य ॥५॥

 ओ)०(ओ

॥ ३.२२.६ ॥

दिष्ट्या मे भगवान् दृष्टो दुर्दर्शो योऽकृतात्मनाम् ।
दिष्ट्या पादरजः स्पृष्टं शीर्ष्णा मे भवतः शिवम् ॥

श्रीधरः  अकृतात्मनाम् अवशीकृतचित्तानाम् ॥६॥

क्रमसन्दर्भः  न व्याख्यातम्.

विश्वनाथः  अकृतात्मनाम् अपुण्यात्मनाम् ॥६॥

 ओ)०(ओ

॥ ३.२२.७ ॥

दिष्ट्या त्वयानुशिष्टोऽहं कृतश् चानुग्रहो महान् ।
अपावृतैः कर्णरन्ध्रैर् जुष्टा दिष्ट्योशतीर् गिरः ॥

श्रीधरः  अनुग्रहोऽनुशासनादिरूप एव । उशतीर् उशत्यः ॥७॥

क्रमसन्दर्भः  अनुग्रहः स्वशिक्षाग्रहणसामर्थ्ये हेतुः कृपादृष्ट्यादिरूपः । अपावृत्तैर् बाधितकार्यानवधानादिदोषेणाच्छन्नैर् बहुत्वं स्पृहयानेकायमानत्वात् ।।७॥

विश्वनाथः  उशतीर् उशत्यः ॥७॥

 ओ)०(ओ

॥ ३.२२.८ ॥

स भवान् दुहितृस्नेहपरिक्लिष्टात्मनो मम ।
श्रोतुम् अर्हसि दीनस्य श्रावितं कृपया मुने ॥

श्रीधरः  विज्ञापयतिस भवान् इति सप्तभिः । दुहितुः स्नेहेन परिक्लिष्ट आत्मा यस्य । श्रावितं विज्ञापनम् ॥८॥

क्रमसन्दर्भः  न व्याख्यातम्.

विश्वनाथः  एवं च त्वद्दर्शनान् मे सर्वे क्लेशा गता एव, किन्त्व् एकः क्लेशस् तु दुर्वारो हृदि वर्तत एव । तम् अपि तत्कृपया दत्ताश्वासो विगतभीर् एवोद्घाटयामीत्य् आहस प्रसिद्धः कृपासिन्धुर् इत्य् अर्थः । परिक्लिष्ट इति एष क्लेशो मे विवेकेनापि नापयातीति भावः ॥८॥

 ओ)०(ओ

॥ ३.२२.९ ॥

प्रियव्रतोत्तानपदोः स्वसेयं दुहिता मम ।
अन्विच्छति पतिं युक्तं वयःशीलगुणादिभिः ॥

श्रीधरः  प्रियव्रतोत्तानपदोः स्वसेति पुत्रिकाकरणशङ्का निरस्ता । मम सुतेति क्षत्रकन्या तव योग्येति दर्शितम् ॥९॥

क्रमसन्दर्भः  वयआद्यनुसन्धानं तत्कथनं च तादृशां धर्मसाचिव्यप्राधान्येनैवेति न लज्जाकरम् ॥९॥

विश्वनाथः  प्रियव्रतोत्तानपदोः स्वसेति पुत्रिकाकरणशङ्का निरस्ता । मम दुहितेति क्षत्रियकन्या तव योग्यैवेति भावः ॥९॥

 ओ)०(ओ

॥ ३.२२.१० ॥

यदा तु भवतः शील श्रुतरूपवयोगुणान् ।
अशृणोन् नारदाद् एषा त्वय्य् आसीत् कृतनिश्चया ॥

श्रीधरः  एषा देवहूतिः ॥१०॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ३.२२.११ ॥

तत् प्रतीच्छ द्विजाग्र्येमां श्रद्धयोपहृतां मया ।
सर्वात्मनानुरूपां ते गृहमेधिषु कर्मसु ॥

श्रीधरः  प्रतीच्छ स्वीकुरु ॥११॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ३.२२.१२ ॥

उद्यतस्य हि कामस्य प्रतिवादो न शस्यते ।
अपि निर्मुक्तसङ्गस्य कामरक्तस्य किं पुनः ॥

श्रीधरः  उद्यतस्य स्वतः प्राप्तस्य विषयस्य । प्रतिवादः प्रत्याख्यानम् ॥१२॥

क्रमसन्दर्भः  उद्यतस्य धात्रा स्वयम् उपसादितस्य निर्मुक्तसङ्गस्य केवलं धर्मार्थं विसयोपार्जनम् इति मनस्य् आसक्तिरहितस्य ॥१२॥

विश्वनाथः  न चाहं विरक्तस् तपस्वी त्वत्कन्यां कथं स्वीकरोमीति वाच्यम् इत्य् आहौद्यतस्य स्वतःप्राप्तस्य विषयस्य प्रतिवादः प्रत्याख्यानं कामरक्तस्येति तवान्तर्गतं कामं ज्ञात्वैवाहम् इहागच्छम्, अतो मयि कामो नापलनीय इति भावः ॥१२॥

 ओ)०(ओ

॥ ३.२२.१३ ॥

य उद्यतम् अनादृत्य कीनाशम् अभियाचते ।
क्षीयते तद्यशः स्फीतं मानश् चावज्ञया हतः ॥

श्रीधरः  कीनाशं कृपणम् । अवज्ञया परापमानेन ॥१३॥

क्रमसन्दर्भः  न व्याख्यातम्.

विश्वनाथः  तत्र व्यवहारिकीं नीतिम् आहय इति । अनादृत्य प्रतिष्ठानुरोधाल् लज्जया प्रत्याख्याय पुनः कृपणम् अदातारम् अपि जनं तम् एव कामं याचते, कामेनैवाचिराद् एव प्राबल्यवता लज्जाप्रतिष्ठयोर् ग्रस्यमानत्वाद् इति भावः । मानश् च हतो भवतीत्य् अर्थः । तेन परिणामदर्शिना विदुषा वर्तमानम् अपि .विशेषं स्वमनो मध्यवर्तिना कामेनाग्रतो ग्रसिष्यमानम् अनुमाय प्रथमम् एव दैवाद् अयाचित एवायातोऽनिषिद्धो विषयोऽङ्गीकर्तव्य एवेति ध्वनिः ॥१३॥

 ओ)०(ओ

॥ ३.२२.१४ ॥

अहं त्वाशृणवं विद्वन् विवाहार्थं समुद्यतम् ।
अतस् त्वम् उपकुर्वाणः प्रत्तां प्रतिगृहाण मे ॥

श्रीधरः  यस्य सावधि ब्रह्मचर्यं स उपकुर्वाणाः । मे प्रत्तां मया दत्ताम् ॥१४॥

क्रमसन्दर्भः  अवज्ञया परकृतापमानेन ॥१४॥

विश्वनाथः  ननु मन्मनो मध्यवर्तिनं कामं त्वं केन लक्षणेनाज्ञासीस् तत्र ज्ञानस्य का कथा श्रवणम् अपि मे जातम् इत्य् आहअहं त्वेति । त्वा त्वाम् अशृणवम् इति श्रवणम् इदं स्फूर्तिप्राप्तस्य भगवत एव मुख्याद् इत्य् अवगन्तव्यम् । यस्य सावधि ब्रह्मचर्यं स उपकुर्वाणः । प्रत्तां मया दत्ताम् ॥१४॥

 ओ)०(ओ

॥ ३.२२.१५ ॥

ऋषिर् उवाच
बाढम् उद्वोढुकामोऽहम् अप्रत्ता च तवात्मजा ।
आवयोर् अनुरूपोऽसाव् आद्यो वैवाहिको विधिः ॥

श्रीधरः  अप्रत्ता चेति मय्य् एव कृतनिश्चयत्वात् कस्मैचित् प्रतिश्रुता च न भवतीत्य् अर्थः । आद्यः प्रथमः, ततः पूर्वं विवाहाभावात् । मुख्य इति वा ॥१५॥

क्रमसन्दर्भः  बाढम् इति । रुचेः प्रथमतो दानेऽपि वैवाहिकविधेर् अत्रैव प्रारब्धत्वाद् आद्य इत्य् उक्तम् ॥१५॥

विश्वनाथः  अप्रत्ता कस्मैचिन् न प्रतिश्रुता आद्यः, ततः पूर्वं विवाहाभावात् ॥१५॥

 ओ)०(ओ

॥ ३.२२.१६ ॥

कामः स भूयान् नरदेव तेऽस्याः
पुत्र्याः समाम्नायविधौ प्रतीतः ।
क एव ते तनयां नाद्रियेत
स्वयैव कान्त्या क्षिपतीम् इव श्रियम् ॥

मध्वः  स्वया कान्त्यान्याः क्षिपन्ती श्रीर् यथा, तद्वत् स्थिताम् ॥१६॥

श्रीधरः  भूयाद् भवेत् । प्रतीतः गृभ्णामि ते सौभगत्वाय हस्तं मया पत्या [ऋ.वे. १०.८५.३६] इत्यादिमन्त्रप्रसिद्धः । स्वयाङ्गकान्त्यैव । श्रियं भूषणादिशोभाम् ॥१६॥

क्रमसन्दर्भः  कामः स भूयाद् इत्य् आदि त्रयस्यायम् अर्थः तादृशीयं मां तपस्विनम् अपि प्रार्थयते । तत एनां शुद्धभक्तां कथं त्यजेयम् इति वक्ष्यते च पितृभ्यां प्रस्थित इत्य् आदिभिः श्रियं जगल्लक्ष्मीम् ॥१६॥

विश्वनाथः  अस्याः कामो भूयात् भवतु । सम्यगाम्नायोक्तविवाहविधौ प्रतीतिः । गृभ्णामि ते सौभगत्वाय हस्तं मया पत्या जरदष्टिर् भवेथा [ऋ.वे. १०.८५.३६] इत्यादिमन्त्रप्रसिद्धः । स्वयाङ्गकान्त्यैव । श्रियं भूषणादिशोभाम् ॥१६॥

 ओ)०(ओ

॥ ३.२२.१७ ॥

यां हर्म्यपृष्ठे क्वणदङ्घ्रिशोभां
विक्रीडतीं कन्दुकविह्वलाक्षीम् ।
विश्वावसुर् न्यपतत् स्वाद् विमानाद्
विलोक्य सम्मोहविमूढचेताः ॥

श्रीधरः  यां विलोक्य न्यपतत् । सम्मोहेन विमूढं व्याकुलं चेतो यस्य । क्वणब्ध्याम् अङ्घ्रिभ्यां शोभा यस्याः ॥१७॥

क्रमसन्दर्भः  न व्याख्यातम्.

विश्वनाथः  क्षिपतीम् इव श्रियम् इति व्यतिरेकालङ्कारेण तस्याः सौन्दर्यसाद्गुण्यादिकं निरुपमम् उक्त्वा स्वाभाविकं प्रभावम् अप्य् आहयाम् इति । क्वणद्भ्याम् अङ्घ्रिभ्यां शोभा यस्यास् ताम् । विमानात् नितरां भूमितले अपतत् विलोक्य सम्मुमोहेति । तत्रापि सम्यग्चेतनो मृतक इव भूत्वेति भावपूर्वकतदवलोकनमहापराधफलं सद्यः प्रापेत्य् अर्थः । ननु विलोक्येति, क्त्वाप्रत्ययोक्तेर् विश्वावसुना सा दृष्टैवेति ॥१७॥

 ओ)०(ओ

॥ ३.२२.१८ ॥

तां प्रार्थयन्तीं ललनाललामम्
असेवितश्रीचरणैर् अदृष्टाम् ।
वत्सां मनोर् उच्चपदः स्वसारं
को नानुमन्येत बुधोऽभियाताम् ॥

श्रीधरः  तां ललनानां ललामं भूषणभूताम् । असेवितौ श्रियश् चरणौ यैस् तैर् अदृष्टां द्रष्टुम् अप्य् अयोग्याम् । उच्चपद उत्तानपादस्य । अभियातां स्वयं प्राप्ताम् ॥१८॥

क्रमसन्दर्भः  याम् इत्य् आदि युग्मकम् । उभयोर् अपि कामाद् ऊषितचित्तत्वेन सर्वैः प्रतीयमानत्वात् न लज्जाकरं प्रियव्रतस्य तदा विरज्य गतत्वात् उच्चपद इत्य् उक्तम् ॥१८॥

विश्वनाथः  तत्र नहि नहीत्य् आहअसेवितश्रीचरणैर् जनैर् अदृष्टां मदभीष्टदेवश्रीमन्नारायणकान्तायाश् चरणौ मयैव सेवितौ, अतो ममैव सादृश्या भवेन् नान्येषां केषाम् अपीति भावः । तेन चाकाशचारिणा तस्याः कान्तिर् एव विश्वावसुना विलोकिता, न तु सेत्य् आयातम् । आभिजातेऽप्य् उत्कर्षम् आहमनोस् तव वत्सां वात्सल्यपात्रीं कन्याम् । उच्चपदः उत्तानपादस्य, प्रियव्रतस्य तदा विरज्य गतत्वान् नोल्लेखः । तत्राप्य् अभियातां स्वयं प्राप्तम् ॥१८॥

 ओ)०(ओ

॥ ३.२२.१९ ॥

अतो भजिष्ये समयेन साध्वीं
यावत् तेजो बिभृयाद् आत्मनो मे ।
अतो धर्मान् पारमहंस्यमुख्यान्
शुक्लप्रोक्तान् बहु मन्येऽविहिंस्रान् ॥

श्रीधरः  भजिष्ये स्वीकरिष्ये । “यावद् अपत्योत्पत्तिस् तावद् गार्हस्थ्यं, ततः परं सन्न्यासः” इति भाषाबन्धः समयः । तम् एवाहयावद् आत्मनो मम तेजो गर्भं बिभृयात् । यद् वा, ममात्मनो देहाच् च्युतं तेजो वीर्यं बिभृयाद् इति । अतः परं पारमहंस्यं ज्ञानं तस्मिन् मुख्यान् शुक्लेन विष्णुना साक्षात् प्रकर्षेणोक्तान् अविहिंस्रान् हिंसारहितान् शमादीन् बहु यथा भवत्य् एवम् अनुष्ठेयान् मन्ये ॥१९॥

क्रमसन्दर्भः  आत्मनः परमात्मनः कपिलाख्यं तेजो मे मत्तो यावद् बिभृयात् ॥१९॥

विश्वनाथः  समयेनेति “यावद् अपत्योत्पत्तिस् तावद् गार्हस्थ्यं ततः परं सन्न्यासः” इति भाषाबन्धमयः समयस् तेन । यद् वा, यावत् ममात्मनो देहाच् च्युतं तेजो बिभृयात्, तावद् भजिष्ये, तत्रापि समयेन मम तपःशेषसमाप्त्यनन्तरं यदावकाशं लप्स्ये, तदैवेत्य् अर्थः । अत्र ममात्मनो मत्प्रियेष्टदेवस्य तेजः कपिलदेवाख्यम् इति वस्त्वर्थश् च ज्ञेयः । अतोऽनन्तरं पारमहंस्येषु मुख्यान् । यद् वा, पारमहंस्यात् ज्ञानाद् अपि मुख्यान् निष्परिग्रहभक्तिरूपान् शुक्लेन विष्णुना साक्षात् प्रकर्षेणोक्तान् । अविहिंस्रान् हिंसारहितान् बहु यथा स्याद् एवम् अनुष्ठेयान् मन्ये ॥१९॥

 ओ)०(ओ

॥ ३.२२.२० ॥

यतोऽभवद् विश्वम् इदं विचित्रं
संस्थास्यते यत्र च वावतिष्ठते ।
प्रजापतीनां पतिर् एष मह्यं
परं प्रमाणं भगवान् अनन्तः ॥

श्रीधरः  ननु तव पितुः प्रजापतेर् आज्ञा सृष्टाव् एव न सन्न्यासे तत्राहयत इति । संस्थास्यते च लयं यास्यति । वावेति एवार्थे । ऋणत्रयापाकरणानन्तरं सन्न्यास एव मादृशानां भगवतोक्त इत्य् अर्थः ।

क्रमसन्दर्भः  न व्याख्यातम्.

विश्वनाथः  अत्रार्थे प्रमाणं तव मम च स्मृत्यारूढो भगवान् एवेत्य् आहयत इति । यद् वा, ननु तव पितुः प्रजापतेर् आज्ञा सृष्टाव् एव न .विशेषे, तत्राहयत इति । संस्थास्यते लयं यास्यति वावेत्य् एवार्थे । प्रजापतीनां मत्पित्रादीनाम् अपि पतिर् अतः स एव परं प्रमाणम् । तस्य आज्ञैव मया पालनीया, न तु पितुर् एवेति भावः ॥२०॥

 ओ)०(ओ

॥ ३.२२.२१ ॥

मैत्रेय उवाच
स उग्रधन्वन्न् इयद् एवाबभाषे
आसीच् च तूष्णीम् अरविन्दनाभम् ।
धियोपगृह्णन् स्मितशोभितेन
मुखेन चेतो लुलुभे देवहूत्याः ॥

श्रीधरः  हे उग्रधन्वन् विदुर ! लुलुभे मुनेर् मुखेन प्रलोभ्यते स च । यद् वा, मुखेन प्रलोभितवान् ॥२१॥

क्रमसन्दर्भः  अरविन्दनाभानुभवजातप्रसादरूपेण स्मितेन यत् शोभितं शोभाविशेषं प्राप्तं, तेन मुखेन लुलुभे । अयम् एव महभागवतो मत्पतित्वयोग्य इति लोभं चकार ॥२१॥

विश्वनाथः  हे उग्रधन्वन् इति । त्वं यथा वीरो युद्धाय प्रत्यवर्तसे, तथा सोऽपि स्वाभिमताद् भगवद्धर्माद् इति भावः । ततश् च देवहूत्याः स्मितशोभितेन मुखेन चेतो लुलुभे, अर्थात् कर्दमस्य चेतस् तस्यां लुब्धं बभूव । तेन च हन्त हन्तातिविरक्ते कन्यार्पितेति मनुशतरूपयोर् अनुतापो नाभूद् इति व्यञ्जितम् ॥२१॥

 ओ)०(ओ

॥ ३.२२.२२ ॥

सोऽनु ज्ञात्वा व्यवसितं महिष्या दुहितुः स्फुटम् ।
तस्मै गुणगणाढ्याय ददौ तुल्यां प्रहर्षितः ॥

श्रीधरः  स मनुः । अन्व् अनन्तरम् । महिष्याश् च व्यवसितं निश्चयं ज्ञात्वा ॥२२॥

क्रमसन्दर्भः  न व्याख्यातम्.

विश्वनाथः  स मनुः । अन्व् अनन्तरम् । दुहितुर् देवहूतेर् महिष्यास् तन्मातुश् च व्यवसितम् अभिप्रायम् ॥२२॥

 ओ)०(ओ

॥ ३.२२.२३ ॥

शतरूपा महाराज्ञी पारिबर्हान् महाधनान् ।
दम्पत्योः पर्यदात् प्रीत्या भूषावासः परिच्छदान् ॥

श्रीधरः  पारिबर्हान् विवाहकाले प्रदेयान् । भूषाः भूषणानि वासांसि परिच्छदान् गृहोपकरणानि च ॥२३॥

क्रमसन्दर्भः  न व्याख्यातम्.

विश्वनाथः  पारिबर्हान् विवाहे प्रदेयान् । महान्ति मूल्यानि येषां तान् अनर्घ्यान् इत्य् अर्थः ॥२३॥

 ओ)०(ओ

॥ ३.२२.२४ ॥

प्रत्तां दुहितरं सम्राट् सदृक्षाय गतव्यथः ।
उपगुह्य च बाहुभ्याम् औत्कण्ठ्योन्मथिताशयः ॥

श्रीधरः  प्रत्तां दत्ताम् । सदृक्षाय सदृशाय । गता व्यथा चिन्ता यस्य । औत्कण्ठ्येनोन्मथितः क्षुभित आशयो यस्य ॥२४॥

क्रमसन्दर्भः  प्रत्ताम् इति युग्मकम् ॥२४॥

विश्वनाथः  प्रत्तां प्रदत्ताम् ॥२४॥

 ओ)०(ओ

॥ ३.२२.२५ ॥

अशक्नुवंस् तद्विरहं मुञ्चन् बाष्पकलां मुहुः ।
आसिञ्चद् अम्ब वत्सेति नेत्रोदैर् दुहितुः शिखाः ॥

श्रीधरः  तस्या विरहं सोढुं हे अम्ब ! हे वत्से ! इति ब्रुवन् । सन्धिर् आर्षः । शिखाः केशान् आसिञ्चत् ॥२५॥

क्रमसन्दर्भः  न व्याख्यातम्.

विश्वनाथः  हे वत्से इति ब्रुवन् ॥२५॥

 ओ)०(ओ

॥ ३.२२.२६ ॥

आमन्त्र्य तं मुनिवरम् अनुज्ञातः सहानुगः ।
प्रतस्थे रथम् आरुह्य सभार्यः स्वपुरं नृपः ॥

श्रीधरः, विश्वनाथः  न व्याख्यातम्.

क्रमसन्दर्भः  आमन्त्र्येति युग्मकम् ।

 ओ)०(ओ

॥ ३.२२.२७ ॥

उभयोर् ऋषिकुल्यायाः सरस्वत्याः सुरोधसोः ।
ऋषीणाम् उपशान्तानां पश्यन्न् आश्रमसम्पदः ॥

श्रीधरः  ऋषिकुलहितायाः उभयोः सुरोधसोः शोभनतटयोः ॥२७॥

क्रमसन्दर्भः  न व्याख्यातम्.

विश्वनाथः  ऋषिकुल्याया ऋषीणां सरितः ऋषिकुलहिताया वा । उभयोः सुरोधसोः शोभनतटयोः ॥२७॥

 ओ)०(ओ

॥ ३.२२.२८ ॥

तम् आयान्तम् अभिप्रेत्य ब्रह्मावर्तात् प्रजाः पतिम् ।
गीतसंस्तुतिवादित्रैः प्रत्युदीयुः प्रहर्षिताः ॥

श्रीधरः  अभिप्रेत्य ज्ञात्वा ब्रह्मावर्ताद् देशात् प्रजाः पतिं प्रत्युज्जग्मुः ॥२८॥

क्रमसन्दर्भः  न व्याख्यातम्.

विश्वनाथः  प्रत्युदीयुः प्रत्युज्जग्मुः ॥२८॥

 ओ)०(ओ

॥ ३.२२.२९ ॥

बर्हिष्मती नाम पुरी सर्वसम्पत्समन्विता ।
न्यपतन् यत्र रोमाणि यज्ञस्याङ्गं विधुन्वतः ॥

मध्वः  ज्ञानानन्दस्वरूपेभ्यो रोमेभ्योऽस्य कुशादयः ।

विधुन्वतः प्रयागे तु वराहवपुषोऽभवम् ।
रोमणि तानि देवस्य रूपाण्य् आसन् सहस्रशः ॥ इति स्कान्दे ।

तत्र एवासन् तेभ्य एवासन् । सप्तसु प्रथम् इति सूत्रात् ॥२९३०॥

श्रीधरः  कोऽसौ ब्रह्मावर्तः ? इत्य् अपेक्षायाम् आहयत्र बर्हिष्मती नाम पुरीति । सापि कुत्र ? यत्र यज्ञस्य यज्ञवराहस्य रोमाणि न्यपतन्न् इति । यत्रेति सर्वत्र सम्बध्यते ॥२९॥

क्रमसन्दर्भः  न व्याख्यातम्.

विश्वनाथः  कोऽसौ ब्रह्मावर्तः ? इत्य् अपेक्षायाम् आहयत्र बर्हिष्मती नाम पुरीति । सापि कुत्र ? यत्र यज्ञस्य यज्ञवराहस्य रोमाणि न्यपतन्न् इति । यत्रेति सर्वत्र सम्बध्यते ॥२९॥


 ओ)०(ओ

॥ ३.२२.३० ॥

कुशाः काशास् त एवासन् शश्वद्धरितवर्चसः ।
ऋषयो यैः पराभाव्य यज्ञघ्नान् यज्ञम् ईजिरे ॥

श्रीधरः  बर्हिष्मती नाम निरुक्तिं ब्रुवन् प्रसङ्गाद् देशस्य श्रैष्ठ्यम् आह द्वाभ्याम् । कुशाः काशाश् चासन् । शश्वन् नित्यं हरितं वर्चो वर्णो येषाम् । यज्ञघान् राक्षसादीन् । पराभवं नीत्वा यज्ञं विष्णुम् ॥३०॥

क्रमसन्दर्भः  कुशकाशा इति त एव तद्रूपा एव ।।३०॥

विश्वनाथः  बर्हिष्मती नाम निर्वक्ति रोमान्य् एव कुशास् ते आसन्न् इत्य् अन्वयः ॥३०॥


 ओ)०(ओ

॥ ३.२२.३१ ॥

कुशकाशमयं बर्हिर् आस्तीर्य भगवान् मनुः ।
अयजद् यज्ञपुरुषं लब्धा स्थानं यतो भुवम् ॥

श्रीधरः  यज्ञपुरुषं विष्णुं यत इति यत्रायजत् । भुवं स्थानम् । लब्धेति तृन् प्रत्ययान्तम् । लब्धवान् सन्न् इत्य् अर्थः । यतो लब्धवांस् तं यज्ञपुरुषम् इति वा । एतेन स्वर्गाद् अपि भूमिः श्रेष्ठा, तत्रापि तत् स्थानं श्रेष्ठम् इत्य् उक्तं भवति ।

क्रमसन्दर्भः  न व्याख्यातम्.

विश्वनाथः  कुशकाशमयम् इति बहिःशब्देनोभयोक्तः भुवं भूरूपं स्थानं लुब्ध्वेति तृण्प्रत्ययान्तम् ॥३१॥

 ओ)०(ओ

॥ ३.२२.३२ ॥

बर्हिष्मतीं नाम विभुर् यां निर्विश्य समावसत् ।
तस्यां प्रविष्टो भवनं तापत्रयविनाशनम् ॥

श्रीधरः  प्रस्तुतम् आहयां बर्हिष्मतीं नाम पुरीं समावसत् । पूर्वं यस्याम् उषितः, तस्यां निर्विश्य भवनं प्रविष्टः सन् भोगान् बुभुज इत्य् अन्वयः ॥३२॥

क्रमसन्दर्भः  न व्याख्यातम्.

विश्वनाथः  प्रस्तुतम् आहमां समावसत् यस्यां पूर्वम् उषितस् तस्यां प्रथमं निर्विश्य स्वीयं भवनम् ॥३२॥

 ओ)०(ओ

॥ ३.२२.३३ ॥

सभार्यः सप्रजः कामान् बुभुजेऽन्याविरोधतः ।
सङ्गीयमानसत्कीर्तिः सस्त्रीभिः सुरगायकैः ।
प्रत्यूषेष्व् अनुबद्धेन हृदा शृण्वन् हरेः कथाः ॥

श्रीधरः  अन्येषां धर्मादीनाम् अविरोधेन । प्रत्य् ऊषेषु उषःसु सङ्गीयमाना सत्कीर्तिर् यस्य, तथापि स्वयं हरेर् एव कथाः शृण्वन् भोगान् बुभुजे ।

क्रमसन्दर्भः  सभार्य इति सार्धकम् ।

विश्वनाथः  अन्यस्य धर्मस्याविरोधेन । प्रत्यूषेषु प्रत्यूषःसु प्रत्यूष आरभ्येत्य् अर्थः । कथयैव स्वमाधुर्येणानुबिद्धेन वशीकृतेन हृदा ॥३३॥

 ओ)०(ओ

॥ ३.२२.३४ ॥

निष्णातं योगमायासु मुनिं स्वायम्भुवं मनुम् ।
यद् आभ्रंशयितुं भोगा न शेकुर् भगवत्परम् ॥

श्रीधरः  योगमायासु ऐच्छिकभोगरचनासु । यद् यतः आभ्रंशयितुम् आ ईषद् अपि भ्रंशयितुम् अभिभवितुम् ॥३४॥

क्रमसन्दर्भः  निष्णातम् इति युग्मकम् ॥३४॥

विश्वनाथः  योगाद् अष्टाङ्गयोगाभ्यासाद् एव मायासु मायाज्ञानेषु निष्णातं पारगं तथासौ विषयान् भोक्तुं जानाति यथा सम्यग् भुक्ता अपि विषया स्वेष्व् आसक्तिम् उत्पादयितुं न शक्नुवन्तीत्य् अर्थः ॥३४॥

 ओ)०(ओ

॥ ३.२२.३५ ॥

अयातयामास् तस्यासन् यामाः स्वान्तरयापनाः ।
शृण्वतो ध्यायतो विष्णोः कुर्वतो ब्रुवतः कथाः ॥

मध्वः  गतसारं यातयामं यामः सार इहोच्यते इति नारदीये ॥३५॥

श्रीधरः  अतो यातो यामो यस्य पक्वस्यान्न् अस्य तद् गतसारं भवति, अतोऽन्यद् अपि गतसारं यातयामम् उच्यते । अयातयामा अगतसारा आसन् । स्वान्तरं तदीयं मन्वन्तरं यापयन्ति गमयन्ति ते यामाः कालावयवाः कुर्वतः स्ववाक्यैर् उपनिबध्नतः ॥३५॥

क्रमसन्दर्भः  अयातयामा न जीर्णा वृथा नापक्षीणा इत्य् अर्थः । अन्याघ्राता इति वा । जीर्णं च परिभुक्तं च यातयामम् इदं द्वयम् इत्य् अमरः । शृण्वत इत्य् आदिकं यथाक्रमम् एव ज्ञेयम् । ध्यायतस् तद्वैशिष्ट्येन स्मरतः कुर्वतस् तत् कथा ग्रन्थान् रचयतः ब्रुवतस् तान् उपदिशतः ।।३५॥

विश्वनाथः  तदा तस्य यामा अयातयामा अव्यर्थाः । जीवं च परिभुक्तं च यातयामम् इदं द्वयम् इत्य् अमरः । कीदृशाः ? स्वान्तरं स्वीयं मन्वन्तरं यापयन्तीति ते । कुर्वतः स्ववाक्यैर् दृश्यश्राव्यकाव्यरूपेणोपनिबध्नतः ॥३५॥

 ओ)०(ओ

॥ ३.२२.३६ ॥

स एवं स्वान्तरं निन्ये युगानाम् एकसप्ततिम् ।
वासुदेवप्रसङ्गेन परिभूतगतित्रयः ॥

श्रीधरः  परिभूतं गतित्रयं जाग्रदादि सात्त्विकादि वा येन ॥३६॥

क्रमसन्दर्भः  न व्याख्यातम्.

विश्वनाथः  गतित्रयं जाग्रदादिसत्तादि वा, तापत्रयं वा ॥३६॥

 ओ)०(ओ

॥ ३.२२.३७ ॥

शारीरा मानसा दिव्या वैयासे ये च मानुषाः ।
भौतिकाश् च कथं क्लेशा बाधन्ते हरिसंश्रयम् ॥

मध्वः  पर्यासे मानुषत्वेनावस्थानेऽपि ॥३७॥

श्रीधरः  दिव्यास् त्व् आन्तरिक्षाः । मानुषाः शत्रुप्रभवाः । भौतिकाः शीतोष्णादिप्रभवाः । वैयासे हे विदुर ॥३७॥

सनातनः  दिव्या आन्तरिक्षाः । मानुषाः शत्रुप्रभवाः । भौतिकाः शीतोष्णादिप्रभवाः । यद् वा, शारीरा मानसाश् चेत्य् आध्यात्मिकाः । दिव्या आधिदैविकाः । मानुषा अन्यभौतिकाश् चेत्य् आधिभौतिकाः इति त्रिविधा अपि तापाः । वैयासे हे विदुर ॥३७॥ (ह.भ.वि. ११.६६०)

क्रमसन्दर्भः  न व्याख्यातम्.

विश्वनाथः  तत्र भक्तिर् एव कारणम् इत्य् आहशरीरा इति । दिव्या आन्तरीक्षाः, मानुषाः शत्रुप्रभवाः, भौतिकाः शीतोष्णादिप्रभवाः, वियासे, हे विदुर ॥३७॥

॥ ३.२२.३८ ॥

यः पृष्टो मुनिभिः प्राह धर्मान् नानाविधान् छुभान् ।
नृणां वर्णाश्रमाणां च सर्वभूतहितः सदा ॥

श्रीधरः  तस्य ज्ञानातिशयम् आहय इति । नृणां साधारणधर्मान् ॥३८॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ३.२२.३९ ॥

एतत् त आदिराजस्य मनोश् चरितम् अद्भुतम् ।
वर्णितं वर्णनीयस्य तदपत्योदयं शृणु ॥

श्रीधरः  तस्य यद् अपत्य देवहूतिस् तस्योदयं प्रभावम् ।

क्रमसन्दर्भः  न व्याख्यातम्.

विश्वनाथः  उदयं प्रभावम् ॥३९॥

 ओ)०(ओ

इति सारार्थदर्शिन्यां हर्षिण्यां भक्तचेतसाम् ।
द्वाविंशोऽयं तृतीयस्य सङ्गतः सङ्गतः सताम् ॥*॥

 ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां तृतीयस्कन्धे
विदुरमैत्रेयसंवादे देवहूतिप्रदानं नाम
द्वाविंशोऽध्यायः ।
॥ ३.२२ ॥


(३.२३)
अथ त्रयोविंशोऽध्यायः
विदुरमैत्रेयसंवादे देवहूत्यनुतापः

॥ ३.२३.१ ॥

मैत्रेय उवाच
पितृभ्यां प्रस्थिते साध्वी पतिम् इङ्गितकोविदा ।
नित्यं पर्यचरत् प्रीत्या भवानीव भवं प्रभुम् ॥
विश्रम्भेणात्मशौचेन गौरवेण दमेन च ।
शुश्रूषया सौहृदेन वाचा मधुरया च भोः ॥

श्रीधरः
त्रयोविंशे ततो योग निर्मिते सर्वसम्पदि ।
विमाने कामगे चित्रातयो रतिर् उदीर्यते ॥

प्रस्थिते गमने कृते सति ॥१॥

क्रमसन्दर्भः  विश्रम्भेणेति युग्मकम् ॥१॥

विश्वनाथः
देवहूत्यां वरस् तस्या वाञ्छता दिव्यसम्पदः ।
सृष्ट्वा रतिः कर्दमस्य त्रयोविंशे निरूप्यते ॥

 ओ)०(ओ

॥ ३.२३.३ ॥

विसृज्य कामं दम्भं च द्वेषं लोभम् अघं मदम् ।
अप्रमत्तोद्यता नित्यं तेजीयांसम् अतोषयत् ॥

श्रीधरः  दम्भं कपटम् । अघं निषिद्धाचरणम् । तेजीयांसम् अतितेजस्विनम् ॥३॥

क्रमसन्दर्भः  न व्याख्यातम्.

विश्वनाथः  अघम् अपराधम् ॥३॥

 ओ)०(ओ

॥ ३.२३.४५ ॥

स वै देवर्षिवर्यस् तां मानवीं समनुव्रताम् ।
दैवाद् गरीयसः पत्युर् आशासानां महाशिषः ॥
कालेन भूयसा क्षामां कर्शितां व्रतचर्यया ।
प्रेमगद्गदया वाचा पीडितः कृपयाब्रवीत् ॥

श्रीधरः  दैवाद् गरीयसो दैवम् अप्य् अन्यथा कर्तुं समर्थाद् इत्य् अर्थः ॥ व्रतचर्यया कर्शितां तत्रापि भूयसा कालेनातिक्षामाम् इत्य् अर्थः ॥४५॥

क्रमसन्दर्भः  स वईति युग्मकम् । महशिषस् तादृशसन्ततिपर्यवसानाः ।।४॥ क्षामां क्षीणशक्तिं कर्शितां तनुकृतदेहां कर्दम उवाचेति क्वचित् ॥५॥

विश्वनाथः  दैवाद् गरीयसः दैवाद् अपि गुरुतरात् दैवम् अप्य् अन्यथा कर्तुं समर्थात् । यद् वा, विसृज्य काम इत्य् उक्तम्, तद् अपि कियत् समयानन्तरं दैवात् परमेश्वरप्रेरणवशात् महाशिषः कामान् आशासानाम् इच्छन्तीं कृपया पीडितस् तस्याः कार्श्यदर्शनेन सन्तप्तः ॥४५॥

 ओ)०(ओ

॥ ३.२३.६ ॥

कर्दम उवाच
तुष्टोऽहम् अद्य तव मानवि मानदायाः
शुश्रूषया परमया परया च भक्त्या ।
यो देहिनाम् अयम् अतीव सुहृत् स देहो
नावेक्षितः समुचितः क्षपितुं मदर्थे ॥

श्रीधरः  सुहृत् प्रियः । मदर्थे क्षपयितुं नावेक्षितो न गणितः । समुचितः श्लाघ्योऽपि मत्सेवासक्तयोपेक्षित इत्य् अर्थः ॥६॥

क्रमसन्दर्भः  न व्याख्यातम्.

विश्वनाथः  स देहो नावेक्षितः तिष्ठतु नश्यतु वेत्य् एवं न गणित इत्य् अर्थः । परमपतिव्रतायास् तवैतत् युक्तम् एवेति देहं विशिनष्टिमदर्थे मत्सेवार्थे एव क्षपयितुं क्षीणीकर्तुं समुचितः ॥६॥

 ओ)०(ओ

॥ ३.२३.७ ॥

ये मे स्वधर्मनिरतस्य तपःसमाधि
विद्यात्मयोगविजिता भगवत्प्रसादाः ।
तान् एव ते मदनुसेवनयावरुद्धान्
दृष्टिं प्रपश्य वितराम्य् अभयान् अशोकान् ॥

श्रीधरः  तपश् च समाधिश् च विद्या च उपासना तासु य आत्मयोगश् चित्तैकाग्र्यं, तेन विजिताः प्राप्ता भगवत्प्रसादा दिव्यभोगास् तान् एव तेऽवरुद्धांस् त्वयापि वशीकृतान् प्रपश्य । ते दिव्यां दृष्टिं वितरामि । यथा दृष्ट्या द्रक्ष्यसि ॥७॥

क्रमसन्दर्भः  ये म इति । पूर्वं स्वधर्मः तत्प्रधणपूजा ततस् तपः ततः समाधिर् एकाग्रता ततो विद्यानुभवः ततः आत्मना भगवता शुक्लेन योगः संयोगः तैर् विजिता इति स्वधर्मादीम् अपि तत्परत्वेन कृतिर् गम्यते ॥७॥

विश्वनाथः  तस्माद् एतन् निरुपाधिसेवा ऋणपरिशोधनार्थम् अन्यत् किञ्चन तुभ्यं दातुं नोपयुज्यते किन्त्व् एतद् एव परमदुर्लभं वस्त्व् इत्य् आहये इति । समाधिर् ध्यानपरिपाकः विद्या उपासना ताव् एवात्मयोगौ ताभ्यां विजिताः प्राप्ताः अवरुद्धान् त्वयापि वशीकृतान् न्यायतो लब्धान् एवेत्य् अर्थः । प्रपश्य ते दिव्यां दृष्टिं वितरामि, यया दृष्ट्या तान् एवाधुना साक्षाद् द्रक्ष्यसि । यद् वा, मत्कृपया दृष्टिं प्रकर्षेण पश्य, अलम् अत्र लज्जयेति भावः । अत्र स्वधर्मतपोमिश्रभगवद्ध्यानादिभिर् ये भगवत्प्रसादास् तेभ्यो भोगमोक्षावबाधिताव् एव स्याताम् इत्य् अभिप्रायेणाहअभयान् अशोकान् इति ॥७॥

 ओ)०(ओ

॥ ३.२३.८ ॥

अन्ये पुनर् भगवतो भ्रुव उद्विजृम्भ
विभ्रंशितार्थरचनाः किम् उरुक्रमस्य ।
सिद्धासि भुङ्क्ष्व विभवान् निजधर्मदोहान्
दिव्यान् नरैर् दुरधिगान् नृपविक्रियाभिः ॥

श्रीधरः  अन्ये पुनर् भोगाः किम् । न किम् अपि । अतितुच्छा इत्य् अर्थः । तत्र हेतुः, भगवत उरुक्रमस्य या भ्रूस् तस्या उद्विजृम्भो वक्रीभावस् तेन विभ्रंशिता अर्थरचना मनोरथा येषु । निजधर्मेण पातिव्रत्येन दुह्यन्त इति तथा तान् । दुरधिगान् दुष्प्रापान् । नृपा वयम् इति या विक्रियास् तत् तद् भोगविकृतयस् ताभिः ।

क्रमसन्दर्भः  नृपाणां विक्रियाभिः सामाद्युपायैः ॥८॥

विश्वनाथः  अन्ये श्च्यादिभिर् अपि भुज्यमानाः स्वर्गीया अपि भोगा भयशोकव्याप्ता एवेत्य् आहअन्ये इति । किं न किम् अपि तुच्छा इत्य् आदि । निजधर्मेण पातिव्रत्येन दुह्यमानान् नृपोऽहं नृपपत्नी चाहम् इति वा विक्रियास् ताभिर् दूरभिगमान् दुर्लभान् इत्य् अर्थः ॥८॥

 ओ)०(ओ

॥ ३.२३.९ ॥

एवं ब्रुवाणम् अबलाखिलयोगमाया
विद्याविचक्षणम् अवेक्ष्य गताधिर् आसीत् ।
सम्प्रश्रयप्रणयविह्वलया गिरेषद्
व्रीडावलोकविलसद्धसिताननाह ॥

श्रीधरः  अखिला योगमायाश् च विद्याश् च तत् तद् उपासनास् तासु विचक्षणं निपुणम् एवं ब्रुवाणं पतिम् अवेक्ष्य गताधिर् निश्चिन्ता जाता । सम्प्रश्रयो विनयः प्रणयः प्रेम ताभ्यां विह्वला गद्गदा तया गिरा ईषद्व्रीडासहितो योऽवलोकस् तेन विलसद् विकसितं हसितं जातहासं चाननं यस्याः सा । आह जगाद ॥९॥

क्रमसन्दर्भः  एवम् इत्य् अत्र हसितस्यैव ईषद् इत्य् अपि विशेषणम् ॥९॥

विश्वनाथः  योगमाया योगोत्थविभूतयः विद्या उपासनाश् च तासु च विचक्षणं मद्भर्ता मत्पारलौकिकीर् भोगमोक्षसम्पदो मह्यं ददाति न त्व् ऐहिकीर् इति मनसि विमृशन्ती सम्प्रश्रयो विनयः प्रणयः प्रेमविशेषस् ताव् एव विह्वलं यथा स्यात् तथा यान्ती कर्दमं प्रति गच्छन्ती या गीस् तया । विह्वलयेति सोमपाशब्दवत् । ईषद्व्रीडायुक्तोऽवलोक एव विलसद्धसिताननं यस्याः सा आहपत्यौ प्रकटसम्भोगप्रार्थनाया रसाभासत्वात् तस्या देवहूतेश् चोत्तमाङ्गनामुकुटमणित्वात् राद्धम् इत्य् आदि पद्यद्वयस्य मुखेन वक्तुम् अशक्यत्वात् तद्वाचनार्थं लज्जाहसितम्रक्षितम् अवलोकम् एव मुखं चकार । तत्र व्यज्यमानौ विनयप्रणयाव् एव गद्गदवाणीं चकार तथा यथा राद्धम् इत्यादिपद्यद्वयं स्पष्टम् उच्यमानं बभूव । मुखेन तु सा तुष्णीम् एव तदा तस्थाव् इत्य् अर्थः ॥९॥

 ओ)०(ओ

॥ ३.२३.१० ॥

देवहूतिर् उवाच
राद्धं बत द्विजवृषैतद् अमोघयोग
मायाधिपे त्वयि विभो तद् अवैमि भर्तः ।
यस् तेऽभ्यधायि समयः सकृद् अङ्गसङ्गो
भूयाद् गरीयसि गुणः प्रसवः सतीनाम् ॥

श्रीधरः  बतेति हर्षे । द्विजवृष ! द्विजश्रेष्ठ ! हे भर्तः ! त्वय्य् एतत् सर्वं राद्धं सिद्धम् एव । तद् अहम् अवैमि जानामि । किन्तु यस् ते त्वया समयोऽभिहितः स तावद् भूयात् । सकृद् इति गर्भसम्भवमात्रपर्यन्त इत्य् अर्थः । यस्माद् गरीयसि श्रेष्ठे भर्तरि हेतुभूते स्त्रीणां प्रसवो गुणो महान् लाभः । समासपाठे गरीयसि पत्यौ सति सतीनां यतो गुणप्रसवो गुणविस्तारो भवति । अतः पुत्रोत्पत्त्या मम गुणविस्तारे जाते पश्चात् त्वदुक्तं सर्वं भवत्व् इति भावः ॥१०॥

क्रमसन्दर्भः  अङ्गसङ्ग इत्य् अनेन प्राप्तां मदनोद्भवद्योतनजाम् उज्जां वारयति गरीयसीति ॥१०॥

विश्वनाथः  देवहूतिर् उवाचेति । नेत्रेङ्गितेनेति शेषः । हे द्विजवृष ! ब्राह्मणश्रेष्ठ ! एतत् त्वयि राद्धं सिद्धम् एव तद् अहम् एवावैमि जानाम्य् एव । किन्तु यस् ते त्वया समयोऽभ्यधायि उक्तः । स भूयात् सकृद् गर्भसम्भवमात्रपर्यन्तोऽङ्गसङ्ग इत्य् अर्थः । यस्माद् गरीयसि श्रेष्ठपत्यौ हेतुभूते सतीनां स्त्रीणां गुणः खलु प्रसवोऽपत्योत्पत्तिर् एव यदभावाद् बन्ध्येयम् इति स्त्रीषु निन्दैवेति भावः । निर्विसर्गपाठे गुणानां प्रसव इति समासेऽपत्यमिषेण पत्युर् गुणा एव प्रसूयन्ते ताभिर् इति मे त्वत्तः सदपत्यानि भवन्त्व् इति भावः ॥१०॥

ओ)०(ओ

॥ ३.२३.११ ॥

तत्रेतिकृत्यम् उपशिक्ष यथोपदेशं
येनैष मे कर्शितोऽतिरिरंसयात्मा ।
सिद्ध्येत ते कृतमनोभवधर्षिताया
दीनस् तद् ईश भवनं सदृशं विचक्ष्व ॥

श्रीधरः  अङ्गसङ्गार्थं च प्रथमम् इति कर्तव्यतां सम्पादयेत्य् आहहे ईश, तत्राङ्गसङ्गे इति कृत्यं साधनं यथोपदेशं कामशास्त्रानुसारेणोपशिक्ष सञ्जानीही । उपकल्पयेत्य् अर्थः । येन साधनेनाभ्यङ्गभोजनपानादिनातीव रन्तुम् इच्छया कर्शितो दीनश् च ममैष आत्मा देहः सिध्येत रतिसमर्थो भवेत् । कथं भूतायाः । ते त्वयैव कृतः क्षोभितो यो मनोभवस् तेन धर्षितायाः । तत् ततोऽनुरूपं भवनं विचक्ष्व वितर्कय । विचारयेति यावत् ॥११॥

क्रमसन्दर्भः  तत्र सत्पुत्रोत्पत्तिकाम् अनायाम् इति कर्तव्यं शिक्षय । यथोपदेशं त्वच्छिक्षानुरूपं येन च तत्कर्तव्येन हेतुना तत्कृतकामधर्षितीभवन्त्या मे मम एष आत्मा देहः तपआदिना अतिकर्शितो दीनश् चापि रिरंसया सिध्येत तद्योग्यः स्यात् तदनन्तरं च ।।११॥

विश्वनाथः  ननु तर्हि प्रविश पर्णशालां तत् ते वाञ्छितं करवाणीति चेन् न तद् ईदृशमलिनकृशशरीरेण नैतादृशपर्णशालायां नैतादृशपरिच्छदेन सिद्ध्येद् इत्य् आहतत्रेति । अत्र अङ्गसङ्गे इति कृत्यं साधनं यथोपदेशं वात्स्यायनादिशास्त्रोपदेशम् अनतिक्रम्य उपशिक्ष । स्वस्माद् एव जानीहि कामप्रक्रियायाः स्वैकगम्यत्वात् । ज्ञात्वा च तत्तत्समुचितवस्तुजातं रसोद्दीपनादिकम् अभ्यङ्गभोजनपानादिकं च साधु सम्पादयेत्य् अर्थः । येन एष आत्मा देहः अतिरंसया कर्षितः क्षोभितः सन् सिद्ध्येत रतिसमर्थो भवेत् । मम कीदृश्याः ते त्वयैव कृतः स्वदर्शनादिना जनितो यो मनोभवस् तेन धर्षितायाः दीनः सम्प्रति तु दरिद्र एव तत् तस्मात् हे ईश ! योगबलेन सर्वं स्रष्टुं समर्थः । सदृशं रत्यनुरूपं भवनं च विचक्ष्व विचारय ॥११॥

 ओ)०(ओ

॥ ३.२३.१२ ॥

मैत्रेय उवाच
प्रियायाः प्रियम् अन्विच्छन् कर्दमो योगम् आस्थितः ।
विमानं कामगं क्षत्तस् तर्ह्य् एवाविरचीकरत् ॥

श्रीधरः  तर्हि तत् क्षणम् एव आविरचीकरद् आविर्भावयां बभूव ॥१२॥

क्रमसन्दर्भः  प्रियाया इति दशकम् ॥१२॥

विश्वनाथः  तूष्णीं स्थितया देवहूत्या नेत्रेङ्गितेनैव एतद् यद् उक्तं कर्दमोऽपि तूष्णीं स्थित एव तदैव तत् तत् सर्वं सम्पादयामासैव, न तु प्रत्युत्तरं ददाव् इत्य् आहप्रियाया इत्य् आदिना ॥१२॥

 ओ)०(ओ

॥ ३.२३.१३ ॥

सर्वकामदुघं दिव्यं सर्वरत्नसमन्वितम् ।
सर्वर्द्ध्युपचयोदर्कं मणिस्तम्भैर् उपस्कृतम् ॥

श्रीधरः  तद् एव विशिनष्टिसर्वकामदुघम् इति नवभिः । सर्वैश् च रत्नादिभिः समन्वितम् । सर्वर्द्धीनां सर्वसम्पदां य उपचयस् तस्योदर्क उत्तरोत्तराभिवृद्धिर् यस्मिन् । उपस्कृतं शोभितम् ॥१३॥

क्रमसन्दर्भः  न व्याख्यातम्.

विश्वनाथः  न च देवमनुष्यादिकृतम् इव तदपूर्णसुखमयम् इत्य् आहसर्वेति । न च सामान्यविमानम् इव उत्तरोत्तरकालकृतापचय एव उदर्कः उत्तरोत्तरफलं यत्र तत् । उपस्करणं परिकरः, न चौष्ण्यशैत्यादिकालिकदुःखसहितम् इत्य् आहसर्वकालेति ।


 ओ)०(ओ

॥ ३.२३.१४ ॥

दिव्योपकरणोपेतं सर्वकालसुखावहम् ।
पट्टिकाभिः पताकाभिर् विचित्राभिर् अलङ्कृतम् ॥

श्रीधरः  उपकरणं परिकरः । पट्टिका अल्पविस्तारपट्टवस्त्रविशेषाः, पताका विस्तृतास् ताभिः ।

क्रमसन्दर्भः  न व्याख्यातम्.

विश्वनाथः  पट्टिकाभिः क्षुद्रपताकाभिः पताकाभिर् बृहतीभिः, स्रग्भिर् अतिपुष्टदीर्घाभिर् गोपानसीलग्नाभिः । विचित्राणि रक्तपीतादिवर्णानि माल्यान्य् अन्तरा प्रोतानि यासु ताभिः ॥१४॥

 ओ)०(ओ

॥ ३.२३.१५ ॥

स्रग्भिर् विचित्रमाल्याभिर् मञ्जुशिञ्जत्षडङ्घ्रिभिः ।
दुकूलक्षौमकौशेयैर् नानावस्त्रैर् विराजितम् ॥

श्रीधरः  विचित्राणि माल्यानि पुष्पाणि यासु । मञ्जु यथा भवत्य् एवं सिञ्जन्तः कूजन्तः षडङ्घ्रयो यासु ताभिः स्रग्भिः ॥१५॥

क्रमसन्दर्भः  दुकूलक्षौमे अतसीतन्तुसम्भवत्वेन समानेऽप्य् अवान्तरभेदे ज्ञेये, दुकूलं क्षौमम् अस्त्रियाम् इत्य् अमरः ॥१५॥

विश्वनाथः  दुकूलैः क्षुद्रकृमिकोषोत्थपट्टवस्त्रैः क्षौमैर् अतसीतन्तुभवैः कौशेयैर् बृहत्कृमिकौषोत्थैर् नानावस्त्रैर् आङ्करैः कार्पासैश् च चतुष्किका वेद्यास् तरणरूपैः ॥१५॥

 ओ)०(ओ

॥ ३.२३.१६ ॥

उपर्य् उपरि विन्यस्त निलयेषु पृथक् पृथक् ।
क्षिप्तैः कशिपुभिः कान्तं पर्यङ्कव्यजनासनैः ॥

श्रीधरः  उपर्य् उपरि विरचितगृहेषु । कशिपुभिः शय्याभिः कान्तं कमनीयम् । पर्यङ्कादिभिश् च कान्तम् ।

क्रमसन्दर्भः  न व्याख्यातम्.

विश्वनाथः  कशिपुभिः शय्याभिः ॥१६॥

 ओ)०(ओ

॥ ३.२३.१७ ॥

तत्र तत्र विनिक्षिप्त नानाशिल्पोपशोभितम् ।
महामरकतस्थल्या जुष्टं विद्रुमवेदिभिः ॥

न कतमेनापि व्याख्यातम् ।

 ओ)०(ओ

॥ ३.२३.१८ ॥

द्वाःसु विद्रुमदेहल्या भातं वज्रकपाटवत् ।
शिखरेष्व् इन्द्रनीलेषु हेमकुम्भैर् अधिश्रितम् ॥

मध्वः  देहलीद्वारबन्धः ॥१८॥

श्रीधरः  द्वाःसु द्वारेषु विद्रुमनिर्मिता देहली उदुम्बरस् तया भातं शोभितम् । वज्रखचितकपाटयुक्तम् । इन्द्रनीलमयेषु शिखरेषु प्रासादाग्रभागेषु ॥१८॥

क्रमसन्दर्भः  न व्याख्यातम्.

विश्वनाथः  विद्रुममय्या देहल्या भातं द्वार्षु वज्रकवाटवत् हीरककवाटयुक्तं शिखरेषु सर्वोर्ध्वप्रासादचूडासु ॥१८॥

 ओ)०(ओ

॥ ३.२३.१९ ॥

चक्षुष्मत् पद्मरागाग्र्यैर् वज्रभित्तिषु निर्मितैः ।
जुष्टं विचित्रवैतानैर् महार्हैर् हेमतोरणैः ॥

श्रीधरः  चक्षुष्मन्त इव ये पद्मरागाग्र्यास् तैः । यद् वा, चक्षुष्मद् इव । कैः ? पद्मरागाग्र्यैः । विचित्रैर् वैतानैर् वितान् असमूहैः ।

क्रमसन्दर्भः  न व्याख्यातम्.

विश्वनाथः  हीरकमयभित्तिषु अर्पितैः पद्मरागाग्र्यखण्डैश् चक्षुष्मद् इव वैतानैर् वितानसमूहैः हेम्नस् तोरणैर् वन्दनमाल्येति ख्यातैः ॥१९॥

 ओ)०(ओ

॥ ३.२३.२० ॥

हंसपारावतव्रातैस् तत्र तत्र निकूजितम् ।
कृत्रिमान् मन्यमानैः स्वान् अधिरुह्याधिरुह्य च ॥

मध्वः  कृत्रिमान् शोभार्थकृतान् ॥२०॥

श्रीधरः  कृत्रिमान् अपि हंसादीन् स्वान् सजातीयान् मन्यमानैस् तत्र तत्राधिरुह्याधिरुह्य निकूजितम् ॥२०॥

क्रमसन्दर्भः  न व्याख्यातम्.

विश्वनाथः  कृत्रिमान् अपि हंसादीन् स्वान् स्वजातीयान् मन्यमानैस् तत्र तत्र स्वगणमध्ये अधिरुह्य निर्भरं कूजितम् । विहारस्थानं क्रीडाप्रदेशः विश्रामः शयनगृहं संवेशः सम्भोगान्तर्निद्रागृहम् ॥२०॥

 ओ)०(ओ

॥ ३.२३.२१ ॥

विहारस्थानविश्राम संवेशप्राङ्गणाजिरैः ।
यथोपजोषं रचितैर् विस्मापनम् इवात्मनः ॥

श्रीधरः  विहारस्थानं क्रीडाप्रदेशः, विश्रामः शयनगृहम्, संविश उपभोगस्थानम्, प्राङ्गणं गृहाद् बहिः, अजिरं प्राकाराद् बहिः, यथोपजोषं यथासुखम् आत्मनः स्वस्य मायाविरोऽपि विस्मयजनकम् इव ॥२१॥

क्रमसन्दर्भः  आत्मन इति । विमानस्यापि विस्मापनम् इवेत्य् उत्प्रेक्षामात्रम् ॥२१॥

विश्वनाथः  प्राङ्गणं गृहाद् बहिः अजिरं प्राचीराद् बहिः । यथोपजोषं यथासुखम् आत्मनः स्वस्य कर्दमस्यापि, इवेति स्वनिर्मितत्वात् स्वस्य वस्तुतो न विस्मापनम् इति ॥२१॥

 ओ)०(ओ

॥ ३.२३.२२ ॥

ईदृग् गृहं तत् पश्यन्तीं नातिप्रीतेन चेतसा ।
सर्वभूताशयाभिज्ञः प्रावोचत् कर्दमः स्वयम् ॥

श्रीधरः  नातिप्रीतेन मलिनदेहत्वात् परिचारिकाभावाच् च ॥२२॥

क्रमसन्दर्भः  मलिनदेहादित्वेन भावानुद्दीप्तेर् नातिप्रीतेन स्वयम् इत्य् अत्र प्रियाम् इति क्वचित् ॥२२॥

विश्वनाथः  नातिप्रीतेन मलिनदेहत्वात् परिचारिकाभावाच् चेति भावः ॥२२॥

 ओ)०(ओ

॥ ३.२३.२३ ॥

निमज्ज्यास्मिन् ह्रदे भीरु विमानम् इदम् आरुह ।
इदं शुक्लकृतं तीर्थम् आशिषां यापकं नृणाम् ॥

श्रीधरः  अस्मिन् ह्रदे बिन्दुसरसि । आरुहाधिरोह । शुक्लेन विष्णुना कृतम् आनन्दबिन्दुनिपातनेन । यापकं प्रापकम् ॥२३॥

क्रमसन्दर्भः  इतिकृत्यं शिक्षयतिनिमज्ज्येति युग्मकम् । वेणीभूतान् स्वमूर्धजान् इति क्वचित् ॥२३॥

विश्वनाथः  ह्रदे बिन्दुसरसि यापकं प्रापकम् ॥२३॥

 ओ)०(ओ

॥ ३.२३.२४ ॥

सा तद् भर्तुः समादाय वचः कुवलयेक्षणा ।
सरजं बिभ्रती वासो वेणीभूतांश् च मूर्धजान् ॥

श्रीधरः  समादायाहृत्य । सरजं मलिनम् । वेणीभूतान् जटिलान् ॥२४॥

क्रमसन्दर्भः  न व्याख्यातम्.

विश्वनाथः  समादाय आहृत्य ॥२४॥

 ओ)०(ओ

॥ ३.२३.२५ ॥

अङ्गं च मलपङ्केन सञ्छन्नं शबलस्तनम् ।
आविवेश सरस्वत्याः सरः शिवजलाशयम् ॥

श्रीधरः  शबलौ विवर्णौ स्तनौ यस्मिंस् तत् । सरस्वत्याः शिवानि जलान्य् आशेरते यस्मिन्, शिवा जलाशया जलचरा यस्मिन्न् इति वा ।

क्रमसन्दर्भः, विश्वनाथः  न व्याख्यातम्

 ओ)०(ओ

॥ ३.२३.२६ ॥

सान्तः सरसि वेश्मस्थाः शतानि दश कन्यकाः ।
सर्वाः किशोरवयसो ददर्शोत्पलगन्धयः ॥

श्रीधरः  सा तत्र निमग्ना सती विस्मयं ददर्श । तम् आहसान्तः सरसीति दशभिः । उत्पलगन्धयः कमलागन्धीः ॥२६॥

क्रमसन्दर्भः  सान्तर् इति युग्मकम् ॥२६॥

विश्वनाथः  न व्याख्यातम्.

 ओ)०(ओ

॥ ३.२३.२७ ॥

तां दृष्ट्वा सहसोत्थाय प्रोचुः प्राञ्जलयः स्त्रियः ।
वयं कर्मकरीस् तुभ्यं शाधि नः करवाम किम् ॥

श्रीधरः  तुभ्यं तव कर्मकरीः परिचारिका वयम् अस्मान् आज्ञापयेति स्त्रियः प्रोचुः ॥२७॥

क्रमसन्दर्भः  कर्मकरीर् नः शाधि । वयं किं करवामेत्य् अन्वयः ॥२७॥

विश्वनाथः  तुभ्यं तव कर्मकरीः किङ्कर्यः । यद् वा, तुभ्यं परिचरितुं त्वम् अस्मान् शाधि आज्ञापय ॥२७॥

 ओ)०(ओ

॥ ३.२३.२८ ॥

स्नानेन तां महार्हेण स्नापयित्वा मनस्विनीम् ।
दुकूले निर्मले नूत्ने ददुर् अस्यै च मानदाः ॥

श्रीधरः  ततश् च स्नानेन स्नानयोग्यतैलादिना ॥२८॥

क्रमसन्दर्भः  स्नानेनेति युग्मकम् ॥२८॥

विश्वनाथः  स्नानेन स्नानयोग्यतैलादिना भूषणादीनि परिधातुं ददुः । अन्नपाने च भोक्तुं ददुः ॥२८॥

 ओ)०(ओ

॥ ३.२३.२९ ॥

भूषणानि परार्ध्यानि वरीयांसि द्युमन्ति च ।
अन्नं सर्वगुणोपेतं पानं चैवामृतासवम् ॥

श्रीधरः  परर्ध्यान्य् उत्कृष्टानि । वरीयांसि तत् प्रियाणि द्युमन्ति दीप्तिमन्ति च । पानं पेयम् । अमृतं स्वादु । आसवं मादकम् ॥२९॥

क्रमसन्दर्भः  परार्ध्यानीति पाठो बहुत्र ॥२९॥

विश्वनाथः  न व्याख्यातम्.

 ओ)०(ओ

॥ ३.२३.३० ॥

अथादर्शे स्वम् आत्मानं स्रग्विणं विरजाम्बरम् ।
विरजं कृतस्वस्त्ययनं कन्याभिर् बहुमानितम् ॥

मध्वः  आदर्शे ददर्श ॥३०॥

श्रीधरः  आदर्शे स्वम् आत्मानं ददर्शेति शेषः । आत्मानं विशिनष्टि चतुर्भिः । कृतं स्वस्त्य् अयनं मङ्गलं यस्य । पुंस्त्वम् आत्मशब्दसामानाधिकरण्यात् ॥३०॥

क्रमसन्दर्भः  अथादर्श इति चतुष्कम् ॥३०॥

विश्वनाथः  स्वम् आत्मानं ददर्शेति शेषः ॥३०॥

 ओ)०(ओ

॥ ३.२३.३१ ॥

स्नातं कृतशिरःस्नानं सर्वाभरणभूषितम् ।
निष्कग्रीवं वलयिनं कूजत्काञ्चननूपुरम् ॥

श्रीधरः  विरजम् इत्य् अस्य प्रपञ्चः । स्नातम् उद्वर्त्य क्षालितम् । कृतं शिरःस्नानम् अभ्यङ्गो येन । भूषितत्वम् एवह । निष्कं पदकं ग्रीवायां यस्य ॥३१॥

क्रमसन्दर्भः  कृतशिरःस्नानं तैलादिना आशिर आरभ्य सर्वाङ्गस्नानम् ॥३१॥

विश्वनाथः  काश्चित् पाश्चात्याः स्त्रियः शिरसा न स्नान्तीति तद्वारणार्थम् आहकृतशिरःस्नानम् इति ॥३१॥

 ओ)०(ओ

॥ ३.२३.३२ ॥

श्रोण्योर् अध्यस्तया काञ्च्या काञ्चन्या बहुरत्नया ।
हारेण च महार्हेण रुचकेन च भूषितम् ॥

श्रीधरः  बहूनि रत्नानि यस्यां तया । रुचकेन मङ्गलद्रव्येण कुङ्कुमादिना । तद् उक्तं विश्वप्रकाशे “रुचकं मङ्गलद्रव्ये ग्रीवाभरणदन्तयोः” इति ।

क्रमसन्दर्भः  न व्याख्यातम्.

विश्वनाथः  श्रोण्योः कठ्योर् अध्यस्तया उपरिविन्यस्तया काञ्च्या रुचकेन मङ्गलद्रव्येणरुचकं मङ्गलद्रव्ये ग्रीवाभरणदन्तयोः इति विश्वः ॥३२॥

 ओ)०(ओ

॥ ३.२३.३३ ॥

सुदता सुभ्रुवा श्लक्ष्ण स्निग्धापाङ्गेन चक्षुषा ।
पद्मकोशस्पृधा नीलैर् अलकैश् च लसन्मुखम् ॥

श्रीधरः  सुदता सुभ्रुवा चक्षुषेति च जाताव् एकवचनानि । एतैर् लसच्छोभमानं मुखं यस्य । कथं भूतेन चक्षुषा । श्लक्ष्णो मनोहरः स्निग्धोऽपाङ्गो नेत्रप्रान्तो यस्य । पद्मकोशेन स्पर्धत इति पद्मकोशस्पृत् तेन ॥३३॥

क्रमसन्दर्भः  न व्याख्यातम्.

विश्वनाथः  सुदता सुभ्रुवो चक्षुषेति जाताव् एकवचनानि । श्लक्ष्णो मनोहरः । स्निग्धोऽपाङ्गो यत्र तेन । पद्मकोषेण सह स्पर्धत इति पद्मकोषस्पृत् तेन ॥३३॥

 ओ)०(ओ

॥ ३.२३.३४ ॥

यदा सस्मार ऋषभम् ऋषीणां दयितं पतिम् ।
तत्र चास्ते सह स्त्रीभिर् यत्रास्ते स प्रजापतिः ॥

श्रीधरः  दृष्ट्वा च यदा पतिं सस्मार तदा यत्रासौ तत्रैव स्वयम् अप्य् आस्ते ॥३४॥

क्रमसन्दर्भः  ततश् च भावो जात इत्य् आहयदेति ॥३४॥

विश्वनाथः  न व्याख्यातम्.

 ओ)०(ओ

॥ ३.२३.३५ ॥

भर्तुः पुरस्ताद् आत्मानं स्त्रीसहस्रवृतं तदा ।
निशाम्य तद्योगगतिं संशयं प्रत्यपद्यत ॥

श्रीधरः  आत्मानं निशाम्य दृष्ट्वा । तां च तस्य योगगतिं योगप्रभावं दृष्ट्वा । संशयं किम् इदम् इति विस्मयम् ॥३५॥

क्रमसन्दर्भः  न व्याख्यातम्.

विश्वनाथः  न तु जलह्रदात् पदव्यापारेण यान्तम् इति तस्याद्भुतैव योगगतिः । निशाम्य दृष्ट्वा तस्यैव योगगतिं योगप्रभावं च दृष्ट्वा संशयङ्कथम् एतद् अभूद् इति विस्मयम् ॥३५॥

 ओ)०(ओ

॥ ३.२३.३६ ॥

स तां कृतमलस्नानां विभ्राजन्तीम् अपूर्ववत् ।
आत्मनो बिभ्रतीं रूपं संवीतरुचिरस्तनीम् ॥

श्रीधरः  स मुनिर् विवाहात् प्राग् यद् आत्मनो रूपं तद् एव पुनर् बिभ्रतीम् । संवीतौ प्रावृतौ रुचिरौ स्तनौ यस्याः । पाठान्तरे तु रूपविशेषम् ॥३६॥

क्रमसन्दर्भः  स ताम् इति युग्मकम् । अपूर्वत्वे हेतुः आत्मन इति टीकायां विवाहान् प्राग् इत्य् आदिकम् अपूर्ववद् इति वतिप्रत्ययस्वारस्याल् लभ्यते । अपूर्वत्वं हि तपोमयदशामात्रापेक्षया ।।३६॥

विश्वनाथः  स मुनिर् आत्मनो रूपं विवाहात् प्राक् यादृशम् आसीत् तद् एव पुनर् बिभ्रतीम् इत्य् अर्थः । संवीतौ प्रावृतौ रुचिरौ स्तनौ यस्यास् ताम् । नपुंसकपाठे रूपविशेषणम् ॥३६॥

 ओ)०(ओ

॥ ३.२३.३७ ॥

विद्याधरीसहस्रेण सेव्यमानां सुवाससम् ।
जातभावो विमानं तद् आरोहयद् अमित्रहन् ॥

श्रीधरः  शोभने वाससी यस्याः । जातो भावः प्रेम यस्य । हे अमित्रहन् जितकाम ॥३७॥

क्रमसन्दर्भः  न व्याख्यातम्.

विश्वनाथः  हे अमित्रहन् जितकाम ॥३७॥

 ओ)०(ओ

॥ ३.२३.३८ ॥

तस्मिन्न् अलुप्तमहिमा प्रिययानुरक्तो
विद्याधरीभिर् उपचीर्णवपुर् विमाने ।
बभ्राज उत्कचकुमुद्गणवान् अपीव्यस्
ताराभिर् आवृत इवोडुपतिर् नभःस्थः ॥

मध्वः  उद्गुणवान् अवीच्यः उत्तमामृतवीचीयुक्तः ॥३८॥

श्रीधरः  तस्मिन् विमाने मुनिर् बभ्राजे । न लुप्तो महिमा स्वातन्त्र्यं यस्य । उपचीर्णं शुश्रूषितं वपुर् यस्य । विकसितकुमुद्गणवान् अपीव्योऽतिसुन्दरः । पूर्णचन्द्र इव मुनिः, नभ इव विमानम्, तारा इव ताः स्त्रियः, कुमुदानीव तासां नेत्राणीति ज्ञेयम् ॥३८॥

क्रमसन्दर्भः  उडुपतिर् इति उडुः रोहिणी सा च प्रियास्थानीया ज्ञेया प्रियाशब्द एवोभयत्रोन्नीयते ॥३८॥

विश्वनाथः  तस्मिन् विमाने मुनिर् बभ्राजे । उपचीर्णं शुश्रूषितं वपुर् यस्य सः । विकसितकुमुद्गणवान् अपीव्योऽतिसुन्दरः । पूर्णचन्द्र इव मुनिः, नभ इव विमानम्, तारा इव ताः स्त्रियः, कुमुदानीव तासां नेत्राणीति ज्ञेयम् ॥३८॥

 ओ)०(ओ

॥ ३.२३.३९ ॥

तेनाष्टलोकपविहारकुलाचलेन्द्र
द्रोणीष्व् अनङ्गसखमारुतसौभगासु ।
सिद्धैर् नुतो द्युधुनिपातशिवस्वनासु
रेमे चिरं धनदवल् ललनावरूथी ॥

श्रीधरः  तेन विमानेन । अष्टलोकपालानां विहारो यस्मिन् कुलाचलेन्द्रे मेरौ तस्य द्रोणीषु दरीषु । अनङ्गस्य सखा यो मारुतः शीतसुगन्धम् अन्दानिलस् तेन सौभगं सौन्दर्यं यासु । सिद्धैर् नुतः स्तुतः सन् । द्युधुनिर् गङ्गा तस्याः पातेन शिवः स्वनो यासु तासु रेमे । ललनावरूथी स्त्रीरत्नसमूहवान् ॥३९॥

क्रमसन्दर्भः  न व्याख्यातम्.

विश्वनाथः  तेन विमानेन रेमे । कुलाचलेन्द्रो मेरुः द्युधुर् निर्गङ्गा तस्या ऊर्ध्वतः पातेन शिवः स्वनो यासु तासु ललनासमूहवान् ॥३९॥

 ओ)०(ओ

॥ ३.२३.४० ॥

वैश्रम्भके सुरसने नन्दने पुष्पभद्रके ।
मानसे चैत्ररथ्ये च स रेमे रामया रतः ॥

श्रीधरः  वैश्रम्भकादिषु देवोद्यानेषु । मानसे च सरसि । रतः सन् ॥४०॥

क्रमसन्दर्भः  न व्याख्यातम्.

विश्वनाथः  वैश्रम्भकादिषु देवोद्यानेषु मानसे सरसि ॥४०॥

 ओ)०(ओ

॥ ३.२३.४१ ॥

भ्राजिष्णुना विमानेन कामगेन महीयसा ।
वैमानिकान् अत्यशेत चरल् लोकान् यथानिलः ॥

श्रीधरः  अत्यशेतातिक्रम्य स्थितः ॥४१॥

क्रमसन्दर्भः  न व्याख्यातम्.

विश्वनाथः  अत्यशेत अतिक्रान्तवान् ॥४१॥

 ओ)०(ओ

॥ ३.२३.४२ ॥

किं दुरापादनं तेषां पुंसाम् उद्दामचेतसाम् ।
यैर् आश्रितस् तीर्थपदश् चरणो व्यसनात्ययः ॥

श्रीधरः  उद्दामचेतसां धीराणाम् । व्यसनं संसारस् तस्यात्ययो यस्मात् ॥४२॥

क्रमसन्दर्भः  किम् इति । उद्दामचेतसाम् अपेक्षान्तराबद्धचित्तत्वेन निजाश्रये धैर्यं गतानाम् । यद् वा, सर्वत्र कुण्ठतारहितचित्तानाम् इति तीर्थपद इति व्यसनात्यय इति च दुःसाध्यत्वम् एव व्यावर्तयति । सर्वविघ्नात्ययपूर्वकं सर्वसम्पादनस्य विवक्षितत्वात् ॥४२॥

विश्वनाथः  उद्दामचेतसां तच्चरणाद् अन्यत्राबद्धमनसाम् ॥४२॥

 ओ)०(ओ

॥ ३.२३.४३ ॥

प्रेक्षयित्वा भुवो गोलं पत्न्यै यावान् स्वसंस्थया ।
बह्वाश्चर्यं महायोगी स्वाश्रमाय न्यवर्तत ॥

श्रीधरः  प्रेक्षयित्वा दर्शयित्वा । गोलं मण्डलम् । स्वसंस्थया द्वीपवर्षादिरचनया यावांस् तावन्तम् । बहून्य् आश्चर्याणि यस्मिंस् तम् ॥४३॥

क्रमसन्दर्भः  न व्याख्यातम्.

विश्वनाथः  गोलं मण्डलम् । स्वसंस्थया द्वीपवर्षादिरचनया यावांस् तावन्तम् ॥४३॥

 ओ)०(ओ

॥ ३.२३.४४ ॥

विभज्य नवधात्मानं मानवीं सुरतोत्सुकाम् ।
रामां निरमयन् रेमे वर्षपूगान् मुहूर्तवत् ॥

श्रीधरः  नवधा विभज्य नवभेदम् आत्मानं कृत्वा ॥४४॥

क्रमसन्दर्भः  तत्तदपत्योत्पत्तौ तत्तद्गुणप्रधानत्वेन नवधा ।

विश्वनाथः  नवधा नवप्रभेदेनात्मानं कृत्वा ॥४४॥


 ओ)०(ओ

॥ ३.२३.४५ ॥

तस्मिन् विमान उत्कृष्टां शय्यां रतिकरीं श्रिता ।
न चाबुध्यत तं कालं पत्यापीच्येन सङ्गता ॥

मध्वः  प्राप्तषोडशवर्षः सन्न् आवीच्य इति कथ्यते इत्य् अभिधानम् ॥४५॥

अन्यैर् न व्याख्यातम्.

 ओ)०(ओ

॥ ३.२३.४६ ॥

एवं योगानुभावेन दम्पत्यो रममाणयोः ।
शतं व्यतीयुः शरदः कामलालसयोर् मनाक् ॥

श्रीधरः  शरदः संवत्सराः । मनाग् ईषद् इव व्यतीयुः ॥४६॥

क्रमसन्दर्भः  न व्याख्यातम्.

विश्वनाथः  मनाक् ईषद् इव व्यतीयुः ॥४६॥

 ओ)०(ओ

॥ ३.२३.४७ ॥

तस्याम् आधत्त रेतस् तां भावयन्न् आत्मनात्मवित् ।
नोधा विधाय रूपं स्वं सर्वसङ्कल्पविद् विभुः ॥

श्रीधरः  आत्मना स्वदेहार्धरूपेणातिप्रीत्या भावयन् । तथा सति सदपत्यं भवेद् इति । नोधा नवधा । सर्वसङ्कल्पविद् इति तस्या बह्वपत्यसङ्कल्पं जानन्न् इत्य् अर्थः । विभुस् तथा कर्तुं समर्थश् च । आत्मविद् इति च तस्याम् अनासक्तत्वात् स्त्रियो जाता इति भावः । पुमान् पुंसोऽधिके शुक्रे स्त्री भवत्य् अधिके स्त्रियाः इति स्मृतेः ॥४७॥

क्रमसन्दर्भः  तस्याम् इति । सर्वेषां ब्रह्मणो मरीच्यादिप्रजापतीनां च सृष्टिकामनया यः सङ्कल्पस् तद्वित् तथा आत्मानं भगवन्तं च निजोपदेशकं वेत्तीति तथा या त आत्मभृतं वीर्यं नवधा प्रसविष्यति

वीर्ये त्वदीये ऋषय आधास्यन्त्य् अञ्जसात्मनः ।
सहाहं स्वांशकलया त्वद्वीर्येण महामुने!
तव क्षेत्रे देवहूत्यां प्रणेष्ये तत्त्वसंहिताम् ॥ इति हि तदुपदेशः ।

यद्यपीत्थं तथापि तदसमाप्तौ प्रवृजिष्यन्तम् इति ततोऽप्य् अग्रिमतत्प्रार्थनान्तरम् आशङ्क्येति गम्यते । श्रीदेवहूत्या तु यावत् तेजो बिभृयाद् आत्मनो मे इत्य् अत्रार्थविशेषो नावगत इति ॥४७॥

विश्वनाथः  तां स्त्रियं भावयन्न् इति आधानकाले स्त्रीध्यानेन स्त्र्यपत्यं स्याद् इति तस्याः स्त्र्यपत्यकामनां जानन्न् इत्य् अर्थः । आत्मना बुद्ध्या आत्मविद् विरक्त इति तस्य कामाल्पत्वात् शुक्राल्पत्वम्, अतोऽपि स्त्र्यपत्यं भवेत् । यद् उक्तम्पुमान् पुंसोऽधिके शुक्रे स्त्री भवत्य् अधिके स्त्रियाः इति नोधा नवधा सर्वसङ्कल्पविद् इति तस्या बह्वपत्यसङ्कल्पं जानन्न् इत्य् अर्थः, विभुः सर्वत्र समर्थः ॥४७॥

 ओ)०(ओ

॥ ३.२३.४८ ॥

अतः सा सुषुवे सद्यो देवहूतिः स्त्रियः प्रजाः ।
सर्वास् ताश् चारुसर्वाङ्ग्यो लोहितोत्पलगन्धयः ॥

श्रीधरः  अतोऽनन्तरम् एव । सद्य एकस्मिन्न् एवाहनि । चारूणि सर्वाण्य् अङ्गानि यासाम् ॥४८॥

क्रमसन्दर्भः  पतिम् इति युग्मकम् ॥४८॥

विश्वनाथः  सदा एकस्मिन्न् एवाहनि ॥४८॥

 ओ)०(ओ

॥ ३.२३.४९ ॥

पतिं सा प्रव्रजिष्यन्तं तदालक्ष्योशती बहिः ।
स्मयमाना विक्लवेन हृदयेन विदूयता ॥

श्रीधरः  प्रवृजिष्यन्तम् आलक्ष्य वितर्क्य स्मयमाना बहिः, अन्तस् तु विक्लवेन व्याकुलेन विदूयता सन्तप्यमानेन हृदा उवाचेत्य् उत्तरेणान्वयः ॥४९॥

क्रमसन्दर्भः  न व्याख्यातम्.

विश्वनाथः  स्मयमानेति पतिदर्शनस्वाभावात्, वस्तुतस् तु विक्लवेन व्याकुलेन विदूयमानेन चित्ताभिर् इत्य् अर्थः ॥४९॥

 ओ)०(ओ

॥ ३.२३.५० ॥

लिखन्त्य् अधोमुखी भूमिं पदा नखमणिश्रिया ।
उवाच ललितां वाचं निरुध्याश्रुकलां शनैः ॥

श्रीधरः  नखा एव मणयस् तैः श्रीः शोभा यस्य तेन पदा भुवं लिखन्तीति दुरन्तचिन्तालक्षणाम् ॥५०॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ३.२३.५१ ॥

देवहूतिर् उवाच
सर्वं तद् भगवान् मह्यम् उपोवाह प्रतिश्रुतम् ।
अथापि मे प्रपन्नाया अभयं दातुम् अर्हसि ॥

श्रीधरः  उपोवाह सम्पादितवान् । अभयम् इति भाविनो दैन्यात् संसाराच् च यद् भयं तन् निवर्तयेत्य् अर्थः ॥५१॥

क्रमसन्दर्भः  अथ श्रीदेवहूतिर् उवाचेति क्वचित् अभयं पुनः प्रार्थनाक्षमारूपम् ॥५१॥

विश्वनाथः  उपोवाह सम्पादितवान् ॥५१॥

 ओ)०(ओ

॥ ३.२३.५२ ॥

ब्रह्मन् दुहितृभिस् तुभ्यं विमृग्याः पतयः समाः ।
कश्चित् स्यान् मे विशोकाय त्वयि प्रव्रजिते वनम् ॥

श्रीधरः  तत्र दैन्यं निवेदयति । तुभ्यं तव दुहितृभिः स्वयम् एवात्मनः समा योग्याः पतयो विमृग्या इति दैन्यं प्राप्तम् । संसारभयम् उररीकृत्याहकश्चिद् इति । विशोकाय ज्ञानोपदेशाय । स्त्रीभिर् ऋणान् अपाकरणात् कञ्चित् कालं त्वदवस्थानेन ब्रह्मवित् पुत्रः कश्चित् किं स्याद् इत्य् अर्थः ॥५२॥

क्रमसन्दर्भः  प्रार्थनाम् एवाहब्रह्मन्न् इति । तुभ्यं त्वया दुहितृभिः समास् तासां योग्याः ॥५२॥

विश्वनाथः  तुभ्यं तव स्वयम् एव विमृग्या इत्य् आसां विवाहचिन्तापि मे नास्तीति भावः । विशोकाय शोकदूरीकरणाय तेन कम् अपि योग्यं पुत्रम् अपि त्वत्तोऽहं प्राप्नुयाम् इति कृपया कतिचिद् दिनानि तिष्ठेति भावः ॥५२॥

 ओ)०(ओ

॥ ३.२३.५३ ॥

एतावतालं कालेन व्यतिक्रान्तेन मे प्रभो ।
इन्द्रियार्थप्रसङ्गेन परित्यक्तपरात्मनः ॥

श्रीधरः  विषयान् भुङ्क्ष्व किं ब्रह्मविद्ययेति चेत् तत्राहएतावतालं पूर्यताम् । परित्यक्तः पर आत्मा यया तस्या मम ॥५३॥

क्रमसन्दर्भः  न व्याख्यातम्.

विश्वनाथः  ननु किम् एतद् उक्तिभङ्ग्या पुनर् अपि मत्तो विषयसुखं वाञ्छसीति तत्र सलज्जम् आहएतावता कालेन, स इन्द्रियार्थप्रसङ्गस् तेनालं यतः परित्यक्तः पर आत्मा परमेश्वरो यया तस्या इति तेनैतावान् कालो मे व्यर्थ एव गत इति भावः ॥५३॥

 ओ)०(ओ

॥ ३.२३.५४ ॥

इन्द्रियार्थेषु सज्जन्त्या प्रसङ्गस् त्वयि मे कृतः ।
अजानन्त्या परं भावं तथाप्य् अस्त्व् अभयाय मे ॥

श्रीधरः  स्वकृतम् अनुशोचन्त्य् आहैन्द्रियार्थेष्व् इति चतुर्भिः । मे मया । परं भावं त्वं ब्रह्मविद् इति ॥५४॥

क्रमसन्दर्भः  न व्याख्यातम्.

विश्वनाथः  महाभागवतस्य तव क्षणिकेनापि सङ्गेन लोका निसरन्ति । ममत्वेतावद्वार्षिकेणापि यन् निस्तारो नाभूत् तत्रैतद् एव हेतुद्वयम् इत्य् आहैन्द्रियार्थेष्व् इति । परं भावं तवैवं महा.विशेषं महाभागवतत्वं च यत् क्षणमात्रेणैव सर्वं ममतास्पदं त्यक्तुं प्रवृत्तोऽसीति भावः । तथापीति तद् अपि मय्य् अपराधिन्यां कृपां कुर्व् इति भावः ॥५४॥

 ओ)०(ओ

॥ ३.२३.५५ ॥

सङ्गो यः संसृतेर् हेतुर् असत्सु विहितोऽधिया ।
स एव साधुषु कृतो निःसङ्गत्वाय कल्पते ॥

श्रीधरः  प्रसङ्गः कथम् अभयायास्तु तत्राहसङ्ग इति । अधियाज्ञानेन ॥५५॥

सनातनः (ह.भ.वि. १०.२६१)  अधिया विवेकहीनेन जनेन असत्सु विहितो यः सम्षारस्य हेतुः सङ्गविषयभोगादिरूपः । अप्यर्थे एवशब्दः । सोऽपि साधुषु कृतश् चेत् तर्हि निःसङ्गताय संसारनाशाय कल्पते, समर्थो भवति ॥५५॥

क्रमसन्दर्भः  सङ्ग इति । स एव सोऽपि अङ्गानपूर्वकोऽपीत्य् अर्थः ॥५५॥

विश्वनाथः  किं च, वस्तुशक्तिर् बुद्धिं नापेक्षत इत्य् अतो भवद्विधसाधुसङ्गो विफलो भवितुं सर्वथैव नार्हतीत्य् आहसङ्ग इति । अधिया अज्ञानेनापीत्य् उभयत्राप्य् अन्वेति ॥५५॥

 ओ)०(ओ

॥ ३.२३.५६ ॥

नेह यत् कर्म धर्माय न विरागाय कल्पते ।
न तीर्थपदसेवायै जीवन्न् अपि मृतो हि सः ॥

श्रीधरः  स्वभावतः प्रवृत्तं यस्य कर्म धर्मार्थं न कल्पते धर्माभिमुखं न भवेत्, तत्रापि निष्कामधर्मद्वारा विरागाय न कल्पते । तद्द्वारा च तीर्थपदस्य हरेः सेवार्थं न पर्यवस्येद् इत्य् अर्थः ॥५६॥

क्रमसन्दर्भः  तीर्थपदाः साधवः । तीर्थीकुर्वन्ति तीर्थानीत्य् आद्य् उक्तेः ॥५६॥

विश्वनाथः  ननु किम् एवं निर्विद्यसे तवैतावती सम्पत्तिर् अतो विषयान् भुङ्क्ष्वेति तत्राहनेहेति । यस्य कर्म देएन्द्रियादिव्यापारो धर्माद्यर्थं न भवेत् ॥५६॥

 ओ)०(ओ

॥ ३.२३.५७ ॥

साहं भगवतो नूनं वञ्चिता मायया दृढम् ।
यत् त्वां विमुक्तिदं प्राप्य न मुमुक्षेय बन्धनात् ॥

श्रीधरः  न मुमुक्षेय मोक्तम् इच्छां न कृतवत्य् अस्मि ॥५७॥

क्रमसन्दर्भः  सा यथाकथञ्चित् कृतभगवत्सङ्गाप्य् अहं तन्महिमाज्ञानांशेन वञ्चिता अतो भगवन्मायैवात्र कारणम् इत्य् अर्थः ॥५७॥

विश्वनाथः  तत्रोदाहरणम् अहम् एवेत्य् आहसाहं जीवन् मृता, न मुमुक्षेय मोक्तुम् इच्छामात्रम् अपि न कृतवत्य् अस्मीति साश्रु सगद्गदवाक्यम् ॥५७॥

 ओ)०(ओ

इति सारार्थदर्शिन्यां हर्षिण्यां भक्तचेतसाम् ।
त्रयोविंशस् तृतीयस्य सङ्गतः सङ्गतः सताम् ॥*॥

 ओ)०(ओ

इति श्रीमद्भागवते महापुराणे ब्रह्मसूत्रभाष्ये
पारमहंस्यं संहितायां वैयासिक्यां तृतीयस्कन्धे
विदुरमैत्रेयसंवादे देवहूत्यनुतापो नाम
त्रयोविंशोऽध्यायः ।
॥ ३.२३ ॥


(३.२४)

अथ चतुर्विंशोऽध्यायः
विदुरमैत्रेयसंवादे कर्दमप्रव्रज्या

॥ ३.२४.१ ॥

मैत्रेय उवाच
निर्वेदवादिनीम् एवं मनोर् दुहितरं मुनिः ।
दयालुः शालिनीम् आह शुक्लाभिव्याहृतं स्मरन् ॥

मध्वः मालिनी शालिनी माल्या चार्या भार्येति चोच्यते इति च ॥१॥

श्रीधरः  
चतुर्विंशे ततो जन्म कपिलस्याह तत्पितुः ।
प्रव्रज्यां तम् अनुज्ञाप्य ऋणत्रयविमोक्षतः ॥

शालिनीं श्लाघ्याम् । शुक्लेनाभिव्याहृतं, सहाहं स्वांशकलया इत्यादि ॥१॥

क्रमसन्दर्भः  शालिनीम् इति शाडृ श्लाघायां शाडनं शालः, सोऽस्यास्तीति शालिनी, तां शुक्लाभिव्याहृतं स्मरन्न् इति तदेकध्यानत्वात् ॥१॥

विश्वनाथः  
चतुर्विंशे जनुः प्रोक्तः कपिलस्य विधेर् वचः ।
कन्योद्वाहः कर्दमस्य प्रव्रज्या स्तुत्यनन्तरा ॥

शालिनीं श्लाघ्याम् । शुक्लेनाभिव्याहृतं, सहाहं स्वांशकलया इत्यादि ॥१॥

 ओ)०(ओ

॥ ३.२४.२ ॥

ऋषिर् उवाच
मा खिदो राजपुत्रीत्थम् आत्मानं प्रत्य् अनिन्दिते ।
भगवांस् तेऽक्षरो गर्भम् अदूरात् सम्प्रपत्स्यते ॥

श्रीधरः  इत्थं मा खिदः खेदं माकार्षीः आत्मानं प्रति अहं भाग्यहीनेति । अदूराच् छीघ्रम् ॥२॥

क्रमसन्दर्भः  न व्याख्यातम्.

विश्वनाथः  हे अनिन्दिते ! इत्थं मा खिदः खेदं मा कार्षीः ॥२॥

 ओ)०(ओ

॥ ३.२४.३ ॥

धृतव्रतासि भद्रं ते दमेन नियमेन च ।
तपोद्रविणदानैश् च श्रद्धया चेश्वरं भज ॥

श्रीधरः  दमेनेन्द्रियसंयमेन । नियमेन स्वधर्मेण । तपांसि द्रविणदानानि च तैः ॥५॥

क्रमसन्दर्भः  न व्याख्यातम्.

विश्वनाथः  न चान्या प्राकृतीव त्वम् अकृतपुण्येत्य् आहधृतव्रतासि पूर्वजन्मनि कृतव्रतादि नियमास्यत इहापि जन्मनि ते भद्रं भविष्यति ॥३॥

 ओ)०(ओ

॥ ३.२४.४ ॥

स त्वयाराधितः शुक्लो वितन्वन् मामकं यशः ।
छेत्ता ते हृदयग्रन्थिम् औदर्यो ब्रह्मभावनः ॥

श्रीधरः  हृदयग्रन्थिं चिज्जडात्मकम् अहङ्कारलक्षणं बन्धं छेत्ता छेत्स्यति । औदर्यः पुत्रः सन् । ब्रह्म भवयत्य् उपदिशतीति तथा ॥४॥

क्रमसन्दर्भः  स त्वयेति । कदाचिद् अपि तद् विस्मर्तुं न शक्नोति यः स इत्य् अर्थः । ब्रह्म भगवत्तत्त्वम् ॥४॥

विश्वनाथः  हृदयग्रन्थिम् अहङ्कारलक्षणं बन्धम् औदर्यः उदरजात्ः सन् ब्रह्मभावनः ब्रह्मोपदेष्टा ॥४॥

 ओ)०(ओ

॥ ३.२४.५ ॥

मैत्रेय उवाच
देवहूत्य् अपि सन्देशं गौरवेण प्रजापतेः ।
सम्यक् श्रद्धाय पुरुषं कूटस्थम् अभजद् गुरुम् ॥

श्रीधरः  श्रद्धाय विश्वस्य ॥५॥

क्रमसन्दर्भः  सन्देशम् उपदेशं गुरुं गुरुतया चिन्त्यमानम् ॥५॥

विश्वनाथः  सन्देशम् उपदेशं, गुरुं यः पुत्रो भूत्वा गुरुर् भविष्यति, तम् ॥५॥

 ओ)०(ओ

॥ ३.२४.६ ॥

तस्यां बहुतिथे काले भगवान् मधुसूदनः ।
कार्दमं वीर्यम् आपन्नो जज्ञेऽग्निर् इव दारुणि ॥

मध्वः  नावतारेष्व् अपि हरेर् देहः शुक्लादिसम्भवः ।
तथापि शुक्लसंस्थः सन् मातृदेहं प्रविश्य च ॥
विलाप्य शुक्लं तत्रैव केवलज्ञानरूपकः ।
उदेति भगवान् विष्णुः काले लोकं विमोहयन् ॥ इति महावाराहे ।

अग्निर् इव दारुणीति व्यक्तिस्थानमातृत्वे दृष्टान्तः ॥६॥

श्रीधरः  बहुतिथे बहुतरे कालेऽतिक्रान्ते सति । कार्दमं कर्दमसम्बन्धि ॥६॥

क्रमसन्दर्भः  बहुतिथः बहूनां पुराणे काले, बहुपूगगणसङ्घस्य तिथुक् [पा. ५.२.५२] इति पूरणप्रकरणे पाणिनिसूत्रम् । वीर्यं भक्तिप्रभावः, तदापन्नस् तेन वशीभूत इत्य् अर्थः ॥६॥

भगवत्सन्दर्भः (३५) कार्दमं वीर्यम् आपन्नः [भा.पु. ३.२४.६] इत्य् अत्र श्रीकपिलदेवावतारप्रसङ्गे कर्दमस्य भक्तिसामर्थ्यवशीभूत इत्य् एव व्याख्येयम् । वीर्यशब्दन्यासस् तु प्रसिद्धं पुत्रत्वम् अपि श्लिष्टं भवतीत्य् एवम् अर्थः ॥६॥

विश्वनाथः  बहुतिथेति बहूनां पूरणे बहुतरे काले अतिक्रान्ते सतीत्य् अर्थः । बहुपूगगणसङ्घस्य तिथुग् [पा. ५.२.५२] इति सूत्रम् । कार्दमं वीर्यं कर्दमस्य भक्तिप्रभावम् आपन्नः, तेन वशीकृत इत्य् अर्थः । अग्निर् इव दारुणीति तस्याम् अन्तर्यामिरूपेण स्थित एव स पुत्ररूपेण प्रकटिबभूवेत्य् अर्थः ॥६॥

 ओ)०(ओ

॥ ३.२४.७ ॥

अवादयंस् तदा व्योम्नि वादित्राणि घनाघनाः ।
गायन्ति तं स्म गन्धर्वा नृत्यन्त्य् अप्सरसो मुदा ॥

श्रीधरः  घनाघना इत्य् एकं पदम् । वर्षन्तो मेघाः । गायन्ति स्म नृत्यन्ति स्म ॥७॥

क्रमसन्दर्भः  न व्याख्यातम्.

विश्वनाथः  घनघना गर्जन्तो मेघा इति देवा इत्य् अर्थः । वर्षुकाब्दा घनाघनाः इत्य् अमरः ॥७॥

 ओ)०(ओ

॥ ३.२४.८ ॥

पेतुः सुमनसो दिव्याः खेचरैर् अपवर्जिताः ।
प्रसेदुश् च दिशः सर्वा अम्भांसि च मनांसि च ॥

श्रीधरः  अपवर्जिता मुक्ताः ॥८॥

क्रमसन्दर्भः  न व्याख्यातम्.

विश्वनाथः  अवर्जिता विसृष्टाः ॥८॥

 ओ)०(ओ

॥ ३.२४.९ ॥

तत् कर्दमाश्रमपदं सरस्वत्या परिश्रितम् ।
स्वयम्भूः साकम् ऋषिभिर् मरीच्यादिभिर् अभ्ययात् ॥

श्रीधरः  परिश्रितं परिवेष्टितम् ॥९॥

क्रमसन्दर्भः  न व्याख्यातम्.

विश्वनाथः  परिश्रितं वेष्टितम् ॥९॥

 ओ)०(ओ

॥ ३.२४.१०११ ॥

भगवन्तं परं ब्रह्म सत्त्वेनांशेन शत्रुहन् ।
तत्त्वसङ्ख्यानविज्ञप्त्यै जातं विद्वान् अजः स्वराट् ॥
सभाजयन् विशुद्धेन चेतसा तच्चिकीर्षितम् ।
प्रहृष्यमाणैर् असुभिः कर्दमं चेदम् अभ्यधात् ॥

श्रीधरः  आगत्य किं कृतवांस् तद् आहभगवन्तम् इति द्वाभ्याम् । तत्त्वानां सङ्ख्यानं यस्मिंस् तस्य साङ्ख्यस्य विज्ञप्त्यै विशेषेण ज्ञापनाय भगवन्तं जातं विद्वान् अजो ब्रह्मा स्वराट् स्वतः सिद्धज्ञानस् तस्य चिकीर्षितं सभाजयन् पूजयन् प्रहृष्यमाणैर् असुभिर् इन्द्रियैर् उपलक्षितः कर्दमं चेदम् अभ्यधाद् इति द्वयोर् अन्वयः । चकाराद् देवहूतिं च ।

क्रमसन्दर्भः  भगवन्तम् इति युग्मकम् ॥१० ॥

विश्वनाथः  सत्त्वेन शुद्धसत्त्वस्वरूपेण अंशेन न तु पूर्णस्वरूपेणेत्य् अर्थः । तत्त्वस्य सङ्ख्यानं यस्मिन् तस्य साङ्ख्यस्य विज्ञप्त्यै विशेषेण ज्ञापनाय जातम् आविर्भूतं जानन् सभाजयन् पूजयन् प्रहृष्यमाणैर् असुभिर् इन्द्रियैर् उपलक्षितः कर्दमं चकाराद् देवहूतिं च ॥१०११॥

 ओ)०(ओ

॥ ३.२४.१२ ॥

ब्रह्मोवाच
त्वया मेऽपचितिस् तात कल्पिता निर्व्यलीकतः ।
यन् मे सञ्जगृहे वाक्यं भवान् मानद मानयन् ॥

श्रीधरः  तत्र, त्वयेति पञ्चभिः कर्दमं प्रत्य् आहअपचितिः पूजा कृता । यत् यस्मात् । निर्व्यलीकतो निष्कपटं सम्यग् गृहीतवान् ॥१२॥

क्रमसन्दर्भः  न व्याख्यातम्.

विश्वनाथः  अपचितिः परिचर्या कृता ॥१२॥

 ओ)०(ओ

॥ ३.२४.१३ ॥

एतावत्य् एव शुश्रूषा कार्या पितरि पुत्रकैः ।
बाढम् इत्य् अनुमन्येत गौरवेण गुरोर् वचः ॥

श्रीधरः  अनुमन्येतेति यद् एतावत्य् एव ॥१३॥

क्रमसन्दर्भः  न व्याख्यातम्.

विश्वनाथः  पुत्रकैः सत्पुत्रैः । बाढम् इति यथाज्ञापयसि तथा करवाणीति ॥१३॥

 ओ)०(ओ

॥ ३.२४.१४ ॥

इमा दुहितरः सत्यस् तव वत्स सुमध्यमाः ।
सर्गम् एतं प्रभावैः स्वैर् बृंहयिष्यन्त्य् अनेकधा ॥

श्रीधरः  अनेकधा प्रभावैर् वंशैर् बृंहयिष्यन्ति वर्धयिष्यन्ति ॥१४॥

क्रमसन्दर्भः  न व्याख्यातम्.

विश्वनाथः  तव पुत्रा यद्य् अजनिष्यन्त तदाप्य् एवं सर्गो नावर्धिष्यत, यथा ताभिर् दुहितृभिः सर्गो विस्तारयिष्यते इत्य् आहैमा इति । प्रभावैः प्रभाववद्भिर् अंशैः ॥१४॥

 ओ)०(ओ

॥ ३.२४.१५ ॥

अतस् त्वम् ऋषिमुख्येभ्यो यथाशीलं यथारुचि ।
आत्मजाः परिदेह्य् अद्य विस्तृणीहि यशो भुवि ॥

श्रीधरः  ऋषिमुख्येभ्यो मरीच्यादिभ्यः ॥१५॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ३.२४.१६ ॥

वेदाहम् आद्यं पुरुषम् अवतीर्णं स्वमायया ।
भूतानां शेवधिं देहं बिभ्राणं कपिलं मुने ॥

श्रीधरः  पुत्रस् तु साक्षाद् ईश्वर इत्य् आहवेदाहम् इति । शेवधिं निधिं सर्वाभीष्टदम् ॥१६॥

क्रमसन्दर्भः  स्वेषु माया कृपा तया ॥१६॥

विश्वनाथः  स्वमाययैव भूतानां सेवधिं निधिं सर्वाभीष्टप्रदं सात्त्विकज्ञानादिप्रदातारं बिभ्राणं, वस्तुतस् तु नित्यदेहम् एवम् अवतीर्णम् इत्य् अर्थः ॥१६॥

 ओ)०(ओ

॥ ३.२४.१७१८ ॥

ज्ञानविज्ञानयोगेन कर्मणाम् उद्धरन् जटाः ।
हिरण्यकेशः पद्माक्षः पद्ममुद्रापदाम्बुजः ॥
एष मानवि ते गर्भं प्रविष्टः कैटभार्दनः ।
अविद्यासंशयग्रन्थिं छित्त्वा गां विचरिष्यति ॥

मध्वः  सम्यग् ज्ञानं तु साङ्ख्यं स्यात्, तद् अथो योग उच्यते इति कापिलेये ॥१७१८॥

श्रीधरः  देवहूतिं प्रत्य् आह त्रिभिः । ज्ञानशास्त्रोक्तं विज्ञानम् अपरोक्षं च ते एव योग उपायस्तेन कर्मणां जटा मूलानि वासना उद्धरन्न् उत्पाटयिष्यन् । पद्ममुद्रायुक्तं पदाम्बुजं यस्य ॥१७॥ हे मानवि, अविद्या स्वरूपाज्ञानं संशया मिथ्याज्ञानानि तन् मयं तव हृदयग्रन्थिम् ॥१८॥

क्रमसन्दर्भः  अविद्यादिकम् अन्येषां छित्त्वेति ज्ञेयम् । भगवत्प्रादुर्भावस्थानस्य शुद्धसत्त्वात्मकत्वात् तत्र न सम्भवति । उपदेशादिकं तु लोकहितार्थं यथोद्धवादाव् इति विवेचनीयम् ॥१८॥

विश्वनाथः  देवहूतिं प्रत्य् आहज्ञानं परोक्षं विज्ञानम् अपरोक्षं, त एव योग उपायस् तेन कर्मणां जटा मूलानि वासना उद्धरन् उत्पाटयितुम् इत्य् अर्थः । अव्दिया स्वरूपाज्ञानं संस्शया मिथ्याज्ञानानि तन्मयं हृदयग्रन्थिम् ॥१७१८॥

 ओ)०(ओ

॥ ३.२४.१९ ॥

अयं सिद्धगणाधीशः साङ्ख्याचार्यैः सुसम्मतः ।
लोके कपिल इत्य् आख्यां गन्ता ते कीर्तिवर्धनः ॥

श्रीधरः  सुसम्मतः सुपूजितः सन् । गन्त प्राप्स्यति ॥१९॥

क्रमसन्दर्भः  अयम् इति । अन्यस् तु विशेषः कपिलो दर्शनकर्ता न सुसम्मतः वेदविरुद्धान् ईश्वरवादात् तथैव हि पाद्मवचनं भाष्यकृद्भिर् उद्धृतम्

कपिलो वासुदेवाख्यस् तत्त्वं साङ्ख्यं जगाद ह ।
ब्रह्मादिभ्यश् च देवेभ्यो भृग्वादिभ्यस् तथैव च ।
तथैवासुरये सर्ववेदार्थैर् उपबृंहितम् ।
सर्ववेदविरुद्धं च कपिलोऽन्यो जगाद ह ।
साङ्ख्यम् आसुरयेऽन्यस्मै कुतर्कपरिबृंहितम् ॥ इति ॥१९॥

विश्वनाथः  अयं सुसम्मत इत्य् अन्यस् तु सिद्धविशेषः कपिलो दर्शनकर्ता न सुष्ठु सम्मतः वेदविरुद्धानीश्वरवादात् तथैव हि पाद्मवचनं भाष्यकृद्भिर् उद्धृतं, कपिलो वासुदेवाख्यस् तत्त्वं साङ्ख्यं जगाद ह । ब्रह्मादिभ्यश् च देवेभ्यो भृग्वादिभ्यस् तथैव च । तथैवासुरये सर्ववेदार्थैर् उपबृंहितम् । सर्ववेदविरुद्धं च कपिलोऽन्यो जगाद ह । साङ्ख्यम् आसुरयेऽन्यस्मै कुतर्कपरिबृंहितम् इति ॥१९॥

 ओ)०(ओ

॥ ३.२४.२० ॥

मैत्रेय उवाच
ताव् आश्वास्य जगत्स्रष्टा कुमारैः सहनारदः ।
हंसो हंसेन यानेन त्रिधामपरमं ययौ ॥

श्रीधरः  कुमारैः सहेति शेषः । सहनारदो नारदसहितश् च । मरीच्यादीन् विवाहार्थम् अवस्थाप्य नैष्ठिकैर् एतैः पञ्चभिः सहितो हंसो ब्रह्मा ययौ । त्रिधाम तृतीयं धाम स्वर्गस् तस्य परां काष्ठां सत्यलोकम् ॥२०॥

क्रमसन्दर्भः  न व्याख्यातम्.

विश्वनाथः  कुमारैः सहेति शेषः । मरीच्यादीन् विवाहार्थम् अवस्थाप्य नैष्ठिकैर् एतैः पञ्चभिः सहितो हंसो ब्रह्मा त्रिधाम तृतीयं धाम स्वर्गस् तस्माद् अपि परमं सत्यलोकम् ॥२०॥

 ओ)०(ओ

॥ ३.२४.२१ ॥

गते शतधृतौ क्षत्तः कर्दमस् तेन चोदितः ।
यथोदितं स्वदुहित्ṝः प्रादाद् विश्वसृजां ततः ॥

श्रीधरः  शतधृतौ ब्रह्मणि ॥२१॥

क्रमसन्दर्भः  न व्याख्यातम्.

विश्वनाथः  शतधृतौ ब्रह्मणि यथोदितं शास्त्रोदितम् अनतिक्रम्य विश्वसृजां विश्वसृग्भ्यः ॥२१॥

 ओ)०(ओ

॥ ३.२४.२२ ॥

मरीचये कलां प्रादाद् अनसूयाम् अथात्रये ।
श्रद्धाम् अङ्गिरसेऽयच्छत् पुलस्त्याय हविर्भुवम् ॥

श्रीधरः, विश्वनाथः  न व्याख्यातम्.

क्रमसन्दर्भः  कलाद्याः सर्वा एव भगवच्छक्तित्वेन योज्याः ॥२२॥

 ओ)०(ओ

॥ ३.२४.२३ ॥

पुलहाय गतिं युक्तां क्रतवे च क्रियां सतीम् ।
ख्यातिं च भृगवेऽयच्छद् वसिष्ठायाप्य् अरुन्धतीम् ॥

श्रीधरः  युक्तां योग्याम् । अयच्छत् अदात् ॥२३॥

क्रमसन्दर्भः  अरुन्धती च पातिव्रत्यशक्तिर् ज्ञेया तन्नामा हि पतीच्छाराधनाकरणात् युक्ताम् इति सतीम् इति च सर्वत्र योज्यम् ॥२३॥

विश्वनाथः  युक्तां योग्याम् ॥२३॥

 ओ)०(ओ

॥ ३.२४.२४ ॥

अथर्वणेऽददाच् छान्तिं यया यज्ञो वितन्यते ।
विप्रर्षभान् कृतोद्वाहान् सदारान् समलालयत् ॥

श्रीधरः  वितन्यते समृद्धः क्रियते । शान्त्यधिष्ठात्रीं देवताम् इत्य् अर्थः । समलालयत् सन्तोषितवान् ॥२४॥

क्रमसन्दर्भः  एवं ययेति च ॥२४॥

विश्वनाथः  ययेति । शान्त्यैव तपोयज्ञज्ञानयज्ञाद्या विस्तृताः सफला भवन्तीत्य् अर्थः ॥२४॥

 ओ)०(ओ

॥ ३.२४.२५ ॥

ततस् त ऋषयः क्षत्तः कृतदारा निमन्त्र्य तम् ।
प्रातिष्ठन् नन्दिम् आपन्नाः स्वं स्वम् आश्रममण्डलम् ॥

श्रीधरः  निमन्त्र्य पृष्ट्वा । नन्दिं हर्षं प्राप्ताः सन्तः ॥२५॥

क्रमसन्दर्भः  न व्याख्यातम्.

विश्वनाथः  निमन्त्र्य पृष्ट्वा नन्दिं हर्षम् ॥२५॥

 ओ)०(ओ

॥ ३.२४.२६ ॥

स चावतीर्णं त्रियुगम् आज्ञाय विबुधर्षभम् ।
विविक्त उपसङ्गम्य प्रणम्य समभाषत ॥

मध्वः  युगत्रयेऽवतारेण त्रियुगश् चेति कथः इति पाद्मे ॥२६॥

श्रीधरः  स च मुनिः । त्रियुगं विष्णुम् । विविक्ते रहसि ॥२६॥

क्रमसन्दर्भः  न व्याख्यातम्.

विश्वनाथः  स च मुनिः ॥२६॥

 ओ)०(ओ

॥ ३.२४.२७ ॥

अहो पापच्यमानानां निरये स्वैर् अमङ्गलैः ।
कालेन भूयसा नूनं प्रसीदन्तीह देवताः ॥

श्रीधरः  पापच्यमानानां भृशं दह्यमानानाम् । निरये संसारे । स्वीयैर् अमङ्गलैः पापैः ॥२७॥

क्रमसन्दर्भः  न व्याख्यातम्.

विश्वनाथः  मद्गृहे त्वदाविर्भावे निरुपाधिस् त्वत्कृपैव कारणं, न मयि किञ्चिल् लक्षणम् अस्तीत्य् आहअहो इति त्रिभिः । अत्र लोके त्रिविधा जना दृश्यन्ते देवतान्तरोपासका ब्रह्मोपासका भगवदुपासकाश् च । तत्राद्यानाम् उपासनाफलदशां दर्शयति । पापच्यमानानां निरये संसारे दन्दह्यमानानां भूयसेति एकस्मिन्न् अपि जन्मनि चेत् प्रसीदन्ति तद् अपि भूयसैव कालेन, न तु शीघ्रम् एव । ततश् च तत्तत्कामितानि फलान्य् अपि ददति ॥२७॥

 ओ)०(ओ

॥ ३.२४.२८ ॥

बहुजन्मविपक्वेन सम्यग्योगसमाधिना ।
द्रष्टुं यतन्ते यतयः शून्यागारेषु यत्पदम् ॥
स एव भगवान् अद्य हेलनं न गणय्य नः ।
गृहेषु जातो ग्राम्याणां यः स्वानां पक्षपोषणः ॥

श्रीधरः  कुतः ? सर्वा देवताः प्रसन्ना इति ज्ञातम्, अलभ्यलाभाद् इत्य् आह द्वाभ्याम् । बहुषु जन्मसु विपक्वेन सुसिद्धेन । सम्यग् योगो भक्तियोगस् तस्मिन् समाधिर् ऐकाग्र्यं तेन । शून्यागारेषु विविक्तस्थानेषु । यस्य तव पदम् ॥२८॥

हेलनम् अवज्ञां लाघवं न गणय्यागणयित्वा । उचितम् एव तवैतद् इत्य् आहयस् त्वं स्वानां भक्तानां पक्षं पुष्णासीति तथा सः ॥२९॥

क्रमसन्दर्भः  साधारण्योऽपि देवता भूयसा कालेन प्रसीदन्ति त्वं न तथेत्य् आहबह्व् इति युग्मकेन । तत्रासाधारणत्वम् आह प्रथमेन योगोऽष्टाङ्गः स्वभक्तसम्बन्धमात्रवशत्वम् आह, द्वितीयेन स्वानां शुद्धभक्तानां पक्षानुगतः ॥२८॥

विश्वनाथः  द्वितीयानां तु बहुभिर् एव जन्मभिः सिद्धिः सम्भाव्यत इत्य् आहबह्व् इति । सम्यग् एव योगैर् यः समाधिस् तेन यस्य तव पदं निर्विशेषस्वरूपं द्रष्टुः साक्षात् कर्तुं यतस् ते, तृतीयेषु मध्ये वयम् अतिमन्दास् तद् अपि तत्कृपामहिमा अपार एवेत्य् आहस एवेति । हेलनं लोककृतावज्ञां स्वलाघवं न गणय्य अगणयित्वा, स्वभाव एवायं ते मद्भक्ताभ्यासान् अप्य् उत्कर्षयसीत्य् आहयस् त्वं स्वानां भक्तानां पक्षं पुष्णासीति तान् एवात्मीयान् जानासीति भावः ॥२८२९॥

 ओ)०(ओ

॥ ३.२४.३० ॥

स्वीयं वाक्यम् ऋतं कर्तुम् अवतीर्णोऽसि मे गृहे ।
चिकीर्षुर् भगवान् ज्ञानं भक्तानां मानवर्धनः ॥

श्रीधरः  एतत् प्रपञ्चयति द्वाभ्याम् । स्वयम् एवावतीर्णोऽसि स्ववाक्यं तव पुत्रो भविष्यामीति यत् तत् सत्यं कर्तुम् । ज्ञानं ज्ञानसाधनं साङ्ख्यं च चिकीर्षुः सन् ॥३०॥

क्रमसन्दर्भः  तादृशवाक्यत्वे हेतुः । भक्तानाम् अस्मदाद्याश्रयरूपाणां ब्रह्मादीनाम् अपि ॥३०॥

विश्वनाथः  एतद् एव प्रपञ्चयति द्वाभ्याम् । ज्ञानं ज्ञानसाधनं साङ्ख्यं चिकीर्षुस् तद् अपि ज्ञानिभ्यः सकाशाद् अपि भक्तानां मानम् आदरं वर्धयतीति सः । भक्तिं विनाभूतज्ञानस्याकिञ्चित्करत्वेन व्यवस्थापनाद् इति भावः ॥३०॥

 ओ)०(ओ

॥ ३.२४.३१ ॥

तान्य् एव तेऽभिरूपाणि रूपाणि भगवंस् तव ।
यानि यानि च रोचन्ते स्वजनानाम् अरूपिणः ॥

मध्वः  यानि यानि ब्रह्मादिरूपाणि रोचन्ते स्वजनानां, तान्य् एव ते व्यक्त्यर्थम् अभिरूपाणि, व्यक्तो भवेत् हरिस् तत्र यत् स्थानं रचितं सत्यम् इति कौर्मे ॥३१॥

श्रीधरः  यानि तवालौकिकानि चतुर्भुजादिरूपाणि, तान्य् एव तेऽभिरूपाणि योग्यानि । यानि च स्वजनानां रोचन्ते मनुष्यसरूपाणि, तान्य् अपि ते रोचन्त इत्य् अर्थः । अरूपिणः प्राकृतरूपरहितस्य ॥३१॥

क्रमसन्दर्भः  यानि यानि त्वदीयस्वजनेभ्यो रोचन्ते, तानि तान्य् एव रूपाणि तव अभिरूपाणि योग्यानि, नान्यानीत्य् अर्थः । अन्यानि च यादृशं रन्तिदेवाय कुत्सितं रूपं प्रपञ्चितं, तादृशानि ज्ञेयानि तादृशस्य च मायिकत्वम् एव हि तत्रोक्तं

तस्य त्रिभुवनाधीशाः फलदाः फलम् इच्छताम् ।
आत्मानं दर्शयाञ्चक्रुर् माया विष्णुविनिर्मिता ॥ [भा.पु. ९.२१.१५] इति ।

टीका चत्रिभुवनाधीशाः ब्रह्मादयः मायास् तदीयधैर्यपरीक्षार्थं प्रथमं मायया वृषलादिरूपेण प्रहिताः सन्त इत्य् एषा । अनभिरूपत्वे हेतुःअरूपिण इति, प्राकृतरूपरहितस्येति टीका च । अप्राकृतत्वेन कुत्सितत्वासम्भवात् स्वजनेभ्यो रोचमानत्वाद् एवं रूपं योग्यं न भवतीत्य् अपि नेति भावः ॥३१॥

विश्वनाथः  ते तव नित्यसच्चिदानन्दस्य तान्य् एव रूपाणि अभिरूपाणि समुचितानि सच्चिदानन्दघनानीत्य् अर्थः । यानि तव स्वजनानां स्वजनेभ्यः रोचन्त इति अन्यान्य् अरोचकानि वस्तुतस् त्वदीयानि रूपाणि न भवन्ति, किन्तु मायिकान्य् एव । यतोऽरूपिणः प्राकृतरूपरहितस्येति स्वामिचरणानां व्याख्या । वैराजरूपस्य कैश्चिद् भक्तैः प्रथमदशायां ध्येयत्वेन रोचकत्वेऽप्य् आयत्याम् अरोचकत्वात् तद् अपि रूपं प्राकृतत्वान् न भगवतः स्वीयं रूपम् इत्य् आशयात् ॥३१॥

 ओ)०(ओ

॥ ३.२४.३२ ॥

त्वां सूरिभिस् तत्त्वबुभुत्सयाद्धा
सदाभिवादार्हणपादपीठम् ।
ऐश्वर्यवैराग्ययशोऽवबोध
वीर्यश्रिया पूर्तम् अहं प्रपद्ये ॥

श्रीधरः  अभिवादार्हं पादपीठं यस्य । ऐश्वर्यादिभिः पूर्तं पूर्णम् ॥३२॥

क्रमसन्दर्भः  न व्याख्यातम्.

विश्वनाथः  भक्तजनरोचकस्याभिरूपस्य लक्षणं वदन्न् एव श्रीकपिलदेवं विशिनष्टित्वाम् इति । ऐश्वर्यादीनां षण्णां भगशब्दवाच्यानां चिन्मयगुणानां पूर्तं महातडागं तेन भक्तानाम् अभिवादनार्चनपरिचर्यादिविषयीभूतं षडैश्वर्यपूर्णं स्वरूपम् एवाप्राकृतं तव रूपम् इति द्योतितम् ॥३२॥

 ओ)०(ओ

॥ ३.२४.३३ ॥

परं प्रधानं पुरुषं महान्तं
कालं कविं त्रिवृतं लोकपालम् ।
आत्मानुभूत्यानुगतप्रपञ्चं
स्वच्छन्दशक्तिं कपिलं प्रपद्ये ॥

मध्वः वेदैर् वृतत्वाद् भगवांस् त्रिवृद् इत्य् उच्यते बुधैर् इति च ॥३३ ॥

श्रीधरः  ऐश्वर्यादिकं विवृण्वन्न् आहपरं परमेश्वरम् । तत्र हेतुः, स्वच्छन्दाः स्वाधीनाः शक्तयो यस्य । ता एवाहप्रधानं प्रकृतिरूपं, पुरुषं तदधिष्ठातारं, महान्तं महत्तत्त्वरूपं, कालं तेषां क्षोभकं, त्रिवृतम् अहङ्काररूपं, लोकात्मकं तत्पालात्मकं च । तद् एवं मायया प्रधानादिरूपताम् उक्त्वा चिच्छक्त्या निष्प्रपञ्चताम् आहआत्मानुभूत्या चिच्छक्त्याऽनुगतः स्वस्मिन् लीनः प्रपञ्चो यस्य तम् । कविं सर्वज्ञम् । प्रधानाद्याविर्भावलयसाक्षिणम् इत्य् अर्थः ॥३३॥

क्रमसन्दर्भः  कविं जीवम् ॥३३॥

विश्वनाथः  ऐश्वर्यं विवृण्वन्न् एवानभिरूपम् अप्य् आहपरं त्वत्तोऽन्यं बहिरङ्गरूपं प्रधानादिकम् अपि त्वां कपिलम् एव प्रपद्ये । तत् तु प्रधानं प्रकृतिरूपं पुरुषं जीवं महान्तं महत्तत्त्वरूपं कालं तेषां क्षोभकं कविं सूत्रतत्त्वरूपं त्रिवृतम् अहङ्काररूपं लोकपालम् इन्द्राद्यात्मकम् । किं च, प्रपञ्चान्तर्यामित्वात् प्रपञ्चरूपत्वम् आहआत्मानुभूत्या चिच्छक्त्या प्रपञ्चाद् बहिःस्थितेनापि अनुगतोऽनुप्रविष्टः प्रपञ्चो येन तम् । प्रपञ्चहेतुत्वाद् अपि प्रपञ्चरूपतवम् आहस्वच्छन्दाः स्वाधीनाः शक्तयो मायाद्या यस्य तम् । त्वदिच्छया मायादिभिः शक्तिभिर् एव सर्वप्रपञ्चस्य निमित्तत्वात् मायादीनां तच्छक्तित्वेनाभिन्नत्वात् तत्कार्याणां च तदभिन्नत्वात् तवैवेदं सर्वं मायिकं रूपम् अनभिरूपम् इत्य् अर्थः ॥३३ ॥

 ओ)०(ओ

॥ ३.२४.३४ ॥

आ स्माभिपृच्छेऽद्य पतिं प्रजानां
त्वयावतीर्णर्ण उताप्तकामः ।
परिव्रजत्पदवीम् आस्थितोऽहं
चरिष्ये त्वां हृदि युञ्जन् विशोकः ॥

श्रीधरः  सन्न्यासानुज्ञां प्रार्थयते । आ स्माभिपृच्छे यत् किञ्चिद् अभिपृच्छामीत्य् अर्थः । त्वया पुत्ररूपेणावतीर्णानि निवृत्तानि ऋणानि दैवादिरूपाणि यस्य स आप्तकामश् चाहं परिव्रजतां सन्न्यासिनां पदवीं मार्गम् आश्रितः संस् त्वां युञ्जन् स्मरन् विचरिष्यामि ॥३४॥

क्रमसन्दर्भः  ऋणम् अत्र पितुर् आज्ञापालनरूपम् ॥३४॥

विश्वनाथः  स्माभीति पादपूरणार्थम् । आपृच्छे अद्य सम्प्रति सन्न्यासार्थम् आज्ञां प्रार्थये । त्वया हेतुना अवतीर्णं निवृत्तं प्रजाः सृजेति पितुर् आज्ञारूपम् ऋणं यस्य सः । आप्तकामः पूर्णमनोरथश् चाहं परिव्रजतां सन्न्यासिनां पदवीम् आस्थितस् त्वां हृदि युञ्जन् स्मरन् चरिष्ये, यतस् ततः पर्यटिष्यामि । अत्र श्रीकर्दमेन मनस्य् एवं परामृष्टं, शुक्लाभिधाने श्रीनारायणे मत्प्रभौ ममाजन्मत एव दास्यनिष्ठा वरीवर्ति । सम्प्रति पुत्रीभूते चास्मिन् दुर्वारं वात्सल्यम् अप्य् उदेष्यत्य् एवेति दास्यवात्सल्ययोर् यौगपद्यं न रसावहम् । किं चाप्य् अयम् ईश्वरः स्वतन्त्र एव मां शोकसमुद्रे निमज्याचिराद् एव प्रव्रजिष्यत्य् अतः प्रथमम् अहम् एव किं न प्रव्रजामि, न च गृहेऽवतीर्णं प्रभुं विहाय गच्छतो ममात्रापराधो, यतोऽस्माकं वैष्णवानां मते भजनीयः प्रभुः खलु भजनाधीनः इति भजनीयाद् अपि भजने भूयान् आग्रहः कर्तुम् उचित इत्य् अस्य भजनम् एवाष्टयामिकं विविक्तारण्ये निष्प्रत्यूहं चिकीर्षामीति ॥३४॥

 ओ)०(ओ

॥ ३.२४.३५ ॥

श्रीभगवान् उवाच
मया प्रोक्तं हि लोकस्य प्रमाणं सत्यलौकिके ।
अथाजनि मया तुभ्यं यद् अवोचम् ऋतं मुने ॥

मध्वः  सत्यलौकिके यथार्थज्ञानविषये । आभासो ज्ञानम् आलोको लोकाभासश् च कथ्यते इत्य् अभिधानम् ॥३५॥

श्रीधरः  अहं तावज् ज्ञानोपदेशायैव त्वद्गृहेऽवतीर्णः अतस् तव गृहे वसतोऽपि मुक्तिः सुलभैव । यद्य् अवश्यं गन्तव्यम् एवेत्य् आग्रहस् तथापि माम् एवानुस्मरन् गच्छेत्य् आशयेनाहमयेति षड्भिः । सत्यलौकिके वैदिके लौकिके च कृत्ये । स्वोक्तस्य प्रामाण्यम् अभिदर्शयति । यद् यस्मात् तुभ्यं तव पुत्रो भविष्यामीत्य् अवोचम् अथ अत एव तद् ऋतं सत्यं यथा भवति तथा मयाजनि जन्म स्वीकृतम् ॥३५॥

क्रमसन्दर्भः  यन् मया प्रोक्तं सर्वत्रैव प्रमाणम् अथ अतो हेतोर् एव मया अजनि त्वद्गृहे जातं तस्य हेतुम् एव दर्शयति । यत् तुभ्यम् अवोचं तद् अपि कृतम् इति । अन्यथा मत्प्रोक्तस्य प्रामाण्यं व्यभिचरेद् इति भावः । सति च प्रामाण्ये ममोपदेशम् एव गृहाणेति तात्पर्यम् ॥३५॥

विश्वनाथः  भो महामुने ! त्व्ग् मदभिप्रेतम् एव चिकीर्षसि, सर्वं त्यक्त्वा मद्भजनस्य मयैव कर्तव्यत्वेन प्रोक्तत्वाद् इत्य् आहहि निश्चितं मया यत् प्रोक्तं, सर्वधर्मान् परित्यज्य इत्य् आदिगीतोपनिषदादिभिस् तद् एव लोकस्य प्रमाणम् । क्व सत्यलौकिके सति सर्वोत्तमेऽलौकिके । अयम् अर्थःलोके भवो लौकिकस् त्रिवर्गप्राप्तिलक्षणो धर्मस् तत्र मन्वादिभिर् अपि प्रोक्तं लोकस्य प्रमाणम् । अलौकिकस् तद्भिन्नो मत्प्राप्तिलक्षणो यो धर्मस् तत्र सति सर्वोत्तमभागवतधर्मे मया प्रोक्तम् एव लोकस्य प्रमाणम् । यद् उक्तंये वै भगवता प्रोक्ता उपाया आत्मलब्धये [भा.पु. ११.२.३३] इति । अतस् त्वया साधु विचारितं यत् सर्वं त्यक्त्वा यामीति भावः । स्वोक्तस्य प्रामाण्यम् अभिदर्शयति । अथ अत एव मया अजनि यत् तुभ्यं तव पुत्रो भविष्यामीत्य् अवोचम् । तद् ऋतं सत्यम् एव ॥३५॥

 ओ)०(ओ

॥ ३.२४.३६ ॥

एतन् मे जन्म लोकेऽस्मिन् मुमुक्षूणां दुराशयात् ।
प्रसङ्ख्यानाय तत्त्वानां सम्मतायात्मदर्शने ॥
एष आत्मपथोऽव्यक्तो नष्टः कालेन भूयसा ।
तं प्रवर्तयितुं देहम् इमं विद्धि मया भृतम् ॥

श्रीधरः  दुराशयाल् लिङ्गान् मुमुक्षूणां मुनीनाम् आत्मदर्शने सम्मताय तत्त्वानां प्रसङ्ख्यानाय विद्धीत्य् उत्तरस्यानुषङ्गः ॥३६॥ नन्व् अयम् आत्मज्ञानमार्गः पूर्वसिद्ध एव नेदानीम् अपूर्ववत् प्रवर्तनीयस् तत्राहएष इति । अव्यक्तः सूक्ष्मः ॥३७॥

क्रमसन्दर्भः  भृतं प्रकटीकृतम् ॥३७॥

विश्वनाथः  स्वावतारप्रयोजनं ज्ञापयति । दुराशयाद् दुष्टलिङ्गशरीरान् मुमुक्षूणाम् आत्मदर्शने सम्मताय तत्त्वानां प्रसङ्ख्यानाय विद्धीत्य् उत्तरस्यानुषङ्गः । अव्यक्तः सूक्ष्म ईश्वरे देहिदेहविभागाभावेऽपि बुद्धिर् हि भगवती अभेदेऽपि भेदं जनयतीति न्यायेन देहं मया भृतम् इति लोकरीत्यैवोक्तिः ।

सत्त्वं रजस् तम इति निर्गुणस्य गुणास् त्रयः ।
स्थितिसर्गनिरोधेषु गृहीता मायया विभोः ॥ इतिवज् ज्ञेयः ॥३७॥

 ओ)०(ओ

॥ ३.२४.३८ ॥

गच्छ कामं मयापृष्टो मयि सन्न्यस्तकर्मणा ।
जित्वा सुदुर्जयं मृत्युम् अमृतत्वाय मां भज ॥

श्रीधरः  कामं यथेच्छम् । आपृष्टोऽनुज्ञातः । यद्वा यथा त्वं गन्तुं मां पृष्टवांस् तथात्रावस्थातुं मयापि त्वम् आपृष्ट इत्य् अर्थः । मयि सन्न्यस् तेन समर्पितेन कर्मणा अविद्यया मृत्युं तीर्त्वा विद्ययामृतम् अश्नुते इति श्रुतेः ॥३८॥

क्रमसन्दर्भः  न व्याख्यातम्.

विश्वनाथः  मयापृष्ट इति त्वं गन्तुं यथा माम् आपृष्टवान् तथात्रावस्थातुं मयापि त्वम् आपृष्ट इत्य् अर्थः । कथं मया गच्छेति निष्ठुरं वक्तव्यम् अत्रावस्थितस्यापि तव वाञ्छितं सेत्स्यत्य् एवेति भावः । तद् अपि गन्तुम् एव ते मनश् चेत् कामं गच्छ । अमृतत्वाय भजअविद्यया मृत्युं तीर्त्वा विद्ययामृतम् अश्नुते इति श्रुतेः । यद् वा, अमृतत्वाय मरणराहित्याय भगवते । रामकृष्णादित्वेन जन्मवन् मत्पार्षदतां प्राप्तस्यापि तव मत्सङ्गितया जन्म तु भविष्यत्य् एवेति भावः ॥३८॥

 ओ)०(ओ

॥ ३.२४.३९ ॥

माम् आत्मानं स्वयञ्ज्योतिः सर्वभूतगुहाशयम् ।
आत्मन्य् एवात्मना वीक्ष्य विशोकोऽभयम् ऋच्छसि ॥

श्रीधरः  ततश् च मां परमं परमात्मानम् आत्मनि स्वस्मिन्न् आत्मना अन्वीक्षमाणोऽभयं मोक्षं प्राप्स्यसि ॥३९॥

क्रमसन्दर्भः  न व्याख्यातम्.

विश्वनाथः  आत्मानं केचित् स्वदेहान्तर्हृदयावकाशे प्रादेशमात्रं पुरुषं वसन्तं चतुर्भुजं [भा.पु. २.२.८] इत्याद्युक्तप्रकारम् अन्तर्यामिनं त्वदिष्टदेवं शुक्लम् आत्मनि स्वस्मिन् आत्मना बुद्ध्या ॥३९॥

 ओ)०(ओ

॥ ३.२४.४० ॥

मात्र आध्यात्मिकीं विद्यां शमनीं सर्वकर्मणाम् ।
वितरिष्ये यया चासौ भयं चातितरिष्यति ॥

मध्वः  विश्वमते तु एतादृशम् असारं यतः । अत ईश्वरं विज्ञाय । नश्यत्य् उपप्लवः दुःखाज्ञानाद्युपद्रवो न ॥४०॥

श्रीधरः  मात्रे देवहूत्यै । शमनीम् उन्मूलनीम् । भयम् अतिशयेन तरिष्यति । परमानन्दं प्राप्स्यतीति चकारार्थः ॥४०॥

क्रमसन्दर्भः  न व्याख्यातम्.

विश्वनाथः  पुत्रस्य ममेश्वरत्वात् कलत्रस्य देवहूतेश् च कृते चिन्ता न कार्येत्य् आहमात्रे इति ॥४०॥

 ओ)०(ओ

॥ ३.२४.४१ ॥

मैत्रेय उवाच
एवं समुदितस् तेन कपिलेन प्रजापतिः ।
दक्षिणीकृत्य तं प्रीतो वनम् एव जगाम ह ॥

श्रीधरः  समुदितः सम्यग् उक्तः सन् । तं प्रदक्षिणीकृत्य ।

क्रमसन्दर्भः  न व्याख्यातम्.

विश्वनाथः  सम्यग् उक्तस् तं प्रदक्षिणीकृत्य ॥४१॥

 ओ)०(ओ

॥ ३.२४.४२ ॥

व्रतं स आस्थितो मौनम् आत्मैकशरणो मुनिः ।
निःसङ्गो व्यचरत् क्षोणीम् अनग्निर् अनिकेतनः ॥

श्रीधरः  मुनीनाम् इदं मौनं व्रतम् अहिंसालक्षणम् ॥४२॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ३.२४.४३ ॥

मनो ब्रह्मणि युञ्जानो यत् तत् सदसतः परम् ।
गुणावभासे विगुण एकभक्त्यानुभाविते ॥

श्रीधरः  सदसतः परं यत् तस्मिन् ब्रह्मणि । गुणावभासके निर्गुणे । एकभक्त्याव्यभिचारिण्या भक्त्यानुभावितेऽपरोक्षीकृते ॥४३॥

क्रमसन्दर्भः  मन इति पञ्चकम् । आरोहभूमिकाक्रमेणापि तस्यैवाधिक्यम् आहमनो ब्रह्मणीति । एकभक्त्या अव्यभिचारिण्या साधनलक्षणया भक्त्या अनुभाविते निरन्तरम् अपरोक्षीकृते, तां विना कस्यचिद् अप्य् अर्थस्यासिद्धेः ॥४३॥

विश्वनाथः  यद् सदसतो भद्राभद्रात् व्यवहारिकवस्तुनः परं तस्माद् अतीतं तन्मनो ब्रह्मणि युञ्जानः । कीदृशे गुणानां सौन्दर्यादिमाधुर्यैश्वर्यरूपाणां चिन्मयानाम् अवभासः प्रकाशो यत्र तस्मिन् विगुणे विगतप्राकृतगुणे । एकभक्त्या अव्यभिचारिण्या भक्त्यैव अनुभाविते नेत्रादिसर्वेन्द्रियानुभवगोचरतां प्रापिते ॥४३॥

 ओ)०(ओ

॥ ३.२४.४४ ॥

निरहङ्कृतिर् निर्ममश् च निर्द्वन्द्वः समदृक् स्वदृक् ।
प्रत्यक्प्रशान्तधीर् धीरः प्रशान्तोर्मिर् इवोदधिः ॥

मध्वः  अनन्याधीनशक्तित्वात् हरिः स्व इति चोच्यते इति मात्स्ये । प्रत्यग्रः प्रत्यग् रतिः ।

भूतगर्भश् च भूतस्थः पूर्ण एवं द्विरूपवान् ।
अत आत्मेति तं प्राहुः सदैवाप्तगुणो यतः ॥४४॥

श्रीधरः  अतो देहादिष्व् अहङ्कारादिरहितः । अत एव निर्द्वन्द्वः शीतोष्णाद्यनाकुलः । समदृग् भेदाग्राहकः किन्तु स्वदृक् स्वम् एव पश्यन् । प्रत्यक् प्रवणा शान्ता विक्षेपरहिता धीर् यस्य ॥४४॥

क्रमसन्दर्भः  निरहङ्कृतत्वाद् एव निर्ममः । तद्द्वयाभावाद् एव मनआदीनाम् अप्य् अभावः सिद्ध्यति । समदृक् भेदाग्राहकः स्वदृक् स्वस्वरूपाभेदेन ब्रह्मैव पश्यन् प्रत्यक् अन्तर्मुखी प्रशान्ता विक्षेपरहिता धीर् ज्ञानं यस्य सः ॥४४॥

विश्वनाथः  ततश् च व्यवहारिके सर्ववस्तुनि निरहङ्कृतीत्य् आदि । स्वस्मिन्न् एव भक्तिः कियत्य् अभूद् भवति भविष्यतीति दृग् दृष्टिर् यस्य सः । प्रत्यक् बहिर् वृत्तिरहिता, अत एव प्रशान्ता धीर् यस्य सः ॥४४॥

 ओ)०(ओ

॥ ३.२४.४५ ॥

वासुदेवे भगवति सर्वज्ञे प्रत्यगात्मनि ।
परेण भक्तिभावेन लब्धात्मा मुक्तबन्धनः ॥

श्रीधरः  तद् एवं विधकल्पितोपाधिनिवृत्तिम् उक्त्वा परमेश्वरपदप्राप्तिम् आहवासुदेव इति त्रिभिः । प्रतीचो जीवस्यात्मनि लब्ध आत्म चित्तं येन, यते मुक्तं बन्धनम् अज्ञानं यस्य ॥४५॥

चैतन्यमतमञ्जुषा  निरहङ्कृतिर् [भा.पु. ३.२४.४४] इत्यादिभिर् विशेषणैर् विशिष्टः किम् अध्यासितवान् ? किं ब्रह्मानुसन्धानम् उत श्रीकृष्णानुसन्धानम् इत्य्  आहवासुदेव इत्यादि । भक्त्या यो भावो रतिस् तेन लब्ध आप्त आत्मा चित्तं यस्य ॥४५॥

क्रमसन्दर्भः  तद् एवं ब्रह्मज्ञानमिश्रभक्तिसाधनवशेन ब्रह्मानुभवे जातेऽपि भक्तिसंस्कारबलेन लब्धप्रेमादेस् तदूर्ध्वम् अपि श्रीभगवदनुभवम् आहवासुदेव इति । प्रत्यगात्मनि सर्वेषाम् आश्रयभूते परेण प्रेमलक्षणेन भक्तिभावेन तच्छक्त्यैव लब्धात्मानस् तदीयात्मकाः अहङ्कारादयो येनेति ब्रह्मज्ञानेन प्राकृताहङ्कारादिलयानन्तरम् आविर्भूतान् प्रेमानन्दात्मकशुद्धसत्त्वमयान् लब्धवान् इत्य् अर्थः, न तु त एव प्रत्यावर्तन्ताम् । किं वा, पूर्ववद् अमी अपि बन्धहेतवो भवन्तु ? नेत्य् आहमुक्तबन्धनः, अनावृत्तिः शब्दात् [वे.सू. ४.४.२३] इति न्यायात् ॥४५॥

विश्वनाथः  एतावद् अद्भुतस्वभावत्वं तस्य सहसैव कथम् अभूत् तत्राहवासुदेव इति । प्रतीचो जीवस्यात्मनि भक्तिभावेन भजनोत्थेन भावेन परेण श्रेष्ठेन प्रेम्णा हेतुना लिङ्गदेहेनाशान् नष्टा अपि पुनर् लब्धा आत्मानश् चित्तमनोबुद्ध्यादयोऽप्राकृता येन सः । ननु पूर्ववद् अमी अपि बन्धहेतवो भवन्ति ? तत्राहमुक्तबन्धनः, अनावृत्तिः शब्दात् [वे.सू. ४.४.२३] इति न्यायात् ॥४५॥

 ओ)०(ओ

॥ ३.२४.४६ ॥

आत्मानं सर्वभूतेषु भगवन्तम् अवस्थितम् ।
अपश्यत् सर्वभूतानि भगवत्य् अपि चात्मनि ॥

श्रीधरः  लब्धात्मताम् एवाहआत्मानम् इति ॥४६॥

चैतन्यमतमञ्जुषा  वासुदेवे भक्तिभावे सति सर्वभूतेष्व् अपि साम्यं भवतीत्य् आहआत्मानम् इत्यादि ॥४६॥

क्रमसन्दर्भः  भक्त्यतिशयेन लब्धात्मकत्वम् एव प्रतिपादयति । आत्मानम् इति । आत्मात्र परमात्मा सर्वथा तस्य भगवान् एवास्फुरद् इति वाक्यार्थः ।।४६॥

विश्वनाथः  ततश् च तस्य भगवत्साक्षाकोऽभूद् इत्य् आहआत्मानं सर्वान्तर्यामिनं तृतीयपुरुषं क्षीरोदशायिनम् इत्य् अर्थः । भगवन्तं तम् एव स्वेष्टदेवं शुक्लं चतुर्भुजम् अपश्यत् । तथा आत्मनि प्रकृत्यन्तर्यामिनि प्रथमपुरुषे कारणार्णवशायिनि सर्वभूतानि तदीयरोमकूपगतशतकोटिब्रह्माण्डस्थानि योगजनेत्रेणान्त्रैव स्थित्वा अपश्यत् । तेन द्वितीयस्कन्धोक्तात् क्रमम् उक्ताद् योगिनः सकाशात् अस्य उत्कर्ष उक्तः । स हि ब्रह्माण्डस्थसर्ववस्तुदिदृक्षुस् तत्र तत्र स्थूलदेहं त्यक्त्वा गच्छति । अयं त्व् अत्रैव स्थित्वा सर्वब्रह्माण्डबहिःकारणार्णवशायिनं तद्रोमकूपेषु सर्वभूतान्य् अपि निष्काम एवापश्यत् । भगवत्य् अपि चेति तम् एवात्मानं स्वेष्टदेवं शुक्लं भगवन्तम् अपश्यत् । तस्मिन्न् अपि सर्वभूतानि श्रीकृष्णे यशोदेवापश्यद् इत्य् ऐश्वर्योपासके श्रीकर्दमे तादृगैश्वर्यदर्शनम् उचितम् एवेति ज्ञेयम् ॥४६॥

 ओ)०(ओ

॥ ३.२४.४७ ॥

इच्छाद्वेषविहीनेन सर्वत्र समचेतसा ।
भगवद्भक्तियुक्तेन प्राप्ता भागवती गतिः ॥

श्रीधरः  तद् एवं तेन भागवती गतिः प्राप्ता । पाठान्तरे स एव तां गतिं प्राप्त इति ॥४७॥

चैतन्यमतमञ्जुषा  इच्छेत्यादि । भगवद्भक्तियोगेन भागवती गतिर् भगवल्लोकं प्राप्ता नित्यपार्षदाकारेण स्थित इत्य् अर्थः ॥४७॥

क्रमसन्दर्भः  ततः साक्षाद् एव तत्प्राप्तिम् आहैच्छेति । तद् एवं भागवती गतिः प्राप्ता हेयत्वाद् अन्यत्रेच्छाद्वेषविहीनेन तस्माद् एव हेतोः सर्वत्र समचेतसा तद् उक्तं नारायणपराः सर्वे इत्य् आदि । यद् वा, मया लक्ष्म्या सह वर्तते इति सम इति सहस्रनामभाष्यात् भगवच्चेतसेति प्राप्तो भागवतीं गतिम् इति पाठे स कर्दम एव तां गतिं प्राप्तः । अत्र भगवद्भक्तियोगेनेत्य् एव विशेष्यम् इति । एवम् एवोक्तं श्रीभगवदुपनिषत्सु

	बुद्ध्या विशुद्धया युक्तो धृत्यात्मानं नियम्य च ।
	शब्दादीन विषयांस् त्यक्त्वा रागद्वेषौ व्युदस्य च ॥
	विविक्तसेवी लघ्वाशी यतवाक्कायमानसः ।
	ध्यानयोगपरो नित्यं वैराग्यं समुपाश्रितः ॥
	अहङ्कारं बलं दर्पं कामं क्रोधं परिग्रहम् ।
	विमुच्य निर्ममः शान्तो ब्रह्मभूयाय कल्पते ॥
	ब्रह्मभूतः प्रसन्नात्मा न शोचति न काङ्क्षति ।
	समः सर्वेषु भूतेषु मद्भक्तिं लभते पराम् ॥
	भक्त्या माम् अभिजानाति यावान् यश् चास्मि तत्त्वतः ।
	ततो मां तत्त्वतो ज्ञात्वा विशते तदनन्तरम् ॥ [गीता १८.५२५६]

इति अत्र विशतिर् मिलनार्थः, यथा दुर्योधनं परित्यज्य युधिष्ठिरं प्रविष्टवानयं राजेति श्रीदशमे श्रीगोपैर् ब्रह्मसम्पत्त्यनन्तरम् एव वैकुण्ठो दृष्ट इति श्रीस्वामिभिर् एव च व्याख्यातम् ॥४७॥

विश्वनाथः  सर्वत्र जगति हेयत्वाद् इच्छाद्वेषविहीनेन तस्माद् एव हेतोः समचेतसा कर्दमेन भागवतीं गतिं प्राप्तः इति पाठे समचेतसा युक्तः कर्दमः ॥४७॥

इति सारार्थदर्शिन्यां हर्षिण्यां भक्तचेतसाम् ।
चतुर्विंशस् तृतीयस्य सङ्गतः सङ्गतः सताम् ॥*॥

 ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां तृतीयस्कन्धे
विदुरमैत्रेयसंवादे कर्दमप्रव्रज्या नाम
चतुर्विंशोऽध्यायः ।
॥ ३.२४ ॥



(३.२५)
अथ पञ्चविंशोऽध्यायः

॥ ३.२५.१ ॥

शौनक उवाच
कपिलस् तत्त्वसङ्ख्याता भगवान् आत्ममायया ।
जातः स्वयम् अजः साक्षाद् आत्मप्रज्ञप्तये नृणाम् ॥

श्रीधरः
पञ्चविंशे जनन्या तु पृष्टो बन्धविमोचनम् ।
आदाव् आह परं भक्तिलक्षणं कपिलः सुतः ॥
कपिलेनार्पिता मात्रे गूढभावनियन्त्रिता ।
योगमाणिक्यमञ्जूषास्फुटम् उद्धाट्यते ‘धुना ॥

उक्तानुवादपूर्वकं कापिलं योगं पृच्छति, कपिल इति त्रिभिः । तत्त्वानां सङ्ख्याता गणकः, साङ्ख्यप्रवर्तक इत्य् अर्थः । अत एव स्वयं जातः । आत्मप्रज्ञप्तये आत्मतत्त्वज्ञापनाय ॥१॥

क्रमसन्दर्भः  स्वयम् अजोऽपि भक्तविषया या माया कृपा तया साक्षज् जातः प्रकटो बभूव ॥१॥

विश्वनाथः  
मात्रा पृष्टः पञ्चविंशे कपिलो भक्तिम् आह ताम् ।
तल्लक्षणं तत्प्रभावं तदुत्कर्षं च सर्वतः ॥

तत्त्वसङ्ख्याता तत्त्वसङ्ख्यानकर्ता साङ्ख्यप्रवर्तकः । स्वयम् अजस् तद् अपि आत्ममायया जातः अतर्क्ययोगमायाशक्त्या प्रादुर्भाविताप्राकृतजन्मलील इत्य् अर्थः । जन्म कर्म च मे दिव्यम् एवं यो वेत्ति तत्त्वतः [गीता ४.९] इति भगवदुक्तेर् भगवज्जन्मनो मायिकत्वस्य व्याख्यातुम् अशक्यत्वात् ॥१॥

 ओ)०(ओ

॥ ३.२५.२ ॥

न ह्य् अस्य वर्ष्मणः पुंसां वरिम्णः सर्वयोगिनाम् ।
विश्रुतौ श्रुतदेवस्य भूरि तृप्यन्ति मेऽसवः ॥

श्रीधरः  पुंसां मध्ये वर्ष्मणो वृद्धस्योत्तमस्येत्य् अर्थः । सर्वयोगिनां मध्ये वरिम्णः, वरस्य भावो वरिमा, भवितृप्रधानो ‘यं निर्देशः । वरिष्ठस्येत्य् अर्थः । यद्वा वरीयस् त्वाद् इत्य् अर्थः । विश्रुतौ कीर्तौ । असव इन्द्रियाणि भूर्य् अलं न तृप्यन्ति । श्रुतेन श्रवणेन दीव्यति द्योतत इति तथा तस्य । यद्वा भूरि बहुशः श्रुतो देवो येन तस्यापि मे ‘सव इति सम्बन्धः ॥२॥

क्रमसन्दर्भः  उरोर् भावः वरिमा धर्मितात्पर्यकः, श्रोत्रमात्रावेशे वक्तव्ये असवो न तृप्यन्तीति बहुत्वं चक्षुरादीनाम् अपि तद्वक्तर्य् आवेशत्वात् । यद् वा, श्रोत्रद्वारा तादृशभगवद्रूपादीनाम् अपि स्फूर्तेः श्रोत्रस्यैव चक्षुरादिमयत्वं निर्दिष्टम् ॥२॥

विश्वनाथः  पुंसां क्षीरोदशायिप्रभृति पुरुषाणां तथा सर्वयोगिनां दत्तात्रेयादीनां च मध्ये अस्य वर्ष्मणः कपिलाकारस्य देहस्य यो वरिमा श्रेष्ठत्वं तस्य विश्रुतौ ख्यातौ मे असवः प्राणाः श्रवणादीन्द्रियाणि वा भूरि अलं न तृप्यन्ति । मम कीदृशस्य श्रुतेन श्रवणेन दीव्यति द्योतत इति तथा तस्य । भूरि बहुशः श्रुतो देवो येन तस्यापीति वा ॥२॥

 ओ)०(ओ

॥ ३.२५.३ ॥

यद् यद् विधत्ते भगवान् स्वच्छन्दात्मात्ममायया ।
तानि मे श्रद्दधानस्य कीर्तन्यान्य् अनुकीर्तय ॥

श्रीधरः  स्वानां पुंसां छन्देनेच्छया आत्मा देहो यस्य सः । यद् यत् कर्म विधत्ते तानि कर्माणि कीर्तनार्हाण्य् अनुकीर्तय ॥३॥

क्रमसन्दर्भः  तस्माद् यद् यद् इति । यद् एतद् यच् चान्यद् इत्य् अर्थः । आत्ममायया स्वरूपशक्त्या भगवान् श्रीकृष्णः ॥३॥

विश्वनाथः  स्वच्छन्दः स्वाधीनो न तु जीववत् कर्माधीन आत्मा देहो यस्य सः । स्वानां छन्देन इच्छया आत्मा देहो देहाविर्भावो यस्येति वा । आत्ममायया योगमायया यद् यत् कर्म विधत्ते, न तु बहिरङ्गमायया जन्म कर्म च मे दिव्यं [गीता ४.९] इत्य् उक्तेः । यद् यद् इत्य् एकत्वेऽपि वीप्सया बाहुल्यात् तानीत्य् अनेन बहुवचनान्तेन सह सम्बन्धः । कीर्तन्यानि कीर्तनार्हाणि ॥३॥

 ओ)०(ओ

॥ ३.२५.४ ॥

सूत उवाच
द्वैपायनसखस् त्व् एवं मैत्रेयो भगवांस् तथा ।
प्राहेदं विदुरं प्रीत आन्वीक्षिक्यां प्रचोदितः ॥

श्रीधरः  यथा त्वं मां प्रचोदयस्येवं प्रचोदितः सन् । तथा तत् प्रश्नानुसारेण । आन्वीक्षिक्याम् आत्मविद्यायाम् ॥४॥

क्रमसन्दर्भः  द्वैपायनेति । एवं श्रीकृष्णतात्पर्यरीत्या ॥४॥

विश्वनाथः  एवम् इति यथा त्वं मां पृच्छसीत्य् अर्थः । आन्वीक्षिक्याम् आत्मविद्यायाम् ॥४ ॥

 ओ)०(ओ

॥ ३.२५.५ ॥

मैत्रेय उवाच
पितरि प्रस्थितेऽरण्यं मातुः प्रियचिकीर्षया ।
तस्मिन् बिन्दुसरेऽवात्सीद् भगवान् कपिलः किल ॥

श्रीधरः  बिन्दुसरे बिन्दुसरसि ॥५॥

क्रमसन्दर्भः  न व्याख्यातम्.

विश्वनाथः  एवम् इति यथा त्वं मां पृच्छसीत्य् अर्थः । आन्वीक्षिक्याम् आत्मविद्यायाम् ॥५ ॥

 ओ)०(ओ

॥ ३.२५.६ ॥

तम् आसीनम् अकर्माणं तत्त्वमार्गाग्रदर्शनम् ।
स्वसुतं देवहूत्य् आह धातुः संस्मरती वचः ॥

श्रीधरः  तत्त्वमार्गस्याग्रं पारं दर्शयतीति तथा तम् । एष मानवि ते गर्भं प्रविष्टः कैटभार्दनः इत्यादि धातुर् वचः ॥६॥

क्रमसन्दर्भः  स्वसुतम् इति। ऐश्वर्यदर्शनेऽपि स्नेहातिशयो व्यञ्जितः ॥६॥

विश्वनाथः  तत्त्वमार्गस्याग्रं पारं दर्शयतीति तथा । एष मा वै ते गर्भं प्रविष्टः कैटभार्दन इत्यादि धातुर् वचः ॥६॥

 ओ)०(ओ

॥ ३.२५.७ ॥

देवहूतिर् उवाच
निर्विण्णा नितरां भूमन्न् असदिन्द्रियतर्षणात् ।
येन सम्भाव्यमानेन प्रपन्नान्धं तमः प्रभो ॥

श्रीधरः  असताम् इन्द्रियाणां तर्षणाद् विषयाभिलाषान् निर्विण्णा श्रान्तास्मि । येन सम्भाव्यमानेन पूर्यमाणेन ॥७॥

क्रमसन्दर्भः  निर्विण्णेत्य् अस्य प्राक् देवहूतिर् उवाचेति क्वचित् ॥७॥

विश्वनाथः  तर्षणात् विषयाभिलाषात् निर्विण्णा प्राप्तधिक्कारा । येन तर्षणेन सम्यक् भाव्यमानेन एतावत् कालपर्यन्तं क्रियमाणेन अन्धं तमः संसारम् ॥७॥

 ओ)०(ओ

॥ ३.२५.८ ॥

तस्य त्वं तमसोऽन्धस्य दुष्पारस्याद्य पारगम् ।
सच्चक्षुर् जन्मनाम् अन्ते लब्धं मे त्वदनुग्रहात् ॥

श्रीधरः  पारं गमयतीति पारगं त्वम् एव श्रेष्ठं चक्षुर् मे मया लब्धम् । त्वदनुग्रहाज् जन्मनाम् अन्ते भाव्ये सति ॥८॥

क्रमसन्दर्भः  सच्चक्षुर् न साधारणं, किन्त्व् अनन्यापेक्षं सर्वप्रकाशकत्वात् सूर्य इव ॥८॥

विश्वनाथः  पारगं पारं गमयतीति तत सच्चक्षुः तमः परिभविष्णुनेत्रम् ॥८॥

 ओ)०(ओ

॥ ३.२५.९ ॥

य आद्यो भगवान् पुंसाम् ईश्वरो वै भवान् किल ।
लोकस्य तमसान्धस्य चक्षुः सूर्य इवोदितः ॥

श्रीधरः  तत् प्रपञ्चयतिस भगवान् भवांश् चक्षूरूप उदितः सूर्यो यथा ॥९॥

क्रमसन्दर्भः  न व्याख्यातम्.

विश्वनाथः  न केवलं ममैव चक्षुर् अपि तु सर्वस्यैवेत्य् आहय इति । सूर्य इव सर्वतमोहन्ता ॥९॥

 ओ)०(ओ


॥ ३.२५.१० ॥

अथ मे देव सम्मोहम् अपाक्रष्टुं त्वम् अर्हसि ।
योऽवग्रहोऽहं ममेतीत्य् एतस्मिन् योजितस् त्वया ॥

श्रीधरः  अपाक्रष्टुम् अपनेतुम् । कोऽसौ सम्मोहः ? तम् आह । एतस्मिन् देहादौ त्वयैव योजितो योऽहम्ममेत्य् अवग्रह आग्रहः । द्वितीय इतिशब्दस् तत्कार्यरागादिग्रहणार्थः ॥१०॥

क्रमसन्दर्भः  न व्याख्यातम्.

विश्वनाथः  अथ अत एव प्रथमं मम सम्मोहान्धकारम् अपाक्रष्टुं दूरीकर्तुं यः खलु सम्मोहोऽवग्रहः भक्त्यमृतवृष्टेः प्रतिबन्धकः कीदृशः एतस्मिन् देहगेहादाव् अहम्ममेतीति प्रथमम् इतिशब्दः समाप्तौ, द्वितीय इतिशब्दः प्रकारे । अहं सुखी मम गेहं समृद्धिमद् इत्य् एतावत्प्रकार इत्य् अर्थः । त्वन्मायाकल्पितत्वात् त्वयैव योजितः ॥१०॥

ओ)०(ओ

॥ ३.२५.११ ॥

तं त्वा गताहं शरणं शरण्यं
स्वभृत्यसंसारतरोः कुठारम् ।
जिज्ञासयाहं प्रकृतेः पूरुषस्य
नमामि सद्धर्मविदां वरिष्ठम् ॥

मध्वः  नारायणो ब्रह्म वायुर् इन्द्रश्रेषौ हरस् तथा ।
कामः शक्रो गुरुर् दक्षो मन्वाद्या भास्करादयः ॥
सर्वजीवाश् च क्रमशः पुरुषाख्याभिशब्दिताः ।
एतत्पत्न्योर् बन्धशक्तिः स्त्रियः सर्वास् तथाजाण्डम् ।
क्रमात् प्रकृतिशब्दोक्तास् तज्ज्ञानाद् विप्रमुच्यते ॥ इति दत्तात्रेययोगे ॥११॥

श्रीधरः  प्रकृतेः पुरुषस्य च जिज्ञासया त्वाम् अहं शरणं गता सती नमामीत्य् अन्वयः । कुठारं छेत्तारम् ॥११॥

क्रमसन्दर्भः  स्वेषां भक्तानां ये भृत्या वेतनेनापि भरणीयास् तेषाम् अपि संसारतरोः कुठारं भक्तिकर्तृकच्छेदनानन्यसाधनम् । संसारशब्देन चात्र लोभनीयदुष्कुलकण्टकजालमयतया बन्धकत्वं ज्ञायते प्रकृतेर् मायायाः पुरुषस्य परमेश्वरस्य जिज्ञासयेति प्रकृतौ ज्ञातायां तत्त्यागेन पुरुषानुगतेः सम्भवात् ॥११॥

विश्वनाथः  त्वा त्वां प्रकृतेः पुरुषस्य च जिज्ञासया पुरुषः खलु को यः संसारी, प्रकृतिश् च का यतोऽस्य संसार इति ज्ञातुम् इच्छया । न चात्र कश्चिद् अन्यः प्रष्टव्य इत्य् आहसतां यो धर्मस् तादृशसंसारनिवर्तकभक्तिरूपस् तद्विदां मध्ये श्रेष्ठम् ॥११॥

 ओ)०(ओ

॥ ३.२५.१२ ॥

मैत्रेय उवाच
इति स्वमातुर् निरवद्यम् ईप्सितं
निशम्य पुंसाम् अपवर्गवर्धनम्।
धियाभिनन्द्यात्मवतां सतां गतिर्
बभाष ईषत्स्मितशोभिताननः ॥

श्रीधरः  अपवर्गवर्धनं मोक्षे रतिजनकम् । ईषत्स्मितेन शोभितम् आननं यस्य ॥१२॥

क्रमसन्दर्भः  इतीति । पुंसां साधारणानाम् एवापवर्गवर्धनम् अस्यै तु मद्भक्त्याख्यं परमं सुखम् अपि दास्यामीति स्मिततात्पर्यम् । यद् वा, तेषाम् अपि अपवर्गाख्यभक्तियोगवर्धनं यतः सतां गतिः तत्सम्बन्धेनेति भावः । किम् उतास्याः स्वमातुर् इति ॥१२॥

विश्वनाथः  अपवर्गस्य मोक्षस्य वर्धनं वृद्धिः, श्लेषेण अपकृष्टवर्गस्य त्रिवर्गस्य छेदनं यतस् तत् । आत्मा स कपिल एव सेव्यत्वेन वर्तते येषां तेषां सतां भक्तानां गतिः, ईषत्स्मितेति मम परमेश्वरस्य त्वं माता भवसि तवापि कः संसारो भवतु, तद् अपि त्वां लक्ष्यीकृत्य लोकान् उद्धर्तुं किम् अप्य् उपदिशामीति भावः ॥१२॥

 ओ)०(ओ

॥ ३.२५.१३ ॥

श्रीभगवान् उवाच
योग आध्यात्मिकः पुंसां मतो निःश्रेयसाय मे ।
अत्यन्तोपरतिर् यत्र दुःखस्य च सुखस्य च ॥

मध्वः  परमात्मदिकं देहे यद् अध्यात्मं तद् ईरितम् ।
सुखं शृङ्गारभोग्यं तु दुःखं सर्वं तथैव ॥
मुक्तौ विलयम् आयाति नित्यानन्दस् तु भुज्यते ॥ इति च ॥१३॥

श्रीधरः  आध्यात्मिक आत्मनिष्ठः । यत्र यस्मिन् ॥१३॥

क्रमसन्दर्भः  तत्र प्रथमं तावन् मुक्तिमात्रोपायम् आहयोग इति । आध्यात्मिकः परमात्मनिष्ठः ॥१३॥

विश्वनाथः  आध्यात्मिकः जीवात्मनिष्ठः योगः निःश्रेयसार्थम् उपायः, स च भक्तिर् ज्ञानं योगश् चेति त्रिविधो वक्तव्यः । तत्र भक्तिपक्षे निःश्रेयसम् अनुसंहितं फलं ज्ञेयम् । यत्र योगे सति सांसारिकस्य दुःखस्य सुखस्य चोन्मूलनम् ॥१३॥

 ओ)०(ओ

॥ ३.२५.१४ ॥

तम् इमं ते प्रवक्ष्यामि यम् अवोचं पुरानघे ।
ऋषीणां श्रोतुकामानां योगं सर्वाङ्गनैपुणम् ॥

श्रीधरः  न व्याख्यातम्.

क्रमसन्दर्भः  योगम् उर्वङ्गनैपुण्यम् इति पाठः सम्बन्धोक्तिसम्मतः । सर्वाङ्गेति तु स्वामिलिखितम् ॥१४॥

विश्वनाथः  ऋषीणाम् ऋषीन् नारदादीन् उरूण्य् अङ्गानि नैपुण्यानि तदनुष्ठानचातुर्याणि च यत्र तत् ॥१४॥

 ओ)०(ओ

॥ ३.२५.१५ ॥

चेतः खल्व् अस्य बन्धाय मुक्तये चात्मनो मतम् ।
गुणेषु सक्तं बन्धाय रतं वा पुंसि मुक्तये ॥

श्रीधरः  तत्र सर्वाङ्गनैपुण्यं चित्तसंयम् आधीनम् इति दर्शयन्न् आहचेत इति । अस्यात्मनो जीवस्य गुणेषु विषयेषु । पुंसि परमेश्वरे । वाशब्दस् तुशब्दार्थे ॥१५॥

क्रमसन्दर्भः  पुंसि परमात्मनि रतं रतिमात्रं प्राप्तम् ॥१५॥

विश्वनाथः  जीवात्मानं खलु मन एव दुःसङ्गसुसङ्गाभ्यां बध्नाति मोचयति चेत्य् आहचेत इति । गुणेषु स्वबन्धनसाधकतमेषु सक्तम् आसक्तम् इति बन्धने न्याय उक्तः । पुंसि पुरुषोत्तमे निर्गुणे गुणबन्धध्वंसके रतं रतिमद् इति मोचने च न्यायः । वाशब्दस् तुशब्दार्थः । अत्र श्रीपुरुषोत्तमविषयिण्या रतेः कारणं भक्तिर् एव भवेन् न ज्ञानं नापि योगो मोचकत्वेन केवला भक्तिर् एव समुचिता ज्ञेया ॥१५॥

अत्र्आनुर्ऊप्आर्थकं ४.२९.८०तमं मन एव इत्य् आदि पद्यं द्रष्ट्अव्यम् ।

 ओ)०(ओ

॥ ३.२५.१६ ॥

अहम्ममाभिमानोत्थैः कामलोभादिभिर् मलैः ।
वीतं यदा मनः शुद्धम् अदुःखम् असुखं समम् ॥

मध्वः  बाह्ये सुखे त्व् अनासक्तेर् असुखं दुःखवर्जनात् ।
अदुःखं हरिभक्त्यैव नित्यानन्दं यदा मनः ।
तद्ल तल्न् परमात्मनं पश्यत्य् आत्मप्रसादतः ॥ इति कापिलेये ।

अभेदात् स्वावतारेषु निरन्तर उदाहृतः ।
गुणदेहेन्द्रियाभेदात् केवलौ सदृशस् ततः ॥
अखण्डपूर्णशक्तित्वाद् अहम् एकः सदा मतः ।
बन्धशक्तिः प्रकृत्याख्या विष्णुशक्त्या वियुज्यते ॥ इति च ॥१६१८॥

श्रीधरः  यथा च चित्तसंयमे पुरुषार्थसिद्धिस् तद् दर्शयतिअहम् इति त्रिभिः । मलैर् वीतं विरहितं यदा शुद्धं मनो भवति । मनः शुद्धेर् ज्ञापकम् आहअदुःखम् इति ॥१६॥

क्रमसन्दर्भः  अहम् इति त्रिकम् ॥१६॥

विश्वनाथः  ज्ञानयोगयोर् अपि मोचकत्वं भक्तिसाहाय्येनैवाहअहम् इति त्रिभिः । वीतं रहितम् । कामादिमलराहित्यं च मनसः शमदमादिभिः यमनियमादिभिश् च भवतीति ज्ञानयोगयोर् अङ्गानि सूचितानि । शुद्धेर् ज्ञापकत्वम् आहअदुःखम् इत्य् आदि स्याद् इति शेषः ॥१६॥

 ओ)०(ओ

॥ ३.२५.१७ ॥

तदा पुरुष आत्मानं केवलं प्रकृतेः परम् ।
निरन्तरं स्वयञ्ज्योतिर् अणिमानम् अखण्डितम् ॥

श्रीधरः  निरन्तरं निर्भेदम् । अणिमाना सूक्ष्मम् । अखण्डितम् अपरिच्छिन्नम् ॥१७॥

क्रमसन्दर्भः  निरन्तरं नित्यं यतोऽखण्डितं छेदादिरहितम् । यतोऽणिमानं दुर्ज्ञेयम् इत्य् अर्थः ॥१७॥

विश्वनाथः  तदा पुरुषो जीव आत्मानं स्वं प्रकृतेर् अविद्यातः परं निरन्तरं देहद्वयव्यवधानशून्यं, अत एव स्वयञ्ज्योतिर् अनावृतप्रकाशम् । अणिमानं सूक्ष्मं, सूक्ष्माणाम् अप्य् अहं जीवः इति भगवदुक्तेः स्वरूपत एव परमाणुप्रमाणम् इत्य् अर्थः । विषयवासनाभिर् अखण्डितम् ॥१७॥

 ओ)०(ओ

॥ ३.२५.१८ ॥

ज्ञानवैराग्ययुक्तेन भक्तियुक्तेन चात्मना ।
परिपश्यत्य् उदासीनं प्रकृतिं च हतौजसम् ॥

श्रीधरः  हतौजसं क्षीणबलाम् ॥१८॥

चैतन्यमतमञ्जुषा  ज्ञानवैराग्ययुक्तेनेत्यादि । केवलज्ञानवैराग्ययुक्तेनैव चेतसा पश्यतीति न, भक्तियुक्तेन च, चकार एवार्थः ॥१८॥
क्रमसन्दर्भः  ज्ञानं विवेकः । तच् च वैराग्यं चाहम्ममेत्यादिराहित्येन प्रतिपादितम् । भक्तिर् भागवती, तां विना सर्वार्थासिद्धेः । हतौजसं स्वस्मिन् किञ्चिद् अपि कर्तुम् अशक्ताम् ॥१८॥

विश्वनाथः  ज्ञान.विशेषयुक्तेनात्मना मनसा भक्तियुक्तेन चेति चकाराद् भक्तेस् तत्र साहाय्यम् एव तद् विना ज्ञानस्य स्वीयफलसाधकत्वाशक्तेः । उदासीनम् अनासक्तं प्रकृतिं स्वाविद्यां हतौजसं स्वस्मिन् किञ्चिद् अपि कर्तुम् अशक्ताम् ॥१८॥

 ओ)०(ओ

॥ ३.२५.१९ ॥

न युज्यमानया भक्त्या भगवत्य् अखिलात्मनि ।
सदृशोऽस्ति शिवः पन्था योगिनां ब्रह्मसिद्धये ॥

श्रीधरः  मनःशुद्धौ च भक्तिर् एवान्तरङ्गसाधनम् इत्य् आह, नेति ॥१९॥

चैतन्यमतमञ्जुषा  मोक्षेऽपि भक्तिसनाथेन ज्ञानेन भवतीति भक्तेः प्राधान्यं दर्शयतिन युज्यमानयेत्यादि । भगवति श्रीवासुदेवे प्रयुज्यमानया भक्त्या सदृशः शिवः कल्याणदः पन्था नास्ति । उक्तं च, न ह्य् अतोऽन्यः शिवः पन्थाः [भा.पु. २.२.३३] इत्यादि । ब्रह्मसिद्धये ब्रह्मत्वसिद्धये ॥१९॥

सनातनः (ह.भ.वि. ११.५६४)  योगिनाम् अपि ब्रह्मसिद्धये आत्मतत्त्वपरिस्फूर्तये मुक्तये इत्य् अर्थः । भक्त्या सदृशः शिवो निर्विघ्नो मङ्गलरूपो वा पन्था नास्ति ॥१९॥

क्रमसन्दर्भः  न व्याख्यातम्.

विश्वनाथः  त्रयाणां मध्ये केवला भक्तिर् एव श्रेष्ठा सुखमयी परममङ्गला चेत्य् आहनेति । युज्यमानयेति भगवति भक्तिर् एव युज्यते समुचिता भवतीत्य् अर्थः । काचित् त्वय्य् उचिता भक्तिर् इत्य् उत्तरोक्तेः । योगिनाम् उपायवतां ब्रह्मणि परमेश्वरे विषयीभूते सिद्धिर् दास्यसख्यादिनिष्पत्तिस् तस्यै ॥१९॥

 ओ)०(ओ

॥ ३.२५.२० ॥

प्रसङ्गम् अजरं पाशम् आत्मनः कवयो विदुः ।
स एव साधुषु कृतो मोक्षद्वारम् अपावृतम् ॥

श्रीधरः  अस्य सर्वस्यापि सत्सङ्गो मूलम् इत्य् आह, प्रसङ्गम् इति । अपावृतं निरावरणम् ॥२०॥

चैतन्यमतमञ्जुषा भक्तिर् हि कामधेनुः । सर्वस्य सर्वम् अभिलाषं प्रसूते । तथा चोक्तंअकामः सर्वकामो वा, मोक्षकाम उदारधीः [भा.पु. २.३.१०] इत्यादि । अकामस्य तु प्रेमाकारया वृत्त्या विशुद्धभगवत्पार्षदतनुलाभ एव । स च भक्तिरूपः पन्थाः सत्सङ्गलभ्यो भवतीत्य् असाधुसङ्गनिन्दापूर्वकं साधुसङ्गम् अभिनन्दतिप्रसङ्गम् इत्यादि । प्रसङ्गः प्रकर्षेण सङ्गः साधुषु कृत इति ॥२०॥

सनातनः (ह.भ.वि. १०.२६१)  प्रसङ्गम् अत्यन्तासक्तिम् । अपावृतं निरावरणम् ॥२०॥

क्रमसन्दर्भः  न व्याख्यातम्.

विश्वनाथः  तस्या भक्तेः साधुसङ्ग एव मूलम् इति सयुक्तिकम् आह प्रसङ्गम् इति । मोक्षस्य सालोक्यादेर् द्वारम् अपावृतं निरावरणम् ऐकान्तिकभक्तानाम् अपि मोक्षो भक्तेर् अननुसंहितं फलं भवतीति तथोक्तम् ॥२०॥

 ओ)०(ओ

॥ ३.२५.२१२४ ॥

तितिक्षवः कारुणिकाः सुहृदः सर्वदेहिनाम् ।
अजातशत्रवः शान्ताः साधवः साधुभूषणाः ॥
मय्य् अनन्येन भावेन भक्तिं कुर्वन्ति ये दृढाम् ।
मत्कृते त्यक्तकर्माणस् त्यक्तस्वजनबान्धवाः ॥
मदाश्रयाः कथा मृष्टाः शृण्वन्ति कथयन्ति च ।
तपन्ति विविधास् तापा नैतान् मद्गतचेतसः ॥
त एते साधवः साध्वि सर्वसङ्गविवर्जिताः ।
सङ्गस् तेष्व् अथ ते प्रार्थ्यः सङ्गदोषहरा हि ते ॥

मध्वः  यादृशी मयि भक्त्ः स्यात् तादृश्य् अन्यत्र नैव चेत् ।
अनन्यभक्तिर् उद्रेकात् अनयैव तरेत् सृतिम् ॥ इति च ।

एकः पूर्णो हरिर् नान्यस् तद् अन्ये तद्वशा मताः ।
इति ज्ञानं स्थिरं यत् तदैकात्म्यज्ञानम् उच्यते ॥ इति ब्रह्माण्डे ॥२३॥

श्रीधरः  साधूनां लक्षणम् आह, तितिक्षव इति चतुर्भिः । साधवः शास्त्रानुवर्तिनः । साधु सुशीलं तद् एव भूषणं येषाम् । एतान् उक्तलक्षणान् भक्तान् । तापा आध्यात्मिकादयो न तपन्ति न व्यथयन्ति । कुतः ? मद्गतं चेतो येषां तान् । ये तापैर् नाभिभूयन्ते ते साधव इत्य् अर्थः ॥२१२४॥

चैतन्यमतमञ्जुषा  साधव एव केऽमी ? इत्य् आहतितिक्षव इत्यादिबहुभिः । सर्वस्य तद्भिन्नस्य विवर्जितं विशेषेण वर्जनं येभ्यः, भावे क्तः, अतः सङ्गदोषहराः । हि निश्चितम् एवार्थो वा, त एव सङ्गदोषहरा इति ॥२१२४॥

सनातनगोस्वामी (हरिभक्तिविलासः १०.१६)  ये तितिक्षवः क्षमाशीलाः, सुहृदः निरुपाध्युपकारिणः शान्ताः । क्रोधादिरहिता विनयादिमन्तो वा, साधु सुशीलम् एव भूषणं येषां ते । तुलसीमालादिसद्द्रव्यं वा । ते साधवः भगवद्भक्ता इत्य् अर्थः । अहं भक्तपराधीनः [भा.पु. ९.४.६३] इत्य् उपक्रम्य, साधवो हृदयं मह्यं [भा.पु. ९.४.६८] इत्याद्युपसंहारे वदता श्रीभगवता साधव एव भक्ता इत्य् अभिव्यञ्जनात् । एवं महच्छब्देनापि मुख्यतया भगवद्भक्त एवाभिधीयते, श्रीप्रह्लादोक्तौ हराव् अभक्तस्य कुतो महद्गुणाः [भा.पु. ५.१८.१२] इत्यादिवचनार्थविचारात् । तथा सच्छब्देनापि भगवद्भक्त एव

यत्पादपङ्कजपलाशविलासभक्त्या
कर्माशयं ग्रथितम् उद्ग्रथयन्ति सन्तः [भा.पु. ४.२२.३९]

इत्यादिवचनार्थानुसाराद् इत्य् एषा दिक् ॥२१॥

सनातनगोस्वामी (हरिभक्तिविलासः १०.७३)  न विद्यते किञ्चित् फलानुसन्धानादिकं यस्मिन् तेन विशुद्धेन भावेनेत्य् अर्थः । भावेन प्रेम्णा । अत एव दृढां परमनिष्ठां प्राप्तां भक्तिं श्रवणादिरूपां विविधां केवलनामसङ्कीर्तनात्मिकां वा ये कुर्वन्ति, ते साधव इत्य् उत्तरश्लोकेनान्वयः । अत एव मत्कृते मम कर्मणि निमित्ते । यद् वा, मत्प्राप्त्यर्थम् । यद् वा, मत्प्रीत्येत्य् अर्थः । त्यक्तानि कर्माणि नित्यनैमित्तिकादीनि सर्वाण्य् एव यैः । तथा त्यक्ताः स्वजना ज्ञातयो बान्धवाश् च सम्बन्धिनो यैस् ते । एतच् च प्रेमनिष्ठताया बाह्यलक्षणं ज्ञेयम् । पूर्वम् आसक्तित्याग एव । ततश् च प्रीत्यभाव एवोक्तः । अत्र सर्वथा समूलत्याग एव दर्शितः । एवं पूर्वपूर्वतोऽस्य श्रेष्ठ्यम् आयातम् । इत्थं व्रतपरताम् आरभ्य प्रेमपरतापर्यन्तम् उत्तरोत्तरम्, तथा तत्तदवान्तरे च श्रैष्ठ्यम् ऊह्यम् । अत एव सर्वतः श्रेष्ठतमत्वाद् अस्याः सर्वान्ते लिखनम् । एवं श्रीहवियोगेश्वरेणापिविसृजति [भा.पु. ११.२.५५] इत्य् एतद् उक्तम् इति दिक् ॥२२॥

सनातनगोस्वामी (हरिभक्तिविलासः १०.४२)  एतान् मत्कथायाः श्रोत्ṝन् वक्त्ṝंश् च तापा आध्यात्मिकादयो न तपन्ति, न व्यथयन्ति । कुतः ? कथयैव मद्गतं चेतो येषां तान् । यद् वा, ये तापैर् नाभिभूयन्ते, ते साधव इत्य् अत्रार्थो द्रष्टव्यः । साधुलक्षणान्तरुक्तत्वात् । ततश् च श्रवणादित्रयं तापान् अभिभूतत्वं चैकम् इत्य् एवं लक्षणचतुष्टयम् उक्तम् । यद् वा, मद्गतचेतस इति । मत्स्मरणपरांश् च न तपन्तीत्य् अर्थः । एवं क्रमेण श्रवणकीर्तनस्मरणपराणां माहात्म्यं ज्ञेयम् । ते साधव इति । साधुलक्षणान्तःपातितत्वात्, स्वत एवायाति ॥२३॥

सनातनगोस्वामी (हरिभक्तिविलासः १०.६६)  सर्वेण बाह्येन आन्तरेण च सङ्गेन अन्यासक्त्या च विशेषतो वर्जिता रहिताः । एतच् च एकान्तिलक्षणं दर्शितम् । अथ अतः तेष्व् एव सङ्गस् त्वया प्रार्थ्यः । स्वतः परमपुरुषार्थत्वेन परमदुर्लभत्वान् मनसापि वाञ्छनीयः, किम् उत वक्तव्यं साक्षात्कार्य इत्य् अर्थः । यद् वा, ननु तर्हि तैः सह मम सङ्गो भवता क्रियताम्, तत्राहतैः सङ्गः तेष्व् एव त्वया प्रार्थ्यः । एवार्थे अथ शब्दः, तेषां कृपयैव स्वभक्त्या तत्सङ्गः प्राप्येत, न त्व् अन्यथेथ्य् अर्थः ।

ननु सङ्गतः कथञ्चिद् रागद्वेषा अपि सम्भवेयुः । तत्राहसङ्गे ये दोषास् तान् हरन्तीति तथा ते, यद् वा, सर्वदर्शनमात्रेणैव ते हरिष्यन्तीत्य् अर्थः । यद् वा, सङ्ग एव दोषरूपो येषां ते निःसङ्गा यतय इत्य् अर्थः । तान् अपि हरन्ति स्वगुणैर् आकर्षन्तीति तथा ते । अतस् तेषां माहात्म्येनैवाकृष्टा सती स्वयम् एव सर्वं त्यक्त्वा यास्यतीत्य् अर्थः । अलम् अतिविस्तरेण ॥२४॥

क्रमसन्दर्भः  शान्ताः शमदमादिसाधनचतुष्टयसम्पन्ना ज्ञानिनः साधव उच्यन्ते । वक्ष्यते च महान्तस् ते समचित्ताः प्रशान्ताः इत्य् आदिना तेषाम् आनुषङ्गिकान् गुणान् आहतितिक्षव इत्य् आदिना । स्वयं साधवोऽपि ये साधून् अन्यान् भूषयन्ति मानयन्ति साधव एव वा भूषणानि परिच्छदा येषां ते । तथा प्रसङ्गतः साधुविशेषान् अप्य् आहमयीति सार्धेन ॥२१२२॥

तस्मान् न तपन्तीति उपसंहरतित इति । सर्वसङ्गविवर्ज्जिताः पुरुषार्थचतुष्टयासक्तिशून्याः । सङ्ग इत्य् अर्धकम् । हिशब्द उत्तरवाक्येऽपि हेतुः ॥२३२४॥

विश्वनाथः  साधूनां लक्षणम् आह चतुर्भिः । अत्र तटस्थलक्षणम् आह तितिक्षव इति । शान्ता अनुग्राः । साधवः सरलाः । साधून् भूषयन्ति मानयन्तीति ते । यद् वा, साधव एव भूषणानीव प्रिया येषां ते । स्वरूपलक्षणम् आह मयीति । अन्यादिपदानां सदृशार्थग्राहकत्वात् न विद्यतेऽन्योऽहम् इवाराध्यो ब्रह्मरुद्रादिविषयो यस्य तेन भावेन दास्यसख्यादिना अतएवैकमात्रविषयत्वात् दृढाम् । मत्कृते मत्प्राप्त्यर्थं सर्वधर्मान् परित्यज्य [गीता १८.६६] इत्य् आदि मदुक्तेस् त्यक्तकर्माण ये दारागार इत्य् आदौ, कथं तांस् त्यक्तुम् उत्सहे [भा.पु. ९.४.६५] इति मदुक्तेस् त्यक्तस्वजनाद्याः । मृष्टाः शुद्धा अमायिकीः एतान् भक्तान् तापा आध्यात्मिकादयो न तपन्ति न व्यथयन्ति । एते तापैर् नाभिभूयन्ते चेन् मद्गतचेतसः स्मरणदार्ढ्यवन्तो ज्ञेयाः । सर्वसङ्गविवर्जिताः पुरुषार्थचतुष्टयासक्तिशून्याः ॥२१२४॥

 ओ)०(ओ

॥ ३.२५.२५ ॥

सतां प्रसङ्गान् मम वीर्यसंविदो
भवन्ति हृत्कर्णरसायनाः कथाः ।
तज्जोषणाद् आश्व् अपवर्गवर्त्मनि
श्रद्धा रतिर् भक्तिर् अनुक्रमिष्यति ॥

श्रीधरः  सत्सङ्गस्य भक्त्यङ्गताम् उपपादयतिसताम् इति । वीर्यस्य सम्यग्विद्वेदनं यासु ता वीर्यसंविदः । हृत्कर्णयोः रसायनाः सुखदाः । तासां जोषणात् सेवनाद् अपवर्गोऽविद्यानिवृत्तिर् वर्त्म यस्मिंस् तस्मिन् हरौ । प्रथमं श्रद्धा, ततो रतिस्, ततो भक्तिर् अनुक्रमिष्यति क्रमेण भविष्यतीत्य् अर्थः ॥२५॥

चैतन्यमतमञ्जुषा  सत्सङ्गस्य फलम् आहसताम् इत्यादि । सतां प्रसङ्गान् मम मदीश्वरस्य श्रीकृष्णस्यस्वस्वामिभावाद् उपचारः, यथा राज्ञः पुरुषो राजा । कथाः कीदृश्यः ? वीर्यस्य गोवर्धनोद्धरणादिरूपस्य संविज्ञानं याभ्यः । एतेन श्रीकृष्णावतारकथाः सूचिताः । अतो हृत्कर्णयो रसायनाः । यद् वा, मम वीर्यं च संविच् च यस्मात् स मम वीर्यसंवित् तस्य कथाः । मम इत्य् अव्ययं ममेश्वरस्येत्य् अर्थः । ममेति छेदपक्षे कथानां फलम् आहतज्जोषणाद् इत्यादि । अपवर्गः संसारनिवृत्तिस् तस्य वर्त्मरूपे हरौ श्रद्धादयोऽनुक्रमेण भविष्यन्ति, श्रद्धानन्तरं रतिः, रत्यनन्तरं भक्तिः ॥२५॥

सनातनः (ह.भ.वि. १०.२७३)  वीर्यस्य सम्यग्वेदनं यासु ता वीर्यसंविदः । अत एव हृत्कर्णरसायनाः सुखदाः । तासां जोषणात् सेवनाद् अपवर्गोऽविद्यानिवृत्तिर् मोक्षो वा वर्त्म यस्मिंस् तस्मिन् हरौ प्रथमं श्रद्धा, ततो रतिस्, ततो भक्तिर् अनुक्रमिष्यति, क्रमेण भविष्यतीत्य् अर्थः । रतिश् च रत्याख्यो भावः । भक्तिश् च प्रेमलक्षणा । एतद्विवरणं च श्रीमहानुभावैर् एव रसार्णवे कृतम् अस्त्य् एव ॥२५॥

क्रमसन्दर्भः  सताम् इति । रसायनत्वेन प्रथमं रुचिस् तत्रापि पत्तोद्धरणादिचरितश्रवणेन श्रद्धा विश्वासः, ततो रतिभक्ती । भक्तेः पूर्वापरावस्थे ॥२५॥

विश्वनाथः  साधुसङ्गत एव भगवति मनो रतिं वहतीत्य् अत्र क्रमम् आह सताम् इति । सङ्गः प्रार्थ्य इति पूर्वोक्तेः प्रथमं श्रद्धा ततः सतां प्रकृष्टात् सङ्गान् मम कथा भवन्तीत्य् आदाव् अप्रकृष्टात् सङ्गाद् भजनक्रियामात्रम्, न तु कथाः । ततः प्रकृष्टात् सङ्गाद् अनर्थनिवृत्तिकाः कथा भवन्ति । ततस् ता एव कथा निष्ठाम् उत्पादयन्त्यो मम वीर्यस्य मन्माहात्म्यस्य संवित् सम्यग् वेदनं यतस् तथाभूता भवन्ति । ततो रुचिम् उत्पादयन्त्यो हृत्कर्णरसायना भवन्ति । ततस् तासां कथानां जोषणात् प्रीत्या आस्वादनात् अपवर्गो वर्त्मन्य् एव यस्य तस्मिन् भगवति श्रद्धा आसक्तिः रतिर् भावः भक्तिः प्रेमा अनुक्रमिष्यति अनुक्रमेण भविष्यति । सम्प्रति मया प्रवर्त्यमाना भक्तिर् एवम् अनुक्रमेण लोके प्रचरयिष्यतीत्य् अर्थः ॥२५॥

ओ)०(ओ

॥ ३.२५.२६ ॥

भक्त्या पुमान् जातविराग ऐन्द्रियाद्
दृष्टश्रुतान् मद्रचनानुचिन्तया ।
चित्तस्य यत्तो ग्रहणे योगयुक्तो
यतिष्यते ऋजुभिर् योगमार्गैः ॥

श्रीधरः  ततः किम् ? अत आहभक्त्येति । मम रचना या सृष्ट्यादिलीला तस्या अनुचिन्तया या भक्तिस् तया ऐन्द्रियात् सुखाज् जातविरागः सन् । दृष्टश्रुतादैहिकामुष्मिकात् । ततो यत्त उद्युक्तः सन् चित्तस्य ग्रहणे यतिष्यते । ऋजुभिर् भक्तिप्रधानत्वाद् अनायासैः ॥२६॥

चैतन्यमतमञ्जुषा भक्त्यनन्तरं किम् ? इत्य् आहभक्त्येत्यादि । चित्तस्य ग्रहणे निग्रहे यत्तो भवति । एवं चेत् स एव योगयुक्त कैर् उपायैः ? इत्य् आहऋजुभिः सुखसाध्यैर् अकुटिलैर् वा योगमार्गैः । योगो भक्तियोगस् तस्य मार्गैर् मार्गरूपैः श्रवणादिभिः, न तु श्रमबहुलैः कुटिलैर् अष्टाङ्गयोगैः, तेषाम् अनृजुत्वात् ॥२६॥

क्रमसन्दर्भः  तत्र तत्र सङ्गिनो द्विविधाः सत्सु ज्ञानादिसाधारणदृष्टयस् तेभ्योऽप्य् उत्कृष्टदृष्टयश् च । तत्रान्त्यानां मुख्यां भक्तिम् अग्रे वैशिष्ट्येन मातुर् उत्कण्ठानन्तरं निर्देष्टुं साधारणदृष्टीनां गौणीं निर्दिशतिभक्त्येति द्वाभ्याम् । भक्त्यैव विरक्तत्वम् उद्युक्तत्वं योगे योग्यत्वं चेत्य् अधिकारिविशेषणानि ॥२६॥

विश्वनाथः  शुद्धां भक्तिम् उक्त्वा योगम् आहभक्त्येति । दृष्टश्रुतादैहिकामुष्मिकात् मद्रचनानां मल्लीलानाम् अनुचिन्तया योगयुक्तः सन् चित्तस्य ग्रहणे स्ववशीकारे यत्तो यत्नवान् अपि ऋजुभिर् भक्तिसंवलितत्वेन सुगमैर् योगमार्गैः सम्प्रति मत्प्रवर्तयिष्यमाणैर् यतिष्यते अग्रे जनिष्यमाणः पुमान् इत्य् अर्थः ॥२६॥

 ओ)०(ओ

॥ ३.२५.२७ ॥

असेवयायं प्रकृतेर् गुणानां
ज्ञानेन वैराग्यविजृम्भितेन ।
योगेन मय्य् अर्पितया च भक्त्या
मां प्रत्यगात्मानम् इहावरुन्धे ॥

श्रीधरः  तद् एवं प्रकृतेर् गुणानाम् असेवया ज्ञानादिभिश् चायं जीव इहैव देहे माम् एवावरुन्धे प्राप्नोति ॥२७॥

चैतन्यमतमञ्जुषा  ततः किं भवति ? इत्य् आहअसेवयेत्यादि । प्रकृतेर् गुणानाम् असेवया अशीलनेन च ज्ञानेन च वैराग्यविजृम्भितेनार्पितया प्रापितया मयि भक्त्या माम् इह देह एव अवरुद्धे प्राप्नोति ॥२७॥

क्रमसन्दर्भः  असेवया हेयत्वविचारेण ज्ञानेन तत्त्वं पदार्थम् अवरुन्धे । त्वम्पदार्थनिर्णयेन विषयवैतृष्ण्यप्रकाशितेन योगेनाष्टाङ्गेन मय्य् अर्पितया मदनन्यविषयया च भक्त्या मां प्रत्यगात्मानं तत्पदार्थम् अवरुन्धे त्वम्पदार्थतादात्म्येन प्राप्नोति ॥२७॥

विश्वनाथः  योगम् उक्त्वा ज्ञानम् आहअसेवयेति । प्रकृतेर् गुणानां विषयाणां या असेवा निष्कामकर्मलभ्या, तया यज् ज्ञानं, तेन मां प्रत्यगात्मानं तत्पदार्थम् अवरुन्धे प्राप्नोति, योगेनेति यमादीनाम् अपि ज्ञानाङ्गत्वात्, भक्त्येति भक्तिं विनाभूतस्य ज्ञानस्य वैफल्यात् ॥२७॥

 ओ)०(ओ

॥ ३.२५.२८ ॥

देवहूतिर् उवाच
काचित् त्वय्य् उचिता भक्तिः कीदृशी मम गोचरा ।
यया पदं ते निर्वाणम् अञ्जसान्वाश्नवा अहम् ॥

श्रीधरः  काचिद् इति । का स्विद् इत्य् अर्थः । उचिता योग्या । तत्रापि मम स्त्रियाः कीदृशी ? गोचरा योग्या । निर्वाणं मोक्षात्मकं तव पदं स्वरूपम् अन्वाश्नवै अनन्तरम् एव सर्वात्मना प्राप्स्यामि । अज्ञसा त्व् इति पाठे अहं त्व् इति सम्बन्धः ॥२८॥

चैतन्यमतमञ्जुषा  ननु भक्त्या त्वत्पदाब्जं निर्वाणं च यथास्पृहं जना लभन्ते । सा भक्तिः कीदृशी ? किम्प्रकारका मया कर्तव्या ? किं चरणारविन्दप्राप्त्यै, किन्निर्वाणार्थम् ? इति स्त्रियं मां स्पष्टतया कथयेति देवहूतिर् आहकाचिद् इत्यादि । मम अमलायाः त्वयि भक्तिः काचिद् उचिता योग्या, किं चरणारविन्दप्रापिका ? किइं निर्वाणप्रापिका कीदृशी ? गोचरा गोचरीकर्तव्या, यया ते तव पदं चरणारविन्दं निर्वाणं चाञ्जसा नातिदुःखेन अन्वाश्नवै ॥२८॥

क्रमसन्दर्भः  अथ पूर्वपूर्वनिर्दिष्टभक्तेर् एव सर्वजीवत्वम् अधिगम्य ताम् एव पृच्छन्ति, तत्रापि दैन्येन सर्वत्र निजानधिकारितां मन्वाना तद्विशेषं पृच्छतिकाचिद् इत्य् आदिना । भक्तिर् नाम कीदृशी ? किंलक्षणेत्य् अर्थः । तस्यां च भक्तिजातौ काचिद् भक्तिस् त्वयि ममोचिता सती गोचरीकर्तुं शक्या स्याद् इति ॥२८॥

विश्वनाथः  काचिद् इति का स्विद् इत्य् अर्थः । त्वय्य् उचिता त्वयि युज्यत इत्य् अर्थः । न युज्यमानयेत्य् अनेन युज्यमानाया भक्तेर् उत्कर्षश्रवणात् मम स्त्रियाः कीदृशी गोचरा ज्ञातुं कर्तुं च शक्येत्य् अर्थः । पदं त्वच्चरणारविन्दं निर्वाणं निर्वृतिस्वरूपम् । निर्वाणम् अस्तं गमने निर्वृतौ, गजमज्जने सङ्गमेऽप्य् अपवर्गे च इति मेदिनी । यद् वा, निर्वाणं निष्कण्टकं यथा स्यात् तथा अन्वाश्नवै प्राप्स्यामि अञ्जसा स्वाश्नवा इति पाठे अहन्न् त्व् इति सम्बन्धः ॥२८॥

 ओ)०(ओ

॥ ३.२५.२९ ॥

यो योगो भगवद्बाणो निर्वाणात्मंस् त्वयोदितः ।
कीदृशः कति चाङ्गानि यतस् तत्त्वावबोधनम् ॥

श्रीधरः  भगवद्बाणो यो भगवन्तं लक्षीकरोतीत्य् अर्थः । यतो यस्माद् योगात् ॥२९॥

चैतन्यमतमञ्जुषा  चरणारविन्दप्राप्तिनिर्वाणयोर् उपक्रान्तयोर् मध्ये पुनर् भक्तिर् एव कर्तव्येत्य् आशयेनाहयो योग इत्यादि । भगवद्बाणो भगवतोऽङ्गदभेदकत्वेन भगवद्बाणत्वं भक्तियोगस्यैव भक्तवशत्वात् । स वा कीदृशः ? कति वा तस्याङ्गानि ? यतो योगात् तत्त्वज्ञानं भगवत्तत्त्वज्ञानं योगो भक्तियोगो निर्वाणार्थो निर्वाणनिवर्तकःमशकार्थो धूमः इत्य् आदिवत् । उदितो वक्ष्यमाणत्वे भविष्यति अतीतः ॥२९॥

क्रमसन्दर्भः  न व्याख्यातम्.

विश्वनाथः  यद्यपि त्वत्सम्मतायां भक्ताव् एव मम जिज्ञासा चिकीर्षा च तद् अपि जिज्ञासुना निजमतं ज्ञेयं परमतं बुधैर् इति नित्ययोगश् च ज्ञानं च मम जिज्ञास्यम् इत्य् आहयो योग इति । भगवति वाणस् तत्र क्षिप्तः शर इव यो भगवन्तं लक्ष्यीकरोतीत्य् अर्थः । निर्वाणार्थः मोक्षप्रयोजनकः । तथा यतस् तत्त्वानाम् अवबोधनं तज्ज्ञानं च कीदृशम् ॥२९॥

 ओ)०(ओ

॥ ३.२५.३० ॥

तद् एतन् मे विजानीहि यथाहं मन्दधीर् हरे ।
सुखं बुद्ध्येय दुर्बोधं योषा भवदनुग्रहात् ॥

श्रीधरः  विजानीहि विशेषेण ज्ञापय । सुखम् अनायासेन ॥३०॥

चैतन्यमतमञ्जुषा  तद् एतद् इत्य् आदि । मन्दधीर् यतोऽहं योषा ॥३०॥

क्रमसन्दर्भः  न व्याख्यातम्.

विश्वनाथः  तत् तस्मात् एतन् मे मां विजानीहि विज्ञापय ॥३०॥

 ओ)०(ओ

॥ ३.२५.३१ ॥

मैत्रेय उवाच
विदित्वार्थं कपिलो मातुर् इत्थं
आतस्नेहो यत्र तन्वाभिजातः।
तत्त्वाम्नायं यत् प्रवदन्ति साङ्ख्यं
प्रोवाच वै भक्तिवितानयोगम् ॥

मध्वः शुक्लेन जनिर् अन्येषां हरेः स्वतन्वा वैवतु ।
नित्योदितज्ञानतनोः कुतः स्यात् शुक्लतो जनिः ॥ इति गारुडे ॥३१॥

श्रीधरः  इत्थं मातुर् अर्थं प्रयोजनं विदित्वा । जातस्नेहत्वे हेतुः, यत्र यस्यां तन्वा देहेनाविर्भूतः । तत्त्वान्य् आम्नायन्तेऽनुक्रम्यन्ते यस्मिन् । किं तत् ? यत् साङ्ख्यं प्रवदन्ति तत् प्रोवाच भक्तिवितानं वितानं च योगं च ॥३१॥

क्रमसन्दर्भः  न व्याख्यातम्.

विश्वनाथः  अर्थं प्रयोजनं स्नेहे हेतुर् यत्र तन्वा देहेनाविर्भूतः तत्त्वान्य् आम्नायन्ते अनुक्रम्यन्ते यस्मिन् किं तत् यत् साङ्ख्यं प्रवदन्ति तत् प्रोवाच भक्तिवितानं योगं च ॥३१॥

 ओ)०(ओ

॥ ३.२५.३२३३ ॥

श्रीभगवान् उवाच
देवानां गुणलिङ्गानाम् आनुश्रविककर्मणाम् ।
सत्त्व एवैकमनसो वृत्तिः स्वाभाविकी तु या ॥
अनिमित्ता भागवती भक्तिः सिद्धेर् गरीयसी ।
जरयत्य् आशु या कोशं निगीर्णम् अनलो यथा ॥

मध्वः  आनुश्राविककर्मासौ श्रुत्युक्तं यो न लङ्घयेद् इति भविष्यपर्वणि । सदा सर्वगुणाढ्यत्वात् सत्त्वो विष्णुर् उदीर्यते इति कापिलेये ।

	अपूर्णभक्तेर् मुक्तौ तु न सुखं पूर्तिम् एष्यति ।
	अतस् तादृशमुक्तेश् च भक्तिः पूर्णा गरीयसी ॥ इति च ॥३२३३॥

श्रीधरः  काचित् त्वय्य् उचिता भक्तिः इति पृष्टाम् उत्तमां भक्तिं लक्षयतिगुणा विषया लिङ्ग्यन्ते ज्ञायन्ते यैस् तेषां देवानां द्योतनात्मकानाम् इन्द्रियाणां तद् अधिष्ठात्ṝणां वा सत्त्वे सत्त्वमूर्तौ हराव् एव या वृत्तिः सा भक्तिः सिद्धेर् मुक्तेर् अपि गरीयसीत्य् उत्तरेणान्वयः । कथम्भूता ? अनिमित्ता निष्कामा । स्वाभाविक्य् अयत्नसिद्धा । तेषाम् एवं विधवृत्तौ हेतुम् आहगुरोर् उच्चारणम् अनुश्रूयत इत्य् अनुश्रवो वेदस् तद् विहितम् आनुश्रविकं तद् एव कर्म येषाम् । अत एवैकम् एकरूपम् अविकृतं मनो यस्य पुंसः शुद्धसत्त्वस्येत्य् अर्थः ॥३२॥

मुक्तिश् च प्रासङ्गिकी भवत्य् एवेत्य् आह । या भक्तिः कोशं लिङ्गशरीरं जरयति क्षपयति । स्वप्रयत्नं विनैव सिद्धौ दृष्टान्तः, निगीर्णं भुक्तम् अन्नम् अनलो जाठरो यथा जरयतीति ॥३३॥

चैतन्यमतमञ्जुषा  योगो भक्तिनिर्वाण इति भक्तिजिज्ञासायां भक्तेर् लक्षणम् आहदेवानाम् इत्य् आदि सार्धेन । गुणलिङ्गानाम् इन्द्रियाणां तदधिष्ठातृदेवतानां  वा वृत्तिः । सा यद्य् अनिमित्ता अहैतुकी सती एकं निश्चलं मनो यस्य तस्य पुरुषस्य सत्त्वे श्रीकृष्णे सतां भक्तानां भावः सत्त्वं, तत् तु श्रीकृष्ण एव, तेनैव ते सन्त इत्य् अर्थः । स्वाभाविकी गङ्गाप्रवाहवन् निरन्तरं प्रवहद्रूपा भवति, तदा असौ भक्तिशब्दवाच्या भवति । सा भक्तिः सिद्धेः कैवल्याद् अपि गरीयसी ।

ननु तेषां देवानां वृत्तिर् एव का ? इत्य् आहआनुश्रविकं वैदिकं कर्म येषाम् इत्य् अनेन निषिद्धेतरकर्माचरणवृत्तिस् तेषाम् । ननु कासौ भक्तिर् इत्य् आहजरयतीत्यादि । या कोशं लिङ्गशरीरम् आशु शीघ्रं जरयति ॥३२३३॥

सनातनः (ह.भ.वि. ११.६१४)  देवानां द्योतनात्मकानाम् इन्द्रियाणां तदधिष्ठात्ṝणां वा सत्त्वे सत्त्वमूर्तौ श्रीभगवत्य् एव या वृत्तिः सा भक्तिः । एवं श्रवणादिलक्षणान्य् एवोद्दिष्टानीति सामान्यतो लक्षणम् । गुणाविषया लिङ्ग्यते जायन्ते यैस् तेषाम् इति सदा विषयनिष्ठता दर्शिताः । तेषाम् एवंविधवृत्तौ हेतुम् आहगुरोर् उच्चार्णम् अनुश्रूयते इत्य् अन्श्रवो वेदस् तद्विहितम् आनुश्रविकम्, तद् एव कर्म येषाम् । अत एव एकम् एकरूपम् अविकृतं मनो यस्य पुंसः शुद्धसत्त्वस्य सत इत्य् अर्थः । यद् वा, एकस्मिन् भगवत्य् एव मनो यस्य । अस्य पदस्य परेण वा सम्बन्धः । सा च भगवती भगवत्सम्बन्धिनी भक्तिर् एकमनसः पुंसः सती । अत एव अनिमित्ता निष्कामा सती । अत एव स्वाभाविकी अयत्नसिद्धा च सती सिद्धेर् मोक्षाद् अपि गरीयसी भवतीत्य् अन्वयः । एवम् आदौ सामान्यलक्षणम् उक्त्वा पश्चाद् उत्तमत्वम् उक्तम् । काचित् त्वय्य् उचिता भक्तिः [भा.पु. ३.२५.२८] इति श्रीदेवहूत्योत्तमभक्तेः पृष्टत्वात् ॥३२३३॥

सनातनः (ह.भ.वि. ११.५७६)  अनिमित्ता निष्कामाः । सिद्धेर् मुक्तेर् अपि गरीयसी । मुक्तिश् चानुषाङ्गिकी भवत्य् एवेत्य् आहया भक्तिः कोषं लिङ्गशरीरं जरयति क्षपयति । प्रयत्नं विनैव सिद्धौ दृष्टान्तःनिगीर्णं भुक्तम् अन्नं जाठरोऽग्निर् यथा जरयतीति । देवानां गुणलिङ्गानां [भा.पु. ३.२५.३२] इत्यादिश्लोकोऽत्र न सङ्गृहीतः । तत्र भक्तिलक्षणोक्तेर् गरीयस्त्वं च। भक्तेस् तत्रैवोक्तं नैकात्मतां ये स्पृहयन्ति केचित् [भा.पु. ३.२५.३४] इत्यादिश्लोकपञ्चकेन । तद् अत्रानुपयोगान् न सङ्गृहीतम् । एवम् अन्यद् अप्य् ऊह्यम् ॥३३॥

क्रमसन्दर्भः  देवानाम् इति युग्मकम् । तत् [तस्यां] करुणया तद् उचितं भक्तिविशेषम् अपि प्रतिपादयिष्यन् मुख्याम् एव भक्तिं लक्षयतिदेवानाम् इति सार्धेन । पूर्वं श्रद्धा रतिर् भक्तिर् अनुक्रमिष्यति [भा.पु. ३.२५.२५] इत्य् उक्तम् । अत्र यद्यपि रतिभक्त्योर् द्वयोर् अपि तारतम्यमात्रभेदयोः प्रीतित्वम् एव तथापि प्रीत्यतिशयलक्षणायां प्रेमाख्यायां भक्तौ तद् अतिस्फुटं स्याद् इति कृत्वा भक्तिपदेन ताम् उपादाय लक्षयति । अर्थश् चायम्गुणलिङ्गानां गुणत्रयोपाधीनाम् । आनुश्रविकं श्रुतिपुराणादिगम्यं कर्माचरितं येषां ते तथोक्ताः । तेषां देवानां श्रीविष्णुब्रह्मशिवानां मध्ये सत्त्वे सान्निध्यमात्रेण सत्त्वगुणोपकारके स्वरूपशक्तिवृत्तिभूतशुद्धसत्त्वात्मके वा श्रीविष्णौ । एतच् चोपलक्षणम् । श्रीभगवदाद्यनन्ताविर्भावेष्व् एकस्मिन्न् अपीत्य् अर्थः । एवकारेण नेतरत्र, न च तत्रापि च । एकमनसः पुरुषस्य या वृत्तिस् तदानुकूल्यात्मको ज्ञानविशेषः । अनिमित्ता फलाभिसन्धिशून्या । स्वाभाविकी स्वरसत एव विषयसौन्दर्याद् अयत्नेनैव जायमाना, न बलाद् आपाद्यमाना । सा भागवती भक्तिः प्रीतिर् इत्य् अर्थः । प्रीतिसम्बन्धाद् एवानन्यस्या भक्तेः स्वाभाविकत्वं स्यात् । तस्माद् वृत्तिशब्देन प्रीतिर् एवात्र मुख्यत्वेन ग्राह्येति । सा च सिद्धेर् मोक्षाद् गरीयसी, सालोक्यसार्ष्टि [भा.पु. ३.२९.३५] इत्य् आदि श्रवणात् । अत एव ज्ञानसाध्यस्यापि तिरस्कारप्रसिद्धेर् ज्ञानमात्रतिरस्कारार्थसिद्धेर् ज्ञानाद् इति व्याख्यानम् असदृशम् । अत्र मोक्षाद् गरीयस्त्वत्वेन तस्या वृत्तेर् गुणातीतत्वम्, ततोऽपि घनपरमानन्दत्वम्, श्रीभगवत्प्रसादविशेषेणैव मनस्य् उदित्वरत्वम्, तत् तादात्म्येनैव तद्वृत्तिव्यपदेश्यत्वं च दर्शितम् ॥३२॥ तस्या आनुषङ्गिकं गुणम् आहजरयतीत्य् अर्धेन ॥३३॥ [प्रीतिसन्दर्भ ६१]

विश्वनाथः  तत्र भक्तिवितानं वक्तुं काचित् त्वय्य् उचिता भक्तिर् इति पृष्टां भगवति युक्ताम् उत्तमां निर्गुणां भक्तिं लक्षयति देवानाम् इति । सत्त्व एव शुद्धसत्त्वमूर्तौ हराव् एव न तु देवतान्तरे । एकम् एकस्वरूपम् एव सेव्यबुद्धिमयत्वेन त्वद्रूपनामाद्युपादित्सु न तु योगिजनादेर् इवायत्यां तज्जिहासु मनो यस्य तस्य पुरुषस्य । तथा एकस्मिन् भजन एव न तु ज्ञानकर्मादिषु मनो यस्य तस्य पुंसः । गुणाः शब्दादयो विषयाः लिङ्ग्यन्ते ज्ञाप्यन्ते यैस् तेषां देवानाम् इन्द्रियाधिष्ठात्ṝणां सद्विषयत्वाद् दीव्यतां क्रीडताम् इन्द्रियाणां वा सत्त्वे हराव् एव या वा वृत्तिस् तदीयशब्दादिग्रहणरूपा व्यापृतिर् अनियन्ता निष्क्रामा सा भागवती भक्तिर् इत्य् अन्वयः ।

तत्र सत्त्व एव एकमनस इति सत्त्व एव इन्द्रियाणां वृत्तिर् इति काकाक्षिगोलकन्यायेनोभयत्रान्वितम् । अत्र सत्त्व इत्य् अनेन सत्त्वगुणवति ब्रह्मरुद्रादाव् इति नाशङ्क्यं भागवतीत्य् अनेन तद् व्यावृत्तेः । यद् वा, सत्यं भावः सत्त्वं वैष्णवत्वं तत्र एकमनसः वैष्णवो भव्यम् इत्य् एकान्तमनसो वैष्णवत्वे एव या इन्द्रियाणां वृत्तिः सा भक्तिः । न च स्वच्छन्देनैव प्रवर्तमानां तेषां वृत्तिर् भक्तिः । किन्तु श्रीगुरोर् उपदिष्टमन्त्रोचिताचरणवताम् इत्य् आह गुरुर् उच्चारणम् अनुश्रूयत इत्य् अनुश्रवो मन्त्रस् त्वद्विहितम् आनुश्रविकं तद् एव कर्म नित्यकृत्यं येषां तेषाम् । किं च

उत्सर्गान् मलमूत्रादेश् चित्तस्वास्थ्यं यथा भवेत् ।
अतः पायुर् उपस्थश् च तदाराधनसाधनम् ॥

इति विष्णुरहस्योक्तेः पायूपस्थयोर् अपि वृत्तिर् भक्तिसम्बन्धेन भक्तिर् इति वैधी साधनभक्तिर् लक्षिता ।

अथ तुकारेण पृथक्कृत्य तत्साध्यां भावभक्तिं रागानुगाख्यां च तथाभूतानाम् एव स्वाभाविकी वृत्तिः सा सिद्धेर् मुक्तेर् अपि गरीयसी श्रेष्ठतरेति स्वाभाविकीय् अपि वृत्तिर् मुक्तेर् गुरुः श्रेष्ठेत्य् अर्थो लभ्यते । स्वाभाविकी वृत्तिश् च द्विविधाकस्यचित् शास्त्रशासनेनैव श्रीगुरूपदिष्टशुद्धभक्तौ प्रवृत्तिमतो भजनाभ्यासपौनःपुण्येन निष्ठा रुच्यासक्तिभूमिका अधिरूढस्येन्द्रियाणां वृत्तिर् हरौ स्वाभाविकी भवति यथा प्राकृतलोकानां पतिपुत्रादिषु कस्यचिच् च प्राचीनार्वाचीनतादृशमहत्सङ्गकृपाजनितविलक्षणसंस्कारवशेन गुरूपदेशात् पूर्वम् एवानन्तरम् एव वा शास्त्रशासनं विनैव स्वभावत एवेन्द्रियाणां भक्तिशास्त्रोक्ताचरणवती एव या हरौ वृत्तिः, सापि स्वाभाविकी ज्ञेया । पूर्वस्या वैधभक्तेः प्रमाणेनैवोत्कर्षः । उदाहरणं चनैकात्मतां [भा.पु. ३.२५.३४] इत्य् आदि पद्यचतुष्टयं ज्ञेयम् । परस्या रागानुगायास् ते जात्यैवोत्कर्ष उदाहरणं च न कर्हिचिद् इति पद्यम् । अस्वाभाविक्यां तु स्वाभाविकीभ्यां सकाशात् प्रमाणेन जात्या च निकर्षः । उदाहरणं चेमं लोकं तथैवामुं [भा.पु. ३.२५.३९] इत्य् आदिपद्यद्वयम् ।

अस्या द्विविधाया अपि भक्तेर् निष्कामत्वाद् अनुसंहितं फलं सैव भक्तिर् अननुसंहितं फलं तु मोक्षस् तम् आह जरयतीति । या भक्तिः कोशं लिङ्गशरीरं जरयति क्षपयति । किं चज्ञानहेतुकान् मोक्षाद् अस्य मोक्षस्य दृष्टान्तेन वैलक्षण्यम् आह निगीर्णं भुक्तम् अन्नादिकम् अनलो जाठरो यथा जरयतीति स हि जाठरानलो देहपुष्ट्यन्यार्थानुपपत्तेर् भुक्तस्यान्नादेर् असारांशम् एव जरयति सारांशेन तु प्राणेन्द्रियादीनि सप्तधातूंश् च पूष्यति । येनैवोजः सहो बलवान् देहो भवति तथैव भक्तिर् मायिकान् एव शब्दादींस् तत् करणकर्त्रादींश् चासारांशान् एव जरयति न तु सारांशान् भगवत्सम्बन्धिनः शब्दादीन् अप्राकृतांस् तदिन्द्रियादींश् च जरयति । चक्षुषश् चक्षुर् उत श्रोत्रस्य श्रोत्रम् इत्य् आदि श्रुतेः ।

यैर् एव भक्तानां देहः सिद्धो भवति, अत एव मायिकोऽसारांश एव लिङ्गकोशो देहेन्द्रियादिशब्दैः शास्त्रेषूच्यते । यथा देहेन्द्रियासुहीनानां विकुण्ठपुरवासिनाम् इत्य् आदि । यथा च पुरुषप्रयत्नं विनैव जाठरोऽग्निर् भुक्तान्नादिकं जरयति, येन प्रकारेण जरयति तं प्रकारं च पुरुषो न जानात्य् एवं मोक्षार्थं किम् अप्य् अयतमानं श्रवणकीर्तनादिकम् एव नित्यं कुर्वाणं तन्माधुर्यास्वादमत्तं भक्तजनं भक्तिः संसारान् मोचयति । भक्तस् तु केन प्रकारेण कदा मे मुक्तिर् अभूद् इति नानुसन्धत्ते । यद् वक्ष्यतेत्वत्पादपोतेन महत्कृतेन कुर्वन्ति गोवत्सपदं भवाब्धिं [भा.पु. १०.२.३०] इति पथि गच्छतः पुंसो गोष्पदलङ्घनानुसन्धानं यथा न भवति तथेति ।

भक्तानां त्रिभूमिकब्रह्मज्ञानाभावेऽपि,

नायम् आत्मा प्रवचनेन लभ्यो
न मेधया न बहुना श्रुतेन ।
यम् एवैष वृणुते तेन लभ्यस्
तस्यैष आत्मा विवृणुते तनूं स्वाम् ॥ [क.उ. १.२.२३]

इति श्रुतेर् भगवत्कारुण्याद् भक्त्या तद्रूपगुणलीलैश्वर्यमाधुर्यानुभवरूपाज् ज्ञानाद् एव मोक्षः । तम् एव विदित्वातिमृत्युम् एतीति श्रुताव् अप्य् एवकारेण मुक्तौ तस्यैव ज्ञानस्य कारणत्वेनोक्तेस् तज् ज्ञानं चोक्तप्रकारकम् एव, सर्वथा तत्स्वरूपज्ञानं तुयतो वाचो निवर्तन्ते अप्राप्य मनसा सह [तै.उ. १.२.१] इति । यस्यामतं तस्य मतं मतं यस्य न वेद सः [के.उ. २.३] इति । द्युपतय एव ते न ययुर् अन्तर्म् अनन्ततया [भा.पु. १०.८७.४१] इत्य् आदि श्रुतिस्मृतिभ्यो न कस्यापि सम्भवत्य् एव ।

जीवब्रह्मैक्यरूपा मुक्तिस् तु भक्तैस् त्याज्यैवेत्य् अग्रे वक्ष्यते । किं च, भुक्तम् अन्नादिकं जाठरानलो भोजनक्षणत एव जरयितुं प्रवृत्तोऽपि त्रिचतुर्याम् आनन्तरम् एव सम्यक्तया जरयति यथा तथा भजनदशायां शोकमोहाद्यात्मकं संसारं नाशयितुं प्रवृत्तापि भक्तिः किञ्चित् कालविलम्बेनैव सम्यक्तया नाशयतीत्य् अतो भजनदशायां शोकमोहाद्यनपगमेऽपि भक्तेषु संसारोऽयम् इति न प्रत्येतव्यम् इति ज्ञेयम् ।

तद् एवं गुरूपदिष्टमन्त्रवती भक्तिशास्त्रोक्तविध्यनुसारिणी अन्याभिलाषिताशून्या ज्ञानकर्मादिरहिता भगवति श्रोत्रादीन्द्रियाणां वृत्तिर् भक्तिः । सा चाल्पप्रमाणा साधनभक्तिर् अस्वाभाविकी भवति । सैव पूर्णप्रमाणा साध्यभक्तिः स्वाभाविकी भावभक्तिर् भवतीति । सैव काचिद् अल्पप्रमाणापि जात्यैवाधिक्यात् स्वाभाविकी चेद् रागानुगा नाम्नी साधनभक्तिः । सा च जातिप्रमाणाभ्यां पूर्णा रागानुगीयभावभक्तिर् भवतीति विवेको भक्तिरसामृतसिन्धौ ज्ञेयः ॥३२३३॥

 ओ)०(ओ

॥ ३.२५.३४ ॥

नैकात्मतां मे स्पृहयन्ति केचिन्
मत्पादसेवाभिरता मदीहाः।
येऽन्योन्यतो भागवताः प्रसज्य
सभाजयन्ते मम पौरुषाणि ॥

मध्वः  नेच्छन्ति सायुज्यम् अपि फलत्वेन हरिर् यदि ।
ददाति भक्तिसन्तुष्ट आज्ञात्वेनैव गृह्णते ।
तादृशानां सुखाधिक्यं पुनर् मुक्तौ भविष्यति ॥ इति ॥३४॥

श्रीधरः  भक्तिर् गरिष्ठत्वम् एवोपपादयति, नैकात्मताम् इति पञ्चभिः । एकात्मतां सायुज्यमोक्षम् । मदर्थम् ईहा क्रिया येषाम् । प्रसज्ज्यासक्तिं कृत्वा । पौरुषाणि वीर्याणि ॥३४॥

चैतन्यमतमञ्जुषा  ननु भक्तानां कथं तथा न भवति ? इत्य् आहनैकात्मताम् इत्य् आदि । केचिद् विरला मे मया सहैकात्मतां न स्पृहयन्ति, अत एव तथा न भवति । अत उक्तं निर्वात्मन् [भा.पु. ३.२५.२९], अपि च सिद्धेर् मोक्षः, सा तु देहद्वयध्वंसमात्रं करोति, भवतिस् तु देहद्वयानन्तरं शुद्धां भागवतीं तनुं भजतां कार्यतीति ततोऽपि गरीयस्त्वं भक्तेः । भक्तविग्रहस् तु लिङ्गशरीरातिरिक्तो भगवदिच्छात्मकृतो भगवल्लीलनुकूल इत्य् अर्थः । तथा च नारायणीये, अनिन्द्रिया अनाकारा [म.भा. १२.१६२.९] इत्याद्य् उपक्रम्य, वज्रास्थिकाया [म.भा. १२.१६२.१०] इत्याद्यन्तं,

ये च मुक्ता भवन्तीति न वा भवति सत्तम ।
तेषां लक्षणम् एतद्धि श्वेतद्वीपनिवासिनाम् ॥ [म.भा. १२.१६२.१४] इत्य् अन्तं च ।

भक्तेच्छासम्पादनं हि व्रतं, तेन मयापि तथैव सम्पाद्य्, तर्हि त एव के ? इत्य् आहमत्पादेति । मत्पादसेवायाम् अभि अभितो रता मदर्थम् एव ईहा येषां ते । अवसरे किं कुर्वन्ति ? इत्य् आहयेऽन्योन्यत इत्य् आदि । प्रसज्य प्रसक्ता भूत्वा मम पौरुषाणि गोवर्धनोद्धरणादीनि सभाजयन्ते ॥३४॥

सनातनः (ह.भ.वि. १०.४४०)  मोक्षाद् अपि भक्तेर् गरिष्ठत्वम् एवोपपादयतिनैकात्मताम् इति । एकात्मतां सायुज्यमोक्षम्, पादसेवाभिस् तत्त्वम् एवाहमदीहा मदर्थम् एव ईहाः श्रवणवागिन्द्रियादिव्यापारा येषाम् । ताम् एवाभिव्यञ्जयतिये इति । प्रसज्यासक्तिं कृत्वा पौरुषाणि वीर्याणि सभाजयन्ते श्रवणकीर्तनादिना सम्मानयन्ति । प्रसज्येत्य् अनेन अन्योन्यप्रीतिहेतुः पौरुषभाजनस्य स्वाभाविको रसविशेषो दर्शितः , अत एव गरिष्ठत्वं सिद्धम् इति दिक् ॥३४॥

क्रमसन्दर्भः  ननु पूर्वं मुक्तिः फलत्वेनोक्ता कथं तस्या गरीयसोत्वम् । तत्राहनैकात्मताम् इत्य् आदि । केचिद् असाधारणभक्तिरसिकाः । ईहा अभिलाषः । तस्माद् भक्त्याभास एव पूर्वेषां जायते इति भावः ॥३४॥

विश्वनाथः  लक्षणम् उक्त्वा उदाहरणम् आहसप्तभिस् तत्र प्रथमं स्वाभाविक्या भावभक्तेर् उदाहरणं चतुर्भिर् वदन्न् एवानिमित्तेत्य् एतत् सहेतुकं स्पष्टयतिनेति । एकात्मतां ब्रह्मैक्यरूपायै मुक्त्यै न स्पृहयन्तीति सिद्धेः सकाशाद् गरीयस्त्वम् । ननु केन सुखेन पूर्णास् ते ब्रह्मसुखं न रोचयन्ति ? तत्राहमम पादयोः सर्वेन्द्रियैर् या सेवा तस्याम् एव, न तु ज्ञानादिषु । अभि शास्त्राभिमुख्येन रता अत्यासक्तिमन्तः । अनेन भक्तेर् भगवद्विषयत्वं सर्वेन्द्रियवृत्तिरूपत्वं कर्मज्ञानादिराहित्यं शास्त्रानुसारित्वं स्वाभाविकत्वं चोक्तम् । मय्य् एव मत्सौन्दर्यमाधुर्याद्यास्वादन एव ईहा वाञ्छा येषां ते इत्य् अन्याभिलाषशून्यत्वं प्रसज्यासज्य पौरुषाणि गोवर्धनोद्धरणादिलीलामृतानि सभाजयन्ते सस्तुतिकम् आस्वादयन्ति । तेन चरणसेवानन्दाभावात् सौन्दर्यसौरभ्याद्यनुभवाभावाल् लीलामृतास्वादनाभावाच् च ब्रह्मसुखं न रोचयतीति मुक्ताव् अस्पृहायां हेतुत्रयम् उक्तम् ॥३४॥

 ओ)०(ओ

॥ ३.२५.३५ ॥

पश्यन्ति ते मे रुचिराण्य् अम्ब सन्तः
प्रसन्नवक्त्रारुणलोचनानि ।
रूपाणि दिव्यानि वरप्रदानि
साकं वाचं स्पृहणीयां वदन्ति ॥

श्रीधरः  प्रसन्नानि लोचनानि च येषु तैर् मद्रूपैः साकं सह । नित्यं परमेश्वरानुभवसुखं भक्ताव् अधिकम् इति भावः ॥३५॥

चैतन्यमतमञ्जुषा  तेषाम् एतादृशी सुखे सति कैवल्यसुखेन किम् ? इति ते परिणामे कैव्लयम् एव लभन्ते, नैवेत्य् आहपश्यन्तीत्यादि । हे अम्ब मातः ! ते मदेकभक्ताः सन्तो मम रुचिराणि रूपाणि पश्यन्ति । रुचिरशब्दः कपिलपरत्वव्यावर्तनपरः । श्रीकृष्णरूपाणीत्य् अर्थः । पश्यन्ति, नित्यप्रवृत्तौ वर्तमाना स्पृहणीयां वाचं च वदन्ति, साकं मया सह मम दर्शनं मया सह कथनं च कुर्वन्तीति भावः ॥३५॥

क्रमसन्दर्भः  रूपाणीति । वासनाप्रसङ्गयोर् नानाभेदेन साकम् इति । मिथो मिलित्वेत्य् अर्थः ॥३५॥

विश्वनाथः  यतः सायुज्यपर्यन्तेषु फलेषु स्पृहारहिताः, अतस् ते मत्त एतत् प्राप्नुवन्तीत्य् आह द्वाभ्याम् । पश्यन्तीत्य् उपलक्षणम्, शृण्वन्ति जिघ्रन्ति स्वादयन्तीत्य् आद्य् अपि । रूपाणीत्य् उपलक्षणम्, शब्दगन्धरसस्पर्शादीनां च । दिव्यान्य् अप्राकृतानि वरप्रदानि अभीष्टसेवाप्रदानि । यद् वा, हे भक्ताः ! वरं वृणुतेत्य् आद्य् उक्तमन्ति साकं मया सार्धं वदन्ति । न कामयेऽन्यं तव पादसेवनाद् अकिञ्चनप्रार्थ्यतमाद् वरं विभो [भा.पु. १०.५१.५५] इति, न पारमेष्ठ्यं न महेन्द्रधिष्ण्यं [भा.पु. ११.१४.१४] इत्य् आद्य् उच्चारयन्ति । स्पृहणीयाम् इति तद्वचःशुश्रूषयैव मया वरं वृणुतेत्य् आद्य् उच्यते, न त्व् अन्यवरदित्सा ममापि तेभ्य इति भावः । नित्यं परमेश्वरानुभवसुखं भक्ताव् अधिकम् इति श्रीस्वामिचरणाः ॥३५॥

 ओ)०(ओ

॥ ३.२५.३६ ॥

तैर् दर्शनीयावयवैर् उदार
विलासहासेक्षितवामसूक्तैः ।
हृतात्मनो हृतप्राणांश् च भक्तिर्
अनिच्छतो मे गतिम् अण्वीं प्रयुङ्क्ते ॥

श्रीधरः  आत्मानन्दस् त्व् अवश्यं भावीत्य् आहतैर् इति । दर्शनीया मनोहरा अवयवा मुखनेत्रादयो येषु तैः । हृत आत्मा चित्तं येषाम् । हृता आकृष्टाः प्राणाश् चेन्द्रियाणि येषां तान् भजतोऽनिच्छत इच्छाहीनान् अप्य् अण्वीं गतिं मुक्तिं प्रयुङ्क्ते प्रापयति । कैः साधनैः ? हृतात्मनः । उदारैर् विलासादिभिः । तत्र विलासो लीला, वामं मनोहरं सूक्तं मधुरभाषणम् ॥३६॥

चैतन्यमतमञ्जुषा  अथ ते यत् तव रूपाणि पश्यन्ति, कथां च कुर्वन्ति, तत्र किं भवदिच्छा प्रयोजका । आथवा सैव भक्तिर् इत्य् आहतैर् इत्य् आदि । भक्तिः कर्त्री तान् भक्तान् अण्वीं मोक्षाख्यां गतिम् अनिच्छतः प्रयुङ्क्ते । अण्व्या गतेर् अनिच्छायाः प्रयोजिका भवतीत्य् अर्थः । अन्यथा स्वहानिः स्यात्, स्वहानिर् अपुरुषार्थः, घटम् इत्य् आदिवत् वाक्यरूपेणैव स्थितिः । कीदृशान् तान् ? दर्शनीयावयवादिभिः, अर्थात् ममैव हृतात्मनो हृतप्राणान् अपि ।

अयं भावःआत्मप्राणहरणेन तावन् नः किम् ? दृग्वामसूक्ताभ्याम् एव वयं कृतार्थाः, याभ्यां दर्शनकीर्तनयोग्या भवेम । वस्तुतस् त्व् एवम् एव पार्षदविग्रहाः । आथवा ममापि दर्शनीयानि यान् अवयवादीनि, अर्थात् तेषाम् एव तैः प्रसिद्धैर् विशिष्टान् हृतात्मनो हृतप्राणान् इति स्वरूपनिर्देशः । अनिन्द्रियाश् चानशनाः इति नारायणीयोक्तेः । हृतात्मनो हृतेन्द्रियान् । आथवा अण्वीं गतिम् अनिच्छतो हृतात्मनो हृतप्राणान् प्रयुङ्क्तेकैस् तैर् इत्य् आदि ॥३६॥

क्रमसन्दर्भः  स्वकर्मफलनिर्दिष्टाम् इत्य् आदिरीत्या दैन्येन शुद्धभक्तिमात्रेच्छुत्वाद् अनिच्छतोऽपि अण्वीं सूक्ष्मां प्रकृत्यतीतत्वेन दुर्ज्ञेयां पार्षदत्वलक्षणाम् ॥३६॥

विश्वनाथः  मद्दर्शनादिमाधुर्येणैव सचमत्कारम् अनुभूयमानेन ब्रह्मसायुज्यस्यारोचकत्वम् उत्पाद्यत इत्य् आहतैर् इति । दर्शनीया अतिमनोहरा ये अवयवाः श्रीकृष्णरामाद्यङ्गानि तैः । उदारा भक्ताभीष्टप्रदातारो विलासादयो येषु तैर् हृतः मनः प्राणत्वाद् अनिच्छतोऽपि भक्तान् भक्तिः अण्वीं गतिं प्रयुङ्क्ते । भो भक्ताः ! ब्रह्मैकरूपां मुक्तिं गृहीतेति प्रयोगमात्रं करोति, न तु दातुम् अवकाशं लभते । भगवतो लीलाविलासहासावलोकमधुरभाषणैस् तेषाम् आत्मानं चोरितत्वेन सम्प्रदानाभावाद् इति भावः ।

नन्व् एवं चेत् तर्हि परमविज्ञा भक्तिर् अनिच्छतः तान् कथम् एवं प्रयुङ्क्ते ? उच्यतेकश्च्च् चिन्तामणिस्पर्शहीरकपद्मरागादिमहारत्नानां दाता खल्व् अर्थिभ्यः कनकम् अपि दातुं दर्शयत्य् अन्यथा कनकम् अस्य दातुर् नास्तीति । कनकमात्रार्थिभिर् मन्दधीभिर् अप्रतिष्ठा क्रियेतेतिवद् भक्तिर् अपि मुक्तिमात्रार्थिज्ञानिमानिलोकवल्गननिरासार्थं स्वीयांस् तान् अपि तथा प्रयुङ्क्ते, न पुनर् मुक्तिम् एव तेभ्यो दित्सतीत्य् अवधेयम् ।

यद् वा, भक्तिर् एव तान् हृतात्मनो जनान् अण्वीं गतिम् अनिच्छतः प्रयुङ्क्ते अण्वीं गतिं न एषयति नाभिलाषयति अनिच्छायाः प्रयोजिका भवतीत्य् अर्थः । यथा कुर्वन्तं प्रयुङ्क्ते इति कारयतीत्य् अनयोर् णिच्प्रत्ययवाक्यणिजन्तयोस् तुल्य एवार्थः । तथा हिन पाचयत्य् अयम् इति वक्तव्ये स पचन्तं प्रयुङ्क्ते इति पचनप्रयोजकोऽयम् इति च यथोच्यते तथैव भक्तिर् भक्तजनान् अण्वीं गतिं नैषयति नाभिलाषयतीति वक्तव्ये अण्वीं गतिम् अनिच्छतः प्रयुङ्क्ते इत्य् उक्तम् ।

यद् वा, स्वकर्मफलनिर्दिष्टांयां यां योनिं व्रजाम्य् अहम् [भा.पु. ३.३०.४?] इत्यादिरीत्या दैन्येन भक्तिमात्रेच्छुत्वाद् अनिच्छतोऽपि अण्वीं प्रकृत्यतीतत्वेन दुर्ज्ञेयां पार्षदत्वाख्यां गतिं प्रयुङ्क्ते प्रापयतीति सन्दर्भः । अण्वीं गतिम् अनिच्छतो जनान् विलासादिभिर् हृतमनःप्राणान् कुरुत इति श्रीरूपगोस्वामिचरणाः । अनिच्छतः इच्छाहीनान् अपि अण्वीं गतिं प्रयुङ्क्ते प्रापयतीति श्रीस्वामिचरणाः । एतद् व्याख्यानम् अपि नात्यसङ्गतम् । यथेन्द्रियैः पृथग्द्वारैः [भा.पु. ३.३२.३३] इत्य् अत्र भक्तानां सर्वसुखानुभवस्याग्रे व्याख्यास्यमानत्वात् । ततश् च भक्तिर् इच्छाहीनान् अपि तान् बलाद् ब्रह्मसुखम् अप्य् अनुभावयितुं मुक्तिं प्रापय्यते तु ब्रह्मह्रदं नीता मग्नाः कृष्णेन चोद्धृताः [भा.पु. १०.२८.१६] इति रीत्या ततो निष्क्रमय्य, भगवद्धाम्नि तांस् तत्पार्षदान् विधाय, भजनानन्दैः सदा निमज्जयतीति । तात्पर्यम् उत्तरश्लोकार्थावगाहनाज् ज्ञेयम् इति च केचिद् आहुः ॥३६॥

 ओ)०(ओ

॥ ३.२५.३७ ॥

अथो विभूतिं मम मायाविनस् ताम्
ऐश्वर्यम् अष्टाङ्गम् अनुप्रवृत्तम् ।
श्रियं भागवतीं वास्पृहयन्ति भद्रां
परस्य मे तेऽश्नुवते तु लोके ॥

श्रीधरः  विभूत्यादिकं च तत्राधिकम् इत्य् आह । अथो अविद्यानिवृत्त्यनन्तरं, विभूतिं सत्यलोकादिगतां भोगसम्पत्तिम्, अणिमाद्य्अष्टाङ्गम् ऐश्वर्यम् अनुप्रवृत्तं भक्तिम् अनु स्वत एव प्राप्तम् अपि, भागवतीं च श्रियं वैकुण्ठस्थां सम्पत्तिम् अस्पृहयन्ति । ते यद्यपि न स्पृहयन्तीत्य् अर्थः, तथापि लोके वैकुण्ठे अश्नुवते तु प्राप्नुवन्त्य् एव ॥३७॥

चैतन्यमतमञ्जुषा  ननु भोगार्थम् एव नाण्वीं गतिम् इच्छन्ति ? नेत्य् आहअथो इत्य् आदि । अथोऽनन्तरं, विभूतिम् अणिमाद्यष्टैश्वर्यं, भागवतीं श्रियं कर्तुम् अकर्तुम् अन्यथाकर्तुं सामर्थ्यविशेषं वा स्पृहयन्ति नेत्य् अर्थः । आथवा स्पृहयन्ति, केवलाकारस्य च निषेधार्थत्वात् । अभावे नह्य् अ नो नापि इति शाब्दिकाः । अनुप्रवृत्तम् इति लिङ्गव्यत्ययेन सर्वत्र योज्यम् । यद्यप् न स्पृहयन्ति, नु निश्चितं, तथापि लोके वैकुण्ठे अश्नुवते व्याप्नुवन्ति । अशू व्याप्तौ अन्येभ्योऽपि दातुं शक्नुवन्तीत्य् अर्थः ॥३७॥

क्रमसन्दर्भः  ताम् एव दर्शयतिअथो इति द्वाभ्याम् । अथो अविद्यानिवृत्त्यनन्तरं मम मायया भक्तविषयककृपयाचिताम्, तदर्थं प्रकटितां विभूतिम् भोगसम्पत्तिम्, तथाणिमाद्य्अष्टैश्वर्यम् । अनुप्रवृत्तं स्वभावसिद्धम् । तथा भागवतीं श्रियं साक्षाद्भगवत्सम्बन्धिनीं सार्ष्टिसञ्ज्ञां सम्पत्तिम् अप्य् अस्पृहयन्ति, भक्तिसुखमात्राभिलाषेण । यद्यपि तेभ्यो न स्पृहयन्तीत्य् अर्थः, तथापि ते मे मम लोके वैकुण्ठाख्ये अश्नुवते प्राप्नुवन्त्य् एवेति स्ववात्सल्यविशेषो दर्शितः । यथा सुदाममालाकारवरे

सोऽपि वव्रेऽचलां भक्तिं तस्मिन्न् एवाखिलात्मनि ।
तद्भक्तेषु च सौहार्दं भूतेषु च दयां पराम् ।
इति तस्मै वरान् दत्त्वा श्रियश् चान्वयवर्धिनीम् ॥ [भा.पु. १०.४१.५२] इति ।

अतस् तेषां तत्रानासक्तिश् च द्योतिता । अविद्यानिवृत्त्यनन्तरम् इति मम कृपयाचिताम् इति च तेषाम् अनर्थरूपत्वं खण्डितम् । किं वा, माययाचितां ब्रह्मलोकादिगतां सम्पत्तिम् अपीति तेषां सर्ववशीकारित्वम् एव दर्शितम्, न तु तद्भोगः । तस्यातितुच्छत्वेन तेष्व् अनर्हत्वात् । श्रुतिश् चात्रतद् यथेह कर्मजितो लोकः क्षीयते एवम् एवामुत्र पुण्यजितो लोकः क्षीयते [छा.उ. ८.१.६] इत्य् अनन्तरम्, अथ य इहात्मानम् अनुविद्य व्रजन्त्य् एतांश् च सत्यकामांस् तेषां सर्वेषु लोकेषु कामचारो भवतीति ॥३७॥ [भगवत्सन्दर्भ ५१ (६२)]

विश्वनाथः  किं च, कर्मज्ञानयोगादीनां भक्त्यविनाभावसिद्धत्वात् तत्तद्विनाभूतया अपि भक्तेस् तत्तत्फलदायित्वेन, यत् कर्मभिर् यत् तपसा [भा.पु. ११.२०.३२] इत्य् आदौ श्रुतत्वात् । स्वर्गादीन्य् अपि वस्तुतो भक्तेर् एव फलानीति शुद्धभक्तिमन्तो मल्लोकवासिन एव मद्भजनानन्तर्भूतान्य् एव सर्वसुखान्य् अनुभवन्तीत्य् आहअथो अविद्यानिवृत्त्यनन्तरम् एव, मायया चितां विभूतिं सर्वब्रह्माण्डगतसुखानि । मायिनस् ताम् इति च पाठः । अणिमाद्यष्टयोगैश्वर्यसुखं चानुप्रवृत्तं भक्तिम् अनु स्वत एव प्राप्तं, तथा भागवतीं श्रियं वैकुण्ठस्थां सार्ष्टिसञ्ज्ञां सम्पत्तिं नु निश्चितं चकाराद् ब्रह्मानन्दं च अस्पृहयन्ति, मदीयहासावलोकादिहृतात्ममनःप्राणत्वात् । यद्यपि तेभ्यो न स्पृहयन्तीत्य् अर्थः, तथापि परमेश्वरस्य मे मम लोके वैकुण्ठे अश्नुवते प्राप्नुवन्त्य् एवेति स्ववात्सल्यविशेषो दर्शितः ॥३७॥

 ओ)०(ओ

॥ ३.२५.३८ ॥

न कर्हिचिन् मत्पराः शान्तरूपे
नङ्क्ष्यन्ति नो मेऽनिमिषो लेढि हेतिः ।
येषाम् अहं प्रिय आत्मा सुतश् च
सखा गुरुः सुहृदो दैवम् इष्टम् ॥

मध्वः  आदारनादिकर्तृत्वाद् आत्मा ॥३८॥

श्रीधरः  नन्व् एवं तर्हि लोकत्वाविशेषात् स्वर्गादिवत् भोक्तृभोग्यानां कदाचिद् विनाशः स्यात् ? तत्राहहे शान्तरूपे ! यद् वा, शान्तं शुद्धसत्त्वं तद्रूपे वैकुण्ठे मत्पराः कदाचिद् अपि न नङ्क्ष्यन्ति भोग्यहीना न भवन्ति । अनिमिषो मे हेतिर् मदीयं कालचक्रं च नो लेढि तान् न ग्रसति । तत्र हेतुःयेषाम् इति । सुत इव स्नेहविषयः, सखेव विश्वासास्पदम्, गुरुर् इवोपदेष्टा, सुहृद् इव हितकारी, इष्टं दैवम् इव पूज्यः । एवं सर्वभावेन मां ये भजन्ति, तान् मदीयं कालचक्रं न ग्रसतीत्य् अर्थः ॥३८॥

चैतन्यमतमञ्जुषा  ननु परिणामे कालः कथम् एतान् न नाशयतीत्य् आहन कर्हिचिद् इत्य् आदि । हे शान्तरूपे ! कदाचिद् अपि मत्परा न नङ्क्ष्यन्ति । कालस्य सत्तायां कथं तेषां न नाशः, येन द्विपरार्धावसाने ब्रह्मणोऽपि नाशः क्रियते ? तत्राहअनिमिषः कालो हेतिर् मदस्त्ररूपं तान् नो लेढि । तत्र मल्लोके तस्य अभावात्, न यत्र कालः किम् उत [भा.पु. २.९.१०] इत्याद्युक्तेः । त एव के ? इत्य् आहयेषाम् अहम् इत्य् आदि ॥३८॥

सनातनः (ह.भ.वि. १०.१८३)  हे शान्तरूपे ! कदाचिद् अपि न नङ्क्षन्ति, भोगहीना न भवन्ति । तत्र हेतुःअनिमिषो मे हेतिः मदीयं कालचक्रं न लेढि, न तान् ग्रसति । यद् वा, जिह्वाग्रेणापि न स्पृशति । तत्रैव हेतुःयेषाम् इति । सुत इव स्नेहविषयः । सखेव विश्वासास्पदम्, गुरुर् इवोपदेष्टा, सुहृद् इव हितकारी । इष्टं दैवतम् इव पूज्यम् । एवं सर्वभावेन ये मां भजन्ति, तान् मदीयं कालचक्रं न ग्रसतीत्य् अर्थः ।

यद् वा, न नङ्क्ष्यन्ति विचित्रविषयादिभोगेऽपि निजमार्गान् न भ्रश्यन्तीत्य् अर्थः । यद् वा, ममादृश्या न भवन्ति । अतः कालचक्रं जिह्वया लेढुं कथञ्चित् स्प्रष्टुं न शक्नोतीत्य् अर्थः । चकारोऽत्र विकल्पे तेषाम् एकतरत्वेनैव सर्वसिद्धेः ।

यद् वा, येषां साक्षात् प्रियादिरूपोऽप्य् अहं भवामि । तत्र प्रियः उपकारादिना प्रीतिविषयः । आत्मा स्वभावत एव प्रियः । सुहृदः सर्वज्ञातयः सम्बन्धिनश् च । इष्टं दैवतम् । आत्मप्रदो नाथः । एषां दुर्घटत्वं यथोत्तरम् ऊह्यम् । यथा प्रियो भर्ता दण्डकारण्यवासिमुनीनां गोपीजनानां च आत्मा स्वयम् एवाहम् । एवम् अत्र भक्तमाहात्म्यवर्णनरसेन क्रमो नापेक्षितः ॥३८॥

क्रमसन्दर्भः  नन्व् एवं तर्हि लोकत्वाविशेषात् स्वर्गादिवत् भोक्तृभोग्यानां कदाचिद् विनाशः स्यात् ? तत्राहशान्तरूपे शान्तम् अविकृतं रूपं यस्य तस्मिन् वैकुण्ठे मत्परास् तद्वासिनो लोकाः कदाचिद् अपि न नङ्क्ष्यन्ति भोग्यहीना न भवन्ति । अनिमिषो मे हेतिः मदीयं कालचक्रं नो लेढि, तान् न ग्रसते । न स पुनर् आवर्तते [छा.उ. ८.१५.१] इति श्रुतेः ।

आब्रह्मभुवनाल् लोकाः पुनर् आवर्तिनोऽर्जुन ।
माम् उपेत्य तु कौन्तेय पुनर् जन्म न विद्यते ॥ [गीता ८.१६]

इति श्रीगीतोपनिषद्भ्यः । सहस्रनामभाष्येऽप्य् उक्तम्परम् उत्कृष्टम् अयनं स्थानं पुनर् आवृत्तिशङ्कारहितम् इति परायणः । पुंलिङ्गपक्षे बहुव्रीहिर् इति । न केवलम् एतावत् तेषां माहात्म्यम् इत्य् आहयेषाम् इति । प्रियो लक्ष्म्यादीनां तत् तया [प्रियतया] भावनीयः । एवम् आत्मा परमात्मा सनकादीनाम्, सुतो भवदादीनाम् । सखा श्रीश्रीदामादीनाम् । गुरुः श्रीप्रद्युम्नादीनाम् । सुहृदः एक एव नानाप्रकारः [कस्यापि भ्राता कस्यापि मातुलेयः कस्यापि वैवाहिक इत्यादिरूपः] पाण्डवादीनाम् इव, दैवम् इष्टम् उद्धवादीनाम् इव ।

यद् वागोलोकादिकम् अपेक्ष्यैवम् उक्तम् । तत्र हि तथाभावा एव श्रीगोपा नित्या विद्यन्ते । येषां न मां विना न कश्चिद् अपरप्रेमभाजनम् अस्तीत्य् अर्थः । अथवा, तं लोकं कीदृग्भावा अविद्यानिवृत्त्यनन्तरं प्राप्नुवन्ति ? तत्राहयेषाम् इति । ये केचित् पाद्मोत्तरखण्डे दर्शितदण्डकारण्यवासिमुनिगणसवासनाः “प्रियः पतिः” इति मां भावयन्ति,
ये केचिच् च सनकादिसवासना आत्मा ब्रह्मैवायं साक्षाद् इति मां भावयन्ति, एवम् अन्ये च ये ये, त एव प्राप्नुवन्तीत्य् अर्थः । सुहृद इति बहुत्वं सौहृदस्य नानाभेदापेक्षया । एवं चतुर्थे श्रीनारदवाक्ये

शान्ताः समदृशः शुद्धाः सर्वभूतानुरञ्जनाः ।
यान्त्य् अञ्जसाच्युतपदम् अच्युतप्रियबान्धवाः ॥ [भा.पु. ४.१२.३७] इति ।

अतस् त्वन् नाभिजाते मयि सुतस्नेहरूपैव भक्तिस् तवोचितेति च दर्शितम् । अन्तिमनिष्ठा च तस्यास् तथाज्ञाततत्त्वाप्य् अभून् नष्टे वत्से गौर् इव वत्सला [भा.पु. ३.३.२१] इति ॥३८॥ [भगवत्सन्दर्भ ६५]

विश्वनाथः  नन्व् एवं तर्हि लोकत्वाविशेषात् स्वर्गादिवद् भोक्तृभोग्यानां कदाचिद् विनाशः स्यात् तत्राहशान्तम् अविकृतरूपं यस्य तस्मिन् मल्लोके मत्परास् तद् वासिनो लोकाः कदाचिद् अपि न नङ्क्ष्यन्ति भोग्यहीना न भवन्ति । अनिमिषा मे हेतिर् मदीयं कालचक्रं नो लेढि तान् न ग्रसति । न स पुनर् आवर्तते इति श्रुतेः ।

आ ब्रह्मभुवनाल् लोकाः पुनरावर्तिनोऽर्जुन ।
माम् उपेत्य तु कौन्तेय पुनर्जन्म न विद्यते ॥ इति गीतोपनिषद्भ्यः [८.१६]

सहस्रनामभाष्येऽपि परम् उत्कृष्टम् अयनं स्थानं पुनर् आवृत्तिशङ्कारहितम् इति परायणपदं व्याख्यातम् । येषाम् अहं प्रिय इति प्रेयसीभाववताम् । आत्मेति शान्तभक्तानाम् । सुत इति वात्सल्यभाववताम् । सखेति सख्यवताम् । गुरुर् इति दास्यविशेषवताम् । सुहृद इति बहुत्वम् आर्षं सख्यभेदवताम् । इष्टं दैवम् इति दास्यभाववताम् । तथा चोक्तं नारायणव्यूहस्तवे

पतिपुत्रसुहृद्भ्रातृपितृवन् मैत्रवद् धरिम् ।
ये ध्यायन्ति सदोद्युक्तास् तेभ्योऽपीह नमो नमः ॥ इति ।

यम् एवैष वृणुते तेन लभ्यः इत्य् अस्याः श्रुतेर् अपि । यं प्रियत्वेन वा पितृत्वेन भ्रातृत्वेन वा सखित्वेन वा पुत्रभृत्यादित्वेन वा वृणुते तेन लभ्य इत्य् अर्थो वेदितव्य इति रागानुगायाः स्वाभाविक्या भक्तेर् उदाहरणं ज्ञेयम् ॥३८॥

 ओ)०(ओ

॥ ३.२५.३९४० ॥

इमं लोकं तथैवामुम् आत्मानम् उभयायिनम् ।
आत्मानम् अनु ये चेह ये रायः पशवो गृहाः ॥
विसृज्य सर्वान् अन्यांश् च माम् एवं विश्वतोमुखम् ।
भजन्त्य् अनन्यया भक्त्या तान् मृत्योर् अतिपारये ॥

श्रीधरः  एवम्भूतां तु मुक्तिम् एकान्तभक्तेभ्यो ददामीत्य् आहैमम् इति द्वाभ्याम् । उभयायिनं लोकद्वयगामिनम् आत्मानं सोपाधिकम् आत्मानम् अनु ये पुत्रकलत्रादयो ये च पश्वादयः । रायः धनानि ॥३९॥ अन्यांश् च परिग्रहान् । मृत्योः संसाराद् अतिपारयेऽतितारयामि ॥४०॥

चैतन्यमतमञ्जुषा  कथं कालस् तान् न लेढि इत्य् आह । इमम् इत्य् आदि द्वाभ्याम् । इमं लोकम् अमुं च अन्यान् अपि सर्वानुक्तान् अपि सन्त्यज्य मां भजन्ति ये, विश्वतोमुखं सर्वतः सम्मुखं तान् मृत्योः सकाशाद् अहम् एवातिपारये । मृत्योः कालात् ॥३९४०॥

क्रमसन्दर्भः  तथैवोपसंहरतिइमम् इति युग्मकेन । एवं प्रियत्वादिप्रकारेण ॥३९॥ विश्वतोमुखं तत्तद्भावानुसारेणानन्ताविर्भावम् अनन्यया भावानन्तरामिश्रितया ॥४०॥

विश्वनाथः  अस्वाभाविक्याः साधनभक्तेर् उदाहरणम् आह द्वाभ्याम् । इमं दृष्टभोगासक्तिम् अमुम् अदृष्टभोगासक्तिम् उभयायिनं तदुभयगामिनम् आत्मानम् इत्य् अहन्तास्पदे भोक्तरि चासक्तिं विसृज्येति यथैव भोगाद्यासक्तिर् भोगादिप्रशंसा गम्या, तथैव तत्तदासक्तित्यागस् तत्तन्निन्दागम्य इति । यथोक्तञ्जुषमाणाश् च तान् कामान् दुःखोदर्कांश् च गर्हयन् [भा.पु. ११.२०.२८] इति । तथात्मानम् अनु लक्ष्यीकृत्य ये पुत्रकलत्रादयः, ये च व्य्वहारिका रैप्रभृतयः । रायो धनानि, विश्वतो मुखं ते यस्यां दिशि यान्ति तत्रैवाहं तेषाम् अभिमुख एव वर्ते इत्य् अर्थः । अनन्यया देवतान्तरभक्तिज्ञानकर्मादिशून्यया । मृत्योः संसारसिन्धोः अतिपारये भक्तिमात्राभिलाषित्वेन संसारपारम् अनिच्छतोऽपि तान् अतिक्रम्य पारये पारं प्रापयामीति तान् एवम् अज्ञापयित्वेवेत्य् अर्थः । यद् उक्तञ्जरयत्य् आशु या कोशम् इत्य् आदि ॥३९४०॥

 ओ)०(ओ

॥ ३.२५.४१ ॥

नान्यत्र मद् भगवतः प्रधानपुरुषेश्वरात् ।
आत्मनः सर्वभूतानां भयं तीव्रं निवर्तते ॥

श्रीधरः  अभक्तानां तु कथञ्चिद् अपि न मोक्ष इत्य् आहनेति । मद्भगवतोऽन्यत्र भगवतो मत्तो विना । सर्वभूतानाम् आत्मनः । भगवदादिविशेषणत्रयेण सामर्थ्यं निरपेक्षत्वं हितकारित्वं चोक्तम् ॥४१॥

चैतन्यमतमञ्जुषा  मत्त एव भवति, नश्यति चेत्य् आहमान्यत्रेत्यादि । प्रधानपुरुषेश्वराद् इति श्रीकृष्णम् उद्दिश्य वदतिमद्भगवतो मम भगवान् मदीश्वरस् तस्मात् ॥४१॥

क्रमसन्दर्भः  यच् च भवत्या जिज्ञासया प्रकृतेः पुरुषस्येत्य् उक्तम्, तत् तु केवलं न किञ्चिद् इत्य् आहनान्यत्रेति ॥४१॥

विश्वनाथः  मद्भक्तिं विना तु नैव निस्तार इत्य् आहमत्तोऽन्यत्र मां विनेति मद्भक्तिं विनेत्य् अर्थः । भक्तिनांर् विषयीभूतस्य स्वस्यानन्तस्वरूपत्वेऽपि विशेषणत्रयेण पूर्वपूर्वमुख्यानि सेव्यस्वरूपाणि कानिचित् सूचयति । भगवान् प्रथमतः पूर्णः श्रीकृष्ण एव । ततः श्रीरामः प्रधानपुरुषेश्वरः परव्योमनाथः । तत आत्मा प्रकृत्यन्तर्यामी समष्ट्यन्तर्यामी चेति पुरुषत्रयम् । पुरुषावतारा मत्स्यकूर्मादयोऽपि ज्ञेयः ॥४१॥

 ओ)०(ओ

॥ ३.२५.४२ ॥

मद्भयाद् वाति वातोऽयं सूर्यस् तपति मद्भयात् ।
वर्षतीन्द्रो दहत्य् अग्निर् मृत्युश् चरति मद्भयात् ॥

श्रीधरः  ऐश्वर्यं स्फुटयतिमद्भयाद् इति । श्रुतिश् च

भीषास्माद् वातः पवते भीषोदेति सूर्यः ।
भीषास्माद् अग्निश् चन्द्रश् च मृत्युर् धावति पञ्चमः ॥ [तै.उ. २.८.१] इति ॥४२॥

चैतन्यमतमञ्जुषा  भयं दर्शयतिमद्भयाद् इत्य् आदि । सर्वेषां भयहेतूनां कालादीनाम् अपि मत्त एव भयम् इति भावः ॥४२॥

क्रमसन्दर्भः  न व्याख्यातम्.

विश्वनाथः  नन्व् अनन्यया भक्त्येति त्वयोक्तं, अतः अन्ये खल्व् असेविता देवाः कुप्यन्तस् त्वद्भक्तं कदाचिद् दुःखयन्ति न वेति तत्र साटोपम् आहमद् इति । श्रुतिश् च

भीषास्माद् वातः पवते भीषोदेति सूर्यः ।
भीषास्माद् अग्निश् चन्द्रश् च मृत्युर् धावति पञ्चमः ॥ [तै.उ. २.८.१] इति ।

तेन यदि कम् अपि ते मद्भक्तं कदाचिद् अपि दुन्वन्ति, तदा तांस् तत्तदधिकाराद् अप्य् अधः पातयितुं नैवाहं विलम्बे इति भावः ॥४२॥

 ओ)०(ओ

॥ ३.२५.४३ ॥

ज्ञानवैराग्ययुक्तेन भक्तियोगेन योगिनः ।
क्षेमाय पादमूलं मे प्रविशन्त्य् अकुतोभयम् ॥

श्रीधरः  मद्भजनाद् एव मोक्ष इत्य् अत्र सदाचारं प्रमाणयतिज्ञानेति ॥४३॥

चैतन्यमतमञ्जुषा  इदानीं भक्तेः प्राधान्यं दर्शयति द्वाभ्याञ्ज्ञानवैराग्येति । ज्ञानवैराग्ये युक्ते उपयुक्ते यत्र तेन । अतो ज्ञानादिसापेक्ष्यं भक्तेर् नास्तीति । पादमूलं चरणारविन्दनिकटम् । आथवा तेन केवलेन भक्तियोगेन पादमूलं प्रविशन्तीत्य् अन्वयः । ज्ञानवैराग्यापेक्षा तु न कार्या, मत्पादमूलप्राप्तौ तयोः सुलभत्वम् इत्य् आहज्ञानवैराग्ययुग् इति पादमूलविशेषणम् । अतो भक्तिर् एव कार्येति दर्शयतिएतावान् इत्य् आदि ॥४३॥

क्रमसन्दर्भः  न व्याख्यातम्.

विश्वनाथः  शुद्धां भक्तिम् उक्त्वा ज्ञानादिमिश्रां भक्तिम् आहज्ञानेति ॥४३॥

 ओ)०(ओ

॥ ३.२५.४४ ॥

एतावान् एव लोकेऽस्मिन् पुंसां निःश्रेयसोदयः ।
तीव्रेण भक्तियोगेन मनो मय्य् अर्पितं स्थिरम् ॥

श्रीधरः  उपसंहरति, एतावान् इति । मय्य् अर्पितं सन् मनः स्थिरं भवतीति यद् एतावान् एव ॥४४॥

चैतन्यमतमञ्जुषा  अतो भक्तिर् एव कार्येति दर्शयतिएतावान् इत्य् आदि ॥४४॥

क्रमसन्दर्भः  देवानाम् इत्य् आदिवत् स्वस्य तु मतम् आहएतावान् इति । तीव्रेण दृढेन योगकर्मादिभिर् अभङ्गुरेण शुद्धेनेत्य् अर्थः । तेनैवार्पितम् । सत् स्थिरं भवतीति यत् एतावान् एव निःश्रेयसस्य परमपुरुषार्थस्याविर्भावः ॥४४॥

विश्वनाथः  तद् अपि मम शुद्धैव भक्तिः सर्वतः श्रेष्ठेत्य् आहएतावान् इति । इतोऽधिको निःश्रेयसोदयो नैव कोऽप्य् अस्ति, किं त्व् इतो न्यून एव सर्व इति भावः । तीव्रेण दृढेन ज्ञानकर्मादिभिर् अभङ्गुरेण शुद्धेनेत्य् अर्थः । निःश्रेयसस्य परमपुरुषार्थस्योदयः ॥४४॥

इति सारार्थदर्शिन्यां हर्षिण्यां भक्तचेतसाम् ।
तृतीये पञ्चविंशोऽयं सङ्गतः सङ्गतः सताम् ॥*॥

 ओ)०(ओ

इति श्रीमद्भागवते महापुराणे ब्रह्मसूत्रभाष्ये
पारमहंस्यं संहितायां वैयासिक्यां
तृतीयस्कन्धे विदुरमैत्रेयसंवादे
कापिलेये भक्तियोगो नाम
पञ्चविंशोऽध्यायः ।
॥३.२५॥

ओ)०(ओ

(३.२६)
अथ षड्विंशोऽध्यायः
कापिलेये तत्त्वसमाम्नायः

॥ ३.२६.१ ॥

श्रीभगवान् उवाच
अथ ते सम्प्रवक्ष्यामि तत्त्वानां लक्षणं पृथक् ।
यद् विदित्वा विमुच्येत पुरुषः प्राकृतैर् गुणैः ॥

श्रीधरः  
षड्विंशे पुम्प्रकृत्योस् तु विवेकायोपवर्ण्यते ।
साङ्ख्येन सर्वभावानां जन्मलक्षणभेदतः ॥
धात्रा पुत्राय यत् प्रोक्तं क्षत्त्रे मित्रासुतेन यत् ।
मात्रे साङ्ख्यं तद् अध्यात्मं प्राधान्येनाह तत्त्ववित् ॥

तत्त्वाम्नायं यत् प्रवदन्ति साङ्ख्यम् इत्य् अत्र साङ्ख्यं भक्तिर् योगश् चेति त्रयम् उपक्षिप्तम् । तत्र भक्तिम् उक्त्वेदानीं साङ्ख्यम् आहअथेति ॥१॥

क्रमसन्दर्भः  तद् एवं कृतार्थयित्वा विवेकमात्राय साङ्ख्यज्ञानयोगादिमार्गान् अप्य् आह यावत्समाप्तियथेति ॥१॥

विश्वनाथः
षड्विंशे महदादीनाम् उत्पत्तिलक्षणं तथा ।
तैर् विराट् तस्य चैतन्यम् उक्तम् आत्मप्रवेशतः ॥

मात्रा पृष्टेषु भक्तिज्ञानयोगेषु भक्तिम् उक्त्वा मातरं तयैव कृतार्थीकृत्यापि कर्मज्ञानयोगादिभिः स्वर्गमोक्षादिफलानां भक्त्या विना दातुम् अशक्यत्वात् तेष्व् अपि भक्तिमहादेव्या अधिकारात् सर्वत्र साम्राज्यवत्यास् तस्या उपासकजनैर् अपि कौत्कवशात् कर्मज्ञानादयोऽपि जिज्ञासनीया एवेति साम्प्रतं ज्ञानं वक्तुम् आहअथेति ॥१॥

 ओ)०(ओ

॥ ३.२६.२ ॥

ज्ञानं निःश्रेयसार्थाय पुरुषस्यात्मदर्शनम् ।
यद् आहुर् वर्णये तत् ते हृदयग्रन्थिभेदनम् ॥

श्रीधरः  ज्ञानम् इति । आत्मदर्शनरूपं ज्ञानम् अत एव हृदयग्रन्थिभेदनम् अहङ्कारनिवर्तकं निःश्रेयसप्रयोजनाय यद् आहुस् तत् ते वर्णयामि । तत्त्वलक्षणज्ञानाद् एव विविक्तात्मज्ञानं भवतीति भावः ॥२॥

क्रमसन्दर्भः  न व्याख्यातम्.

विश्वनाथः  ननु, तत्त्वलक्षणज्ञानेन किं भविष्यतीत्य् अत आहज्ञानम् इति । तत्त्वलक्षणज्ञानाद् एव विव्क्तात्मज्ञानं भवतीति भावः ॥२॥

 ओ)०(ओ

॥ ३.२६.३ ॥

अनादिर् आत्मा पुरुषो निर्गुणः प्रकृतेः परः ।
प्रत्यग्धामा स्वयञ्ज्योतिर् विश्वं येन समन्वितम् ॥

मध्वः  स परमो न जायते न मिर्यते इति प्रसिद्धं हि । देहाद्युपाधिभिर् आत्तधर्मो जीवोऽपि स्वप्रवद भ्रान्त्या जायते म्रियते च । भ्रान्तित्वाद् देहात्मत्वस्य किम् उ । सर्वज्ञस्वतन्त्रत्वादिवैलक्षण्ययुक्त ईश्वरः ।

परस्य जन्ममृत्य्वाद्याः स्युः स्वतन्त्रस्य किं पुनः ।
जीवस्यापि यतो भ्रान्त्या जन्ममृत्य्वादिसङ्गतिः ॥ इति महाकौर्मे ॥३॥

श्रीधरः  तत्र पुरुषं लक्षयतिअनादिर् इति । आत्मैव पुरुषः । कोऽसाव् आत्मा ? प्रत्यक् प्रतिलोमं धाम स्फूर्तिर् यस्य । क्षणिकपक्षं व्यावर्तयतिअनादिर् इति । संसारित्वपक्षं व्यावर्तय्तैप्रकृतेः परः । अन्योऽसङ्गः । ज्ञानादिगुणत्वं वारयतिनिर्गुणः । मीमांसकाद्यभिमतज्ञानविषयत्वं वारयतिस्वयञ्ज्योतिः । अनेनैव प्राभाकराभिमतं ज्ञानाधारत्वेन स्फुरणम् अपि निरस्तम् । स्वयञ्ज्योतिष्ट्वे हेतुःविश्वं येन समन्वितम्, प्रकाशते इति शेषः । एतैर् एव हेतुभिः पुरुषास्य प्रकृतेः परत्वम् अपि सिद्धम् ॥३॥

क्रमसन्दर्भः  अनादिर् इति । आत्मा परमात्मैव पुरुषो निर्गुणः प्राकृतगुणरहितः । विश्वं येन समन्वितम् इति सर्वकारणत्वम् । तेन विचित्रप्रकाशकतयानन्तशक्तित्वं दर्शितम् ॥३॥

विश्वनाथः  तत्र पुरुषं लक्षयतिअनादिर् नित्यः आत्मा परमात्मैव पुरुषः निर्गुणः प्राकृतगुणरहितः । यतः प्रकृतेः परः । प्रत्यक् सर्वेन्द्रियागम्यं धाम कारणार्णवो यस्य सः । अत एव स्वयञ्ज्योतिः स्वप्रकाशः । स्वयञ्ज्योतिष्ट्वे हेतुःविश्वं येन समन्वितं सत् प्रकाशत इति शेषः ॥३॥

 ओ)०(ओ

॥ ३.२६.४ ॥

स एष प्रकृतिं सूक्ष्मां दैवीं गुणमयीं विभुः ।
यदृच्छयैवोपगताम् अभ्यपद्यत लीलया ॥

मध्वः  उपागतां समीपस्थाम् ॥४॥

श्रीधरः  अत्रावरणविक्षेपशक्तिभेदेन प्रकृतिर् द्विविधा । तत्रावरणशक्त्या सैव जीवोपाधिर् अविद्या । विक्षेपशक्त्या सैव माया पारमेश्वरी । पुरुषश् च जीवेश्वररूपेण द्विविधः । तत्र यः प्रकृत्यविवेकेन संसरति स जीवः । यस् तु प्रकृतिं वशीकृत्य विश्वसृष्ट्यादि करोति स ईश्वरः । तत्र प्रकृत्यविवेकेन जीवस्य संसारप्रकारम् आहस एष इति पञ्चभिः । सूक्ष्माम् अव्यक्तां दैवीं देवस्य विष्णोः शक्तिं लीलयोपगतां यदृच्छयैवाभ्यपद्यतेत्य् अन्वयः ॥४॥

क्रमसन्दर्भः  स एष परमात्मा यदृच्छया स्वैरितया या लीला, तयाभ्यपद्यत ऐक्षत । लोकवत् तु लीलाकैवल्यं [वे.सू. २.१.३३] इति न्यायात् । स ऐक्षत [बृ.आ.उ. १.२.५] इति श्रुतेः ॥४॥

विश्वनाथः  एष परमात्मा यदृच्छयैव स्वैरितयैव स्वशक्तित्वाद् उपगतां कर्मबन्धजगत्सिसृक्षासमय एव लीलया अभ्यपद्यत जीवशक्तिरूपं वीर्यं तस्याम् आदधान ऐक्षतेत्य् अर्थः ॥४॥
 ओ)०(ओ

॥ ३.२६.५ ॥

गुणैर् विचित्राः सृजतीं सरूपाः प्रकृतिं प्रजाः ।
विलोक्य मुमुहे सद्यः स इह ज्ञानगूहया ॥

मध्वः  मुमुहे मोहयामास । तद् एतन् मे विजानीहिकृत्वा विवाहम् इत्य् आदिवत् ॥५॥

श्रीधरः  तस्या लीलाम् आहगुणैर् इति । ज्ञानं गूहयत्य् आवृणोतीति ज्ञानगूहा तया । तथा च श्रुतिः
अजाम् एकां लोहितशुक्लकृष्णां
बह्वीं प्रजां जनय्न्तीं सरूपाम् ।
अजो ह्य् एओ जुषमाणोऽनुशेते
जहात्य् एनां भुक्तभोगाम् अजोऽन्यः ॥ [श्वे.उ. ४.५] इति ।

मुमुहे आत्मानं विस्मृतवान् ॥५॥

क्रमसन्दर्भः  ततश् च पुरुषान्तरस्यावस्थाम् आहगुणैर् इति । तां चैकांशेन सृजन्तीम् । इह शरीरे स प्रसिद्धो जीवाख्यः पुरुषस् तु मुमुहे । ज्ञानगूहया तस्याः प्रकृतेर् एवाविद्याख्यया वृत्त्या । अत्र विलोक्येत्य् अनेन । मुमुहे इत्य् अनेन ज्ञानगूहयेत्य् अनेन च पराग्भूतायाः प्रकृतेस् तत्कृताद् अज्ञानाच् च प्रत्यग्भूतं यज् ज्ञानं, तत् तस्य स्वरूपशक्तिर् एव स्याद् इति गम्यते । श्रीगीतोपनिषदि च तथाअज्ञानेनावृतं ज्ञानं तेन मुह्यति जन्तवः [गीता ५.१५] इति ॥५॥

विश्वनाथः  तत्र जीवस्य मोहम् आहप्रकृतिं विलोक्य स जीवात्मा इह प्रकृतौ स्थितः सद्यः प्रकृइत्संसर्गसमय एव ज्ञानगूहया प्रकृतेर् एवाविद्याख्यवृत्त्या युक्तो मुमुहे स्वरूपं विसस्मार, सदैवानाद्यविद्यया युक्तोऽपि जीवः सुषुप्तौ यथा स्वरूपं किञ्चिद् उपलभते, तथैव सृष्टेः पूर्वं प्रलयेऽपि स्वरूपम् उपलभमान एवासीत् । सृष्टारम्भे तु तद् विसस्मारेत्य् अर्थः । कीदृशीम् ? गुणैः सत्त्वादिभिर् विचित्राः प्रजाः सृजन्तीम् । तथा च श्रुतिः

अजाम् एकां लोहितशुक्लकृष्णां
बह्वीं प्रजां जनय्न्तीं सरूपाम् ।
अजो ह्य् एओ जुषमाणोऽनुशेते
जहात्य् एनां भुक्तभोगाम् अजोऽन्यः ॥ [श्वे.उ. ४.५] इति ।

ओ)०(ओ

॥ ३.२६.६ ॥

एवं पराभिध्यानेन कर्तृत्वं प्रकृतेः पुमान् ।
कर्मसु क्रियमाणेषु गुणैर् आत्मनि मन्यते ॥

मध्वः  यत्र कारयितातीव स्वतन्त्रस् तत्र कर्तृता ।
प्रोच्यते तु यथा ब्रह्मत्वज्ञः संसारभाग् यतः ॥ इति च ।

लये वाप्य् अथवा सृष्टौ त्व् अन्तरालेपिनः क्वचित् ।
प्रकृत्या रहितं ब्रह्म कदाचिद् अपि तिष्ठति ॥ इति कापिलेये ।

एवं पराभिध्यानेन परात्मेच्छया । प्रकृतेः कर्तृत्वं जीव आत्मनि मन्यते ॥६॥

श्रीधरः  पराभिध्यानं प्रकृत्यध्यासस् तेन । प्रकृतेर् गुणैः कर्मसु क्रियमाणेषु कर्तृत्वम् आत्मनि मन्यते ॥६॥

क्रमसन्दर्भः  पराभिध्यानेन प्रकृत्यावेशेन प्रकृतिर् एवाहम् इति मननेन प्रकृतेर् गुणैः क्रियमाणेषु कर्मसु कर्तृत्वम् आत्मनि मन्यते । अत्र निरहम्भावस्य पराभिध्यानासम्भवात् परावेशजाताहङ्कारस्य चावरकत्वाद् अस्त्य् एव तस्मिन्न् अन्योऽहम्भावविशेषः । स च शुद्धस्वरूपमात्रनिष्ठत्वान् न संसारहेतुर् इति स्पष्टम् ।

एतद् एवाहङ्कारद्वयं सन्ने यद् इन्द्रियगणेऽहमि च प्रसुप्ते कूटस्थ आशयम् ऋते तदनुस्मृतिर् नः [भा.पु. ११.३.३९] इत्य् अत्र दर्शितम् उपाध्यभिमानात्मकस्याहङ्कारस्य प्रसुप्तत्वात् । तदनुस्मृतिर् न इत्य् अनेन सुखम् अहम् अस्वाप्स्वम् इत्य् आत्मनोऽहतयैव परामर्शाच् च । अत एव माम् अहं नाज्ञासिषम् इत्य् अत्र परामर्शेऽपि उपाध्यभिमानिनो ‘नुसन्धानाभावः अन्यस्य त्व् अज्ञानसाक्षित्वेनानुसन्धानम् इति दिक् ॥६॥ [परमात्मसन्दर्भ ३०]

विश्वनाथः  एवं नृत्यतो गायतः पश्यन् यथैवानुकरोति तान् [भा.पु. ११.२२.५३] इति रीत्या पराभिध्यानेन प्रकृत्यध्यासेन सा च प्रकृतिर् देह एवेति देह एवाहम् इति मननेन प्रकृतेर् गुणैः क्रियमाणेषु कर्मसु रूपादिग्रहणेषु कर्तृत्वम् आत्मनि मन्यते । तत्र निरहम्भावस्य पराभिध्यानासम्भवात् परावेशजाताहङ्कारस्य चावरकत्वाद् अस्त्य् एव तस्मिन्न् अन्योऽहम्भावविशेषः । स च शुद्धस्वरूपमात्रनिष्ठत्वान् न संसारहेतुर् इति स्पष्टम् । विप्रकुमारस्य साहङ्कारस्यैव भूतावेशत्वे सति भूतोऽहम् इति वदिति विवेचनीयम् ॥६॥

[अत्र ब्रह्मसूत्रे ३.२.५ पराभिध्यानात् तु तिरोहितं ततो ह्य् अस्य बद्धविपर्ययु इत्य् एतत् सूत्रं द्रष्टव्यम् ।]

 ओ)०(ओ

॥ ३.२६.७ ॥

तद् अस्य संसृतिर् बन्धः पारतन्त्र्यं च तत्कृतम् ।
भवत्य् अकर्तुर् ईशस्य साक्षिणो निर्वृतात्मनः ॥

मध्वः  विष्णोः सुराणां गुरूणां नित्या जीवस्वतन्त्रता ।
यत् तु तस्यान्यतन्त्रत्वं तज्ज्ञानाद् विनिवर्तते ॥ इति च ।

अकर्तुर् अनीशस्य सकाशात् । अक्लिष्टत्वाद् अकर्ता सा अकार्यत्वाद् अथापि वा इति च ॥७॥

श्रीधरः  तद् इति कर्तृत्वमननम् एव । अस्य पुरुषस्य । साक्षिमात्रत्वाद् अकर्तुर् एव सतः कर्मभिर् बन्धः । ईशस्यापरतन्त्रस्यैव कर्मबन्धकृतं भोगे पारतन्त्र्यं निर्वृतात्मनः सुखात्मकस्यैव संसृतिर् जन्ममृत्युप्रवाहः प्रकृत्यविवेककृतम् एतत् सर्वं भवतीत्य् अर्थः ॥७॥

क्रमसन्दर्भः  न व्याख्यातम्.

विश्वनाथः  तद् इति कर्तृत्वमननम् एवास्य जीवस्य, वस्तुतः साक्षिमात्रत्वाद् अकर्तुर् एव सतः कर्मभिर् बन्धः । यथा राजकीयः पुरुषो राजोच्यते, तथैव ईशस्य ईशशब्दवाच्यस्येश्वरशक्तिरूपस्यापि कर्मबन्धकृतं भोगपारतन्त्र्यम् । निर्वृतात्मनः सुखस्वरूपस्यापि संसृतिर् जन्ममृत्युप्रवाहः ॥७॥

 ओ)०(ओ

॥ ३.२६.८ ॥

कार्यकारणकर्तृत्वे कारणं प्रकृतिं विदुः ।
भोक्तृत्वे सुखदुःखानां पुरुषं प्रकृतेः परम् ॥

मध्वः  एष कर्ता न क्रियते कारणं च जगत्प्रभुर् इति भारते ।

ब्रह्मादिभिः सर्गकरी श्रीविष्णुबलसंश्रयात् ।
सुखदुःखप्रदो विष्णुः स्वयम् एव सनातनः ॥
कर्तृत्वं सुखदुःखानां करोत्य् एको हरिः स्वयम् ।
भोक्तृत्वमात्रहेतुत्वं जीवे नान्यत्र कुत्रचित् ॥ इति भविष्यत्पर्वणि ॥८॥

श्रीधरः  ननु चैतन्यसामानाधिकरण्येनैव कर्तृत्वादिप्रतीतेः स्वस्यैव तदङ्गीक्रियतां, नेत्य् आह । कार्यं शरीरम् । कारणम् इन्द्रियम् । कर्ता देवतावर्गः । तद्भावापत्तौ पुरुषस्य प्रकृतिं कारणं विदुः । कूटस्थस्य स्वतो विकाराभावात् प्रकृतिपरिणामभूतदेहाद्यहङ्कारकृतम् एव कर्तृत्वादिकम् इत्य् अर्थः । भोक्तृत्वे तु पुरुषं कारणं विदुः इत्य् अस्यायं भावःयद्यप्य् अहङ्कारगतम् एव कर्तृत्वादिकं भोक्तृत्वं च, तथापि विकारस्य जडावसानत्वाद् उपाधिप्राधान्यं भोगस्य चिदवसानत्वाद् उपहितप्राधान्यम् इति ॥८॥

क्रमसन्दर्भः  तदुपाधिप्राधान्येन प्रवर्तमानम् उपाधिधर्मत्वेन व्यपदिश्यत इत्य् आहकार्येति । अत्र कार्यकारणकर्तृत्वे कारणं प्रकृतिं विदुः इत्य् आदौ परमात्मप्राधान्येन प्रवर्तमानं तु निरुपाधिकम् एव । यथा

सात्त्विकं कारकोऽसङ्गी रागान्धो राजसः स्मृतः ।
तामसः स्मृतिविभ्रष्टो निर्गुणो मदपाश्रयः ॥ [भा.पु. ११.२५.२६] इति ।

अथ भोक्तृत्वं संवेदनरूपत्वेन यथा तथा तत्रैव चिद्रूपे पर्यवस्यतीत्य् आहभोक्तृत्व इति । कारणं विदुः इति पूर्वेणैवान्वयः । अत्र टीकामते प्रतिबिम्ब दृष्टान्तो ज्ञेयः । अत्र हि कम्पादिक उपाधेर् धर्मः । प्रकाशस् तूपहितस्य । स्वमते तु तद् अपि नेष्यते, क्रियापि चैतन्यं विना न सम्भवतीति दृष्टान्तवैषम्यात् ॥८॥

विश्वनाथः  जीवस्य कर्मभिर् एव बन्धस् तेषां कर्मणां च साधने फलभोगे च क्रमेण प्रकृतिपुरुषाव् एव कारणे इत्य् आहकार्येति । भूतेन्द्रियदेवतादिभिर् एव कर्मसिद्धेस् तेषां भूतेन्द्रियदेवतानां च कार्यकारणकर्तृत्वे प्रकृतिम् एव कारणं विदुः । प्रकृत्यैव तेषां तद्भावस्य सृष्टत्वाज् जीवस्य कर्मकारणं मायाधीनम् इत्य् अर्थः । कर्मफलदाता च परमेश्वर एवेति जीवस्य कर्मफलभोक्तृत्वम् ईश्वराधीनम् एवेत्य् आहभोक्तृत्वं जीवस्य कर्मफलानां भोगे पुरुषं कारणं विदुर् इत्य् अन्वयः ॥८॥

 ओ)०(ओ

॥ ३.२६.९ ॥

देवहूतिर् उवाच
प्रकृतेः पुरुषस्यापि लक्षणं पुरुषोत्तम ।
ब्रूहि कारणयोर् अस्य सदसच् च यदात्मकम् ॥

मध्वः  प्रकृतिः पुरुषं चैव विध्य् अनादी इति च ॥९॥

श्रीधरः  तद् एवं संसारिणं पुरुषं तद्धेतुं प्रकृतिं च ज्ञात्वेदानीं जगत्कारणम् ईश्वरं तत्प्रकृतिं च पृच्छतिप्रकृतेर् इति । अस्य विश्वस्य । सद् असच् च स्थूलं सूक्ष्मं च कार्यं यद् आत्मकं तयोः प्रकृतिपुरुषयोः ॥९॥

क्रमसन्दर्भः  न व्याख्यातम्.

विश्वनाथः  ततश् च ताव् एव पर्कृतिपुरुषौ विशेषतो जिज्ञासमानाहप्रकृतेर् इति । अस्य विश्वस्य सद सच् च स्थूलं सूक्ष्मं च कार्यं यद् आत्मकम् ॥९॥

 ओ)०(ओ

॥ ३.२६.१० ॥

श्रीभगवान् उवाच
यत् तत् त्रिगुणम् अव्यक्तं नित्यं सदसदात्मकम् ।
प्रधानं प्रकृतिं प्राहुर् अविशेषं विशेषवत् ॥

मध्वः  व्यक्ताव्यक्तात्मकं यत् तद् विन्द्यात् सदसदात्मकम् ।
असर्गा केवला व्यक्ता सिसृक्षुर् उभयात्मिका ॥
व्यक्तैव कार्यरूपा तु प्रकृतिस् त्रिविधा मता ।
कार्यतः सा प्रधानत्वात् सा प्रधानम् इति कीर्त्यते ।
अविशेषाद् अकार्यत्वात् सा च श्रीविष्णुसंश्रया ॥ इति हरिवंशेषु ।

विशेषः कार्यम् उद्दिष्टं विशेषाद् दृश्यते यतः इति पाद्मे ॥१०॥

श्रीधरः  तत्र प्रकृतिं लक्षयति । यत् प्रधानं तद् एव प्रकृतिं प्राहुः । किं तत् प्रधानम् ? स्वतोऽविशेषं विशेषवद् विशेषाणाम् आश्रयः । तर्हि किं ब्रह्म ? न, त्रिगुणम् । किं महत्तत्त्वादि ? न, अव्यक्तम् अकार्यम् । किं कालादि ? न, सदसदात्मकं कार्यकारणरूपम् । किं जीवः प्रकृतिः ? न, नित्यम् ॥१०॥

क्रमसन्दर्भः  अथोपादानांशस्य प्रधानस्य लक्षणम् आहयत् तद् इति । यत् खलु त्रिगुणं सत्त्वादिगुणत्रयसमाहारस् तद् एवाव्यक्तं प्रधानं प्रकृतिं च प्राहुः । तत्राव्यक्तसञ्ज्ञत्वे हेतुःअविशेषं गुणत्रयसाम्यरूपत्वाद् अनभिव्यक्तविशेषम् अत एवाव्याकृतसञ्ज्ञं चेति गमितम् । प्रधानसञ्ज्ञत्वे हेतुः विशेषवत् । स्वांशकार्यरूपाणां महदादिविशेषाणाम् आश्रयरूपतया तेभ्यः श्रेष्ठम् । प्रकृतिसञ्ज्ञत्वे हेतुः । सदसदात्मकं सदसत्सु कार्यकारणरूपेषु महदादिषु कारणत्वाद् अनुगत आत्मा स्वरूपं यस्य तत् । तथापि नित्यं प्रलये कारणमात्रात्मनावस्थितसर्वांशत्वेन सृष्टिस्थित्योश् चापञ्चीकृतांशत्वेनाविकृतं स्वरूपं यस्य तादृशम् इति ब्रह्मत्वं महदादिरूपत्वं च व्यावृत्तम् । ब्रह्मणो निर्गुणत्वात् महदादीनां चाव्यक्तापेक्षया कार्यरूपत्वात् ।

यद् वा, सर्वतोऽप्य् आश्चर्यरूपत्वेन निर्वक्तुम् अशक्यत्वात् यत्तच्छब्देनोक्तम् । अत एव सर्वश्रेष्ठत्वात् प्रधानशब्देन ख्यातं वस्तु प्रकृतिं प्राहुः श्रौताह् स्मार्ताश् च । आश्चर्यरूप्त्वम् एव दर्शयतित्रिगुणम् अप्य् अव्यक्तम् । सगुणः खौल् व्यक्तीभवत्य् एव । तथा सत् कार्यं, असत् कारणं, तत्तदात्मकम् अपि नित्यम् । नैव मृदादि । तथा सत्त्वादिभिर् विशेषवद् अपि गुणसाम्यरूपत्वेनाविशेषम्, नैवम् अन्यद् इति । तद् एवं सिद्धे पूर्णवाक्यार्थेऽतिव्याप्तयस् तु यथायोगम् एकत्वादिधर्मैः परिहर्तव्याः ॥ [परमात्मसन्दर्भ ५५]

विश्वनाथः  तत्र प्रकृतिं लक्षयतियत् खलु त्रिगुणं सत्त्वादिगुणत्रयसमाहारस् तद् एवाव्यक्तं प्रधानं प्रकृतिं च प्राहुः । तत्राव्यक्तसञ्ज्ञत्वे हेतुःअविशेषं गुणत्रयसाम्यरूपत्वाद् अनभिव्यक्तविशेषम् । प्रधानसञ्ज्ञत्वे हेतुःविशेषवत् । स्वांशकार्यरूपाणां महदादिविशेषाणाम् आश्रयरूपत्वेन तेभ्यः श्रेष्ठम् । प्रकृतिसञ्ज्ञत्वे हेतुःसदसदात्मकम् । सदसत्सु कार्यकारणरूपेषु महदादिषु कारणत्वात् अनुगत आत्मा स्वरूपं यस्य तत् । प्रलयेऽपि कारणमात्रात्मनावस्थितत्वान् नित्यम् । यद् वा, यत् तद् अनिर्वचनीयं श्रेष्ठत्वात् प्रधानं तत् प्रकृतिं प्राहुः । अनिर्वचनीयत्वम् एवाहत्रिगुणम् अप्य् अव्यक्तं सगुणं खलु व्यक्तीभवत्य् एव । यथा सत्कार्यम् असत्कारणं तत्तदात्मकम् अपि नित्यम् । तथाभूतं मृदादि खल्व् अनित्यम् एव दृष्टं, तथैव महदादिविशेषवत् द्रव्यं खलु तद् अन्यद् रूपम् अविशेषं न दृष्टम् इति ॥१०॥

 ओ)०(ओ

॥ ३.२६.११ ॥

पञ्चभिः पञ्चभिर् ब्रह्म चतुर्भिर् दशभिस् तथा ।
एतच् चतुर्विंशतिकं गणं प्राधानिकं विदुः ॥

श्रीधरः  अन्येषां तत्त्वानां लक्षणं वक्तुं तानि गणयतिपञ्चभिर् इत्यादि । सङ्ख्याभेदेनैतच् चतुर्विंशतिकम् एतानि चतुर्विंशतिर् यस्मिन् गणे तं गणं प्राधानिकं प्रधानकार्यात्मकं ब्रहम विदुः ॥११॥

क्रमसन्दर्भः  न व्याख्यातम्.

विश्वनाथः  अन्येषां तत्त्वानां लक्षणं वक्तुं तानि गणयतिपञ्चभिर् इत्यादि । पञ्चभिस् तथा पञ्चभिश् चतुर्भिर् दशभिश् च यो गणस् तं प्राधानिकं प्रधानाद् अद्भुतं गणं ब्रह्म ब्रह्मत्वेनोपास्यं विदुर् ज्ञानिनः । गणं कीदृशम् एतानि महाभूतादीनि चतुर्विंशतिर् यत्र तम् ॥११॥

 ओ)०(ओ

॥ ३.२६.१२ ॥

महाभूतानि पञ्चैव भूर् आपोऽग्निर् मरुन् नभः ।
तन्मात्राणि च तावन्ति गन्धादीनि मतानि मे ॥

श्रीधरः  एतद् विवृणोतिमहाभूतानीति त्रिभिः । तावन्ति पञ्चैव ॥१२॥

क्रमसन्दर्भः  न व्याख्यातम्.

विश्वनाथः  तानि विवृणोति त्रिभिः । तावन्ति पञ्चैव ॥१२॥

 ओ)०(ओ

॥ ३.२६.१३ ॥

इन्द्रियाणि दश श्रोत्रं त्वग् दृग् रसननासिकाः ।
वाक् करौ चरणौ मेढ्रं पायुर् दशम उच्यते ॥

न कतमेनापि व्याख्यातम्.

 ओ)०(ओ

॥ ३.२६.१४ ॥

मनो बुद्धिर् अहङ्कारश् चित्तम् इत्य् अन्तरात्मकम् ।
चतुर्धा लक्ष्यते भेदो वृत्त्या लक्षणरूपया ॥

मध्वः  बुद्धिर् अध्यवसानाय संशयं कुरुते मनः ।
अभिमानो ह्य् अहङ्कारश् चित्तं स्मरणकारणम् ॥ इति स्कान्दे ॥१४॥

श्रीधरः  अन्तरात्मकम् अन्तःकरणम् । लक्षणरूपया व्यवच्छेदिकया ॥१४॥

क्रमसन्दर्भः  न व्याख्यातम्.

विश्वनाथः  अन्तरात्मकम् अन्तःकरणम् । लक्षणरूपया व्यवच्छेदिकया वृत्त्या ॥१४॥

 ओ)०(ओ

॥ ३.२६.१५ ॥

एतावान् एव सङ्ख्यातो ब्रह्मणः सगुणस्य ह ।
सन्निवेशो मया प्रोक्तो यः कालः पञ्चविंशकः ॥

मध्वः  हरिस् तु निर्गुणं ब्रह्म श्रीर् ब्रह्म सगुणं स्मृता ।
तदङ्गजानि तत्त्वानि तस्मात् तद्रूपम् उच्यते ॥ इति हरिवंशेषु ।
पुरुषो हृदिस्थः परमः कालः सर्वगतो हरिः ।
अथवा रुद्रदेहस्थो हरिः काल इतीरितः ॥ इति ब्राह्मे ॥१५॥

श्रीधरः  यावान् मया प्रोक्त एतावान् एव सङ्ख्यातो गणितस् तत्त्वज्ञैः । काले तु मतद्वयम् आहयः कालः स पञ्चविंशकः । अल्पार्थे कप्रत्ययः । प्रकृतेर् एवावस्थाविशेष इत्य् अर्थः ॥१५॥

क्रमसन्दर्भः  न व्याख्यातम्.

विश्वनाथः  सत्त्वगुणस्य महदादिप्रपञ्चस्य । काले तु मतद्वयम् आहयः कालः स पञ्चविंशकः, प्रकृतेर् एवावस्थाविशेष इत्य् अर्थः ॥१५॥

 ओ)०(ओ

॥ ३.२६.१६ ॥

प्रभावं पौरुषं प्राहुः कालम् एके यतो भयम् ।
अहङ्कारविमूढस्य कर्तुः प्रकृतिम् ईयुषः ॥

मध्वः  पौरुषं प्रभावं पुरुषस्य प्रकर्षेण भावं व्याप्तं रूपम् । एके सम्यग् ज्ञानिनः, अप्राकृताः ॥१६॥

श्रीधरः  एके तु पौरुषं पुरुषस्येश्वरस्य प्रभास्येश्वरस्य प्रभावं विक्रमं कालम् आहुः । तम् एव कालं द्वेधा लक्षयति, यतो भयं भवति । कस्य ? प्रकृतिम् ईयुषः प्राप्तस्य । अत एव देहेऽहङ्कारेण विमूढस्य कर्तुर् जीवस्य । अनेन संहारकत्वेन लक्षितः ॥१६॥

क्रमसन्दर्भः  न व्याख्यातम्.

विश्वनाथः  एके तु पौरुषं पुरुषस्येश्वरस्य प्रभावं विक्रमं कालम् आहुःकर्तुर् जीवस्य यतो भयम् इति जीवक्षोभकत्वेन कालो लक्षितः ॥१६॥

 ओ)०(ओ

॥ ३.२६.१७ ॥

प्रकृतेर् गुणसाम्यस्य निर्विशेषस्य मानवि ।
चेष्टा यतः स भगवान् काल इत्य् उपलक्षितः ॥

श्रीधरः  सृष्टिहेतुत्वेन लक्षयतिप्रकृतेर् इति ॥१७॥

क्रमसन्दर्भः  न व्याख्यातम्.

विश्वनाथः  प्रकृतिक्षोभकत्वेनापि तं लक्षयतिप्रकृतेर् इति ॥१७॥

 ओ)०(ओ

॥ ३.२६.१८ ॥

अन्तः पुरुषरूपेण कालरूपेण यो बहिः ।
समन्वेत्य् एष सत्त्वानां भगवान् आत्ममायया ॥

मध्वः  प्रकृतेः क्षोभकं रूपं दैवं नारायणात्मकम् ।
प्रकृतौ महतः स्रष्टा परमः पुरुषो मतः ॥
तद् एव वासुदेवाख्यं महत्तत्त्वनियामकम् ।
सङ्कर्षणाख्यस् तु हरिः सूक्ष्माहङ्कारयामकः ॥
स्थूलाहङ्कारनियमो विष्णुः प्रद्युम्ननामकः ।
अनिरुद्धो मनस्तत्त्वनियन्ता भगवान् हरिः ॥
महत्तत्त्वादि जीवास् तु ब्रह्मशेषाङ्गजास् तथा ।
सूक्ष्मस्थूलविभेदेन कामजाश् चानिरुद्धकः ॥ इति कापिलेये ॥१८१९॥

श्रीधरः  कोऽसौ भगवान् ? तम् आहअन्तर् इति । अन्तः सर्वप्राणिनां यः पुरुषरूपेण वियन्तृत्वेन समत्वेति सम्यक् तद् विकाररहित एवानुस्यूतो वर्तते बहिश् च कालरूपेण एष भगवान् । यद् वा, यः पुरुष इति प्रसिद्धः कालः स पञ्चविंशः । एके तु पुरुषस्य प्रभावं कालम् आहुः । प्रभावस्यैव लक्षणं यत इति । पुरुषस्यैव कालत्वे हेतुः, प्रकृतेर् इति । उभयथा विवक्षायां हेतुःअन्तर् इति । शेषं समानम् । तद् एवं प्रकृतेश् चतुर्विंशतिभेदाः । जीवेश्वरयोश् चैक्यविवक्षातः पञ्चविंशतितत्त्वानि भवन्ति । तयोर् भेदविवक्षया च षड्विंशतिर् भवन्ति ॥१८॥

क्रमसन्दर्भः  न व्याख्यातम्.

विश्वनाथः  अत एव अन्तः पुरुषरूपेणान्तर्यामिरूपेण नियन्ता समन्वेति सम्यक् तद्विकाररहित एवानुस्यूतो वर्तते बहिश् च कालरूपेण नियन्ता सत्त्वानां सर्वप्राणिनाम् । तद् एवं प्राधानिको गणश् चतुर्विंशतिसङ्ख्यः । कालो जीवश् चेति द्वौ प्रकृतिपुरुषौ च द्वौ मिलित्वा अष्टाविंशतिस् तत्त्वानि भवन्ति ॥१८॥

 ओ)०(ओ

॥ ३.२६.१९ ॥

दैवात् क्षुभितधर्मिण्यां स्वस्यां योनौ परः पुमान् ।
आधत्त वीर्यं सासूत महत्तत्त्वं हिरण्मयम् ॥


श्रीधरः  इदानीं तत्त्वानाम् उत्पत्तिपूर्वकं लक्षणान्य् आहदैवाद् इत्यादिना एतान्य् असंहत्येत्य् अतः प्राक्तनेन ग्रन्थेन । तत्र चित्तस्योत्पत्तिपूर्वकं लक्षणम् आह चतुर्भिः । दैवाज् जीवादृष्टात् क्षुभिता धर्मा गुणा यस्याः । योनाव् अभिव्यक्तिस्थाने प्रकृतौ । वीर्यं चिच्छक्तिम् । सा प्रकृतिर् महत्तत्त्वम् असूत । महतः स्वरूपम् आहहिरण्मयं प्रकाशबहुलम् ॥१९॥

क्रमसन्दर्भः  न व्याख्यातम्.

विश्वनाथः  इदानीं तत्त्वेषु लक्षयितव्येषु प्रथमं चित्तस्योत्पत्तिपूर्वकं लक्षणम् आहदैवात् कालात् क्षुभिता धर्मा गुणा यस्यास् तस्यां योनाव् अभिव्यक्तिस्थाने वीर्यं चिच्छक्त्याख्यं चैतन्यम् । सा प्रकृतिर् महत्तत्त्वम् असूत । हिरण्मयं प्रकाशबहुलम् ॥१९॥

 ओ)०(ओ

॥ ३.२६.२० ॥

विश्वम् आत्मगतं व्यञ्जन् कूटस्थो जगदङ्कुरः ।
स्वतेजसापिबत् तीव्रम् आत्मप्रस्वापनं तमः ॥

मध्वः  अङ्के रमयते यस्मात् केशवो जगदङ्कुरः ।
महान्तं योऽसृजज् जीवं मोहकं च तमोऽग्रसत् ॥ इति च ॥२०॥

श्रीधरः  विश्वम् अहङ्कारादिप्रपञ्चम् । आत्मगतं स्वस्मिन् सूक्ष्मरूपेण स्थितं व्यञ्जन् प्रकटयन् महांस् तीव्रं प्रलयकालीनं तमोऽपिबत् । कूटस्थो लयविक्षेपशून्यः । कथम्भूतं तमः ? आत्मानं प्रस्वापयति प्रच्छादयतीति तथा । यत् पूर्वं प्रलयसमये महान्तं प्रकृतौ विलापयाम् आसेत्य् अर्थः ॥२०॥

क्रमसन्दर्भः  न व्याख्यातम्.

विश्वनाथः  विश्वम् अहङ्कारादिप्रपञ्चम् आत्मगतं स्वस्मिन् सूक्ष्मरूपेण स्थितं व्यञ्जयन् प्रकटयन्, सर्वत्र पुंस्त्वं तत्त्वपदत्यागेन महान् इत्य् एतस्यैव विशेष्यीकृतत्वात् । कूटस्थः मनोवल् लयविक्षेपशून्य आत्मानं प्रस्वापयति तथा यत् तमः पूर्वप्रलयसमये महान्तं प्रकृतौ विलापयाम् आसेत्य् अर्थः ॥२०॥

 ओ)०(ओ

॥ ३.२६.२१ ॥

यत् तत् सत्त्वगुणं स्वच्छं शान्तं भगवतः पदम् ।
यद् आहुर् वासुदेवाख्यं चित्तं तन् महदात्मकम् ॥

मध्वः  यद् वासुदेवाख्यं भगवद्रूपं ततो महदात्मकं चित्तं जायते । सत्त्वशब्देन चोच्यन्ते पूर्णानन्दादयो गुणा इति च ॥२१॥

श्रीधरः  प्रसङ्गाच् चतुर्व्यूहोपासनाम् आहयत् तद् इति । सर्वागमप्रसिद्धत्वम् आहस्वच्छं विशदम् । शान्तं रागादिरहितम् । भगवतः पदम् उपलब्धिस्थानम् । अत एव वासुदेवाख्यं यद् आहुः । अयम् अर्थःअधिभूतरूपेण तस्यैव महान् इति सञ्ज्ञा, अध्यात्मरूपेण चित्तम् इति, उपास्यरूपेण वासुदेव इति, अधिष्ठाता तु तस्य क्षेत्रज्ञः, एवम् अहङ्कारे सङ्कर्षण उपास्यः, रुद्रोऽधिष्ठाता, मनस्य् अनिरुद्ध उपास्यः, चन्द्रोऽधिष्ठाता, बुद्धौ प्रद्युम्न उपास्यः, ब्रह्माधिष्ठातेति ज्ञातव्यम् ॥२१॥

क्रमसन्दर्भः  न व्याख्यातम्.

विश्वनाथः  यत् तत् प्रसिद्धं चित्तं तन् महदात्मकं महत्तत्त्वम् एव देहे चित्तरूपेण तिष्ठतीत्य् अर्थः । स्वच्छं निर्मलं शान्तं रागादिशून्यं भगवतः पदम् उपासनापीठं यद् यं भगवन्तं वासुदेवाख्यम् आहुर् इति चित्ताहङ्कारबुद्धिमनःसु क्रमेण वासुदेवसङ्कर्षणप्रद्युम्नानिरुद्धा उपास्यदेवताः चित्तादिशुद्ध्यर्थं ज्ञेयाः । विष्णुरुद्रब्रह्मचन्द्रास् त्व् अधिष्ठातारः ॥२१॥

 ओ)०(ओ

॥ ३.२६.२२ ॥

स्वच्छत्वम् अविकारित्वं शान्तत्वम् इति चेतसः ।
वृत्तिभिर् लक्षणं प्रोक्तं यथापां प्रकृतिः परा ॥

मध्वः  महत्तत्त्वगतो योऽसौ वासुदेवाभिधो हरिः ।
स चित्तजनकः प्रोक्तः प्राणिनां च पृथक् पृथक् ॥ इति च ।

चित्तस्य स्वच्छत्वादयः पृथग्गुणा उच्यन्ते । स्वच्छत्वम् इत्य् आदि । स्तिमितोदकचित्तादेर् अवकारोऽल्पविक्रिया इति तत्त्वविवेके । वृत्तिः स्वभावो वृत्तं च स्थितिर् इत्य् अभिधीयते इति शब्दनिर्णये । वृत्तिभिर् लक्षणं प्रोक्तम् इति स्वाभाविकं लक्षणम् इत्य् अर्थः ॥२२॥

श्रीधरः  स्वच्छत्वं भगवद्बिम्बग्राहित्वम् । अविकारित्वं लयविक्षेपराहित्यम् । अपां प्रकृतिः फेनतरङ्गादिरहितावस्था । परा भूसंसर्गात् प्राक्तनी सा यथा मधुरा स्वच्छा शान्ता च तद्वद् इत्य् अर्थः ॥२२॥

क्रमसन्दर्भः  न व्याख्यातम्.

विश्वनाथः  ननु देहस्थस्य चित्तस्य सर्वत्र स्वच्छत्वादिगुणो नोपलभ्यते ? तत्राहस्वच्छत्वं भगद्बिम्बग्राहित्वम् अविकारित्वं लयविक्षेपराहित्यं शान्तस्यं रागादिराहित्यम् इति लक्षणं चेतसश् चित्तस्य वृत्तिभिः स्वाभाविकीभिर् एव प्रोक्तम् । यथा अपां परा प्रकृतिर् उत्कृष्टः स्वभावः । तेन खल्व् आपः स्वच्छाः फेनतरङ्गादिरहिता मधुराः शान्ता भवन्ति । यथा च भूम्यादिसंसर्गाद् अस्वच्छत्वादिमत्यो भवन्ति, तथैव चित्तम् अपि दुर्विषये आसक्तं चेतनासंसर्गाद् अस्वच्छम् अपि भवतीत्य् अर्थः ॥२२॥

 ओ)०(ओ

॥ ३.२६.२३ ॥

महत्तत्त्वाद् विकुर्वाणाद् भगवद्वीर्यसम्भवात् ।
क्रियाशक्तिर् अहङ्कारस् त्रिविधः समपद्यत ॥
वैकारिकस् तैजसश् च तामसश् च यतो भवः ।
मनसश् चेन्द्रियाणां च भूतानां महताम् अपि ॥
सहस्रशिरसं साक्षाद् यम् अनन्तं प्रचक्षते ।
सङ्कर्षणाख्यं पुरुषं भूतेन्द्रियमनोमयम् ॥

मध्वः  ज्ञानप्रधानस् तु महान् अहङ्कारः क्रियाधिकः ।
इत्यरापेक्षया सोऽपि ज्ञानाधिक इतीरितः ॥ इति च ।

देवताधिकृतं यत् तद् अधिदैवम् इति स्मृतम् इति च । वैकारिकोऽधिदैवम् इत्य् आदि पञ्चम्यर्थे । सप्तसु प्रथमो यत्र स्वातन्त्र्यं यद् विवक्षितम् इति शब्दनिर्णये ।

मनोरूपेण कर्तृत्वं देहरूपेण कार्यता ।
इन्द्रियात्मतया चैव करणत्वम् अहङ्कृतेः ॥
यतो मनसाहम्भावस् तस्मात् कर्तृमनः स्मृतम् ।
स्वभावकर्तृजीवस्य त्वासन्नोपाधि तद् यतः ॥
कर्मज्ञाने करणता यतः करणम् इन्द्रियम् ।
कार्यं देहः समुद्दिष्टम् उत्पाद्यत्वात् पुनः पुनः ॥
शान्तरूपो देवपिता घोरः करणासृङ्मुखः ।
तावज् ज्ञानस्याप्रकाशान् मूढो भूतपिता स्मृतः ।
तिर्रूपोऽयम् अहङ्कारः शेष इत्य् एवं तं विदुः ॥ इति तत्त्वविवेके ॥२५२८॥

श्रीधरः  एवम् अनुवृत्तिः कृपयैवेति सूचयन्न् अपकारिष्व् अपि तस्य कृपालुतां दर्शयन्न् आहअहो आश्चर्यं कृपालुतायाः । हन्तुम् इच्छयापि स्तनयोः सम्भृतं कालकूटं विषं यम् अपाययत् । बकी पूतना असाध्वी दुष्टापि धात्र्या यशोदाया उचितां गतिं लेभे । भक्तवेषमात्रेण यः सद्गतिं दत्तवान् इत्य् अर्थः । ततोऽन्यं कं वा भजेम ॥२३॥

ननु भागवतान् एव भगवान् अनुगृह्णातीति प्रसिद्धम्, सत्यम्, असुरान् अप्य् अकं भागवतान् एव मन्ये, यतो भागवता इव तेऽपि भगवद् ध्यानाभिनिवेशेन भगवन्तम् अपरोक्षं पश्यन्तीत्य् आहसंरम्भः क्रोधावेशस् तेन मार्गेणाभिनिविष्टं चित्तं येषां तान् । अत एव ये सङ्ग्रामे तार्क्ष्यः कश्यपस् तस्य पुत्रं गरुडमंसे स्कन्धे सुनाभायुधश् चक्रायुधोऽरिर् यस्य तम् अचक्षतापश्यन् । तस्मात् तेष्व् अप्य् अनुग्रहो युक्त एवेत्य् अर्थः । वक्ष्यति चतस्मात् केनाप्य् उपायेन मनः कृष्णे निवेशयेत् [भा.पु. ७.१.२८] इति ॥२४॥

इदानीं तस्यान्तर् धानप्रकारं वक्तुम् आदित आरभ्य तच् चरितं सङ्क्षेपतः कथयति । वसुदेवस्य भार्यायां जातः । भोजेन्द्रः कंसस् तस्य बन्धनागारे । अस्याः पृथिव्याः शं सुखं स्वयं चिकीऋषुः अजेन ब्रह्मणा च याचितः सन् ॥२५॥

क्रमसन्दर्भः  क्रियासु मनआद्युत्पादनेषु शक्तिर् यस्य सः ॥२३॥

मनस इत्य् उपलक्षणं देवानाम् अपि भूतानां महताम् अपीत्य् अत्र भूतसूक्ष्मादिक्रमस् त्व् अवान्तरो ज्ञेयः ॥२४॥

यम् अहङ्कारं साक्षाद् अनन्तं प्रचक्षते उपास्यतदधिष्ठानयोस् तादात्म्यापत्तिं दृष्ट्वा तत् तुल्यं वदन्तीत्य् अर्थः साक्षात् प्रत्यक्षतुल्ययोः इत्य् अमरः । अहङ्कारं विशिनष्टिभूतेति । अनन्तं विशिनष्टिसहस्रशिरसम् इत्यादिपदत्रयेण । तत्र सङ्कर्षणाख्यं पुरुषं प्रथमं पुरुषम् इत्य् अर्थः ।।२५॥

विश्वनाथः  अहङ्कारस्योत्पत्तिपूर्वकं लक्षणम् आहमहत्तत्त्वाद् इति । क्रियाशक्तिर् इत्य् उपलक्षणं ज्ञानक्रियाद्रव्येष्व् अपि तस्य शक्तिमत्त्वात् । यतो येभ्यो वैकारिकतैजसतामसेभ्यो मन इन्द्रियभूतानां क्रमेण भव उत्पत्तिः । तत्रोपास्यदेवताम् आहसहस्रेति । यम् इति मञ्चाः क्रोशन्तीति न्यायेन यत्स्थम् इत्य् अर्थः ॥२३२५॥

 ओ)०(ओ

॥ ३.२६.२६ ॥

कर्तृत्वं करणत्वं च कार्यत्वं चेति लक्षणम् ।
शान्तघोरविमूढत्वम् इति वा स्याद् अहङ्कृतेः ॥

श्रीधरः  लक्षणम् आहकर्तृत्वम् इति । कर्तृत्वं देवतादिरूपेण । करणत्वम् इन्द्रियरूपेण । कार्यत्वं भूतरूपेण । शान्तत्वादिकं तु तत् तत् कारणगुणत्रयरूपेण ।

क्रमसन्दर्भः  कर्तृत्वम् ॥२६॥

विश्वनाथः  कर्तृत्वं देवतारूपेण करणत्वम् इन्द्रियरूपेण कार्यत्वं भूतरूपेण शान्तत्वादिकं त्रिगुणमयत्वेन ॥२६॥

 ओ)०(ओ

॥ ३.२६.२७ ॥

वैकारिकाद् विकुर्वाणान् मनस्तत्त्वम् अजायत ।
यत्सङ्कल्पविकल्पाभ्यां वर्तते कामसम्भवः ॥

श्रीधरः  मनस उत्पत्तिपूर्वकं लक्षणम् आहवैकारिकाद् इति द्वाभ्याम् । सङ्कल्पश् चिन्तनम्, विकल्पो विशेषचिन्तनम् । यस्य मनसः सङ्कल्पविकल्पाभ्यां कामसम्भवो वर्तत इति कामरूपा वृत्तिर् लक्षणत्वेनोक्ता, न तु प्रद्युम्नव्यूहोत्पत्तिः, तस्य सङ्कल्पादिकार्यत्वाभवात्, उपास्यव्यूहस्य चानिरुद्धस्योक्तेः ॥२७॥

क्रमसन्दर्भः  न व्याख्यातम्.

विश्वनाथः  यद् यतो मनसः सङ्कल्पः सामान्यतो विषयजिघृक्षा सामान्यविषयस्यैव विविधसङ्कल्पनेन विशेषतो जिघृक्षा विकल्पश् च ताभ्यां कामस्य मनोरथस्य सम्भवो भवति ॥२७॥

 ओ)०(ओ

॥ ३.२६.२८ ॥

यद् विदुर् ह्य् अनिरुद्धाख्यं हृषीकाणाम् अधीश्वरम् ।
शारदेन्दीवरश्यामं संराध्यं योगिभिः शनैः ॥

श्रीधरः  शारदं शरत्कालीनम् इन्दीवरं नीलोत्पलं तद् इव श्यामम् । यच् छनैः संराध्यं वशीकर्तुं योग्यम्, दुर्ग्रहत्वात् ॥२८॥

क्रमसन्दर्भः  यद् विदुर् इति पूर्ववत् ॥२८॥

विश्वनाथः  यत् यत्स्थम् ॥२८॥

 ओ)०(ओ

॥ ३.२६.२९ ॥

तैजसात् तु विकुर्वाणाद् बुद्धितत्त्वम् अभूत् सति ।
द्रव्यस्फुरणविज्ञानम् इन्द्रियाणाम् अनुग्रहः ॥

मध्वः  द्रव्यस्फुरणे यद् विशेषज्ञानम् ॥२९॥

श्रीधरः  बुद्धेर् उत्पत्तिपूर्वकं लक्षणाम् आहतैजसाद् इति द्वाभ्याम् । हे सति ! द्रव्यस्फुरणरूपं विज्ञानम् इति चित्तव्यावृत्त्यर्थम् उक्तम् । इन्द्रियाणाम् अनुग्रह इति सविकल्पज्ञाने । हृषीकाणाम् अधीश्वरम् इति यद् उक्तं तत् तु निर्विकल्पकज्ञाने ॥२९॥

क्रमसन्दर्भः  तैजसाद् इत्य् आदि युग्मकम् । चित्तस्य ग्रहणमात्रं बुद्धेस् तु द्रव्यस्फुरणरूपं विज्ञानं विज्ञानमात्रविचारः मनसस् तु चिन्तनमात्रं तद् इदं च सविकल्पज्ञानानन्तरं तद् इदम् इति स्मृतिः ॥२९॥

विश्वनाथः  द्रव्यस्फुरणरूपं विज्ञानम् इति चित्तव्यावृत्त्यर्थं चेतनारूपं विज्ञानं तु चित्तधर्मो ज्ञेयः । इन्द्रियानाम् अनुग्रह इति बुद्ध्या विना पञ्चेन्द्रियाणि न प्रवर्तितुं शक्नुवन्तीत्य् अर्थः । यद्यपि चित्ताहङ्कारमनांस्य् अपीन्द्रियानुग्राहकाणि, तद् अपि बुद्ध्या तदनुग्रहविशेषो ज्ञेयः । तथा हिशब्दं शृणोमीत्य् अत्र प्रथमं चित्तेन चेतनामात्रं निधीयते । बुद्ध्या शब्दोऽयम् इति स्फूर्तिः मनसा शब्दे जिघृक्षा अहङ्कारेण तत्र स्वाभिमानार्पणम् इति भेदः ॥२९॥

 ओ)०(ओ

॥ ३.२६.३० ॥

संशयोऽथ विपर्यासो निश्चयः स्मृतिर् एव च ।
स्वाप इत्य् उच्यते बुद्धेर् लक्षणं वृत्तितः पृथक् ॥

मध्वः  सामान्यं मनसा जातं विशेषाद् बुद्धिजं भवेत् ।
अचलः संशयो बुद्धेश् चलो मानस उच्यते ।
चञ्चला तु स्मृतिर् बुद्धिश् चित्तजैव स्थिरा स्मृतिः ॥ इति च ।

येन यज् ज्ञायते वस्तु तत्तल्लक्षणम् उच्यते ।
तत्स्वरूपं पृथक् चेति द्विविधं कवयो विदुः ॥ इति कापिलेये ॥३०॥

श्रीधरः  द्रव्यस्फुरणस्यैव प्रपञ्चः संशयादिः । विपर्यासो मिथ्याज्ञानम् । निश्चयः प्रमाणज्ञानम् । स्वापो निद्रा । प्रमाणविपर्ययविकल्पनिद्रास्मृतयः [यो.सू. १.६]  इति पातञ्जलोक्तेः ॥३०॥

क्रमसन्दर्भः  बुद्धेस् तु संशयादिज्ञानानन्तरं तत्तद्विशेषचिन्तनरूपतेति भेदः । अत्र तु बुद्धाव् अधिष्ठाता ब्रह्मा उपास्यः प्रद्युम्नो ज्ञेयः पूर्ववद् उपासनार्थम् अभेद उक्तः ॥३०॥

विश्वनाथः  द्रव्यस्फुरणस्यैव प्रपञ्चः विपर्यासो मिथ्याज्ञानं निश्चयः प्रमाणज्ञानं स्वापो निद्रा । प्रमाणविपर्ययविकल्पनिद्रास्मृतयः इति पातञ्जलोक्तेः ॥३०॥

 ओ)०(ओ

॥ ३.२६.३१ ॥

तैजसानीन्द्रियाण्य् एव क्रियाज्ञानविभागशः ।
प्राणस्य हि क्रियाशक्तिर् बुद्धेर् विज्ञानशक्तिता ॥

श्रीधरः  इन्द्रियाणाम् उत्पत्तिम् आहतैजसानि तैजसाहङ्काराज् जातानि । ज्ञानेन्द्रियाणां वैकारिकत्वशङ्कानिवृत्त्यर्थम् एवकारः । द्विविधान्य् अपीन्द्रियाणि तैजसान्य् एवेत्य् अन्वयः । तत्र हेतुः, प्राणस्येति । हि यस्मात् प्राणस्य क्रियाशक्तिर् बुद्धेश् च विज्ञानशक्तिता । अतः प्राणस्य तैजसट्वात् तत् क्रियाशक्तिमताम् इन्द्रियाणां तैजसट्वम् । तथा बुद्धेस् तैजसत्वात् तदीयज्ञानशक्तिमताम् अपीन्द्रियाणां तैजसत्वम् इत्य् अर्थः ॥३१॥

क्रमसन्दर्भः  ज्ञानेन्द्रियाणाम् अपि तैजसत्वं सविकल्पकज्ञानत्वेन रजःप्रचुरत्वात् ॥३१॥

विश्वनाथः  इन्द्रियाणि तैजसान्य् एव तैजसाहङ्काराज् जातानि । ज्ञानेन्द्रियाणां वैकारिकत्वशङ्कानिवृत्त्यर्थम् एवकारः । द्विविधानाम् अपीन्द्रियाणां तैजसत्वे हेतुःप्राणस्येति । हि यस्मात् । प्राणस्य क्रियाशक्तिर् अतः प्राणस्य तैजसत्वात् तत्क्रियाशक्तिमताम् अपीन्द्रियाणां तैजसत्वम् । तथा बुद्धेर् विज्ञानशक्तिता, अतो बुद्धेः सविकल्पकज्ञानवृत्तित्वेन रजःप्रचुरत्वात् तैजसत्वेन तदीयज्ञानशक्तिमताम् इन्द्रियाणाम् अपि तैजसत्वम् ॥३१॥

 ओ)०(ओ

॥ ३.२६.३२ ॥

तामसाच् च विकुर्वाणाद् भगवद्वीर्यचोदितात् ।
शब्दमात्रम् अभूत् तस्मान् नभः श्रोत्रं तु शब्दगम् ॥

मध्वः  प्रधानवायुः सूत्रात्मा महता सह जायते ।
तेजसश् च ऋजः स्पर्श इत्य् आद्यास् तसुताः स्मृताः ॥ इति च ॥३२॥

श्रीधरः  तन् मात्रोत्पत्तिपूर्वकम् आकाशादिमहाभूतोत्पत्तिं तल्लक्षणं चाहतामसाद् इति पञ्चदशभिः । श्रोत्रं तु शब्दगम् इत्य् आदिभिर् विषयोत्पत्त्यनन्तरं तत् सम्बन्धमात्रं कथ्यते न तूत्पत्तिः । प्राग् एवोत्पन्नत्वात् । शब्दं गच्छति प्राप्नोतीति शब्दगम् ॥३२॥

क्रमसन्दर्भः  भगवद्वीर्यं कालरूपस् तत्प्रभावः श्रोत्रं तु शब्दगम् इत्य् अनेन तटस्थलक्षणं लक्ष्यते । श्रोत्रग्राह्यत्वं शब्दत्वम् इति । अन्यद् अन्यत् तु विवरणमात्रम्, एवम् उत्तरत्रापि ॥३२॥

विश्वनाथः  भगवद्वीर्यं कालरूपस् तत्प्रभावस् तेन प्रेरितात् स शब्दः केन गृह्यते इत्य् अपेक्षायाम् आहश्रोत्रं तैजसाहङ्कारकार्यं श्रोत्रेन्द्रियं कर्तृशब्दं गच्छति प्राप्नोतीति तत् ॥३२॥

 ओ)०(ओ

॥ ३.२६.३३ ॥

अर्थाश्रयत्वं शब्दस्य द्रष्टुर् लिङ्गत्वम् एव च ।
तन्मात्रत्वं च नभसो लक्षणं कवयो विदुः ॥

मध्वः  अर्थाश्रयत्वम् अर्थविषयत्वम् ॥३३॥

श्रीधरः  शब्दस्य लक्षणम् आहअर्थाश्रयत्वम् अर्थवाचकत्वम् । द्रष्टुर् लिङ्गत्वं कुड्यान्तरितस्य वक्तुर् ज्ञापकत्वम् । तद् उक्तम्, लिङ्गं यद् द्रष्टृदृश्ययोर् इति । नभसस् तन् मात्रत्वं सूक्ष्मत्वं शब्दस्य लक्षणम् इत्य् अन्वयः ॥३३॥

क्रमसन्दर्भः  न व्याख्यातम्.

विश्वनाथः  शब्दस्य लक्षणं कवय आहुः । किं तत् ? अर्थाश्रयत्वम् अर्थवाचकत्वं द्रष्टुलिङ्गत्वं रामकृष्णादिलीलाद्रष्टृव्यासशुकादिज्ञापकत्वम् । यद् वा, कुड्यान्तरितस्यापि वक्तुर् ज्ञापकत्वं, तथा नभसस् तन्मात्रत्वम् आकाशसूक्ष्मरूपत्वम् ॥३३॥

 ओ)०(ओ

॥ ३.२६.३४ ॥

भूतानां छिद्रदातृत्वं बहिर् अन्तरम् एव च ।
प्राणेन्द्रियात्मधिष्ण्यत्वं नभसो वृत्तिलक्षणम् ॥

श्रीधरः  नभसो लक्षणम् आहभूतानाम् इति । छिद्रदातृत्वम् अवकाशदातृत्वम् । बहिर् अन्तर् व्यवहारास्पदत्वम् । आत्मा मनः । प्राणादीनां धिष्ण्यत्वम् आश्रयत्वं नाड्यादिच्छिद्ररूपेण । वृत्तिः कार्यम् एव लक्षणं वृत्तिलक्षणम् । एवम् उत्तरत्राप्य् एकेन श्लोकेन तन् मात्रम्हाभूतयोर् उत्पत्तिः । द्वितीयेन तन् मात्रलक्षणम् । तृतीयेन महाभूतलक्षणम् इत्य् अनुसन्धेयम् ॥३४॥

क्रमसन्दर्भः  अर्थाश्रयत्वं शब्दविशेषस्य द्रष्टुर् लिङ्गत्वं च । स्वरूपलक्षणं तु तन्मात्रत्वं नभस इति लक्षणं चेदम् अभेदविवक्षयैव । वस्तुतस् तु शब्दादयो द्विविधाः । आकाशादिद्रव्याणां सूक्ष्मावस्था गुणावस्थाश् च । तत्राद्यास् तन्मात्ररूपाः अर्थाश्रयादिरूपास् त्व् अन्ये इति ॥३४॥

विश्वनाथः  आकाशस्य लक्षणम् आहछिद्रदातृत्वम् अवकाशदातृत्वं बहिर् अन्तरं बहिरन्तरव्यवहारास्पदत्वम् । प्राणेन्द्रियमनसां धिष्ण्यत्वं नाड्यादिछिद्ररूपेणाश्रयत्वं नभसो वृत्तिभिर् धर्मैर् लक्षणम् ॥३४॥

 ओ)०(ओ

॥ ३.२६.३५ ॥

नभसः शब्दतन्मात्रात् कालगत्या विकुर्वतः ।
स्पर्शोऽभवत् ततो वायुस् त्वक् स्पर्शस्य च सङ्ग्रहः ॥

मध्वः  शब्देनैव यतो ज्ञेयो हरिलिङ्गं तु तस्य तत् ।
स्पर्शाद्यभावात् तन्मात्रा नभसश् चेति कीर्त्यते ॥
स्पर्शादयश् च तन्मात्रा इतरे पूर्वसंस्थितेः ।
तिष्ठत्य् एको गुणो भूते प्रत्येकं पञ्चसु स्थितः ॥
शब्दो वर्णात्मको नित्यो ध्वनिर् आकाशसम्भवः ।
आकाश एव सूक्ष्मस् तु ध्वनिर् इत्य् एव शब्द्यते ॥
स एव व्यज्यमानस् तु भवेत् कर्णैकगोचरः ।
नभसः शब्दतन्मात्राच् छब्दमात्रा गुणाभवन् ॥
स्पर्शादयोऽपि वाय्वादेः सूक्ष्मावस्था प्रकीर्तिता ।
सूक्ष्मेन्द्रियाणि सन्त्य् एव स्युः स्थूलान्य् अहङ्कृतेः ।
भूतेभ्यश् चोपचीयन्ते पुनर् ब्रह्मशरीरतः ॥ इति च ॥३५३७॥

श्रीधरः  का सा त्वक् । स्पर्शस्य सङ्ग्रहः सम्यग् ग्रहणं यया । पुंस्त्वं नियतलिङ्गत्वात् । यद्वा स्पर्शस्य सङ्ग्रहस् ततो भवतीति शेषः । शब्दतन्मात्राद् इत्यादितन्मात्राणाम् उत्तरोत्तरान्वयार्थम् उक्तम् ॥३५॥

क्रमसन्दर्भः  न व्याख्यातम्.

विश्वनाथः  शब्द एव तन्मात्रं यस्य तथाभूतान् नभसः सकाशात्, सङ्ग्रहः सम्यक् गृह्यतेऽनयेति करणे अप् । त्वक् त्वगिन्द्रियं स्पर्शग्रहणे करणम् इत्य् अर्थः ॥३५॥

 ओ)०(ओ

॥ ३.२६.३६ ॥

मृदुत्वं कठिनत्वं च शैत्यम् उष्णत्वम् एव च ।
एतत् स्पर्शस्य स्पर्शत्वं तन्मात्रत्वं नभस्वतः ॥

श्रीधरः  स्पर्शलक्षणम् आहमृदुत्वम् इति । स्पर्शत्वं स्वरूपलक्षणम् इत्य् अर्थः । नभस्वतो वायोस् तन्मात्रत्वं च ॥३६॥

क्रमसन्दर्भः  न व्याख्यातम्.

विश्वनाथः  स्पर्शस्य लक्षणम् आहस्पर्शत्वं स्वरूपलक्षणम् इत्य् अर्थः । नभस्वतो वायोस् तन्मात्रत्वम् ॥३६॥

 ओ)०(ओ

॥ ३.२६.३७ ॥

चालनं व्यूहनं प्राप्तिर् नेतृत्वं द्रव्यशब्दयोः ।
सर्वेन्द्रियाणाम् आत्मत्वं वायोः कर्माभिलक्षणम् ॥

श्रीधरः  चालनं वृक्षशाखादेः । व्यूहनं मेलनं तृणादेः । प्राप्तिः संयोगो द्रव्यस्य गन्धवतो घ्राणं प्रति । तथा शैत्यादिमतः स्पर्शनं प्रति । शब्दस्य श्रोत्रं प्रति नेतृत्वम् । सर्वेन्द्रियाणाम् आत्मत्वम् उपोद्बलकत्वम् । कर्मणा कार्येणाभिलक्षणम् । भावे ल्युट् । कर्मैवाभिलक्षणम् इति विग्रहे तु करणे ॥३७॥

क्रमसन्दर्भः  न व्याख्यातम्.

विश्वनाथः  वायोर् लक्षणम् आहचालनं वृक्षशाखादेः । व्यूहनं मेलनं तृणादेः । प्राप्तिः वस्तुमात्रेण संयोगः । द्रव्यशब्दयोः द्रव्यस्य गन्धवतो घ्राणं प्रति । शैत्यादिमतस् त्वचं प्रति, शब्दस्य श्रोत्रं प्रति नेतृत्वम् । अत्र प्राप्तिः संयोग एव चालनव्यूहननेतृत्वानि संयोगविशेष इति ज्ञेयम् । सर्वेन्द्रियाणाम् आत्मत्वं सञ्जीवकत्वं वायोः कर्मैव अभि सर्वतोभावेन लक्षणं, लक्ष्यतेऽनेनेति लक्षणं करणे ल्युट् ॥३७॥

 ओ)०(ओ

॥ ३.२६.३८ ॥

वायोश् च स्पर्शतन्मात्राद् रूपं दैवेरिताद् अभूत् ।
समुत्थितं ततस् तेजश् चक्षू रूपोपलम्भनम् ॥

मध्वः  प्राप्नोति वायुः सर्वं तु स्वत एव हरेस् तथा ।
अतः प्राप्तिर् इति प्राहुर् वायुं भूतपतिं प्रभुम् ।
प्रधानवायुर् अन्येषु नित्याविष्टो यतस् ततः ।
तद्गुणास् तेषु चोच्यन्ते नीचता नास्य तत्कृतेः ॥ इति ब्रह्मवैवर्ते ॥

स्वरूपम् अपि कर्मेति विषयत्वाद् दीर्यते इति शब्दनिर्णये ॥३८॥

श्रीधरः  न व्याख्यातम्.

क्रमसन्दर्भः  तेजसस् तेजस्त्वम् असाधारणत्वम् इति तद्बोधकम् इत्य् अर्थः । रूपेणैव हि तेजसोऽसाधारणत्वं गम्यते असाधारणरूपवद् द्रव्यं तेज इति ॥३८॥

विश्वनाथः  न व्याख्यातम्.

 ओ)०(ओ

॥ ३.२६.३९ ॥

द्रव्याकृतित्वं गुणता व्यक्तिसंस्थात्वम् एव च ।
तेजस्त्वं तेजसः साध्वि रूपमात्रस्य वृत्तयः ॥

मध्वः  व्यक्ति संस्थातं व्यक्ततेन स्थितिः । गुणता प्रकाशत्वम् । आलोको गुण इत्य् एव प्रकाशश् चेति कथ्यते इत्य् अभिधानम् । तेजस्त्वम् अथ चोग्रत्वं क्रौर्यम् इत्य् अपि चोच्यते इत्य् अभिधानम् ॥३९॥

श्रीधरः  द्रव्याकृतित्वं द्रव्यस्याकारसमर्पकत्वम् । गुणता द्रव्योपसर्जनतया प्रतीतिः । शब्दस्य तु स्वातन्त्र्येणैव प्रतीतिः । अप्रत्यक्षद्रव्यस्य स्पर्शादेर् अपि स्वातन्त्र्येणैव प्रतीतिः रूपस्य तु नैवम् इति तस्यायं विशेष उक्तः । व्यक्तिसंस्थात्वं व्यक्तेर् द्रव्यस्य या संस्था सन्निवेशः सैव संस्था यस्य तत् परिणामतया प्रतीतिर् इत्य् अर्थः । तेजसस् तेजस्त्वम् असाधारणत्वम् ॥३९॥

क्रमसन्दर्भः  न व्याख्यातम्.

विश्वनाथः  रूपस्य लक्षणम् आहद्रव्यस्याकृतित्वम् आकारसमर्पकत्वम् । गुणता द्रव्योपसर्जनतया प्रतीतिः शब्दस्य तु स्वातन्त्र्येणैव प्रतीतिः । अप्रत्यक्षद्रव्यस्य स्पर्शाद् एव स्वातन्त्र्येणैव प्रतीतिः । रूपस्य तु नैवम् । व्यक्तिसंस्थात्वं व्यक्तेर् द्रव्यस्य या संस्था सन्निवेश सैव संस्था यस्य तस्य भावस् तत्त्वं द्रव्यपरिमाणेनैव यत्परिमाणप्रतीतीत्य् अर्थः । तेजसस् तेजस्त्वं तन्मात्रत्वं, वृत्तयो दृश्हाः ॥३९॥

 ओ)०(ओ

॥ ३.२६.४० ॥

द्योतनं पचनं पानम् अदनं हिममर्दनम् ।
तेजसो वृत्तयस् त्व् एताः शोषणं क्षुत् तृड् एव च ॥

श्रीधरः  द्योतनं प्रकाशनं, पचनं तण्डुलादेः । क्षुत् तृड् अशना पिपासा च तद् द्वारेण पानम् अदनं च ॥४०॥

क्रमसन्दर्भः  न व्याख्यातम्.

विश्वनाथः  तेजसो लक्षणम् आहद्योतनं प्रकाशनं, पचनं तण्डुलादेः । क्षुत् क्षुधा । तृट् टृष्णा । तद्द्वारेण अदनं पचनं च ॥४०॥

 ओ)०(ओ

॥ ३.२६.४१ ॥

रूपमात्राद् विकुर्वाणात् तेजसो दैवचोदितात् ।
रसमात्रम् अभूत् तस्माद् अम्भो जिह्वा रसग्रहः ॥

श्रीधरः  जिह्वा रसनेन्द्रियम् । रसो गृह्यतेऽनयेति रसग्रहः । यद्वा रसग्रहस् ततो भवतीति शेषः ॥४१॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ३.२६.४२ ॥

कषायो मधुरस् तिक्तः कट्व् अम्ल इति नैकधा ।
भौतिकानां विकारेण रस एको विभिद्यते ॥

श्रीधरः  कषायादिषु लवणोऽपि द्रष्टव्यः । भौतिकानां संसर्गिद्रव्याणाम् । य एको मधुर एव सन्न् एवम् अनेकधा भिद्यते स रस इत्य् अर्थः ।

क्रमसन्दर्भः  न व्याख्यातम्.

विश्वनाथः  रसस्य लक्षणम् आहकषाय इति । कषायादिषु लवणोऽपि द्रष्टव्यः । भौतिकानां संसर्गिद्रव्याणां य एको मधुर एव सन् एकम् अनेकधा भिद्यते स रस इत्य् अर्थः ॥४२॥

 ओ)०(ओ

॥ ३.२६.४३ ॥

क्लेदनं पिण्डनं तृप्तिः प्राणनाप्यायनोदनम् ।
तापापनोदो भूयस्त्वम् अम्भसो वृत्तयस् त्व् इमाः ॥

मध्वः  उदनं बिन्दुभावः स्यात् स्यन्दनं स्रवणं स्मृतम् इत्य् अभिधानम् । पृथिव्यग्न्यपेक्षया भूयस्त्वं देहे ॥४३॥

श्रीधरः  क्लेदनम् आर्द्रीकरणम् । पिण्डनं मृदादेः पिण्डीकरणम् । तृप्तिस् तृप्तिदातृत्वम् । प्राणनं जीवनम् । आपोमयः प्राणः इति स्मृतेः, आप्यायनं तृड्वैक्लव्यनिवर्तनम् । उन्दनं मृदूकरणम् । ओन्दनम् इति पाठेऽपि स एवार्थः । भूयस्त्वं कूपादाव् उद्भृतस्यापि पुनः पुनर् उद्भवः ॥४३॥

क्रमसन्दर्भः  भूयस्त्वं चन्द्रादिदर्शनेन समुद्रादाव् इव ॥४३॥

विश्वनाथः  अम्भसो लक्षणम् आहक्लेदनम् आर्द्रीकरणम् । पिण्डनं मृदादेः पिण्डीकरणम् । तृप्तिस् तृप्तिदातृत्वम् । प्राणनं जीवनम् । आपोमयः प्राणः इति श्रुतेः, आप्यायनं तृड्वैक्लव्यनिवर्तनम् । उदनं मृदूकरणम् । उन्दनम् इति पाठेऽपि स एवार्थः । भूयस्त्वं कूपादाव् उद्धृतस्यापि पुनः पुनर् उद्गमः ॥४३॥

 ओ)०(ओ

॥ ३.२६.४४ ॥

रसमात्राद् विकुर्वाणाद् अम्भसो दैवचोदितात् ।
गन्धमात्रम् अभूत् तस्मात् पृथ्वी घ्राणस् तु गन्धगः ॥

श्रीधरः  गन्धगो गन्धं प्राप्नोति ॥४४॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ३.२६.४५ ॥

करम्भपूतिसौरभ्य शान्तोग्राम्लादिभिः पृथक् ।
द्रव्यावयववैषम्याद् गन्ध एको विभिद्यते ॥

श्रीधरः  करम्भो मिश्रगन्धः, यथा व्यञ्जनादीनां हिङ्ग्वादिसंस्कारेण । पूतिर् दुर्गन्धः । सौरभ्यं कर्पूरादेः । शान्तः शतपत्रादेः । उग्रो लशुनादेः । अम्लस् तिन्तिण्यादेः । संसर्गिणां द्रव्यावयवानां वैषम्याद्य एवं विभिद्यते, स गन्ध इत्य् अर्थः ॥४५॥

क्रमसन्दर्भः  न व्याख्यातम्.

विश्वनाथः  गन्धस्य लक्षणम् आहकरम्भो मिश्रगन्धः, यथा व्यञ्जनादीनां हिङ्ग्वादिसंस्कारे । पूतिर् दुर्गन्धः ॥४५॥

 ओ)०(ओ

॥ ३.२६.४६ ॥

भावनं ब्रह्मणः स्थानं धारणं सद्विशेषणम् ।
सर्वसत्त्वगुणोद्भेदः पृथिवीवृत्तिलक्षणम् ॥

मध्वः  भावनम् उत्पादकत्वम् । ब्रह्मस्थानं तु पृथिवी शरीरे ब्रह्मदर्शनात् इति कापिलेये । सद्विशेषेण व्यक्तत्वम् । असदव्यक्तनाम स्याद् व्यक्तं सद् इति चोच्यते इति ब्राह्मे । सर्वसत्त्वगुणोद्भेदः शरीरे हि सर्वप्राणिनां गुणा व्यज्यन्ते संसारावस्थायाम् ।

शरीरं पार्थिवं ज्ञेयम् इन्द्रिय्य् औदकानि तु ।
तैजसः कोष्ठगो वह्निश् छिद्रम् आकाशसम्भवम् ।
प्राणा वायुमयाः सर्वे प्रत्येकं पञ्चधा पुनः ॥ इति कापिलेये ॥४६॥

श्रीधरः  ब्रह्मणो भावनं प्रतिमादिरूपेण साकारतापादनम् । स्थानं जलादिविलक्षणतयाश्रयान्तरनैरपेक्ष्येण स्थितिः । धारणं जलाद्याधारत्वम् । सताम् आकाशादीनां विशेषणम् अवच्छेदकत्वम् । सर्वेषां सत्त्वानां प्राणिनां तद्गुणानां च पुंस्त्वादीनाम् उद्भेदः परिणाम् अविशेषैः प्रकटीकरणम् ॥४६॥

क्रमसन्दर्भः  भावनम् इति । ब्रह्मणः परमेश्वरस्य तस्य भावनम् इन्द्रनीलादिरूपायास् तस्या रूपादिदृष्टान्तत्वेन स्मरणहेतुत्वं जलादौ गन्धाद्यभावात् असम्यक्त्वम् इति । यद् वा, विराड्रूपेण तस्य भावनं भावनोपाधित्वम् ॥४६॥

विश्वनाथः  पृथिव्या लक्षणम् आहब्रह्मणः परमेश्वरस्य भावनं प्रतिमानिर्माणकारणत्वम् । स्थानं जलादिविलक्षणतया नैरपेक्ष्येण स्थितिः । धारणं जलाद्योधारत्वम् । सत्यम् आकाशादीनां विशेषणम् । विशेषणहेतुः मलिनम् आकाशं धूसरोऽनिलः इत्यादिप्रतीतिर् यत इत्य् अर्थः । सर्वेषां सत्त्वानां प्राणिनां तद्गुणानां च पुंस्त्वादीनाम् उद्भेदः परिणामविशेषैः प्रकटीकरणम् ॥४६॥

 ओ)०(ओ

॥ ३.२६.४७ ॥

नभोगुणविशेषोऽर्थो यस्य तच् छ्रोत्रम् उच्यते ।
वायोर् गुणविशेषोऽर्थो यस्य तत् स्पर्शनं विदुः ॥

श्रीधरः  श्रोत्रादीनां शब्दादिग्राहकत्वम् उक्तं तेषां च लक्षणं तद् एवेत्य् आह पञ्चभिः श्लोकार्धैः । नभसो गुणविशेषः शब्दो यस्यार्थो विषयः ॥४७॥

क्रमसन्दर्भः  न व्याख्यातम्.

विश्वनाथः  श्रोत्रादीनां शब्दादिग्राहकत्वम् उक्तम् । तेषां च लक्षणं तद् एवेत्य् आहनभसो गुणविशेषः । शब्दो यस्यार्थो विषयस् तत् श्रोत्रम् ॥४७॥

 ओ)०(ओ

॥ ३.२६.४८ ॥

तेजोगुणविशेषोऽर्थो यस्य तच् चक्षुर् उच्यते ।
अम्भोगुणविशेषोऽर्थो यस्य तद् रसनं विदुः ।
भूमेर् गुणविशेषोऽर्थो यस्य स घ्राण उच्यते ॥

श्रीधरः, विश्वनाथः  न व्याख्यातम्.

क्रमसन्दर्भः  तेजस इति सार्धकम् ॥४८॥

ओ)०(ओ

॥ ३.२६.४९ ॥

परस्य दृश्यते धर्मो ह्य् अपरस्मिन् समन्वयात् ।
अतो विशेषो भावानां भूमाव् एवोपलक्ष्यते ॥

श्रीधरः  गुणविशेषशब्दव्यावर्त्यं दर्शयतिपरस्येति । परस्य कारणस्य धर्मः शब्दादिर् अपरस्मिन् कार्ये वाय्वादौ कारणान्वयात् दृश्यते । अतो भावानाम् अकाशादीनां विशेषो गुणः सर्वोऽपि शब्दादिर् भूमाव् एवोपलभ्यते । चतुर्णां तत्रान्वयात् । जलादिषु यथान्वयम् एव न सर्वः । आकाशे त्व् अन्यान्वयाभावाद् एक एव ॥४९॥

क्रमसन्दर्भः  न व्याख्यातम्.

विश्वनाथः  किं चपञ्चसु भूतेषु मध्ये यथोत्तरं गुणाधिक्यम् आहपरस्य कारणस्य धर्मः शब्दादिः । अपरस्मिन् कार्ये वाय्वादौ कारणान्वयाद् दृश्यते । तत्राकाशेऽन्यान्वयाभावाद् एक एव शब्दः । वायौ द्वौ शब्दस्पर्शौ । तेजसि त्रीणि शब्दस्पर्शरूपाणि । जले चत्वारः शब्दस्पर्शरूपरसाः ॥४९॥

 ओ)०(ओ

॥ ३.२६.५० ॥

एतान्य् असंहत्य यदा महदादीनि सप्त वै ।
कालकर्मगुणोपेतो जगदादिर् उपाविशत् ॥

श्रीधरः  एवं कारणोत्पत्तिम् उक्त्वा कार्योत्पत्तिम् आह सार्धैस् त्रिभिः । एतान्य् असंहत्य अमिलित्वा यदा स्थितानि तदा जगदादिर् ईश्वरः प्राविशत् । सप्तेति च प्राधान्याभिप्रायेणोक्तम् । प्रवेशस् तु सर्वेष्व् अपि विवक्षित एव ॥५०॥

क्रमसन्दर्भः  एतानीति । अधुना कालादिविशेषैर् उपेत इति ज्ञेयम् ॥५०॥

विश्वनाथः  एवं कारणोत्पत्तिम् उक्त्वा कार्योत्पत्तिम् आहएतानि तत्त्वानि असंहत्य अमिलित्वा यदा स्थितानि तदा जगदादिर् ईश्वरः प्राविशत् । प्रथमं संहननकारिण्या शक्त्या सर्वतत्त्वसम्मेलनार्थम् आविशत् । ततो वर्षसहस्रान्ते तदन्तर्यामित्वेन प्राविशद् इति ज्ञेयम् । कालः क्षोभकः कर्म जीवादृष्टं गुणः प्रकृतिस् तैः सहितः । सप्तेति च प्राधान्याभिप्रायेणोक्तम् । प्रवेशस् तु सर्वेष्व् अपि विवक्षितः ॥५०॥

 ओ)०(ओ

॥ ३.२६.५१ ॥

ततस् तेनानुविद्धेभ्यो युक्तेभ्योऽण्डम् अचेतनम् ।
उत्थितं पुरुषो यस्माद् उदतिष्ठद् असौ विराट् ॥

श्रीधरः  अनुविद्धेभ्यः क्षुभितेभ्यः । अस्माद् अण्डाद् असौ विराट् पुरुष उदतिष्ठत् ॥५१॥

क्रमसन्दर्भः  उत्थितम् उत्पन्नं विराट् पुरुषो हिरण्यगर्भात्मकः समष्टिजीवः उदतिष्ठत् सुषुप्तम् इवातिक्रमय सचेतनो बभुव ॥५१॥

विश्वनाथः  तेन तत्प्रवेशेन अनुविद्धेभ्य आदौ क्षुभितेभ्यस् तत्क्षणाद् एव युक्तेभ्यो मिलितेभ्यस् तत्त्वेभ्योऽण्डम् उत्थितम् उत्पन्नम् । यस्माद् विराट् पुरुषो हिरण्यगर्भात्मकः समष्टिजीव उदतिष्ठत् निद्राम् इवातिक्रम्य सचेतनो बभूव ॥५१॥

 ओ)०(ओ

॥ ३.२६.५२ ॥

एतद् अण्डं विशेषाख्यं क्रमवृद्धैर् दशोत्तरैः ।
तोयादिभिः परिवृतं प्रधानेनावृतैर् बहिः ।
यत्र लोकवितानोऽयं रूपं भगवतो हरेः ॥

श्रीधरः  भगवतो रूपम् इति पुरुषाभेदाभिप्रायेण ॥५२॥

क्रमसन्दर्भः  अभ्युत्थिताः स्वस्वाधिष्ठानसंयोगं प्राप्ता अपि अस्य विराजः । उत्थापने बहिश् चेष्टासम्पादने आविविशुः प्रयत्नं चक्रुः ॥५२॥

विश्वनाथः  अण्डम् इति । विशेष इत्य् आख्या नाम यस्य तत् । दशगुणाधिकैर् उत्तरोत्तरैः बहिःस्थितप्रकृत्यावरणेनावृतैः । रूपं मायिकम् ॥५२॥

 ओ)०(ओ

॥ ३.२६.५३ ॥

हिरण्मयाद् अण्डकोशाद् उत्थाय सलिले शयात् ।
तम् आविश्य महादेवो बहुधा निर्बिभेद खम् ॥

मध्वः  अचेतनाद् यतस् त्व् अण्डाद् ब्रह्मा समजनि स्फुटम् ।
अतो ब्रह्माण्डम् इत्य् आहुर् विराड् ब्रह्मा प्रकाशनात् ॥ इति च ॥५३॥

श्रीधरः  तस्मिन्न् अध्यात्मादिविभागम् आहहिरण्मयाद् इति नवभिः । उत्थायौदासीन्यं विहाय तम् आविश्याधिष्ठाय । महांश् चासौ देवश् च । खं छिद्रम् ॥५३॥

क्रमसन्दर्भः  खम् आकाशं बहुधा निर्बिभेद पृथक् पृथक् कृतवान् ॥५३॥

विश्वनाथः  तस्मिन्न् अध्यात्मादिविभागम् आहहिरण्मयाद् इति । आविश्य आधिष्ठाय महांश् चासौ देवश् च बहुविधं खं छिद्रं निर्विभेद पृथक् पृथक् चकार ॥५३॥

 ओ)०(ओ

॥ ३.२६.५४ ॥

निरभिद्यतास्य प्रथमं मुखं वाणी ततोऽभवत् ।
वाण्या वह्निर् अथो नासे प्राणोतो घ्राण एतयोः ॥

श्रीधरः  वाण्या सह वह्निर् अभवत् प्राविशत् । नासे निरभिद्येताम् । प्राणोतः प्राणेन ऊतः स्यूतः सन् घ्राण एतयोर् नासिकयोर् अभवद् इत्य् अनुषङ्गः ॥५४॥

क्रमसन्दर्भः  मुखं व्यष्टिमुखानां कारणांशम् एव वाण्यपि ॥५४॥

विश्वनाथः  वाण्या सह वह्निर् अभवत् प्राविशत् । नासे निरभिद्योतां प्राणोतः प्राणेन् अ स्यूतः सन् प्राणः । एतयोर् नासयोर् अभवद् इत्य् अनुषङ्गः प्राणोत इति विशेषणं सर्वेन्द्रियेषु लिङ्गविपरिणामेन द्रष्टव्यम् ॥५४॥

 ओ)०(ओ

॥ ३.२६.५५ ॥

घ्राणाद् वायुर् अभिद्येताम् अक्षिणी चक्षुर् एतयोः ।
तस्मात् सूर्यो न्यभिद्येतां कर्णौ श्रोत्रं ततो दिशः ॥

श्रीधरः  घ्राणाद् अनन्तरं वायुश् च । प्राणोत इति विशेषणं सर्वेन्द्रियेष्व् अपि द्रष्टव्यम् । न्यभिद्येताम् अन्वभिद्येताम् इति पाठद्वयेऽप्य् एक एवार्थः । ततो दिशः प्राविशन् ॥५५॥

क्रमसन्दर्भः  न व्याख्यातम्.

विश्वनाथः  घ्राणाद् अनन्तरं वायुर् आविशत् । एवम् एवाग्रेऽपि पञ्चम्यन्तानां तदनन्तरम् इति व्याख्या ज्ञेया । सूर्योऽनुभिद्येतां न्यभिद्येताम् इति पाठद्वयम् ॥५५॥

 ओ)०(ओ

॥ ३.२६.५६ ॥

निर्बिभेद विराजस् त्वग् रोमश्मश्र्वादयस् ततः ।
तत ओषधयश् चासन् शिश्नं निर्बिभिदे ततः ॥

श्रीधरः  आदिशब्देन केशाः ॥५६।

क्रमसन्दर्भः  ओषध्य आपश् च तत्तदभिमानिन्यः ॥५६॥

विश्वनाथः  न व्याख्यातम्.

 ओ)०(ओ

॥ ३.२६.५७ ॥

रेतस् तस्माद् आप आसन् निरभिद्यत वै गुदम् ।
गुदाद् अपानोऽपानाच् च मृत्युर् लोकभयङ्करः ॥

न कतमेनापि व्याख्यातम्.
 ओ)०(ओ

॥ ३.२६.५८ ॥

हस्तौ च निरभिद्येतां बलं ताभ्यां ततः स्वराट् ।
पादौ च निरभिद्येतां गतिस् ताभ्यां ततो हरिः ॥

मध्वः  यज्ञनामा तु देवोऽपि विज्ञेयः पाददेवता ।
तदाविष्टो हरिर् नित्यं तम् आहुः पाददैवतम् ।
तस्येन्द्रियाभिमानित्वं कुतः पूर्णमलात्मनः ॥ इति च ॥५८॥

श्रीधरः  स्वराड् इन्द्रः । हरिर् विष्णुः ॥५८॥

क्रमसन्दर्भः  हरिस् तदावेशावतारो देवताविशेषः ॥५८॥

विश्वनाथः  स्वराट् इन्द्रः । हरिः हरिणा आविष्टो देवविशेष इति सन्दर्भः ॥५८॥

 ओ)०(ओ

॥ ३.२६.५९ ॥

नाड्योऽस्य निरभिद्यन्त ताभ्यो लोहितम् आभृतम् ।
नद्यस् ततः समभवन्न् उदरं निरभिद्यत ॥

श्रीधरः  आभृतं जातम् ॥५९॥

क्रमसन्दर्भः  नाड्य इत्य् अर्धकम् । लोहितं रक्तादिसञ्चारिका शक्तिः ॥५९॥

विश्वनाथः  लोहितं रक्तादिसञ्चारिकम् इन्द्रियम् आभृतं जातम् ॥५९॥

 ओ)०(ओ

॥ ३.२६.६० ॥

क्षुत्पिपासे ततः स्यातां समुद्रस् त्व् एतयोर् अभूत् ।
अथास्य हृदयं भिन्नं हृदयान् मन उत्थितम् ॥

न कतमेन व्याख्यातम्.

 ओ)०(ओ

॥ ३.२६.६१ ॥

मनसश् चन्द्रमा जातो बुद्धिर् बुद्धेर् गिरां पतिः ।
अहङ्कारस् ततो रुद्रश् चित्तं चैत्यस् ततोऽभवत् ॥

मध्वः  चैत्त्योऽपि भगवान् विष्णुर् अन्तर्यामी चतुर्मुखात् ।
स्वेच्छया व्यक्तिम् अगमत् ततोऽसौ ब्रह्मजः स्मृतः ॥६१॥

श्रीधरः  बुद्ध्यादिषु हृदयम् एवाधिष्ठानम् । गिरां पतिर् ब्रह्मा । चैत्त्यः क्षेत्रज्ञः ॥६१॥

क्रमसन्दर्भः  अहम् इति । अत्र चैत्त्यः क्षेत्रज्ञो हिरण्यगर्भान्तर्याम्यवस्थ ईश्वरः प्रद्युम्नरूपोऽयं ज्ञेयः । जीवस्य कर्तुः करणत्वाभावाद् देवतात्वाभावाच् च ईश्वरपुरुषगतत्वेनैव प्रश्नोत्तराभ्यां च । अतोऽस्यैव सर्वाधिकसामर्थ्यं दर्शयिष्यते चित्तेनेत्य् आदिना ॥६१॥

विश्वनाथः  हृदय एव मन आद्यन्तःकरणचतुष्टयस्याधिष्ठानम् । गिरां पतिर् ब्रह्मा । चैत्त्यः चित्ताधिष्ठाता वासुदेवः स एव चित्ते उपास्यदेवता च । स एव समष्टिजीवस्य हिरण्यगर्भस्य प्रद्युम्नत्वेनान्तर्यामी । स एव व्यष्टिजीवानाम् अनिरुद्धत्वेनान्तर्यामीति भागवतामृताज् ज्ञेयम् । न तु चित्ताधिष्ठाता क्षेत्रज्ञो जीव इति वाच्यः । तस्य कर्तृत्वकरणत्वाद्यभावस्य सर्वत्र प्रतिपादितत्वात् । आचार्यचैत्त्यवपुषा स्वगतिं व्यनक्ति [भा.पु. ११.२९.६] इत्य् आदाव् अपि चैत्त्यशब्देनान्तर्यामिणं तु चित्तोपाधित्वाद् एव, न तु चित्ताधिष्ठातृत्वाद् इति ज्ञेयम् ॥६१॥

 ओ)०(ओ

॥ ३.२६.६२ ॥

एते ह्य् अभ्युत्थिता देवा नैवास्योत्थापनेऽशकन् ।
पुनर् आविविशुः खानि तम् उत्थापयितुं क्रमात् ॥
वह्निर् वाचा मुखं भेजे नोदतिष्ठत् तदा विराट् ।
घ्राणेन नासिके वायुर् नोदतिष्ठत् तदा विराट् ॥
अक्षिणी चक्षुषादित्यो नोदतिष्ठत् तदा विराट् ।
श्रोत्रेण कर्णौ च दिशो नोदतिष्ठत् तदा विराट् ॥
त्वचं रोमभिर् ओषध्यो नोदतिष्ठत् तदा विराट् ।
रेतसा शिश्नम् आपस् तु नोदतिष्ठत् तदा विराट् ॥
गुदं मृत्युर् अपानेन नोदतिष्ठत् तदा विराट् ।
हस्ताव् इन्द्रो बलेनैव नोदतिष्ठत् तदा विराट् ॥
विष्णुर् गत्यैव चरणौ नोदतिष्ठत् तदा विराट् ।
नाडीर् नद्यो लोहितेन नोदतिष्ठत् तदा विराट् ॥
क्षुत्तृड्भ्याम् उदरं सिन्धुर् नोदतिष्ठत् तदा विराट् ।
हृदयं मनसा चन्द्रो नोदतिष्ठत् तदा विराट् ॥
बुद्ध्या ब्रह्मापि हृदयं नोदतिष्ठत् तदा विराट् ।
रुद्रोऽभिमत्या हृदयं नोदतिष्ठत् तदा विराट् ॥

मध्वः  यज्ञान्तस्थः स्वयम्पादौ विशन् नोत्थापयत् हरिः ।
शक्तोऽपि ब्रह्मवाय्वोस् तु बलज्ञेप्त्यै जनार्दनः ।
तत्स्थ उत्थापयामास ब्रह्मदेहं विशन् प्रभुः ॥६७॥

ब्रह्मा बृहस्पतिः । यस्मिन् ब्रह्मा राजनि पूर्व एतीति श्रुतिः । बृहस्पतिः पुरोधाश् च ब्रह्मा च ब्रह्मणः पतिः इत्य् अभिधानम् ॥६९॥

श्रीधरः  अन्वयव्यतिरेकाभ्यां क्षेत्रज्ञं विवेक्तुं सर्वेषां पुनः प्रवेशम् आहएत इति नवभिः ॥६२७०॥

क्रमसन्दर्भः  अभ्युत्थिताः स्वस्वाधिष्ठानसंयोगं प्राप्ता अपि अस्य विराजः । उत्थापने बहिश्चेष्टासम्पादने आविविशुः प्रयत्नं चक्रुः ॥६२॥

विश्वनाथः  अन्वयव्यतिरेकाभ्याम् अन्तर्यामिन एव सर्वशक्तिमत्त्वं दर्शयितुम् उक्तम् एव प्रवेशं सर्वेषाम् एव पुनर् आहएत इत्य् आदिना ॥६२६९॥

 ओ)०(ओ

॥ ३.२६.७० ॥

चित्तेन हृदयं चैत्यः क्षेत्रज्ञः प्राविशद् यदा ।
विराट् तदैव पुरुषः सलिलाद् उदतिष्ठत ॥

मध्वः  अंशेन सुप्तो ब्रह्मापि अंशेन निरगात् तथा ।
स्वदेहाद् वायुसहितो विष्णुना च जगत्प्रभुः ॥
तम् उत्थापयितुं देवास् तान् ऋते त्रीन् महाबलान् ।
नाशक्नुवस् त्व् एकसंस्थास् ततस् तेष्व् अविशंस् त्रयः ॥
उदतिष्ठद् ब्रह्मदेहस् तदा तेषां प्रभावतः ।
विशेषेण हरेर् एव प्रभावेन श्रियः पतेः ॥
चित्ताभिमानी ब्रह्मैव क्षेत्रज्ञस् तद्गतो हरिः ।
प्राणवायुर् इति प्रोक्तस् तयोर् ईशो हरिः स्वयम् ॥७०॥

श्रीधरः  न व्याख्यातम्.

क्रमसन्दर्भः  चित्तेनेति । प्राविशत् बहिश्चेष्टासम्पादनार्थं स्वयम् एव सर्वोत्थापने पुनर् उद्यमं कृतवान् । उदतिष्ठत् बहिर् अपि चेष्टां प्राप्तवान् ॥७०॥

विश्वनाथः  चैत्त्यो वासुदेवः स एव क्षेत्रज्ञोऽन्तर्यामी । क्षेत्रज्ञं चापि मां विद्धि सर्वक्षेत्रेष्व् अवस्थितः [गीता १३.२] इति गीतोक्तेः ॥७०॥


॥ ३.२६.७१ ॥

यथा प्रसुप्तं पुरुषं प्राणेन्द्रियमनोधियः ।
प्रभवन्ति विना येन नोत्थापयितुम् ओजसा ॥

श्रीधरः  विराडदेहस्य व्यष्टिदेहं दृष्टान्तत्वेन दर्शयन् साङ्ख्यानुकथनस्य प्रयोजनम् आहयथेति द्वाभ्याम् ॥७१॥

क्रमसन्दर्भः  यथेति युग्मकेन तथा येन विना विराट् नोदतिष्ठत्, तम् इति द्वाभ्याम् अन्वयः । प्रत्यगात्मानम् अन्तर्यामिणम् ॥७१॥

विश्वनाथः  समष्टिविराड्देहस्य व्यष्टिदेहं दृष्टान्तयति यथेति । येन चित्ताधिष्ठात्रा परमेश्वरेण विना प्रसुप्तं व्यष्टिं यथा उत्थापयितुं न शक्नुवन्ति, तथैव येन विना समष्टिविराड् अपि नोदतिष्ठद् इति पूर्वेणान्वयः ॥७१॥

 ओ)०(ओ

॥ ३.२६.७२ ॥

तम् अस्मिन् प्रत्यगात्मानं धिया योगप्रवृत्तया ।
भक्त्या विरक्त्या ज्ञानेन विविच्यात्मनि चिन्तयेत् ॥

श्रीधरः  प्रथमं परमेश्वरे भक्तिस् ततोऽन्यत्र विरक्तिस् ततो योगप्रवृत्ता धीः एकाग्रं चित्तं ततो यज् ज्ञानं तेन प्रत्यग् आत्मानं क्षेत्रज्ञम् अस्मिन्न् आत्मनि कार्यकारणसङ्घाते विविच्य चिन्तयेत् ॥७२॥

क्रमसन्दर्भः  न व्याख्यातम्.

विश्वनाथः  सङ्ख्यानुकथनस्य प्रयोजनम् आहतं प्रत्यगात्मानं प्रत्यग्ज्ञानगम्यम् अस्मिन् कार्यकारणसङ्घाते आत्मनि देहे जीवात्मन्य् एव वा चिन्तयेत् ॥७२॥

इति सारार्थदर्शिन्यां हर्षिण्यां भक्तचेतसाम् ।
षड्विंशोऽयं तृतीयेऽस्मिन् सङ्गतः सङ्गतः सताम् ॥*॥

 ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां दशमस्कन्धे
विदुरमैत्रेयसंवादे कापिलेये
तत्त्वसमाम्नायो नाम षड्विंशोऽध्यायः ।
॥ ३.२६ ॥



(३.२७)

अथ सप्तविंशोऽध्यायः

विदुरमैत्रेयसंवादे कापिलेये प्रकृतिविवेकः

॥ ३.२७.१ ॥

श्रीभगवान् उवाच
प्रकृतिस्थोऽपि पुरुषो नाज्यते प्राकृतैर् गुणैः ।
अविकाराद् अकर्तृत्वान् निर्गुणत्वाज् जलार्कवत् ॥

श्रीधरः
सप्तविंशे ततः सम्यग् बहुसाधनयोगतः ।
पुम्प्रकृत्योर् विवेकेन मोक्षरीतिर् निरूप्यते ॥

विवेकज्ञानेन मोक्षम् उपपादयितुं शुद्धस्यैव पुरुषस्य प्रकृत्यविवेकतः पूर्वोक्तं संसारम् अनुस्मारयतिप्रकृतिस्थोऽपीति त्रिभिः । देहस्थोऽपि नाज्यते न लिप्यते । गुणैस् तत् कृतैः सुखदुःखादिभिः । निर्गुणत्वाद् अकर्तृत्वं ततोऽविकारित्वं तस्मात् ॥१॥

क्रमसन्दर्भः  अथ जीवाख्यं पुरुषम् अपि प्रकृतेर् विविनक्ति । प्रकृतिस्थोऽपीत्य् आदिना यथा जले दृष्टोऽप्य् अर्कस् तेन न लिप्यते तथेत्य् अर्थः ॥१॥

विश्वनाथः  
सप्तविंशे भक्तिमिश्रज्ञानसाधनविस्तृते ।
पुम्प्रकृत्योर् विवेकाच् च मोक्षरीतिर् उदीर्यते ॥

विवेकज्ञानेन मोक्षम् उपपादयितुं जीवात्मानं प्रकृतेर् विविक्तेन दर्शयतिप्रकृतिस्थोऽपि पुरुषो जीवः सुषुप्तिप्रलययोर् निर्गुणत्वाद् अकर्तृत्वम्, ततोऽविकारित्वं तस्माद् धेतोर् नाज्यते । जलार्कवत् जलस्थः सूर्यमण्डलकिरण इव, न वस्तुतो जलधर्माक्रान्तः । यदा हि पवननिबन्धनो जलस्य कम्पः स्यात्, तदा तदनुगतस्य जलार्कस्यापि कम्पः स्यात् । यद् उक्तञ्ज्योतिर् यथैवोदकपार्थिवेष्व् अदः समीरवेगानुगतं विभाव्यते [भा.पु. १०.१.४३] इति । अत एव मनसः सम्यक् शुद्धौ सत्यां त्वम्पदार्थोऽपि शुद्ध्यतीति । मन एव मनुष्याणां कारणं बद्धमोक्षयोर् [ब्रह्मबिन्दु २] इति शास्त्रम् ॥१॥

 ओ)०(ओ

॥ ३.२७.२ ॥

स एष यर्हि प्रकृतेर् गुणेष्व् अभिविषज्जते ।
अहङ्क्रियाविमूढात्मा कर्तास्मीत्य् अभिमन्यते ॥

श्रीधरः  न व्याख्यातम्.

क्रमसन्दर्भः  किन्त्व् अत्र जलार्कदृष्टान्तत्वेन दर्षणमुखदृष्टान्तो लक्षस् तस्मात् स्वमुखस्य दर्पणदोषलिप्तत्ववत् तल्लिप्तत्वेन मिथ्यैवाभिमानं कुरुते इत्य् आहस इति । भक्तियोगेनेति ॥२॥

विश्वनाथः  तस्याभिमाननिबन्धन एव संसार इत्य् आहस एवेति द्वाभ्याम् । यर्हि जागरस्वप्नयोः ॥२॥

 ओ)०(ओ

॥ ३.२७.३ ॥

तेन संसारपदवीम् अवशोऽभ्येत्य् अनिर्वृतः ।
प्रासङ्गिकैः कर्मदोषैः सदसन्मिश्रयोनिषु ॥

श्रीधरः  अनिर्वृतः सन् । प्रासङ्गिकैः प्रकृतिसङ्गकृतैः । सदसन्मिश्रयोनिषु देवतिर्यङ् नरादिषु संसारपदवीं प्राप्नोति ॥३॥

क्रमसन्दर्भः  न व्याख्यातम्.

विश्वनाथः  प्रासङ्गिकैः प्रकृतिप्रसङ्गभवैः ॥३॥

 ओ)०(ओ

॥ ३.२७.४ ॥

अर्थे ह्य् अविद्यमानेऽपि संसृतिर् न निवर्तते ।
ध्यायतो विषयान् अस्य स्वप्नेऽनर्थागमो यथा ॥

मध्वः  अज्ञानं सुप्तिशब्दोक्तं स्वप्नश् चैव विपर्ययः इति भारते ॥४॥

श्रीधरः  ननु तर्ह्य् अवास्तवत्वात् संसृतेः, किं तन् निवृत्तिप्रयासेन ? तत्राहअर्थे हीति ॥४॥

क्रमसन्दर्भः  न व्याख्यातम्.

विश्वनाथः  ननु तस्य जीवस्य कर्तृत्वकारणत्वाद्यभावाद् वस्तुतः कर्माभावेऽपि देहकृतैः कर्मभिः कथं बन्धः ? तत्राहअर्थे कर्मरूपे वस्तुनि वस्तुतोऽविद्यमानेऽपि कर्तृत्वाभिमानेन विषयान् ध्यायतः । तत्र दृष्टान्तःस्वप्ने खल्व् अनर्थस्याप्य् अधिगमः साभिमानविषयध्यानपरिपाकाद् एवेत्य् अर्थः ॥४॥

 ओ)०(ओ

॥ ३.२७.५ ॥

अत एव शनैश् चित्तं प्रसक्तम् असतां पथि ।
भक्तियोगेन तीव्रेण विरक्त्या च नयेद् वशम् ॥

श्रीधरः  यतो विषयध्यानम् अर्थहेतुः, अतो मनो नियन्तव्यम् इत्य् आहअत एवेति । असताम् इन्द्रियाणां पथि विषयमार्गे । तीव्रेन दृढेन । विरक्त्या च तीव्रया ॥५॥

क्रमसन्दर्भः  तस्य साधनत्वम् उक्त्वा फलान्तरतात्पर्यत्वात् सकैतवत्वं दर्शितम् ॥५॥

विश्वनाथः  यतो विषयध्यानम् अनर्थहेतुः, अतो मनो नियन्तव्यम् इत्य् आहअत एवेति । भक्तिश् च योगश् च तयोर् द्वन्द्वैक्यं तेन, तीव्रेन बलिष्ठेन ॥५॥

 ओ)०(ओ

॥ ३.२७.६ ॥

यमादिभिर् योगपथैर् अभ्यस्यन् श्रद्धयान्वितः ।
मयि भावेन सत्येन मत्कथाश्रवणेन च ॥

श्रीधरः  भक्तिविरक्त्योस् तीव्रत्वे कारणानि वर्णयन् ज्ञानेन मोक्षप्रकारम् आह षड्भिः । यमादिभिर् योगमार्गैश् चित्तम् अभ्यसन् पुनः पुनर् एकाग्रीकुर्वन्न् आत्मानम् उपलभ्य सर्वानुस्यूतम् अद्वयं परमात्मानं प्रतिपद्यत इति षष्ठेनान्वयः । सत्येन निष्कपटेन । भावेन प्रेम्णा ॥६॥

क्रमसन्दर्भः  अत एव ज्ञानकर्ममिश्रत्वम् आहयमादीति षट्केन । भावेन भक्त्या । सत्येन यथार्थव्यवहारेण । तद् एवं सिद्धं जीवस्य शुद्धत्वज्ञानम् ईश्वरोपलब्धार्थत्वेन योजयति ॥६॥

विश्वनाथः  उक्तम् अर्थं प्रपञ्चयन् ज्ञानेन मोक्षप्रकारम् आहयमादिभिर् योगपथैः अभ्यस्यन् अभ्यासेन चित्तम् एकाग्रीकुर्वन् जीवात्मा परमात्मानम् उपलभ्य सर्वानुस्यूतम् अद्वयं तं प्रतिपद्यत इति षष्ठेनान्वयः । मयि सत्येन भावेन मद्रूपनामलीलादीनां सत्यत्वदृष्ट्या मयि यः सत्यो भावः सत्यत्वभावना तेन, न तु मायाशवलितब्रह्मत्वदृष्ट्या मय्य् आयत्याम् असत्यत्वभावनयेत्य् अर्थः । तथात्वे

त्वय्य् अस्तभावाद् अविशुद्धबुद्धयः
आरुह्य कृच्छ्रेण परं पदं ततः
पतन्त्य् अधोऽनादृतयुष्मदङ्घ्रयः ॥ [भा.पु. १०.२.३२] इति,

नैष्कर्म्यम् अप्य् अच्युतभाववर्जितं [भा.पु. १२.१२.५०] इति, अवजानन्ति मां मूढा मानुषीं तनुम् आश्रितं [गीता ९.११] इति, न भजन्त्य् अवजानन्ति स्थानाद् भ्रष्टाः पतन्त्य् अधः [भा.पु. ११.५.३३] इत्य् आदिभ्यो भगवद्विग्रहादौ चिदानन्दभिन्नत्वभावनालक्षणावज्ञया ज्ञानिनाम् अपी मोक्षाभावावगतेः ॥६॥

 ओ)०(ओ

॥ ३.२७.७ ॥

सर्वभूतसमत्वेन निर्वैरेणाप्रसङ्गतः ।
ब्रह्मचर्येण मौनेन स्वधर्मेण बलीयसा ॥

श्रीधरः  अप्रसङ्गतः सङ्गत्यागेन । बलीयसा ईश्वरेऽर्पितेन ॥७॥

क्रमसन्दर्भः  न व्याख्यातम्.

विश्वनाथः  बलीयसा ईश्वरार्पितेन ॥७॥

 ओ)०(ओ

॥ ३.२७.८ ॥

यदृच्छयोपलब्धेन सन्तुष्टो मितभुङ् मुनिः ।
विविक्तशरणः शान्तो मैत्रः करुण आत्मवान् ॥

श्रीधरः  विविक्तशरण एकान्तवासी ॥८॥

क्रमसन्दर्भः  न व्याख्यातम्.

विश्वनाथः  विविक्तशरणः एकान्तवासी, आत्मवान् धृतियुक्तः ॥९॥

 ओ)०(ओ

॥ ३.२७.९ ॥

सानुबन्धे च देहेऽस्मिन्न् अकुर्वन्न् असदाग्रहम् ।
ज्ञानेन दृष्टतत्त्वेन प्रकृतेः पुरुषस्य च ॥

श्रीधरः, विश्वनाथः  असदाग्रहम् अहम्ममताम् । प्रकृतेः पुरुषस्य च दृष्टं तत्त्वं येन, तेन ज्ञानेन ॥९॥

क्रमसन्दर्भः  न व्याख्यातम्.

ओ)०(ओ

॥ ३.२७.१० ॥

निवृत्तबुद्ध्यवस्थानो दूरीभूतान्यदर्शनः ।
उपलभ्यात्मनात्मानं चक्षुषेवार्कम् आत्मदृक् ॥

मध्वः  बुद्धेर् अवस्थानं हि निद्रादि ॥१०॥

श्रीधरः  निवृत्तानि बुद्ध्यवस्थानानि जाग्रदादीनि यस्य सः । अत एव दूरीभूतम् अन्यदर्शनं यस्य । आत्मनाहङ्कारावच्छिन्नेनात्मानं शुद्धम् उपलभ्य । एकस्यैवावच्छेदानवच्छेदाभ्यां करणकर्मत्वे दृष्टान्तम् आहचक्षुषा चक्षुरवच्छिन्नेनार्केण गगनस्थम् अर्कम् इव । एवम् आत्मदृक् शुद्धम् आत्मानं पश्यन् ॥१०॥

क्रमसन्दर्भः  उपलभ्येति सार्धकेन । असति औपाधिकेऽहङ्कारे आत्मना तदुपाधिकेनैव द्वारभूतेन ॥१०॥

विश्वनाथः  निवृत्तानि बुद्ध्यवस्थानानि जाग्रदादीनि यस्य सः । ततश् च ज्ञानी शुद्धेन जीवात्मनैव परमात्मानं भक्त्यैवानुभूय तम् एव प्राप्नोतीत्य् आहौपलभ्येति । आत्मना शुद्धजीवेन चित्कणेन आत्मानं परमात्मानं पूर्णचैतन्यनिधिम् उपलभ्य भक्त्यानुभूय चक्षुषा पाटलादिदोषरहितेन ज्योतिःकणेन अर्कं ज्योतिर्निधिम् इव । आत्मदृक् ज्ञानी प्रतिपद्यते प्राप्नोति । अत्र पाटलादिदोषरहितेनापि चक्षुषा यथोलूकादिर् अर्कं न पश्यति, किन्तु तद्भिन्नो मनुष्यादिर् एवार्कं पश्य्ति, तथैव शुद्धेनापि जीवात्मना भक्तिरहितो ज्ञानी परमात्मानं नानुभवति, किन्तु भक्तिमान् एवानुभवति । भक्त्याहम् एकया ग्राह्यः [भा.पु. ११.१४.२१] इति,

भक्त्या माम् अभिजानाति यावान् यश् चास्मि तत्त्वतः ।
ततो मां तत्त्वतो ज्ञात्वा विशते तदनन्तरम् ॥ [गीता ११.५५] इति भगवदुक्तेः ॥१०॥

 ओ)०(ओ

॥ ३.२७.११ ॥

मुक्तलिङ्गं सदाभासम् असति प्रतिपद्यते ।
सतो बन्धुम् असच्चक्षुः सर्वानुस्यूतम् अद्वयम् ॥

श्रीधरः  मुक्तलिङ्गं निरुपाधिकम् असति मिथ्याभूतेऽहङ्कारे सदाभासं सद्रूपेणाभासमानं ब्रह्म प्राप्नोति । शुद्धजीवस्वरूपाद् विशेषम् आहसतः कारणस्य प्रधानस्य बन्धुम् अधिष्ठानम् । असतः कार्यस्य चक्षुर् इव प्रकाशकम् । सर्वेषु कार्यकारणेष्व् अनुस्यूतम् । अद्वयं परिपूर्णम् ॥११॥

क्रमसन्दर्भः  मुक्तलिङ्गम् उपाधिस्पर्शशून्यम् । अत एव सद्रूपेण आ सम्यक् भासमानम् आत्मानम् उपलभ्य ततस् तस्यापि भासनाद्युपकारकतया तत्रैव स्थितं परमात्मानम् अपि प्रतिपद्यते जानाति । तम् एव विशिनष्टिअसतां तद् अन्येषाम् अपि चक्षुर् भासकं सर्वत्र सति असति च अनुस्यूतम् । अत एवाद्वयं ततो मुख्यत्वात् तद् उपलब्धार्थम् एव शुद्धात्मदर्शनम् इति भावः । अन्यार्थश् च परामर्शः इति न्यायेन ॥११॥

विश्वनाथः  तं कीदृशम् ? मुक्तैर् लिङ्ग्यते ज्ञायते इति तम् इत्य् अनेनानुभवज्ञानविषयीभूतत्वं तस्योक्तम् । असति नश्वरे जगति सद् एव भासतेऽन्तर्यामित्वेनेति तम् । सतः कारणस्य बन्धुं पतिम् असतः कार्यस्य महदादेश् चक्षुर् इव प्रकाशकं सर्वेषु कार्यकारणेष्व् अनुस्यूतं परिपूर्णम् अद्वयम् एकम् इति विशेषणपञ्चकेनानुभवज्ञानपूर्वदशायां तस्य शास्त्रोत्थज्ञानविषयीभूतत्वं ज्ञापितम् ॥११॥

 ओ)०(ओ

॥ ३.२७.१२१३ ॥

यथा जलस्थ आभासः स्थलस्थेनावदृश्यते ।
स्वाभासेन तथा सूर्यो जलस्थेन दिवि स्थितः ॥
एवं त्रिवृदहङ्कारो भूतेन्द्रियमनोमयैः ।
स्वाभासैर् लक्षितोऽनेन सदाभासेन सत्यदृक् ॥

मध्वः  शेषस्य प्रतिबिम्बास् तु देवाः शेषस् तु ब्रह्मणः ।
स परब्रह्मणश् चैव ते स्वबिम्बप्रदर्शकाः ।
ततः स्वबिम्बद्वारेण परमात्मप्रदर्शनम् ॥ इति ब्रह्मतर्के ॥१३॥

श्रीधरः  अहङ्कारोपहितेन शुद्धब्रह्मप्रतिपत्तिं सदृष्टान्तम् आहयथेति । जले स्थित आभासः सूर्यप्रतिबिम्बो यदा गृहान्तर्वर्तिभित्तौ स्फुरति तदा गृहकोणस्थितैः पुरुषैर् भित्त्यादौ स्थले स्थितेन स्वाभासेन सूर्यप्रतिबिम्बेन यथा प्रथमं जलस्थ आभासोऽवदृश्यते लक्ष्यते, गगनस्थस्य गृहमध्ये प्रतिबिम्बायोगात् । चार्थे तथाशब्दः । यथा चेत्य् अर्थः । यथा च जलस्थेन दिवि स्थितः सूर्यो लक्ष्यते ॥१२॥

एवं भूतेन्द्रियमनोमयैः देहेन्द्रियमनोभिर् अवच्छिन्नैः स्वाभासैर् आत्मप्रतिबिम्बैस् त्रिवृत् त्रिगुणोऽहङ्कारः सतो ब्रह्मण आभासो यस्मिंस् तेन रूपेण लक्षितः । अहङ्कारस्थाभासं विना विषयाभासानुत्पत्तेः । अनेन चाहङ्कारेण सदाभासवता सत्यदृक् परमार्थज्ञप्तिरूप आत्मा लक्षित इत्य् अर्थः ॥१३॥

क्रमसन्दर्भः  एवं स्वाप्नपरम्परया मूलदर्शनं दृष्टान्तयतियथेति युग्मकेन ॥१२॥

निगमयतिएवम् इति। भूतादिमयैः सङ्घटोपाधिकैः स्वाभासैः स्वस्याहङ्कारोपाधिकस्याभासो येषु तैः गृहकोणस्थितपुरुषस्थानीयैः पुरुषैस् त्रिवृदहङ्कार उपाधिकत्वेन वर्तते यस्य स लक्षितः । ततश् च क्रमाद् अनेनाहङ्कारोपाधिकेन पारम्परिकद्वारभूतेन तथा सदाभासेन शुद्धेन च साक्षाद्द्वारभूतेन सत्यदृक् परमात्मापि लक्षित इत्य् अर्थः ॥१३॥

विश्वनाथः  प्रथमं जीवात्मैव केन प्रकारेण ज्ञातव्यस् ततस् तेन परमात्म चेत्य् अत्र सदृष्टान्तम् आहयथेति । जले स्थित आभासः प्रतिबिम्बाकारो निष्कम्पः सूर्यप्रकाशो यदा गृहान्तर्वर्तिस्वच्छभित्त्यादौ स्थले स्फुरति, तदा गृहकोणस्थितैः पुरुषैः प्रथमं स्थलस्थ आभासो दृश्यते, ततश् च कुतोऽयं प्रकाश इति परामृषद्भिस् तेन स्थलस्थेन स्वाभासेन शोभनसूर्यप्रकाशेन जलस्थो निष्कम्प आभासोऽवदृश्यते लक्ष्यते । पुनश् चायम् आभासः कुत इति तथा तेनैव प्रकारेण तेन जलस्थेन स्वाभासेन शोभनप्रकाशेन दिवि स्थितः सूर्योऽवदृश्यते । एवम् एव विवेकिभिः प्रथमं भूतेन्द्रियमनांसि चैतन्यवत्त्वात् परमात्मप्रकाशवन्ति दृश्यन्ते । ततश् च जडेष्व् एषु परमात्मप्रकाशोऽयं कुतोऽस्तीति भूतेन्द्रियमनोमयैः भूतेन्द्रियमनोवर्तिभिः स्वाभासैस् त्रिवृदहङ्कार उपाधित्वेन वर्तते यस्य स जीवात्मा परमात्मनः प्रकाशसम्भूतः किरणरूपो लक्षितः । ततश् चानेन जीवात्मना सदाभासेन सता भक्तिमता प्रकाशेन सत्यदृक् सत्यज्ञानानन्दः परमात्म लक्षित उपलब्धः ॥१२१३॥

 ओ)०(ओ

॥ ३.२७.१४ ॥

भूतसूक्ष्मेन्द्रियमनोबुद्ध्यादिष्व् इह निद्रया ।
लीनेष्व् असति यस् तत्र विनिद्रो निरहङ्क्रियः ॥
मन्यमानस् तदात्मानम् अनष्टो नष्टवन् मृषा ।
नष्टेऽहङ्करणे द्रष्टा नष्टवित्त इवातुरः ॥
एवं प्रत्यवमृश्यासाव् आत्मानं प्रतिपद्यते ।
साहङ्कारस्य द्रव्यस्य योऽवस्थानम् अनुग्रहः ॥

मध्वः  असति प्रलये । यो विनिद्रः स सत्यदृक् । योऽनष्टोऽनष्टवन् नाज्ञासिष्यम् इति मन्यमानः । स आतुरो द्रष्टृजीवः । साहङ्कारं द्रव्यं जीवः तस्यावस्थानम् अनुग्राहकश् च परमात्म ॥१४१६॥

श्रीधरः  इदानीं सुषुप्तिसाक्षित्वेन शुद्धात्मप्रतिपत्तिम् अनुभवतो दर्शयति त्रिभिः । भूतादिष्व् असत्य् असत्तुल्येऽव्याकृते निद्रया लीनेषु सत्सु यस् तत्र तदा विनिद्रो निरहङ्क्रियस् तम् आत्मानं प्रतिपद्यत इति तृतीयेनान्वयः ॥१४॥

ननु यदि तदा विनिद्रोऽसाव् अस्ति तर्हि जाग्रत्स्वप्नयोर् इव स्फुटः किं नावभासते तत्राहपूर्वं स द्रष्टातो द्रष्टृत्वेन सविकल्पतया स्फुटं प्रतीतः । सुषुप्तौ तु भूतादेर् अहङ्कारविषयस्य लीनत्वात् तद् विषयेऽहङ्कारे नष्टे सति स्वयम् अनष्टोऽपि मृषैवात्मानं नष्टवन् मन्यमानो यः । अन्यस्य नाशेऽन्यस्य नष्टतुल्यत्वे दृष्टान्तः, नष्टवित्तो यथा आतुरो विवशः, नष्टवद् भवतीत्य् अर्थः ॥१५॥

ननु सुषुप्तौ न किञ्चिद् अनुभूयते, मैवम्, “सुखम् अहम् अस्वाप्सं न किञ्चिद् अवेदिषम्” इति विशेषज्ञानं विना केवलस्यात्मनः प्रतिसन्धानाद् इत्य् आहएवम् इति । ननु प्रतिसन्धाने साहङ्कारस्य प्रतीतेः कथं निरहङ्क्रियत्वं तत्राहसाहङ्कारस्य द्रव्यस्य कार्यकारणसङ्घातस्यानुग्रहः प्रकाशकः अवस्थानं च । द्रव्यविशेषणतयाहङ्कारस्यापि दृश्यत्वाच् च तद् द्रष्टात्मा तद् व्यतिरिक्तः । तम् आत्मानम् इत्य् अन्वयः ॥१६॥

क्रमसन्दर्भः  भूतसूक्ष्मेति त्रिकम् । असति सतः शुद्धजीवाद् इतरस्मिन् अव्याकृते ॥१४॥

साहङ्कारे सति माम् अहं नाज्ञासिषम् इति सुषुप्त्यनन्तरम् एव प्रतिसन्धानान्तरे ममपदोक्तभूतसूक्ष्मादिसङ्घातलक्षणद्रव्यविशेषणतया तद् अहङ्कारस्याप्य् अन्यदा दृश्यत्वापत्तेर् अहम्पदोक्तस् तद् द्रष्टात्म तद्व्यतिरिक्तो यः प्रकाशकः आश्रयश् चेत्य् अर्थः ॥१६॥

विश्वनाथः  ननु अर्केण चक्षुषैवार्क इवात्मनैव भक्तिमता ज्ञानिना परमात्मनुभूयते इति सत्यं जानीमः, किन्तु चक्षुःश्रोत्रादिकम् इव तं जीवात्मानं त्रिवृदहङ्कारात् पृथग्भूतं साक्षाद् दर्शयेत्य् अपेक्षायाम् आहभूतेति त्रिभिः । भूतादिषु असति अनभिव्यक्तत्वाद् असत्तुल्ये प्रधाने निद्रया लीनेषु सत्सु यस् तत्र तदा विनिद्रो निरहङ्क्रियः तम् आत्मानं जीवं प्रतिपद्यते लोकोऽनुभवतीति तृतीयेनान्वयः ॥१४॥

नन्व् अलं तर्हि योगाभ्यासेन मनोबुद्धीन्द्रियादिलये सति यः केवलात्मानुभवो योगाभ्यासफलरूपस् तं खलु निद्रैव कारयतीति, तत्राहमन्यमान इति । तदा भूतादीनाम् अहङ्कार्याणाम् अहङ्कारस्य च लयाद् अहङ्करणे नष्टे सति द्रष्टा जीवो दृश्यानाम् अभावाद् दर्शने नष्टे सति स्वयम् अनष्टोऽपि आत्मानं नष्टवन् मृषा मन्यमानो य इत्य् अविद्यावन्तं जीवं सुषुप्ताव् उत्प्रेक्षते नष्टवित्त इव, न तु नष्टवित्तासक्तिर् इत्य् अर्थः । अयम् अर्थःयोगाभ्यासेन जीवोपाधिभूतानां तत्त्वानाम् आत्यन्तिके लये सत्य् एव जीवः स्वीयरूपानन्दमयो भवति, न तु नैमित्तिकयोः सुषुप्तिप्रलययोः । यथा वित्ते नष्टे सत्याकिञ्चनांसुखं न भवति, किन्तु वित्तासक्ताव् एव नष्टायां सत्यां, तथैव जीवस्य नैष्कर्म्यं विना सुषुप्तिप्रलययोर् उपाधिनाशेऽपि न स्वरूपप्राप्तिर् नैष्कर्म्यं च भक्तिज्ञानाभ्यां विना न भवेद् इति सुषुप्तौ अविद्यातत्संस्काराणां च विद्यमानत्वात् केवलात्मानुभवोऽप्य् अकिञ्चित्कर इति ॥१५॥

ननु सुषुप्तौ न किञ्चिद् अन्भूयते । मैवम् अहं सुखम् अस्वाप्सं, न किञ्चिद् अवेदयिषम् इति विशेषज्ञानं विना केवलस्यात्मनः प्रतिसन्धानाद् इत्य् आहएवम् इति । किं च, साहङ्कारस्य द्रव्यस्य भूतेन्द्रियादिसङ्घातस्य देहस्य योऽवस्थानम् आश्रयः यम् एव जीवात्मानम् आश्रित्य अहङ्कारादयो भोग्येषु विषयेषु प्रवर्तन्त इत्य् अर्थः । तथा य एव जीवात्मा अनुग्रहः स्वीयभोक्तृत्वलक्षणधर्मप्रदानाद् अनुग्राह्य इत्य् अर्थः ॥१६॥

 ओ)०(ओ

॥ ३.२७.१७ ॥

देवहूतिर् उवाच
पुरुषं प्रकृतिर् ब्रह्मन् न विमुञ्चति कर्हिचित् ।
अन्योन्यापाश्रयत्वाच् च नित्यत्वाद् अनयोः प्रभो ॥

श्रीधरः  भक्तिविरक्तिभ्यां सत्य् अपि विवेके प्रकृतिपुरुषयोः परस्परत्यागाभावात् कतहं मुक्तिर् इति पृच्छति, पुरुषम् इति चतुर्भिः । पुरुषव्यतिरेकेण प्रकृतेः स्वरूपलाभाभावात् प्रकृतिव्यतिरेकेण पुरुषस्याभिव्यक्त्यभावाद् इत्य् अन्योन्यापाश्रयत्वान् नित्यत्वाच् च पुरुषं प्रकृतिः कदाचिन् न मुञ्चतीत्य् अर्थः ॥१७॥

क्रमसन्दर्भः  अन्योऽन्यापाश्रयत्वेऽप्य् एकस्य नश्वरत्वे विमुञ्चतु नाम तच् च नेत्य् आहनित्यत्वाद् इति ॥१७॥

विश्वनाथः  ननु भक्तैर् अपि ज्ञानव्याख्यादिभिर् मोक्षो दुर्लभ एवेत्य् अत्र युक्तिम् आहपुरुषम् इति । अन्योन्येति पुरुषः शक्तिमत्त्वात् विश्वसृष्ट्यादिलीलार्थं स्वशक्तिम्प्रकृतिम् अप्य् आश्रयते । प्रकृतिर् अपि शक्तित्वात् स्वीयं पुरुषम् आश्रयत एवेत्य् अर्थः । द्वयोर् एकतरस्य नश्वरत्वे विमञ्चतु नाम, तच् च नेत्य् आहनित्यत्वाद् इति ॥१७॥

ओ)०(ओ

॥ ३.२७.१८ ॥

यथा गन्धस्य भूमेश् च न भावो व्यतिरेकतः ।
अपां रसस्य च यथा तथा बुद्धेः परस्य च ॥

श्रीधरः  व्यतिरेकाभावमात्रे दृष्टान्तःयथा व्यतिरेकतो भावः सत्ता नास्ति । गन्धस्य कदाचिद् अपक्षयदर्शनाद् दृष्टान्तान्तरमपाम् इति । बुद्धेः प्रकृतेः । परस्य पुरुषस्य च ॥१८॥

क्रमसन्दर्भः  न व्याख्यातम्.

विश्वनाथः  व्यतिरेकतो भावः सत्ता नास्ति गन्धस्य कदाचिद् अपक्षयदर्शनाद् दृष्टान्तान्तरम् अपाम् इति, बुद्धेः प्रकृतेः परस्य पुरुषस्य ॥१८॥

 ओ)०(ओ

॥ ३.२७.१९ ॥

अकर्तुः कर्मबन्धोऽयं पुरुषस्य यदाश्रयः ।
गुणेषु सत्सु प्रकृतेः कैवल्यं तेष्व् अतः कथम् ॥

मध्वः  नित्यदृक् परमात्मसौ मृतवद् यो न किञ्चन ।
जानाति जीवः स ज्ञेयः परमात्म तदयित्वाश्रयः ॥ इति हरिवंशेषु ॥१९॥

श्रीधरः  ततः किम् अत आहअकर्तुर् इति । ये गुणा आश्रयो यस्य सः । तेषु प्रकृतेर् गुणेषु सत्सु पुरुषस्य कैवल्यं कथम् ॥१९॥

क्रमसन्दर्भः  अकर्तुर् इति । अतः पूर्वोक्ताद् धेतोः ॥१९॥

विश्वनाथः  ततः किम् अत आहअकर्तुर् इति । ये गुणा आश्रयो यस्य सः । तेषु प्रकृतेर् गुणेषु सत्सु पुरुषस्य जीवस्य अत एव हेतोः कथं कैवल्यम् ॥१९॥

 ओ)०(ओ

॥ ३.२७.२० ॥

क्वचित् तत्त्वावमर्शेन निवृत्तं भयम् उल्बणम् ।
अनिवृत्तनिमित्तत्वात् पुनः प्रत्यवतिष्ठते ॥

श्रीधरः  अत एव क्वचिन् निवृत्तप्रायस्यापि संसारभयस्य पुनर् उद्भवो दृश्यत इत्य् आहक्वचिद् इति ॥२०॥

क्रमसन्दर्भः  अन्याश्रयत्वेऽपि नभोवद् अन्यास्पृष्टत्वं पुरुषस्येति तत्त्वविवेकः कर्तव्य इत्य् अप्य् अकिञ्चित्करम् इत्य् आहक्वचिद् इति । क्वचित् पाठः एष एव सर्वसम्मतः ॥२०॥

विश्वनाथः  अत एव क्वचिन् निवृत्तप्रायस्यापि संसारभयस्योद्भवो दृश्यते इत्य् आहक्वचिद् इति ॥२०॥

 ओ)०(ओ

॥ ३.२७.२१२३ ॥

श्रीभगवान् उवाच
अनिमित्तनिमित्तेन स्वधर्मेणामलात्मना ।
तीव्रया मयि भक्त्या च श्रुतसम्भृतया चिरम् ॥
ज्ञानेन दृष्टतत्त्वेन वैराग्येण बलीयसा ।
तपोयुक्तेन योगेन तीव्रेणात्मसमाधिना ॥
प्रकृतिः पुरुषस्येह दह्यमाना त्व् अहर्निशम् ।
तिरोभवित्री शनकैर् अग्नेर् योनिर् इवारणिः ॥

श्रीधरः  न हि प्रकृतिसम्बन्धमात्रं बन्धहेतुः किन्तु गुणबुद्ध्या तद् आसक्तिस् तन् निवृत्तौ सत्यां मोक्षो घटते । क्वचिद् उद्भवस् तु साधनवैकल्याद् इत्य् अभिप्रेत्य साधनातिशयं कथयन् परिहरति त्रिभिः । निमित्तं फलम् । तन् न निमित्तं प्रवर्तकं यस्मिंस् तेन निष्कामेन धर्मेण । अमलात्मना निर्मलेन मनसा । श्रुतेन कथाश्रवणेन सम्भृतया पुष्टया ॥२१॥

दह्यमानाभिभूयमाना तिरोहिता भवति ॥२३॥

क्रमसन्दर्भः  अत्रोच्यते । यदि तदविवेक एव पूर्वोक्तहेतुस्, तदा तत्त्वावमर्शमात्रं तत्रोपयुक्तं स्यात्, पूर्वं त्व् ईश्वरवैमुख्यम् एव । भयं द्वितीयाभिनिवेशतः स्याद् इत्यादेः । ततः सर्वत्रेश्वराराधनपूर्वकत्वम् एवोपयुक्तम् इत्य् उपदिष्टम् अपि निर्धारयति षड्भिः । अत्र अनिमित्तेति त्रिकम् । ज्ञानं विचारः । दर्शनं निर्धारणम् । तपः शमदमादि । योगो जीवात्मपरमात्मनोर् ध्यानम्, योगः संहननोपायध्यानसङ्गतियुक्तिषु इति नानार्थवर्गात् । ध्यानम् एव ध्यातृध्येयविवेकरहितं समाधिः अग्नेः प्राबल्ये सति तन्निर्वापणार्थं तदाविर्भावकारणमरणिर् यथा जनैस् ततोऽप्य् अन्तरिता क्रियते । तथा सापि माया स्वांशेन ततस् तरो भवतीति । अत्र सर्वासाम् अपि सिद्धीनां मूलं तच्चरणार्चनम् इत्य् उक्त्या भक्तेर् अङ्गित्वे अङ्गवन् निर्देशः तेषां तत्र साधनान्तरसामान्यदृष्टिर् इत्य् अभिप्रायेण । अत एव तेषां मोक्षमात्रफलम् इति ॥२१॥

ईश्वरस्य भगवच्छक्त्यंशे शक्तिमतः स्वे महिम्नि महिमहेताव् ईश्वरत्वे स्थितस्य प्राप्तस्फूर्तेर् इति जीवस्य स्वरूपशक्तित्वं दर्शितम् । स यद् अजयाम् इत्य् आदेः ॥२३॥

विश्वनाथः  हे मातर् न प्रकृतिर् जीवस्य बन्धहेतुः, किन्तु तदीयगुणाध्यास एव, स चाविद्याकृत एव, अत एवाविद्यानिवृत्तौ मोक्षो घटते । क्वचिद् भयोद्भवस् तु साधनवैकल्याद् इत्य् अभिप्रेत्य साधनातिशयं कथयन् परिहरति । निमित्तं फलं तदभावोऽनिमित्तम् एव निमित्तं प्रवर्तको यत्र तेन अमलः शुद्ध आत्मा अन्तःकरणं यतः स्यात् तेन । तीव्रया स्वभावाद् एव सर्वतस् तेजस्विन्या श्रुतसम्भृतया मत्कथा श्रवणपरिपुष्टया । प्रकृतिलिङ्गदेहः पुरुषस्य एभिः साधनैर् दह्यमाना तिरोभवति । अग्नेर् इति । अरणिः काष्ठम् । अग्निर् यथा काष्ठाद् एवोत्पद्य काष्ठं दहति, तथैव ज्ञानं लिङ्गदेहाद् उत्पद्य तम् एव दहति ॥२१२३॥

 ओ)०(ओ

॥ ३.२७.२४ ॥

भुक्तभोगा परित्यक्ता दृष्टदोषा च नित्यशः ।
नेश्वरस्याशुभं धत्ते स्वे महिम्नि स्थितस्य च ॥

श्रीधरः  एवं च सति पुनर् उद्भवो नास्तीत्य् आहभुक्तो भोगो यस्याः । नित्यशः सदा दृष्टो दोषो यस्याः । अत एव परित्यक्ता सतीश्वरस्यापरतन्त्रस्य स्वे महिम्नि स्थितस्य स्वानन्दं प्राप्तस्य ॥२४॥

क्रमसन्दर्भः  न व्याख्यातम्.

विश्वनाथः  किं चावशिष्टापि दह्यमानारणिवल् लिङ्गदेहरूपा प्रकृतिः खल्व् एवम्भूता चेन् नापकुरुअ इत्य् आहभुत्को भोगो बहुधा स्वर्गनरकादिर् यस्या, अत एव विवेकिना चर्वितवत् त्यक्ता तद् अपि दैवाद् आपतन्ती चेद् दृष्टो दोषो यस्या सा । ईश्वरस्य नित्यम् एवं सदसद्विवेचने भुक्त्वा परित्यजने दोषदर्शने च समर्थस्य स्वे महिम्नि स्वीये महत्त्वे गुरूपदिष्टसाधुवर्त्मनि ॥२४॥

 ओ)०(ओ

॥ ३.२७.२५ ॥

यथा ह्य् अप्रतिबुद्धस्य प्रस्वापो बह्वनर्थभृत् ।
स एव प्रतिबुद्धस्य न वै मोहाय कल्पते ॥

श्रीधरः  अविवेकावस्थायाम् अनर्थहेतुर् अपि विवेकानन्तरं न भवतीति सदृष्टान्तम् आहयथेति द्वाभ्याम् । प्रस्वापः स्वप्नः बह्वनर्थान् बिभर्ति पुष्णाति । प्रतिबुद्धस्य संस्कारवशेन स्फुरन्न् अपि ॥२५॥

क्रमसन्दर्भः  न व्याख्यातम्.

विश्वनाथः  अविवेकावस्थायाम् अनर्थहेतुर् यः, स खलु विवेके सति न तथैवेत्य् आहयथेति द्वाभ्याम् । प्रस्वापः स्वप्नः बह्वनर्थान् व्याघ्रसर्पादिदंशान् बिभर्ति, प्रतिबुद्धस्य संस्कारवशेन स्फुरन्न् अपि ॥२५॥

 ओ)०(ओ

॥ ३.२७.२६ ॥

एवं विदिततत्त्वस्य प्रकृतिर् मयि मानसम् ।
युञ्जतो नापकुरुत आत्मारामस्य कर्हिचित् ॥

न कतमेनापि व्याख्यातम् ।

 ओ)०(ओ

॥ ३.२७.२७ ॥

यदैवम् अध्यात्मरतः कालेन बहुजन्मना ।
सर्वत्र जातवैराग्य आब्रह्मभुवनान् मुनिः ॥

श्रीधरः  उपसंहरतियदैवम् इति त्रिभिः । बहूनि जन्मानि यस्मिन् काले ॥२७॥

क्रमसन्दर्भः  यदैवेति त्रिकम् ॥२७॥

विश्वनाथः  न व्याख्यातम्.

 ओ)०(ओ

॥ ३.२७.२८ ॥

मद्भक्तः प्रतिबुद्धार्थो मत्प्रसादेन भूयसा ।
निःश्रेयसं स्वसंस्थानं कैवल्याख्यं मदाश्रयम् ॥

श्रीधरः  प्रतिबुद्धार्थो विदितात्मतत्त्वः । कैवल्याख्यं स्वसंस्थानं देहादिव्यतिरिक्तं स्वरूपं मदाश्रयं निःश्रेयसं निरतिशयानन्दम् ॥२८॥

क्रमसन्दर्भः  मद्भक्तस् तु मत्प्रसादेऽञ्जसैव निःश्रेयसं प्राप्नोतीत्य् आहमद्भक्त इति । यदि मद्भक्तसङ्गेन मद्भक्तो भवति तदैवेत्य् अर्थः । भूयस्या सर्वत्र बलवत्तरयेत्य् अर्थः । अहम् एवाश्रयो यस्य तत् तदुक्तं गीतासु । यो माम् अव्यभिचारेणेत्य् आरभ्य, ब्रह्मणो हि प्रतिष्ठाहं [गीता १४.२७] इति ।।२८॥

विश्वनाथः  स्वसंस्थानं देहादिव्यतिरिक्तं स्वरूपं कैवल्याख्यं ब्रह्म । अहम् एवाश्रयो यस्य तत् । यद् उक्तम्ब्रह्मणो हि प्रतिष्ठाहं [गीता १४.२७] इति ॥२८॥

 ओ)०(ओ

॥ ३.२७.२९ ॥

प्राप्नोतीहाञ्जसा धीरः स्वदृशा च्छिन्नसंशयः ।
यद् गत्वा न निवर्तेत योगी लिङ्गाद् विनिर्गमे ॥

श्रीधरः  स्वदृशा आत्मज्ञानेन छिन्नाः संशया मिथ्याज्ञानानि यस्य लिङ्गाद् विनिर्गमे लिङ्गशरीरनाशे सतीत्य् अर्थः ॥२९॥

क्रमसन्दर्भः  न व्याख्यातम्.

विश्वनाथः  स्वदृशा शुद्धात्मज्ञानेन लिङ्गाद् विनिर्गमे लिङ्गशरीरे नष्टे सतीत्य् अर्थः ॥२९॥

 ओ)०(ओ

॥ ३.२७.३० ॥

यदा न योगोपचितासु चेतो
मायासु सिद्धस्य विषज्जतेऽङ्ग ।
अनन्यहेतुष्व् अथ मे गतिः स्याद्
आत्यन्तिकी यत्र न मृत्युहासः ॥

श्रीधरः  तदा त्व् अणिमादिसिद्धयोऽन्तरायरूपा भवन्ति । तासु योगेनोपचितासु समृद्धासु न योगाद् अन्यो हेतुर् यासां तासु यदा सिद्धस्य चेतो न विषज्जते । अङ्ग हे मातः, अथ तदान्तम् अतिक्रान्तोऽत्यन्तो योऽहं तत्सम्बन्धिनी । यत्र यस्यां गतौ मृत्योर् हासो न भवति । विषक्टौ तु सिद्धोऽपि मया वशीकृत इति मृत्योर् हासो गर्वो भवतीत्य् अर्थः ॥३०॥

क्रमसन्दर्भः  यदा मत्प्रसादे सति ॥३०॥

विश्वनाथः  किं चाणिमादिसिद्धिपर्यन्ता विविधा भोगा अन्तरायरूपा भवन्ति, तासु योगी न विषज्जेद् इत्य् आहयदा योगी उपचितासु समृद्धासु मायासु विविधभोग्यवस्तुषु सिद्धस्य चेतो न विसज्जते, तदा आत्यन्तिकी गतिर् मुक्तिः स्यात् । मायासु कीदृशीषु न योगाद् अन्यो हेतुर् यासां तासु । यत्र यस्यां गतौ सत्यां मृत्योर् हासो न भवति । विषयासक्तौ तु सिद्धोऽपि मया वशीकृत इति मृत्योर् हासो गर्वो भवतीत्य् अर्थः ॥३०॥

 ओ)०(ओ

इति सारार्थदर्शिन्यां हर्षिण्यां भक्तचेतसाम् ।
तृतीये सप्तविंशोऽपि सङ्गतः सङ्गतः सताम् ॥*॥

 ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां तृतीयस्कन्धे
विदुरमैत्रेयसंवादे कापिलेये प्रकृतिविवेको नाम
सप्तविंशोऽध्यायः ।
॥ ३.२७ ॥

ओ)०(ओ

(३.२८)
अष्टाविंशोऽध्यायः ।
कापिलेये साधनानुष्ठानं


॥ ३.२८.१ ॥

श्रीभगवान् उवाच
योगस्य लक्षणं वक्ष्ये सबीजस्य नृपात्मजे ।
मनो येनैव विधिना प्रसन्नं याति सत्पथम् ॥

मध्वः  सबीजो वैष्णवो योगो निर्बीजस् तृण्यदैवतः ।
बीजं विष्णुर् हि जगतः शाखाद्याश् चान्यदेवताः ॥ इति कौर्मे ॥१॥

श्रीधरः
अष्टाविंशे ततोऽष्टाङ्गयोगेन ध्यानशोभिना ।
सर्वोपाधिविनिर्मुक्तं स्वरूपज्ञानम् ईर्यते ॥
भक्तिं सङ्क्षेपतः प्रोच्य साङ्ख्याम् आख्याय विस्तृतम् ।
अथाह वैष्णवं योगम् अष्टाङ्गं कपिलो हरिः ॥

सबीजस्य सालम्बनस्य । प्रसन्नं सत् ॥१॥

क्रमसन्दर्भः  येनैव विधिना प्रकारेण तत्प्रकारकं लक्षणम् इत्य् अन्वयः ॥१॥

विश्वनाथः
अष्टस्व् अङ्गेषु योगस्य ध्यानं विस्तार्य वर्ण्यते ।
अष्टाविंशे यतो योगी मुक्तिं विन्देद् अयत्नतः ॥
स्वभक्तिम् उपदिश्यैवं साङ्ख्याम् उक्त्वा तदन्वितम् ।
अष्टाङ्गयोगं तन्मिश्रम् आरेभे वक्तुम् इशरीरः ॥

सबीजस्य सालम्बनस्य ॥१॥

ओ)०(ओ

॥ ३.२८.२७ ॥

स्वधर्माचरणं शक्त्या विधर्माच् च निवर्तनम् ।
दैवाल् लब्धेन सन्तोष आत्मविच्चरणार्चनम् ॥
ग्राम्यधर्मनिवृत्तिश् च मोक्षधर्मरतिस् तथा ।
मितमेध्यादनं शश्वद् विविक्तक्षेमसेवनम् ॥
अहिंसा सत्यम् अस्तेयं यावदर्थपरिग्रहः ।
ब्रह्मचर्यं तपः शौचं स्वाध्यायः पुरुषार्चनम् ॥
मौनं सदासनजयः स्थैर्यं प्राणजयः शनैः ।
प्रत्याहारश् चेन्द्रियाणां विषयान् मनसा हृदि ॥
स्वधिष्ण्यानाम् एकदेशे मनसा प्राणधारणम् ।
वैकुण्ठलीलाभिध्यानं समाधानं तथात्मनः ॥
एतैर् अन्यैश् च पथिभिर् मनो दुष्टम् असत्पथम् ।
बुद्ध्या युञ्जीत शनकैर् जितप्राणो ह्य् अतन्द्रितः ॥

मध्वः  समाधिर् अप्रयत्नेन मनसः संस्थितिर् भवेत् इति च ॥७॥

श्रीधरः  तत्र यमनियमान् आह त्रिभिर् अक्षरद्वयाधिकैः । शक्त्या स्वधर्माचरणम् । ग्राम्यस् त्रैवर्गिको धर्मः, तस्मान् निवृत्तिः । मितं च तन् मेध्यं शुद्धं च तस्यादनम् । तत्र मितं नाम

द्वौ भागौ पूरयेद् अन्नैस् तोयेनैकं प्रपूरयेत् ।
मारुतस्य प्रचारार्थं चतुर्थम् अवशेषयेत् ॥ इति स्मृतिप्रसिद्धम् ।

विविक्तं विजनं क्षेमं निर्बाधं तस्य स्थानस्य सेवनम् । यावतार्थः प्रयोजनं तावन् मात्रस्य परिग्रहः । आसनादीन्य् अङ्गान्य् आह त्रिभिः । सत आसनस्य जयेन स्थैर्यम् । स्वधिष्ण्यानां प्राणस्थानानां मूलाधारादीनां मध्ये एकस्मिन् देशे मनसा सह प्राणस्य धारणं धारणा । आत्मनो मनसः समाधानम् आत्माकारता । अन्यैश् च व्रतदानादिभिः । पथिभिर् उपायैः ॥२७॥

क्रमसन्दर्भः  न व्याख्यातम्.

विश्वनाथः  तत्र यमनियमान् आह त्रिभिर् अक्षरद्वयाधिकैः । तत्राहिंसा सत्यास्तेयापरिग्रहब्रह्मचर्यमौनानि यमाः । तदन्यानि स्वधर्माचरणादीनि नियमाः । ग्राम्यस् त्रैवर्गिको धर्मः । मितमेध्यादनम् इति तत्र मितं नाम

द्वौ भागौ पूरयेद् अन्नैस् तोयेनैकं प्रपूरयेत् ।
मारुतस्य प्रचारार्थं चतुर्थम् अवशेषयेत् ॥ इति स्मृतिप्रसिद्धम् ।

विविक्तं निर्जनं क्षेमं निर्भयं च यत् स्थानं तत्र स्थितिः । यावता अर्थः प्रयोजनं तावन्मात्रस्य न त्व् अधिकस्य वस्तुनः परिग्रहः । आसनादीन्य् अङ्गान्य् आह त्रिभिः । सत आसनस्य जयेन स्थैर्यम् । स्वधिष्ण्यानां प्राणस्थानानां मूलाधारादीनां मध्ये एकस्मिन् देशे मनसा सह प्राणस्य धारणं धारणा । आत्मनो मनसः समाधानं समाधिर् आत्माकारता । अन्यैश् च व्रतदानादिभिः । पथिभिर् उपायैः युञ्जीत ध्याने योजयेत् ॥२७॥

ओ)०(ओ

॥ ३.२८.८ ॥

शुचौ देशे प्रतिष्ठाप्य विजितासन आसनम् ।
तस्मिन् स्वस्ति समासीन ऋजुकायः समभ्यसेत् ॥

श्रीधरः  आसनादीनि प्रपञ्चयतिशुचाव् इति यावत् समाप्ति । आसनं कुशाजिनचैलोत्तरं प्रतिष्ठाप्य । स्वस्तिकासनेन यथासुखम् इति वा । समभ्यसेत् प्राणम् इति शेषः ।

ऊरू जङ्घान्तर् आधाय पादाग्रे जानुमध्यगे ।
योगिनो यद् अवस्थानं स्वस्तिकं तद् विदुर् बुधाः ॥ इति ॥८॥

क्रमसन्दर्भः  स्वस्तिकम् आसीन इत्य् अत्र तु यथासुखम् इति न सङ्गच्छते स्वस्तिसमासीन इति सम्बन्धोक्तिसम्मतः । अत्र तु स्वस्तिकासनेनेत्य् अपि सङ्गच्छते समानार्थत्वात् । स्वस्तिकशब्दस्य तत्रैव निरुक्तिर् इति भावः । सु शोभनम् अस्ति स्थितिर् यत्रेति व्याख्याने तु यथासुखम् इति व्याख्यानेऽपि स्वस्तिकम् इति घटते ॥८॥

विश्वनाथः  आसनादीनि विवृणोति । आसनं कुशाजिनचैलोत्तरं, तस्मिन् स्वस्तिकं स्वस्त्य् एव यथा स्यात् एवम् आसीनः । यद् वा स्वस्तिकासनोपविष्ट इत्य् अर्थः । यथा च

ऊरू जङ्घान्तर् आधाय पादाग्रे जानुमध्यगे ।
योगिनो यद् अवस्थानं स्वस्तिकं तद् विदुर् बुधाः ॥ इति ॥८॥

समभ्यसेत् प्राणम् इति शेषः ॥८॥

ओ)०(ओ

॥ ३.२८.९ ॥

प्राणस्य शोधयेन् मार्गं पूरकुम्भकरेचकैः ।
प्रतिकूलेन वा चित्तं यथा स्थिरम् अचञ्चलम् ॥

श्रीधरः  बाह्यवायोर् अन्तः प्रवेशनं पूरकः, प्रवेशितस्य धारणं कुम्भकः, धृतस्य बहिर् निःसारणं रेचकः । प्रतिकूलेन वा रेचककुम्भकपूरकैः । यद् वा, इडया पूर्य पिङ्गलया रेचनम्, पिङ्गलया पूर्य इडया रेचनम् इत्य् एवं प्रतिकूलेन । वाशब्दश् चार्थे । स्थिरं सत् पुनर् अपि चञ्चलं यथा न भवति तथा शोधयेत् ॥९॥

क्रमसन्दर्भः  न व्याख्यातम्.

विश्वनाथः  बाह्यवायोर् अन्तर् वामया नासया प्रवेशनं पूरकः । प्रवेशितस्य धारणं कुम्भकः । दक्षिणया नासया रेचनं रेचकः । प्रतिकूलेन रेचककुम्भकपूरकैः अस्थिरम् अपि चित्तं यथाचञ्चलं स्यात् ॥९॥

ओ)०(ओ

॥ ३.२८.१० ॥

मनोऽचिरात् स्याद् विरजं जितश्वासस्य योगिनः ।
वाय्वग्निभ्यां यथा लोहं ध्मातं त्यजति वै मलम् ॥

श्रीधरः  ध्मातं सन्तप्तम् इत्य् अर्थः । लोहं सुवर्णं यथा मलं त्यजति तथा मनो विरजं स्यात् । ततश् चञ्चलं न स्याद् इति भावः ॥१०॥

क्रमसन्दर्भः  न व्याख्यातम्.

विश्वनाथः  लौहं स्वर्णम् । ध्मातं सन्तप्तम् ॥१०॥

ओ)०(ओ

॥ ३.२८.११ ॥

प्राणायामैर् दहेद् दोषान् धारणाभिश् च किल्बिषान् ।
प्रत्याहारेण संसर्गान् ध्यानेनानीश्वरान् गुणान् ॥

श्रीधरः  प्राणायाम् आदीनां समाधौ द्वारकार्याण्य् आहप्राणायामैर् इति । दोषान् वातश्लेष्मादीन् । संसर्गान् विषयसंसर्गान् । अनीश्वरान् रागादीन् । वायुना सह मनसः स्थिरीकरणं धारणा, स्थिरस्य वृत्तिसन्ततिः ध्यानम्, वृत्तिनिरोधः समाधिर् इति भेदः ॥११॥

क्रमसन्दर्भः  न व्याख्यातम्.

विश्वनाथः  एतेषां कार्याण्य् आहप्राणायामैर् इति । दोषान् वातश्लेष्मादीन् किल्बिषाणि पापानि संसर्गान् विषयसङ्गान् अनीश्वरान् रागद्वेषादीन् ॥११॥

ओ)०(ओ

॥ ३.२८.१२ ॥

यदा मनः स्वं विरजं योगेन सुसमाहितम् ।
काष्ठां भगवतो ध्यायेत् स्वनासाग्रावलोकनः ॥

श्रीधरः  सुसमाहितं स्थिरं जातम् । काष्ठां कलाम् । मूर्तिम् इत्य् अर्थः । स्वनासाग्रेऽवलोकनं यस्य । एतच् च लयविक्षेपयोः परिहाराय ॥१२॥

क्रमसन्दर्भः  काष्ठा दिक् अवधिः परमस्वरूपम् इति यावत् ॥१२॥

विश्वनाथः  योगेन यमादिना समाहितं स्थिरं काष्ठाम् उत्कृष्टस्वरूपम् । लयविक्षेपपरिहाराय स्वनासाग्रदर्शी ॥१२॥

ओ)०(ओ

॥ ३.२८.१३ ॥

प्रसन्नवदनाम्भोजं पद्मगर्भारुणेक्षणम् ।
नीलोत्पलदलश्यामं शङ्खचक्रगदाधरम् ॥

मध्वः  सर्वं स्मर्तुम् अशक्ताव् एकाङ्गे, यावन् न च्यवते मन इत्य् उक्तत्वात् । सर्वं स्मर्तुम् अशक्तः सन्न् एकाङ्गं चिन्तयेद् बुधः इति च ॥१३१८॥
श्रीधरः  ध्येयं हरिम् आह सप्तभिः । प्रसन्नं वदनाम्भोजं यस्य तं ध्ययेद् इति षष्ठेनान्वयः । पद्मगर्भवद् अरुणे ईक्षणे नेत्रे यस्य । नीलोत्पलदलवच् छ्यामम् ॥१३॥

क्रमसन्दर्भः  प्रसन्नेति षट्कम् । भृत्यानुग्रहकातरं सदैवाधिकाधिकस्वभक्तिसुखदानेऽप्य् अपरितोषात् ॥१३॥

विश्वनाथः  
नवाङ्गभक्ताव् अपि यं तृतीयम्
आहुर् महान्तः पुरुषार्थसारम् ।
ध्यानं हरेः सप्तमताम् अगात् तद्
अष्टाङ्गयोगोऽत्र च मोक्षसिद्ध्यै ॥

प्रसङ्गतो भक्तानां योगिनां च ध्येयं स्वरूपम् आहप्रसन्नेति । शङ्खेत्य् अत्र चतुर्थं पद्मम् अपि द्रष्टव्यम् । भ्राजत्कौस्तुभेन तदीयस्वर्णसूत्रेण आमुक्ता प्रतिबद्धा रुद्धा कन्धरा ग्रीवा यस्य तम् । मत्तानां द्विरेफाणां कलो मधुरो ध्वनिर् यस्यां तया । परार्ध्यं परार्धमूल्यक्रीतम् । काञ्चीसूत्रेणोल्लसन्ती श्रोणिः कटिर् यस्य तम् । भक्तानां हृदयाम्भोजम् एव विष्टरम् आसनं यस्य तम् । शास्त्रम् अनुग्रम् । अपीव्यम् अतिसुन्दरम् । कैशोरे पञ्चदशवर्षे वयसि नित्यस्थितम् । कीर्तनार्हं तीर्थरूपं च यशो यस्य तम् ॥१३१८॥

ओ)०(ओ

॥ ३.२८.१४ ॥

लसत्पङ्कजकिञ्जल्क पीतकौशेयवाससम् ।
श्रीवत्सवक्षसं भ्राजत् कौस्तुभामुक्तकन्धरम् ॥

श्रीधरः  लसत्पङ्कजस्य किञ्जल्कवत् पीते कौशेये वाससी यस्य । श्रीवत्सो लाञ्छनं वक्षसि यस्य । भ्राजत् कौस्तुभेनामुक्ता संश्लिष्टा कन्धरा यस्य ।

क्रमसन्दर्भः  न व्याख्यातम्.

विश्वनाथः  १३श्लोकटीका द्रष्टव्या.

ओ)०(ओ

॥ ३.२८.१५ ॥

मत्तद्विरेफकलया परीतं वनमालया ।
परार्ध्यहारवलय किरीटाङ्गदनूपुरम् ॥

श्रीधरः  मत्तद्विरेफाणां कलो मधुरो ध्वनिर् यस्यां तया । परीतं व्याप्तम् । परार्ध्यान्य् अमूल्यानि हारादीनि यस्य ॥१५॥

क्रमसन्दर्भः  न व्याख्यातम्.

विश्वनाथः  १३श्लोकटीका द्रष्टव्या.

ओ)०(ओ

॥ ३.२८.१६ ॥

काञ्चीगुणोल्लसच्छ्रोणिं हृदयाम्भोजविष्टरम् ।
दर्शनीयतमं शान्तं मनोनयनवर्धनम् ॥

श्रीधरः  काञ्चीगुणेनोल्लसन्ती श्रोणी यस्य । भक्तानां हृदयाम्भोजम् एव विष्टरम् आसनं यस्य । भक्तानां मनोनयनानि वर्धयति हर्षयतीति तथा ॥१६॥

क्रमसन्दर्भः  न व्याख्यातम्.

विश्वनाथः  १३श्लोकटीका द्रष्टव्या.

ओ)०(ओ

॥ ३.२८.१७ ॥

अपीच्यदर्शनं शश्वत् सर्वलोकनमस्कृतम् ।
सन्तं वयसि कैशोरे भृत्यानुग्रहकातरम् ॥

श्रीधरः  अपीच्यम् अतिसुन्दरं भक्तविषयं दर्शनं यस्य । कैशोरे तारुण्ये वयसि सन्तं स्थितम् । भृत्यानाम् अनुग्रहे कातरं व्यग्रम् ॥१७॥

क्रमसन्दर्भः  न व्याख्यातम्.

विश्वनाथः  १३श्लोकटीका द्रष्टव्या.

ओ)०(ओ

॥ ३.२८.१८ ॥

कीर्तन्यतीर्थयशसं पुण्यश्लोकयशस्करम् ।
ध्यायेद् देवं समग्राङ्गं यावन् न च्यवते मनः ॥

श्रीधरः  कीर्तन्यं कीर्तनार्हं तीर्थं यशो यस्य । पुण्यश्लोका बलिप्रमुखास् तेषां यशस्करम् । समग्राण्य् अङ्गानि यस्मिन् । न च्यवते नापयाति व पर्येति वा ॥१८॥

क्रमसन्दर्भः  एवं समग्राङ्गं च तावद् ध्यायेत् यावन् मनो न च्यवते । मनसि च्युते सति प्रकारान्तरेण ध्यायेद् इत्य् आहस्थितम् इत्य् आदिभिः ॥१८॥

विश्वनाथः  १३श्लोकटीका द्रष्टव्या.

ओ)०(ओ

॥ ३.२८.१९ ॥

स्थितं व्रजन्तम् आसीनं शयानं वा गुहाशयम् ।
प्रेक्षणीयेहितं ध्यायेच् छुद्धभावेन चेतसा ॥

श्रीधरः  प्रेक्षणीयम् ईहितं लीला यस्य ॥१९॥

क्रमसन्दर्भः  न व्याख्यातम्.

विश्वनाथः  प्रसङ्गतस् तन्त्रेण रागानुगीयभक्तानाम् अपि ध्येयां लीलाम् आहस्थितं वैकुण्ठे वृन्दावनीयकल्पतरुमूले च । व्रजन्तं वैकुण्ठात् गोष्ठाच् च वनाय । आसीनं रत्नसिंहासने गोवर्धनशृङ्गे च । शयानं शेषपर्यङ्के गोवर्धनगुहायां च । शुद्धभावं चेतस् तदा तेन प्रेक्षणीयं जालरन्ध्राद् बहिः स्थित्वैव द्रष्टुम् अर्हम् ईहितं क्रीडा चेष्टितं यस्य तत् ॥१९॥

ओ)०(ओ

॥ ३.२८.२० ॥

तस्मिन् लब्धपदं चित्तं सर्वावयवसंस्थितम् ।
विलक्ष्यैकत्र संयुज्याद् अङ्गे भगवतो मुनिः ॥

श्रीधरः  तद् एवं समग्रध्यानम् उक्त्वैकैकावयवध्यानम् आहतस्मिन् लब्धं पदं स्थितिर् येन तच्चित्तं विलक्ष्य, विशेषेण लक्षीकृत्य । एकत्रैकैकस्मिन्न् अङ्ग इत्य् अर्थः ॥२०॥

क्रमसन्दर्भः  विलक्ष्य निश्चित्य ॥२०॥

विश्वनाथः  समग्रध्यानम् उक्त्वा एकैकावयवध्यानम् आहतस्मिन् भगवद्विग्रहे ॥२०॥

ओ)०(ओ

॥ ३.२८.२१ ॥

सञ्चिन्तयेद् भगवतश् चरणारविन्दं
वज्राङ्कुशध्वजसरोरुहलाञ्छनाढ्यम् ।
उत्तुङ्गरक्तविलसन्नखचक्रवाल
ज्योत्स्नाभिर् आहतमहद्धृदयान्धकारम् ॥

श्रीधरः  तद् एव पादादिक्रमेणाह त्रयोदशभिः । सम्यक् चिन्तयेत् । पादतले रेखात्मकानि वज्रादीनि लाञ्छनानि तैः आढ्यं युक्तम् । उत्तुङ्गाश् च रक्ताश् च विलसन्तो नखास् तेषां चक्रवालं मण्डलं तस्य ज्योत्स्नाभिर् आहतो महतां ध्यात्ṝणां हृदयान्धकारो येन । एतच् च सर्वम् उपादेयविशेषणं ध्येयत्वेनैवोच्यते ॥२१॥

क्रमसन्दर्भः  महतां ध्यात्ṝणां हृदयस्यान्धकारम् असामर्थ्यम् ॥२१॥

विश्वनाथः  पादादिक्रमेणैकैकावयवध्यानम् आहवज्रेति । दक्षिणचरणतलध्यानं तस्यैव कल्पतरुमूले तिष्ठतस् त्रिभङ्गललितस्य कृष्णस्य भक्तैर् दृश्यत्वात् तस्य दक्षिणचरणस्य कनिष्ठातलेऽङ्कुशं ध्यायेत् । अङ्कुशतले वज्रम् अनामिकातले सरोरुहं सरोरुहतले ध्वजम् एवम् अङ्गुष्ठतले यवचक्रादिकं ज्ञेयम् । एतैर् लाञ्छनैश् चिह्नैर् आढ्यम् । अन्धकारं पापम् ॥२१॥

ओ)०(ओ

॥ ३.२८.२२ ॥

यच्छौचनिःसृतसरित्प्रवरोदकेन
तीर्थेन मूर्ध्न्य् अधिकृतेन शिवः शिवोऽभूत् ।
ध्यातुर् मनःशमलशैलनिसृष्टवज्रं
ध्यायेच् चिरं भगवतश् चरणारविन्दम् ॥

श्रीधरः  किं च, यस्य शौचेन क्षालनेन निःसृतायाः सरित्प्रवराया गङ्गाया उदकेन तीर्थेन संसारतारकेण मूर्ध्न्य् अधिकृतेन धृतेन शिवोऽपि शिवोऽभूत्, अत्यधिकं सुखं प्रापेत्य् अर्थः । ध्यातुर् मनसि यः शमलशैलः पापपर्वतस् तस्मिन् निसृष्टं क्सिप्तं वज्रम् इव यत् । यद् वा, शमलशैले निसृष्टं स्वलाञ्छनरूपं वज्रं येन तत् ॥२२॥

क्रमसन्दर्भः  न व्याख्यातम्.

विश्वनाथः  चरणारविन्दस्य माधुर्यम् उक्त्वा ऐश्वर्यम् आहयस्य शौचेन क्षालनेन निःसृता या सरित्प्रवरा गङ्गा तस्या उदकेन मूर्ध्नि आधिक्येन कृतेन । यद् वा, मूर्ध्नि धर्तुम् अधिकृतेन अधिकारेण प्राप्तेन शिवोऽपि शिवोऽभूद् अद्यैवाहं शिवोऽभुवम् इत्य् अभिमन्यते स्मेत्य् अर्थः । ध्यातुर् जनस्य मनःशमलानि रागद्वेषादीनि तेष्व् एव शैलेषु निसृष्टं स्वलाञ्छनरूपं वज्रं येन तत् । एवम् एव मच्चरणारविन्दं ध्यातुर् भक्तस्य मनोहस्तिनं स्ववर्त्मन्य् आनेतुम् अङ्कुशं धत्ते, मनःसरसीम् अलङ्कर्तुं कमलं, मनसे सर्वोत्कर्षसाम्राज्यं दातुं ध्वजं, सर्वोत्कृष्टयशो दातुं यवम् । त्रिविधतापोपशमनाय छत्रं, सर्वतो रक्षणार्थं चक्रादिकम् अपि धत्ते इत्य् अपि ज्ञेयम् ॥२२॥

ओ)०(ओ

॥ ३.२८.२३ ॥

जानुद्वयं जलजलोचनया जनन्या
लक्ष्म्याखिलस्य सुरवन्दितया विधातुः ।
ऊर्वोर् निधाय करपल्लवरोचिषा यत्
संलालितं हृदि विभोर् अभवस्य कुर्यात् ॥

श्रीधरः  विभोर् जानुद्वयं तत् पर्यन्तं जङ्घाद्वयम् अखिलस्य विधातुर् ब्रह्मणो जनन्या लक्ष्म्या सल्लालितं स्पर्शचातुर्येण संसेवितम् । संसारित्वम् इव प्रतीतं वारयति, अभवस्येति । हृदि कुर्याद् ध्यायेत् ॥२३॥

क्रमसन्दर्भः  जानुद्वयम् इति त्रिकम् ॥२३॥

विश्वनाथः  शयानं ध्यायेद् इत्य् उक्तम् अतः शेषपर्यङ्के शयानस्य विभोर् जानुद्वयं तत्पर्यान्तं जङ्घाद्वयं हृदि कुर्यात् । यत् खलु अखिलस्य विधातुर् ब्रह्मणः जनन्या लक्ष्म्या संवाहनचातुर्यवतोः करपल्लवयो रोचिषा अरुणिम्ना पीतिम्ना च संलालितं शोभितीकृतम् । जलजलोचनयेति तल्लोचनाभ्यां निर्बाधम् एवास्वादितलावण्यम् इत्य् अर्थः । इदम् एव जङ्घयोर् जानुनोश् च माधुर्यम् ऐश्वर्यं चैवम् अग्रेऽपि ज्ञेयम् । अभवस्य न विद्यते भवो यस्मात् तस्य ॥२३॥

ओ)०(ओ

॥ ३.२८.२४ ॥

ऊरू सुपर्णभुजयोर् अधि शोभमानाव्
ओजोनिधी अतसिकाकुसुमावभासौ ।
व्यालम्बिपीतवरवाससि वर्तमान
काञ्चीकलापपरिरम्भि नितम्बबिम्बम् ॥

श्रीधरः  सुपर्णस्य भुजयोः स्कन्धयोर् अधि उपरि । ओजसो बलस्य निधी आधारौ । अतसिकायाः कुसुमवत् कान्त्यावभासमानौ । व्यालम्बि आगुल्फं लम्बमानं यत् पीताम्बरं वासस् तस्मिन् वर्तमानो यः काञ्चीकलापस् तेन परिरम्भः संश्लेषो विद्यते यस्य तद् विभोर् नितम्बबिम्बं च हृदि कुर्याद् इति पूर्वेणैवान्वयः ।

क्रमसन्दर्भः  गुहा प्रवेशस्थानं स्तनयोर्द्वयं तदुपलक्षितवक्षोऽधः ।

विश्वनाथः  व्रजन्तं ध्यायेद् इत्य् उक्तम् अतः पृथुध्रुवादिभ्यो वरं दातुं गच्छतो गरुडारूढस्य हरेर् ऊरुद्वयं हृदि कुर्यात् । भुजयोर् अधि उपरि स्कन्धयोर् इत्य् अर्थः । नितम्बबिम्बं नितम्बमण्डलम् ॥२४॥

ओ)०(ओ

॥ ३.२८.२५ ॥

नाभिह्रदं भुवनकोशगुहोदरस्थं
यत्रात्मयोनिधिषणाखिललोकपद्मम् ।
व्यूढं हरिन्मणिवृषस्तनयोर् अमुष्य
ध्यायेद् द्वयं विशदहारमयूखगौरम् ॥

श्रीधरः  अमुष्य हरेर् नाभिह्रदं ध्यायेत् । कथम्भूतम् ? भुवनानां कोशस्य समूहस्य गुहाधिष्ठानं यद् उदरं तत्र स्थितम् । यत्र नाभिह्रदे आत्मयोनेर् ब्रह्मणो धिषणं धिष्ण्यम् अखिललोकात्मकं पद्मं व्यूढम् उत्थितम् । तथा हरिन्मणिवृषौ मरकतमणिश्रेष्ठाव् इव यौ स्तनौ तयोर् द्वयं ध्यायेत् । विशदहाराणां मयूखैर् गौरं श्वेतम् ॥२५॥

क्रमसन्दर्भः  न व्याख्यातम्.

विश्वनाथः  गर्भोदशायिनो नाभीह्रदं ध्यायेत् । भुवनानां कोशस्य समूहस्य गुहा अधिष्ठानं यद् उदरं तत्र स्थितम् । यत्रात्मयोनिधिषणं धिष्ण्यम् अखिललोकात्मकं पद्मं व्यूढम् उत्थितम् । तथा हरिन्मणिवृषौ मरकतमणिश्रेष्ठाव् इव यौ चक्रिकाकृतिस्तनौ तयोर् द्वयम् । हरिण्मणिवर्णो वृषो धर्मो यत्र .तथाभूतयोः स्तनयोर् इति वा, तद्दक्षिणस्तनस्य धर्मत्वात् । विशदानां हाराणां मयूखैर् गौरं श्वेतम् इति दक्षिणस्तनोपरि दक्षिणावर्तश्वेतश्रीवत्ससरेखाम् अपि हारकान्तिम् इव ध्यायेद् इत्य् अपि सूचितं ज्ञेयम् ॥२५॥

ओ)०(ओ

॥ ३.२८.२६ ॥

वक्षोऽधिवासम् ऋषभस्य महाविभूतेः
पुंसां मनोनयननिर्वृतिम् आदधानम् ।
कण्ठं च कौस्तुभमणेर् अधिभूषणार्थं
कुर्यान् मनस्य् अखिललोकनमस्कृतस्य ॥

श्रीधरः  ऋषभस्य श्रेष्ठस्य महाविभूतेर् महालक्ष्म्या अधिवासं स्थानं वक्षः कण्ठं च मनसि कुर्यात् । कथम्भूतं कण्ठम् ? कौस्तुभमणिर् यो भूषणार्थं धृतः, तस्याधिकं भूषणम् अर्थः प्रयोजनं यस्य । कौस्तुभमणिम् एव स्वयम् अलङ्कुर्वन्तम् इत्य् अर्थः । पुंसां स्मर्त्ṝणां च मनोनयनानां निर्वृतिम् आदधानम् इत्य् उभयोर् विशेषणम् ॥२६॥

क्रमसन्दर्भः  अधिवासम् इति । तस्या अपि परमलोभनीयत्वं दर्शितम् ॥२६॥

विश्वनाथः  महाविभूतेर् महालक्ष्म्या अधि अधिको वामभागे वासो यत्र एतादृशं वक्षो मनसि कुर्यात्, कौस्तुभमणेर् अपि अधिकं भूषणं प्रयोजनं यस्य कौस्तुभमणिर् अपि येन भूषितः स्यात्, तं कण्ठं चेत्य् अर्थः ॥२६॥

ओ)०(ओ

॥ ३.२८.२७ ॥

बाहूंश् च मन्दरगिरेः परिवर्तनेन
निर्णिक्तबाहुवलयान् अधिलोकपालान् ।
सञ्चिन्तयेद् दशशतारम् असह्यतेजः
शङ्खं च तत्करसरोरुहराजहंसम् ॥

श्रीधरः  निर्णिक्तान्य् उज्ज्वलीकृतानि बाहुवलयान्य् अङ्गदानि येषु । अधिश्रिता लोकपाला येषु । दशशतारं चक्रम् । न सह्यं तेजो यस्य । करसरोरुहे राजहंसम् इव ॥२७॥

क्रमसन्दर्भः  मन्दरगिरेर् इति । शौटीर्यमात्रे तात्पर्यम्, न तु निर्णेजने, निर्णिक्तत्वस्य नित्यसिद्धत्वात् । तस्माद् अत्यन्ततिरस्कृतवाच्य एवायं ध्वनिर् उत्प्रेक्षया गम्यते । परिवर्तनं चात्र सुष्ठु स्थापनार्थं ज्ञेयम् ॥२७॥

विश्वनाथः  समुद्रं मथ्नतो हरेर् बाहून् चिन्तयेत्, निर्णिक्तानि उज्ज्वलीकृतानि बाहुवलयान्य् अङ्गदादीनि च येषु तान् । अधि अधिकृताभक्ता लोकपाला भवन्ति येभ्यस् तान् । वैकुण्ठनाथस्य भगवतश् चतुर्षु हस्तेषु चक्राद्यस्त्रचतुष्कं मालां कौस्तुभं च स्मरेद् इत्य् आहसञ्चिन्तयेद् इति सार्धेन । दशशतारं चक्रम् ॥२७॥

ओ)०(ओ

॥ ३.२८.२८ ॥

कौमोदकीं भगवतो दयितां स्मरेत
दिग्धाम् अरातिभटशोणितकर्दमेन ।
मालां मधुव्रतवरूथगिरोपघुष्टां
चैत्त्यस्य तत्त्वम् अमलं मणिम् अस्य कण्ठे ॥

मध्वः  ब्रह्मा चित्ताभिमानेन चैत्त्यस् तन्नियमाद् हरिः ।
स च ब्रह्मा हरेः कण्ठे कौस्तुभत्वेन भासते ॥ इति भागवततन्त्रे ॥२८ ॥

श्रीधरः  अरातयो ये भटा योद्धारस् तेषां शोणितम् एव कर्दमस् तेन दिग्धां लिप्ताम् । अस्य कण्ठे मालां मणिं च स्मरेत् । मधुव्रताणां वरूथस्य गिरा उपघुष्टां नादिताम् । चैत्त्यस्य जीवस्य तत्त्वम् । तद् उक्तं वैष्णवे

आत्मानम् अस्य जगतो निर्लेपम् अगुणामलम् ।
बिभर्ति कौस्तुभमणिस्वरूपं भगवान् हरिः ॥ [वि.पु. १.२२.६८] इति ॥२८ ॥

क्रमसन्दर्भः  दिग्धाम् इति । पूर्ववत् लिप्तत्वस्यैव पौनःपुन्यात् जीवस्य तत्त्वं महासमष्टिरूपस्य तस्याविर्भावास्पदं महापुरुषस्यैवाविर्भावविशेष इत्य् अर्थः । अमलं गुणातीतम् । तद् उक्तं वैष्णवे

आत्मानम् अस्य जगतो निर्लेपम् अगुणामलम् ।
बिभर्ति कौस्तुभमणिस्वरूपं भगवान् हरिः ॥ [वि.पु. १.२२.६८] इति ।

एवं तस्य भूषणानाम् अपि परब्रह्मत्वे तदाश्रयस्य तस्य कैमुत्यम् आनीतम् ॥२८॥

विश्वनाथः  दिग्धां लिप्ताम् । उपघुष्टां नादिताम् । चित्ते भवत्य् आविर्भवतीति चैत्त्यशब्देन सर्वत्र यद्यपि परमात्मैवोच्यते, तद् अप्य् अत्र तच्छक्तित्वाज् जीवात्मैवोच्यते । चैत्त्यस्य जीवस्य जीवशक्तेस् तत्त्वम् । तद् उक्तं वैष्णवे

आत्मानम् अस्य जगतो निर्लेपम् अगुणामलम् ।
बिभर्ति कौस्तुभमणिस्वरूपं भगवान् हरिः ॥ [वि.पु. १.२२.६८] इति ।

कौस्तुभस्यैवानन्ताः किरणाः जीवा इति भावः ॥२८॥

 ओ)०(ओ

॥ ३.२८.२९ ॥

भृत्यानुकम्पितधियेह गृहीतमूर्तेः
सञ्चिन्तयेद् भगवतो वदनारविन्दम् ।
यद् विस्फुरन्मकरकुण्डलवल्गितेन
विद्योतितामलकपोलम् उदारनासम् ॥

श्रीधरः  भृत्येष्व् अनुकम्पिता कृतानुकम्पा या धीस् तया गृहीता मूर्तिर् येन तस्य । विस्फुरती ये मकरकुण्डले तयोर् वल्गितेन प्रचलनेन विद्योतिताव् अमलौ कपोलौ यस्मिंस् तत् । उदारा उन्नता नासा यस्मिंस् तत् ॥२९॥

क्रमसन्दर्भः  भृताः स्वस्वाभीष्टमूर्तेर् भावुकाः तेषु अनुकम्पायुक्ता या धीस् तया इह जगति गृहीता आकृष्टा वैकुण्ठाद् आनीता मूर्तयो येन तस्य ॥२९॥

विश्वनाथः  अनुकम्पा सञ्जातास्या इत्य् अनुकम्पिता, तारकादित्वाद् इत्वच् । यद् वा, अनुकम्पितम् अनुकम्पा कृपा तदात्मिका तन्मयी वा या धीस् तया स्ववासार्थं गृहीता मूर्तिर् यस्य, हे मत्स्वरूपशक्तिसारभूते अनुकम्पे, इह मर्त्यलोके मन्मूर्तिषु मध्ये याम् इच्छसि, तां स्वनिर्भरनिवासार्थं गृहाणेत्य् उक्त्वे तया विविच्य, मकरकुण्डलयोर् वल्लनं खलु पार्श्वद्वयस्थपार्षदसञ्चालितचामरहेतुकेन शिरःकम्पेन वा सहचरीगणनृत्यगीतवाद्यतालतानाद्यास्वादनसाधुत्वख्यापनहेतुकया ग्रीवाभङ्ग्या वा ज्ञेयम् । अमलेति कपोलयोः सारमणिदर्पणायमानत्वं तयोश् चलन्मकरकुण्डलद्वयप्रतिबिम्बेन नटन्तौ नयनखञ्जनौ नृत्योपाध्यायौ भूत्वा स्वतलस्थलम् आयातं मकरचतुष्टयं नर्तयत इव इत्य् उत्प्रेक्षा गम्या । उदारनासम् उन्नतनासिकं, उदारो दातृमहतोर् इत्य् अभ्दिहानान् नासिकायास् तद् आस्वादनसभ्यत्वेन स्वसर्वस्वदातृत्वम् ॥२९॥

ओ)०(ओ

॥ ३.२८.३० ॥

यच् छ्रीनिकेतम् अलिभिः परिसेव्यमानं
भूत्या स्वया कुटिलकुन्तलवृन्दजुष्टम् ।
मीनद्वयाश्रयम् अधिक्षिपद् अब्जनेत्रं
ध्यायेन् मनोमयम् अतन्द्रित उल्लसद्भ्रु ॥

मध्वः  साक्षाच् छ्रीस् तु हरे रूपम् इन्दिरा तु तदाश्रया ॥३०॥

श्रीधरः  यच् च स्वय भूत्या शोभयालिभिः परिसेव्यमानं मीनद्वयाश्रयं च श्रीनिकेतनं पद्मम् अधिक्षिपद् वर्तते तद् ध्यायेत् । तत्र कुन्तलैर् अलीनाम् अधिक्सेपः । नेत्रद्वयेन मीनद्वयस्येति द्रष्टव्यम् । अब्जे इव नेत्रे यस्मिन्न् इत्य् उपमानान्तरम् । उल्लसन्त्यौ भ्रुवौ यस्मिन् । मनोमयं मनस्य् अविर्भवत् ॥३०॥

क्रमसन्दर्भः  यः खलु श्रीनिकेतं सर्वोत्कृष्टाब्जान्तरम् अधिक्षिपद् वर्तते, तद् अब्जाकारं नेत्रं ध्यायेत् । यद् वा, अब्जेत्य् अब्जं “सुपां सुलुग्” इत्य् आदिना छान्दसः सुलुक् । तस्य विशेषणं श्रीनिकेतम् इति मीनद्वयं चात्र भ्रूद्वयेनाधिक्षिप्तं ज्ञेयम् । येन मुखेनाब्जम् अधिक्षिप्तम् । अत्र नेत्रस्याब्जत्वे शोभाविशेषापोषाद् एवं व्याख्यायते । मनोमयं श्रीभगवदन्तर्नानाकृपाविलाससूचकं श्रीभक्तान्तर्नानाभक्तिविलासाविष्टं वा ॥३०॥

विश्वनाथः  यच् च श्रीनिकेतनं वदनारविन्दम् अलिभिः परिषेव्यमाणम् अपि मीनद्वयाश्रयम् अपि अधिक्षिपत् । अर्थात्, अरविन्दान्तरं स्वया विभूत्या तिरस्कुर्वद् भवति । तत् ध्यायेद् इत्य् अन्वयः । तत्र कुटिलकुन्तलवृन्देनालीनाम् आक्षेपः । अब्जदलतुल्यनेत्राभ्यां मीनद्वयस्याक्षेपः । मनोमयं स्वमनसा तादात्म्यम् इव स्वादाधिक्यात् प्राप्तम् इत्य् अर्थः । स्वभक्तविषयकृपाद्योतनाद् उल्लसन्तौ भ्रुवौ यत्र तत् ॥३०॥

ओ)०(ओ

॥ ३.२८.३१ ॥

तस्यावलोकम् अधिकं कृपयातिघोर
तापत्रयोपशमनाय निसृष्टम् अक्ष्णोः ।
स्निग्धस्मितानुगुणितं विपुलप्रसादं
ध्यायेच् चिरं विपुलभावनया गुहायाम् ॥

श्रीधरः  कृपयाधिकम् अत्यर्थम् । अक्षिभ्यां निसृष्टं प्रयुक्तम् । स्निग्धस्मितेनानुगुणितं संयुक्तम् । विपुलः प्रसादो यस्मिन् । गुहायां हृदि ॥३१॥

क्रमसन्दर्भः  स्निग्धं स्नेहातिशयाभिव्यञ्जकं यत् स्मितं तेनानु निरन्तरं गुणितं पुनः पुनः स्फीतीकृतम् । अत एव यत एव वा विपुलः प्रसादो यस्य तत्र वा तथाभूतम् । गुहायां परमरहस्यगृहरूपे चित्ते ॥३१॥

विश्वनाथः  तस्य हरेर् अवलोकं ध्यायेत् । अक्ष्णोर् अक्षिभ्यां निसृष्टं निर्मितं ध्यातुर् अतिघोरं यत् तापत्रयं तस्योपशमाय स्निग्धं यत् स्मितं, तद् एव । स्मितोपलक्षितं माधुर्यम् अन्वनुगुणितं प्रथमं ततस् त्रिगुणितादिक्रमेण कोटिकोटिगुणितं यत्र तत् ॥३१॥


ओ)०(ओ

॥ ३.२८.३२ ॥

हासं हरेर् अवनताखिललोकतीव्र
शोकाश्रुसागरविशोषणम् अत्युदारम् ।
सम्मोहनाय रचितं निजमाययास्य
भ्रूमण्डलं मुनिकृते मकरध्वजस्य ॥

श्रीधरः  अवनता येऽखिललोकास् तेषां तीव्रशोकेन यान्य् अश्रूणि तेषां सागरं विशोषयतीति तथा तं हरेर् हासम् । अस्यात्युदारं भ्रूमण्डलं च ध्यायेत् । कथं भूतम् । निजमायया मकरध्वजस्यापि सम्मोहनाय रचितम् । मुनिकृते मुनीनाम् उपकाराय । मुनीनां सम्मोहने प्रवृत्तं कामम् एव सम्मोहयितुम् इत्य् अर्थः ॥३२॥

क्रमसन्दर्भः  तीव्रशोकाश्रुसागरविशेषणत्वेन हासस्य परमानन्दाश्रुसागरवर्धनत्वं ध्वन्यते । तेन चन्द्रत्वेऽप्य् अपूर्वत्वं प्रसिद्धचन्द्रे क्षारक्षिरोदधिवर्धनत्वाविशेषात् । क्रममङ्गलं वर्णयतिसम्मोहनायेति । एषा चोत्प्रेक्षा ज्ञेया । काक्वा हिंसा व्यज्यते ॥३२॥

विश्वनाथः  हरेर् हासं ध्यायेत् । अवनता भक्ता ये अखिला लोकास् तेषां दास्यसख्यादिभाववतां तद्विरहोत्थत्वात् तीव्रो यः शोकाश्रुसागरस् तं विशेषेण शोषयतीति तं, अत्युदारम् इति शोकसागराद् उद्धृत्यानन्दसागरे निमज्जनं ददानम् इत्य् अर्थः । यद् वा, सांसारिकतीव्रदुःखशोकाश्रुसागरशोषणत्वेन हासस्य संसारातीतप्रेमानन्दाश्रुसागरवर्धनत्वं ध्वन्यते । तेन चन्द्रत्वेऽप्य् अद्भुतत्वं, प्रसिद्धश् चन्द्रो हि क्षीरोदं क्षारोकं च वर्धयतीति ।

अस्य भ्रूमण्डलं च ध्यायेत् । निजमायया सकपटनिक्षेपेणैव सर्वमोहनस्यापि मकरध्वजस्य सम्मोहनाय रचितं प्रस्तुतीकृतम् ।

ननु मकरध्वजं किम् इति मोहयेत् ? तत्राहमुनिकृते, पत्राम्बुभोजिनस् तपस्यतोऽपि मुनीन् अयम् उद्वेजयेद् इति कोपेनैवेत्य् उत्प्रेक्षा ॥३२॥

ओ)०(ओ

॥ ३.२८.३३ ॥

ध्यानायनं प्रहसितं बहुलाधरोष्ठ
भासारुणायिततनुद्विजकुन्दपङ्क्ति ।
ध्यायेत् स्वदेहकुहरेऽवसितस्य विष्णोर्
भक्त्यार्द्रयार्पितमना न पृथग् दिदृक्षेत् ॥

मध्वः  न पृथग् दिदृक्षेत् तम् एव दिदृक्षेद् इत्य् अर्थः ॥३३॥

श्रीधरः  मन्दहासध्यानम् उक्त्वा स्फुटहासध्यानसाहविष्णोः प्रहसितम् उच्चैर् हसितं ध्यायेत् । कीदृशम् ? ध्यानायनम् अतिसुन्दरतया प्रयत्नं विनैव ध्यानस्य विषयभूतम् । सौन्दर्यम् एवाहबहुलयाधिकयाधरोष्ठस्य भासा कान्त्यारुणीभूतास् तनवः सूक्ष्मा द्विजा एव कुन्दमुकुलानि तेषां पङ्क्तिः स्फुरति यस्मिंस् तत् । देहकुहरे हृदयाकाशेऽवसितस्य ज्ञातस्य । प्रेमरसेनार्द्रया भक्त्या तस्मिन्न् एवार्पितमनाः सन् पृथक् तद् व्यतिरिक्तं द्रष्टुं नेच्छेत् । न चित्तं विचालयेद् इत्य् अर्थः ॥३३॥

क्रमसन्दर्भः  भक्त्या आदरेण ॥३३॥

विश्वनाथः  प्रेक्षणीयेहितं ध्यायेत् द् इत्य् उक्तमतः क्वापि रहसि कुसुमतल्पम् अध्यासीनस्य स्वप्रेयसीम् अतिसौरभलोभेन श्रवणनयननासामुखादिसमीपम् अजहतः कस्यचिद् भ्रमरस्य झङ्कारेण त्रस्ताम् । शश्वद्भोजोत्क्षेपवसनोन्नमनग्रीवानयनादिचापल्यवतीं, “रसिकशेखर ! पदयोस् ते पतामि द्रष्टुम् इमं विद्रावय.” इति सकाकु व्याहरन्तीं, “पश्यतः शृणु भो भृङ्गाधिप, इमाम् अद्य मा जहीहि भुङ्क्ष्व” इति निगदतो भगवतः प्रहसितम् उच्चैर् हसितं ध्यायेत् । धानायनं प्रयत्नं विनैव स्वयम् एव ध्यानस्य विषयीभविष्णु, तत्रापि माधुर्यम् आहबहुलया अवरौष्ठस्य भासा अरुणीभूतास् तनवः सूक्ष्मा द्विजा एव कुन्दमुकुलानि तेषां पङ्कित्ः स्फुरति यस्मिन् तत् । स्वदह्रकुहरे हृदयाकाशेऽवसितस्य प्रतीतस्य नास्मात् पृथग् दिदृक्षेत् द्रष्टुं नेच्छेत् । ज्ञातुं च नेच्छेद् इत्य् अतः पुरुषार्थसाराद् अन्यस्याधिकवस्तुनोऽसम्भवाद् भक्तानाम् एतदास्वादानन्दमोह एव परमः समाधिर् इति भावः । एवं नवाङ्गभक्तेस् तृतीयम् अङ्गम् एतद्भगवदवतारगुणलीलामाधुरीधुरीणम् अपि ध्यानम् अष्टाङ्गयोगप्रसङ्गे यद् उक्तं, तत् खलु योगमहागह्वरा योगिनोऽप्य् आकृष्य भक्तिरससुधार्णवे निमज्जयितुम् एव । दृश्यन्ते च

परिनिष्ठितोऽपि नैर्गुण्य उत्तमश्लोकलीलया ।
गृहीतचेता राजर्षे आख्यानं यद् अधीतवान् ॥ [भा.पु. २.१.९] इति ।

अद्वैतवीथीपथिकैर् उपास्याः
स्वानन्दसिंहासनलब्धदीक्षाः ।
हठेन केनापि वयं शठेन
दासीकृताः गोपवधूविटेन ॥

इति तत्तदुक्तिभिर् महायोगिनोऽपि वैयासिकिबिल्वमङ्गलादयो महदनुग्रहवशाद् भक्तिरस एव निमज्जन्त एवेति ॥३३॥

ओ)०(ओ

॥ ३.२८.३४ ॥

एवं हरौ भगवति प्रतिलब्धभावो
भक्त्या द्रवद्धृदय उत्पुलकः प्रमोदात् ।
औत्कण्ठ्यबाष्पकलया मुहुर् अर्द्यमानस्
तच् चापि चित्तबडिशं शनकैर् वियुङ्क्ते ॥

श्रीधरः  समाधिम् आहएवम् इति द्वाभ्याम् । निर्बीजः सबीजश् चेति द्विविधो योगः । तत्र निर्बीजयोगे

यतो यतो निश्चरति मनश् चञ्चलम् अस्थिरम् ।
ततस् ततो नियम्यैतद् आत्मन्य् एव वशं नयेत् ॥ [गीता ६.२६]

इति गीताद्युक्तम् आर्हेण क्रियमाणोऽपि दुष्करः समाधिः । सबीजे तु सुकरः । तत्र हि परमानन्दमूर्तौ हरौ ध्यायमानेऽयत्नत एव चित्तोपरमो भवति । तद् उक्तम्हृतात्मनो हृतप्राणांश् च भक्तिर् अनिच्छतो मे गतिम् अण्वीं प्रयुङ्क्ते [भा.पु. ३.२५.३६] इति । अतः स एवोपक्षिप्तो योगस्य लक्षणं वक्ष्ये सबीजस्येति । तद् एवायत्नसिद्धत्वं दर्शयतिएवं ध्यानमार्गेण हरौ प्रतिलब्धो भावः प्रेमा येन, तथा भक्त्या द्रवद्धृदयं यस्य, प्रमोदाद् उद्गतानि पुलकानि यस्य । औत्कण्ठ्यप्रवृत्ताश्रुकलया च मुहुर् अर्द्यमान आनन्दसम्प्लवे निमज्जमानो दुर्ग्रहस्य भगवतो ग्रहणे बडिशं मत्स्यवेधनम् इवोपायभूतं चित्तम् अपि ध्येयाद् वियुङ्क्ते । तद्धारणे शिथिलप्रयत्नो भवतीत्य् अर्थः ॥३४॥

क्रमसन्दर्भः  एवं हराव् इति । एवं पूर्वोक्तयोगमिश्रभक्त्यनुष्ठानेन हरौ प्रतिलब्धभावो भवति । तत्र लिङ्गं भक्त्येत्यादि । भक्त्या स्मरणादिना । अप्य् एवम् अपि । तच् च ध्येयमधुरत्वस्वभावेन तादृशतापन्नं तस्य चित्तं शनकैर् वियुङ्क्ते विमुक्तम् अपि भवति । येन योगाङ्गतया भक्तिर् अनुष्ठिता, तस्मात् कैवल्येच्छाकैतवदोषाद् एवेति भावः । यथोक्तन्धर्मः प्रोज्झितः कैतवोऽत्र परमः [भा.पु. १.१.२] इत्य् अत्र प्रशब्देन मोक्षाभिसन्धिर् अपि कैतवम् इति । अत एव बडिशशब्देन काठिन्यम् अरसवित्त्वं दाम्भिकत्वं स्वार्थमात्रसाधनत्वं च व्यञ्जितम् । शुद्धभक्तास् तु न कदाचित् तथा तं ध्येयं त्यजन्ति । यथोक्तं राज्ञा

धौतात्मा पुरुषः कृष्णपादमूलं न मुञ्चति ।
मुक्तसर्वपरिक्लेशः पान्थः स्वशरणं यथा ॥ [भा.पु. २.८.६] इति ।

श्रीनारदेन च

न वै जनो जातु कथञ्चनाव्रजेन्
मुकुन्दसेव्य् अन्यवद् अङ्ग संसृतिम् ।
स्मरन् मुकुन्दाङ्घ्र्युपगूहनं पुनर्
विहातुम् इच्छेन् न रसग्रहो जनः ॥ [भा.पु. १.५.१९] इति ।

यो रसग्रहः स तु न त्यजतीत्य् अनेनान्येषां लौहपाषाणादितुल्यत्वं सूचितम् । न तु भगवान् अपि ततोऽन्यथा कुर्यात् । यद् उक्तं श्रीब्रह्मणा

भक्त्या गृहीतचरणः परया च तेषां
नापैषि नाथ हृदयाम्बुरुहात् स्वपुंसाम् ॥ [भा.पु. ३.९.५] इति ।

आविर्होत्रेण च विसृजति हृदयं न यस्य साक्षाद् [भा.पु. ११.२.५५] इति । अत एव पूर्वत्र स्वपुंसाम् इत्य् अत्र स्वेति विशेषणम् ।

यद् वा, भगवति प्रतिलब्धभावादिरूपोऽपि तच्चित्तबडिशम् । अपिशब्दात् भगवन्तम् अपि कैवल्यवासनया भावादेर् आभासितत्वाद् वियुङ्क्ते त्यजतीत्य् अर्थः । बडिशशब्देन चेदं ध्वन्यते । गङ्गादिमहातीर्थस्थानीये भगवति बडिशस्थानीयेन चित्तेन ग्राह्यत्वान् मत्स्यस्थानीयस्य स्वप्रकाशानन्दरूपे हासे तदंशे सजातीयतया व्यक्तस्य निर्विशेषब्रह्मण उपलम्भात् सिद्धार्थतया कृततत्त्यागस्य तस्य धीवरत्वम् एव लब्धम् । न तु तदवगाहमात्रसुखजसाधुलोकत्वम् । ततश् च बडिशजीविकसादृश्येन तस्य निकर्ष एव ज्ञापितः । न तु स्वसुखनिभृत [भा.पु. १२.१२.६२] इत्यादौ रुचिरपदेन श्रीव्याससूनोर् लोभनीयां लीलां प्रशंसति, वाक्ये तद्विधस्येव तस्योत्कर्षः प्रतिपादितः । स यथा

आराधनं भगवत ईहमाना निराशिषः ।
ये तु नेच्छन्त्यपि परं ते स्वार्थकुशला नराः ॥ [भा.पु. ६.१८.७४]

द्वयोर् अनयोर् अधिकारिणोर् उत्तरत्र विलक्षणायां निष्ठायां परमनिदानं तु महत्सङ्गवैलक्षण्यम् एव ज्ञेयम् । यद् एव सर्वत्र मूलम् इति । तैर् दर्शनीयावयवैर् [भा.पु. ३.२५.३६] इत्य् आदौ । हृतात्मन इत्य् आदिकं तु नात्रोदाह्रियते । तस्य नैकात्मतां [भा.पु. ३.२५.३४] इत्यादिशुद्धभक्तप्रकरणपाठाद् यथा दर्शितम् एव व्याख्यानं युक्तम् इति । तद् एतत् सोदाहरणं श्रीकपिलदेववाक्यं भक्त्या पुमान् जातविरागः [भा.पु. ३.२५.२६] इत्य् आदिकम् अपि ज्ञेयम् । तथा हि, अस्य पूर्वत्र श्रद्धा रतिर् भक्तिर् अनुक्रमिष्यति [भा.पु. ३.२५.२५] इति भक्तिमात्रं दर्शितम् । उत्तरत्र तस्या लक्षणे पृष्टे तल्लक्षणं वदतानेन भक्तिर् सिद्धेर् गरीयसी [भा.पु. ३.२५.३२] इति । नैकात्मतां मे स्पृहयन्ति केचिद् [भा.पु. ३.२५.३४] इति च मोक्षनिरपेक्षतयैव तस्य मुख्याभिधेयत्वम् उक्तम् । जरयत्य् आशु या कोषं [भा.पु. ३.३५.३३] इति च मायाकोषध्वंसनस्य तु तदानुषङ्गिकगुणत्वम् उक्तम् । अत्र भक्त्या पुमान् इत्य् आदौ तु तादृश्या अपि तस्या भक्तेर् ज्ञानादिसाहाय्येनैव मोक्षमात्रसाधकत्वम् उक्त्वा गौणाभिधेयत्वम् उक्तम् । तस्माद् अत्रापि तस्याः भक्तेर् आभास एव प्रथमतो दर्शितः । एवं

दृष्ट्वा तम् अवनौ सर्व ईक्षणाह्लादविक्लवाः ।
दण्डवत् पतिता राजऽ छनैर् उत्थाय तुष्टुवुः ॥ [भा.पु. ६.९.३]

इत्य् अत्रापि वृत्राख्यशत्रुनाशस्वाराज्यप्राप्तितात्पर्यवतां देवानां भक्त्याभासत्वम् उदाहार्यम् ॥३४॥ [प्रीतिसन्दर्भः ७३]

विश्वनाथः  यस् त्व् अतिमन्दो महदननुगृहीत एताम् अपि ध्यानमाधुरीम् उपभुज्याप्य् अलब्धास्वादनिष्ठो जिहासति । स तु योगी योग एव प्राप्तनिष्ठोऽपि योगिष्व् अतिनिकृष्ट एव, भक्तिरसवञ्चित एव । भक्त्यैव दीयमानम् एकविंशतिप्रकारदुःखनाशपूर्वकप्रत्यगात्मानुभवात्मकं मोक्षं प्राप्नोति, न तु ब्रह्मानुभवात्मकं मोक्षम् इत्य् आहएवम् इत्यादि यावद् अध्यायसमाप्ति ।

हरौ भगवतीति मनोहरत्वात् भगषट्कवत्त्वाच् च माधुर्यैश्वर्यामृतपरिपूर्णोऽपि प्रतिलब्धभावः, श्लेषेण प्रतिरूपतयैव न त्व् अनुरूपतया लब्धो भावो येन सः । अत्र खल्व् अपिशब्दः सर्वत्रान्वेति । प्रतिलब्धभावोऽपि द्रवद्धृदयोऽपि उत्पुलकोऽपि औत्कण्ठ्यहेतुकया बाष्पकलयाश्रुभागेन मुहुर् अर्द्यमानोऽपि तच् चापि तस्माद् अपि स्वरूपात् चित्तबडिशं वियुङ्क्ते वियोजयति, ज्ञानं च मयि सन्न्यसेद् इति विविधवद् भक्तिसन्न्यासे विध्यभावात् प्रत्युत भक्त्यार्द्रयार्पितमना न पृथग् दिदृक्षेद् इति निषेधविधेः सद्भावाद् अयं मन्दधीः स्वेच्छयैव वियोजयतीत्य् अर्थः । वियुञ्ज्याद् इति विध्यप्रयोगात् । यतोऽस्य चित्तं बडिशम्, अतस् तादृशोऽपि सन् तस्माद् अपि माधुर्यमयस्वरूपाद् वियोजयतीति । विषयरसौत्कण्ठ्यदूरीकरणार्थं भगवन्माधुर्ये निक्षिप्तं यच् चित्तं, तस्य तन्माधुर्यौत्कण्ठ्यस्यापि निवृत्तये तच् चित्तं ततोऽपि निवर्तयतीत्य् अर्थः । शनकैर् इति चित्तस्य सम्यग्युक्तत्वे वियोजनं खलु दुर्घटम् एवातोऽसम्यग्योग एव सत्य् अभ्यासेन शनैः शनैर् द्वित्रवारेण चतुःपञ्चवारेण वा सप्ताष्टवारेण वा अवश्यम् एव वियोजयतीति बडिशं ह्य् अश्मसारमयं भवति । अतः स्वर्णरूप्यादिवन् न नवनीतादिवत् द्रुतीभवति । किन्तु वह्नितापाधिक्यवशात् किञ्चिद् द्रवद् एव तत्क्षण एव पुनः कठोरं च भवति, अतो द्रवद्धृदय इति, न तु द्रुतहृदय इत्य् उक्तम् । यथा बडिशं खलु गङ्गादितीर्थजलनित्यस्नानपरम् अपि कुटिलम् अरसज्ञं, यथा च मीनलोभनम् इष्टपिष्टकान्नखण्डेनावृतमुखत्वाद् दाम्भिकं च । तथैव विगीतयोगिनश् चेतोऽपि तीर्थपूतम् अपि कठोरं कुटिलं भगवदाकर्षकध्यानभक्त्यावृतमुखत्वाद् दाम्भिकं च । धर्मः प्रोज्झितकैतवः [भा.पु. १.१.२] इत्य् अत्र श्रीस्वामिचरणैः प्रशब्देन मोक्षाभिसन्धिर् अपि कैतवत्वव्याख्यानात् कैवल्येच्छाकैतवदोषाद् एव येन सर्वश्रेष्ठापि ध्यानरूपा श्रीभक्तिदेवी योगाङ्गत्वेनोपासितापि पश्चात् त्यक्ता । तस्य योगिचित्तबडिशस्य स्पर्शो भगवतोऽपि कष्टकर एवातस् तद्वियोगे भगवान् एव तस्मै हारिततादृशचित्तबडिशाय योगिधीवराय मोक्षम् एकविंशतिप्रकारदुःखनिवृत्तिपूर्वकप्रत्यगात्म्नानुभवरूपं ददाति, न तु परमात्मानुभवरूपं मोक्षम् । यस् तु भगवद्गीतोक्तोऽष्टाङ्गयोगी भगवद्ध्यानम् अजहद् एव दृष्टः, तस्मै तु परमात्मानुभवरूपम् अपि मोक्षं ददातीत्य् आहुर् भागवतरसिकाः यतः स कदाचिद् अपि न ध्येयाद् भगवन्मधुररूपाद् वियोक्तुम् ईष्टे । यथोक्तं राज्ञा

धौतात्मा पुरुषः कृष्ण पादमूलं न मुञ्चति ।
मुक्तसर्वपरिक्लेशः पान्थः स्वशरणं यथा ॥ [भा.पु. २.८.६] इति ।

उद्धवेन च
तं त्वाखिलात्मदयितेश्वरम् आश्रितानां
सर्वार्थदं स्वकृतविद् विसृजेत को नु ॥ [भा.पु. ११.२९.५]

श्रीनारदेन च
स्मरन् मुकुन्दाङ्घ्र्युपगूहनं पुनर्
विहातुम् इच्छेन् न रसग्रहो जनः [भा.पु. १.५.१९] इति ।

रसग्रह इत्य् अनेन योगिष्व् अपि मध्ये श्रीशुकप्रभृतय एवाभिनन्दिताः । अत्रैव पूर्वश्लोके भक्त्यार्द्रयार्पितमना न पृथग् दिदृक्षेद् इति । अर्पितमना इति भागवते मनः समर्प्य तस्मिन् मनसि स्वत्वाभावात् कथं तस्मात् तद् वियोजयेत् ? कथं वा दत्तापहारी भवेत् ? इति तथात्वे निन्दा दुर्निवारा । भगवान् अपि भक्तानाम् एव हृदि तिष्ठेत्, न योगिनः । यद् उक्तं ब्रह्मणा

भक्त्या गृहीतचरणः परया च तेषां
नापैषि नाथ हृदयाम्बुरुहात् स्वपुंसाम् ॥ [भा.पु. ३.९.५४] इति ।

आविर्होत्रेण चविसृजति हृदयं न यस्य [भा.पु. ११.२.५५] इत्यादि ॥३४॥

ओ)०(ओ

॥ ३.२८.३५ ॥

मुक्ताश्रयं यर्हि निर्विषयं विरक्तं
निर्वाणम् ऋच्छति मनः सहसा यथार्चिः ।
आत्मानम् अत्र पुरुषोऽव्यवधानम् एकम्
अन्वीक्षते प्रतिनिवृत्तगुणप्रवाहः ॥

मध्वः  मुक्ताश्रयं विष्णुविषयं, स्वचित्तं जीवचैतन्यं तं निर्वाणम् ऋच्छति । शरीराभिमानं जहाति स्वचिदभिमानेन ॥३५॥

श्रीधरः  यर्हि यदैवं निर्विषयं भगवत्य् अत एव मुक्ताश्रयं च । ध्येयसम्बन्धं विना ध्यातर्यवस्थानासम्बवात् । न च पूर्ववच् छब्दादिर् विषयः स्यात् । यतस् तत्र विरक्तं परमानन्दानुभवेन । अतो निर्वाणं लयम् ऋच्छति । वृत्तिरूपतां परित्यज्य ब्रह्माकारेण परिणमत इत्य् अर्थः । यथा अर्चिर् ज्वालाश्रयविषयापगमे महाभूतज्योतीरूपेण परिणमते । अत्रास्यं दशायाम् अव्यवधानं ध्यातृद्येयविभागशून्यम् एकम् अखण्डम् आत्मानम् अनुगतम् ईक्षते । अत्र हेतुः, प्रतिनिवृत्तोऽपगतो गुणप्रवाहो देहाद्युपाधिर् यस्य ॥३५॥

क्रमसन्दर्भः  त्यागप्रकारं योजयितुम् आहमुक्ताश्रयम् इत्य् आदिकं तु षष्ठसन्दर्भस्य चतुर्थवाक्यस्यावतारिकायां दृश्यं, तथा हि । जीवत एवाविद्याकल्पितमायाकार्यसम्बन्धमिथ्यात्वज्ञपकजीवस्वरूपसाक्षात्करणतादात्म्यापन्नब्रह्मसाक्षात्कारो जीवन्मुक्तिविशेष इत्य् अर्थः । ईदृशम् एव तन्मुक्तिलक्षणं श्रीकापिलेये मुक्ताश्रयम् इत्यादिचतुष्टये दर्शितम् । तत्र हि प्रतिनिवृत्तगुणप्रवाहः सन् आत्मानं परमात्मानम् ईक्षते ॥३५॥

विश्वनाथः  अतिनिकृष्टयोगिपद्धत्युक्ते भगवत्स्वरूपत्यागे सति मनसः का दशा स्याद् इत्य् अपेक्षायाम् आहमुक्तेति । एवं यर्हि मनो निर्विषयं भगवति तदा मुक्ताश्रयं च स्यात् ध्येयसम्बन्धं विना तस्य ध्यातर्य् अवस्थानासम्भवात् । न च पूर्ववद् व्यावहारिकः शब्दादिविषयः स्यात्, यतस् तत्र विरक्तं परमानन्दानुभवेन । न च परमानन्दरूपम् एव पुनर् अपि विषयीकुर्यात् । शनकैर् वियुङ्क्त इत्य् अत्र शनैःपदेन पुनर् अपि ततो वियोजनीयत्वाद् अतो निर्वाणं लयम् ऋच्छति प्राप्नोति । यथार्चिदीपकलिका तैलवर्तिभ्यां वियुक्ता निर्वातीत्य् अर्थः । अत्र अस्यां दशायां पुरुषः जीवः मनोलये सति लिङ्गरूपावरणभङ्गाद् अव्यवधानं शुद्धम् आत्मानं प्रत्यग् आत्मानम् एकम् अन्वीक्षते, ततश् च न संसरतीत्य् आहप्रतिनिवृत्तो गुणप्रवाहो देहाद्युपाधिर् यस्य सः ॥३५॥

ओ)०(ओ

॥ ३.२८.३६ ॥

सोऽप्य् एतया चरमया मनसो निवृत्त्या
तस्मिन् महिम्न्य् अवसितः सुखदुःखबाह्ये ।
हेतुत्वम् अप्य् असति कर्तरि दुःखयोर् यत्
स्वात्मन् विधत्त उपलब्धपरात्मकाष्ठः ॥

मध्वः  असत्कर्ता तु जीवः स्यात् स कर्ता परमेश्वरः इति शब्दनिर्णये ।

दुर्दुःखम् इति विज्ञेयं स्वं सुखं च तयोर् यतः ।
प्रदाता परमो विष्णुस् तस्माद् दुःखादिनामवान् ॥ इति हरिवांशेषु ॥३६॥

श्रीधरः  न च सुप्तोत्थित इव पुनः संसरतीत्य् आहसोऽपि स एव पुरुषस् तस्मिन् महिम्नि ब्रह्मरूपेऽवसितोऽवसानं निष्ठां प्राप्तः । कया ? मनसो निवृत्त्या चरमयाऽविद्यारहितयेति सुषुप्ताद् विशेषः । तत्र ह्य् अविद्यास्ति, न त्व् इदानीम् । अत्र हेतुः, एतया योगाभ्यासकृतयेत्य् अर्थः । नन्व् एवम् अपि सुखदुःखयोर् आत्मधर्मत्वे कुतो ब्रह्मैक्यं तत्राहदुःखयोः सुखदुःखयोर् हेतुत्वं भोक्तृत्वं च यत् पूर्वम् आसीत् तद् अप्य् असत्य् अविद्याकृते कर्तर्य् अहङ्कारे विधत्ते । तन् निष्ठम् एव पश्यतीत्य् अर्थः । यत उपलब्धपरात्मकाष्ठोऽपरोक्षीकृतात्मतत्त्वः ॥३६॥

क्रमसन्दर्भः  न व्याख्यातम्.

विश्वनाथः  चासाव् उपाधिलयः सुषुप्तिदशायाम् इवेत्य् आहसोऽधि स च पुरुषो जीवः मनसो निवृत्त्या हेतुना तस्मिन् महिम्नि यः स्वीयो महिमा पूर्वं मनसा बलाद् अपहृत आसीत् तस्मिन् महिम्नि मनोनाशात् प्राप्ते ज्ञानानन्दस्वरूपे अवसितः अवसानं निष्ठां प्राप्तः, मनसो निवृत्त्या कीदृश्या चरमया अविद्यया रहितयेति सुषुप्ताद् विशेषः । तत्र ह्य् अविद्यास्ति न त्व् इदानीं, तत्र हेतुःएतया योगाभ्यासकृतयेत्य् अर्थः । तस्मिन् महिम्नि कीदृशे, सुखदुःखयोर् आत्मधर्मत्वम् एव दृष्टम् । अतस् ततो बहिर्भूतत्वं कथम् आत्मनः ? इत्य् अत आहअसति अविद्याकृते कर्तरि अहङ्कारे दुःखयोः सुखदुःखयोर् हेतुत्वं सुखदुःखहेतुकर्मकर्तृत्वम् । तदभिमानात् पूर्वदशायां स्वात्मनि कर्तृत्वं भोक्तृत्वं च यद् आसीत् तत् सर्वम् उपलब्धपरात्मकाष्ठोऽयम् अपरोक्षीकृतात्मतत्त्वः । शुद्धः पुरुषः तस्मिन्न् एवासति विधत्ते तन्निष्ठम् एव पश्यति स्वस्मिन्न् अहङ्काराभावाद् इत्य् अर्थः ॥३६॥

ओ)०(ओ

॥ ३.२८.३७ ॥

देहं च तं न चरमः स्थितम् उत्थितं वा
सिद्धो विपश्यति यतोऽध्यगमत् स्वरूपम् ।
दैवाद् उपेतम् अथ दैववशाद् अपेतं
वासो यथा परिकृतं मदिरामदान्धः ॥

श्रीधरः  स्वरूपं जीवब्रह्मणोर् याथार्थ्यम् अध्यगमत् । तस्य जीवन् मुक्तिम् आहदेहं चेति द्वाभ्याम्चरम उक्तलक्षणः सिद्धो देहम् अपि न विपश्यति, कुतः सुखदुःखे ? आसनाद् उत्थितम् उत्थाय तत्रैव स्थितं तत्स्थानाद् अपेतं ततो दैववशात् पुनर् अप्य् उपेतं वा न विपश्यति । यतः स्वरूपं प्राप्तः । यतो देहात् स्वरूपम् अध्यगमत् तं देहम् इति वा । सतोऽप्य् अननुसन्धाने दृष्टान्तः, वासः परिकृतं कटितटे परिवेष्टितं स्थितं गतं वा मदिरामदेनान्धो यथा न पश्यति ॥३७॥

क्रमसन्दर्भः  स्वस्वरूपभूते महिम्न्य् अवसितो निष्ठां प्राप्तः सन्न् उपलब्धपरात्मकाष्ठ इति सोऽप्य् एतयेत्य् आदौ ॥३७॥

विश्वनाथः  तस्य जीवन्मुक्तिम् आहदेहं चेति द्वाभ्याम् । चरमः चरमदशापन्नः सिद्धो देहं न पश्यति कुतः सुखदुःखे इत्य् अर्थः । अध्यगमत् प्राप्तः । परिहृतं परिहितम् आसनाद् उत्थितम् उत्थाय तत्रैव स्थितं गतं वा मदिरामदान्धो यथा न पश्य्तीति ॥३७॥

ओ)०(ओ

॥ ३.२८.३८ ॥

देहोऽपि दैववशगः खलु कर्म यावत्
स्वारम्भकं प्रतिसमीक्षत एव सासुः ।
तं सप्रपञ्चम् अधिरूढसमाधियोगः
स्वाप्नं पुनर् न भजते प्रतिबुद्धवस्तुः ॥

श्रीधरः  एवं प्रतिबुद्धवस्तुर् इति । देहोऽपीत्य् आदौ चेति । तस्माद् अस्य प्रारब्धकर्ममात्राणाम् अनभिनिवेशेनैव भोगः । एवम् एवोक्तन्तत्र को मोहः कः शोक एकत्वम् अनुपश्यतः इति । ननु तर्हि देहस्य कथं प्रवृत्तिनिवृत्ती जीवनं वा ? तत्राहदेहोऽपीति । दैवं पूर्वसंस्कारः, तद्वशेन गच्छन् यावत् स्वारम्भकं कर्मास्ति तावत् प्रतिसमीक्षते जीवत्य् एव । सासुः सेन्द्रियः । ननु तर्हि तस्मिन् पुनः सङ्गः स्यात् तत्राहतं देहं स्वाप्नदेहादितुल्यं सप्रपञ्चं पुत्रादिसहितं पुनर् न भजतेऽहं ममेति नाभिमन्यते । अधिरूढः प्राप्तः समाधिपर्यन्तो योगो येन । अत एव प्रतिबुद्धं वस्त्व् आत्मतत्त्वं येन सः ॥३८॥

क्रमसन्दर्भः  न व्याख्यातम्.

विश्वनाथः  ननु तर्हि तस्य देहः कथं जीवेत् तत्राहदेहोऽपीति । दैवं पूर्वसंस्कारः तद्वशेन गच्छन् यावत् प्रतिसमीक्षते एव जीवत्य् एव । सासुः सेन्द्रियः । ननु तस्मिन् पुनर् आसक्तिः स्यात् ? तत्राहतं देहं सप्रपञ्चं पुत्रादिसहितं पुनर् न भजते, यतः स्वाप्नं स्वप्नदेहादितुल्यम् अहं ममेति नाभिमन्यते । तत्र हेतुःअधिरूढः समाधिपर्यन्तो योगो येन सः, अतः प्रतिबुद्धं वस्तु आत्मतत्त्वं येन सः ॥३८॥

ओ)०(ओ

॥ ३.२८.३९ ॥

यथा पुत्राच् च वित्ताच् च पृथङ् मर्त्यः प्रतीयते ।
अप्य् आत्मत्वेनाभिमताद् देहादेः पुरुषस् तथा ॥

श्रीधरः  प्रतिबोधप्रकारम् आह षड्भिः, यथेति । अतिस्नेहवशाद् आत्मत्वेनाभिमताद् अपि पुत्रादेः । मर्त्यः पित्रादिः । पुरुषो देहादेर् द्रष्टा ॥३९॥

क्रमसन्दर्भः  सा च जीवन्मुक्तानां प्रतिपत्तिर् युक्तैव । यतस् त्वम्पदार्थस् तादृश एवेत्याहयथा पुत्राच् चेति ॥३९॥

विश्वनाथः  प्रतिबोधार्थं मुमुक्षुभिर् नित्यम् एवं विभाव्यम् इत्य् आहयथेति त्रिभिः । अतिस्नेहवशाद् आत्मत्वेनाभिमताद् अपि पुत्रादेः पृथग् एव मर्त्यः पित्रादिर् यथा तथैव पुरुषो जीवः ॥३९॥

ओ)०(ओ

॥ ३.२८.४०४१ ॥

यथोल्मुकाद् विस्फुलिङ्गाद् धूमाद् वापि स्वसम्भवात् ।
अप्य् आत्मत्वेनाभिमताद् यथाग्निः पृथग् उल्मुकात् ॥
भूतेन्द्रियान्तःकरणात् प्रधानाज् जीवसञ्ज्ञितात् ।
आत्मा तथा पृथग् द्रष्टा भगवान् ब्रह्मसञ्ज्ञितः ॥

श्रीधरः  पृथग् अवस्थानाभावेऽपि भेदं सदृष्टान्तम् आहयथोल्मुकाद् इदानीं ज्वलतः काष्ठात् । स्वसम्भवात् अग्नेः सम्भूतात् । आत्मत्वेनाग्नेः स्वरूपत्वेनाभिमताद् अपि । अत्यन्ताविवेकिनो हि धूमेऽप्य् अग्न्यभिमानोऽस्ति । उल्मुकात् पूर्वसिद्धाद् अपि तद्दाहकः प्रकाशकश् चाग्निः पृथग् एव ॥४०॥

भूतादेर् द्रष्टा तेभ्यः पृथक् तस्माद् अपि जीवसञ्ज्ञिताद् ब्रह्मसञ्ज्ञितः पृथक् । तथा प्रधानाद् अपि तत्प्रवर्तको भगवान् पृथग् इत्य् अर्थः ॥४१॥

क्रमसन्दर्भः  तत्पदार्थस् तु सुतराम् इत्य् आहयथेति । अथ तस्य मायाशक्तिकार्यं मायाजीवेभ्योऽन्यत्वं च स्पष्टयतियथोल्मुकाद् इति द्वयेन । अयम् अर्थःस्वसम्भवात् स्वोपादानकारणाद् उल्मुकात् काष्ठमुष्ट्युपाधिकात् । अग्नेर् हेतोर् यो विस्फुलिङ्गो यश् च धूमस् तस्मात् तस्माद् यथा तत्तदुपादानम् अग्निः पृथक् । यथा च तस्माद् अप्य् उल्मुकात् तदुपादानम्, असाव् अग्निः पृथक् । कीदृशाद् अपि तत्त्रयात् ? अप्य् आत्मत्वेनाभिमतात् तापकतया धूमेऽप्य् अग्न्यंशसद्भावेनाग्निस्वरूपतया प्रतीताद् अपि ॥४०॥

तथा विस्फुलिङ्गस्थानीयाज् जीवसञ्ज्ञिताज् जीवात्, उल्मुकस्थानीयात् प्रधानात् प्रधानोपाधिकभगवत्तेजसः, धूमस्थानीयाद् भूतादेः सर्वोपादानरूपो भगवान् पृथक् । य एवात्मा स्वांशेन तत्तदन्तर्यामितया परमात्मा क्वचिद् अधिकारिणि निर्विशेषचिन्मात्रतया स्फुरन् ब्रह्मसञ्ज्ञितश् च । यत एव द्रष्टा तेषाम् आदिमध्यान्तावस्थासाक्षीति । तत्रोल्मुकादित्वम् अग्न्यंशाविष्टेन्धनाञ्चत्वं, तत्र प्रकाशकत्वं स्वांशस्य दाहकत्वम् इन्धनांशस्येति विवेचनीयम् ॥४१॥ [परमात्मसन्दर्भ ६८]

विश्वनाथः  ननु यथा पुत्रवित्तादिभ्यो मर्त्यः पृथगवस्थितो दृश्यते, न तथा देहेन्द्रियादिभ्यो जीवात्मा । जीवात्मतो सकाशात् परमात्मा पृथक् कथम् अवगन्तव्य इत्य् अत आहयथोल्मुकाद् इति । पृथग् अवस्थानाभावेऽपि मायातत्कार्याभ्यां पृथग्भूतो जीवात्मनश् च सकाशात् परमात्मा पृथक् एवेत्य् अत्रायं दृष्टान्तः । अत्र यथाशब्दस्योल्मुकशब्दस्य च पौनरुक्त्याद् एवं व्याख्येयम् । उल्मुकाद् दह्यमानात् काष्ठाद् यथा अग्निः पृथग् भवति, यथा च उल्मुकात् पृथक्, तथा विस्फुलिङ्गाद् अपि पृथग्, यथा च विस्फुलिङ्गात् पृथक्, तथा धूमाद् अपि स्वकार्यात् पृथक्, कीदृशत् आत्मत्वेनाग्निस्वरूपत्वेनाभिमताद् अपि अविवेकिना हि उल्मुको विस्फुलिङ्गो धूमोऽप्य् अग्निर् अयम् इत्य् अभिमन्यते । यद् वा, द्वितीययथाशब्दस्य यथावद् इत्य् अर्थः । द्वितीयोल्मुकाद् इति उल्मुकम् अत्ति ज्वालयतीत्य् अग्निविशेषणम् । दार्ष्टान्तिकं योजयतिप्रधानाद् उल्मुकस्थानीयात् जीवसञ्ज्ञितात् जीवरूपो यः सञ्ज्ञितः सञ्ज्ञां चेतनां प्राप्तस् तस्मात् विस्फुलिङ्गस्थानीयात् भूतेन्द्रियान्तःकरणात् धूमस्थानीयात् आत्मा परमात्मा अग्निस्थानीयः पृथक्, यतो द्रष्टा, स हि दृश्यात् पृथग् एव सहस्थितोऽप्य् असङ्गो यतो भगवान् अचिन्त्यैश्वर्यः । भगवान् एव ब्रह्मसञ्ज्ञां प्राप्तः कस्मिंश्चिद् अधिकारिणि निर्विशेषचिन्मात्रत्वेन भातश् च भवतीत्य् अर्थः ॥४०४१॥

ओ)०(ओ

॥ ३.२८.४२ ॥

सर्वभूतेषु चात्मानं सर्वभूतानि चात्मनि ।
ईक्षेतानन्यभावेन भूतेष्व् इव तदात्मताम् ॥

मध्वः  अनन्यभावेन तद्रूपाणाम् अभेदेन । तदात्मतां तस्या दानादिकर्तृत्वं च । भूतविषये ॥४२॥

श्रीधरः  न व्याख्यातम्.

क्रमसन्दर्भः  तत्र ज्ञानी तु त्वम्पदार्थाभेदेन तत्पदार्थमेवं पश्येदित्याहसर्वेति त्रिभिः ॥४२॥

विश्वनाथः  एवं सर्व्५ परमात्मानं पृथग्भूतं विभाव्य तस्य सर्ववस्तूनां कारणत्वं लयस्थानत्वं च पश्येद् इत्य् आहसर्वभूतेष्व् इति । कारणस्यैव कार्यात्मत्वम् इत्य् अर्थः । कार्याणाम् अपि लयस्थानत्वात् कारणरूपत्वम् इत्य् आहसर्वेति । तदात्मतां महाभूतात्मताम् ॥४२॥

ओ)०(ओ

॥ ३.२८.४३ ॥

स्वयोनिषु यथा ज्योतिर् एकं नाना प्रतीयते ।
योनीनां गुणवैषम्यात् तथात्मा प्रकृतौ स्थितः ॥

श्रीधरः

क्रमसन्दर्भः  न व्याख्यातम्.

विश्वनाथः  परमात्मनः प्रतिदेहवर्तित्वेन नानात्वप्रतीतिर् भद्राभद्रादिप्रतीतिश् च न वास्तवीत्य् आहस्वयोनिषु काष्ठेषु ज्योतिर् अग्निः गुणवैषम्यात् दैर्घ्यह्रस्वत्ववक्रिमार्जवगन्धरूपादिभेदात् । प्रकृतौ देहे आत्मा परमात्म तथैव ॥४३॥

ओ)०(ओ

॥ ३.२८.४४ ॥

तस्माद् इमां स्वां प्रकृतिं दैवीं सदसदात्मिकाम् ।
दुर्विभाव्यां पराभाव्य स्वरूपेणावतिष्ठते ॥

श्रीधरः  स्वां स्वांशस्य जीवस्य बन्धहेतुं दैवीं देवस्य विष्णोः शक्तिं पराभाव्य तत्प्रसादेनैव जित्वा स्वरूपेण ब्रह्मत्वेनावतिष्ठते ॥४४॥

क्रमसन्दर्भः  अवतिष्ठते ब्रह्मणि लीयत इत्य् अर्थः ।।४४॥

विश्वनाथः  तस्मात् प्रकृतिर् एव नानात्वदर्शयितृत्वाद् अनर्थकारिणीति तां जयेद् इत्य् आहस्वां स्वीयां स्वोपाधिम् इत्य् अर्थः । दैवीं कर्ममयीम् । यद् वा, देवस्य विष्णोः शक्तिं दुर्विभाव्यां दुरत्ययां पराभाव्य ।
दैवी ह्य् एषा गुणमयी मम माया दुरत्यया ।
माम् एव ये प्रपद्यन्ते मायाम् एतां तरन्ति ते ॥ [गीता ७.१४]

इति भगवदुक्त्यैव जित्वा, स्वरूपेण अनावृतचैतन्यरूपेणावतिष्ठते ॥४४॥

इति सारार्थदर्शिन्यां हर्षिण्यां भक्तचेतसाम् ।
तृतीये सप्तविंशोऽपि सङ्गतः सङ्गतः सताम् ॥*॥

 ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां तृतीयस्कन्धे
विदुरमैत्रेयसंवादे कापिलेये
साधनानुष्ठानं नाम
अष्टाविंशोऽध्यायः ।
॥ ३.२८ ॥

(३.२९)
ऊनत्रिंशोऽध्यायः
विदूरमैत्रेयसंवादे कापिलेये भक्तियोगः


॥ ३.२९.१२ ॥

देवहूतिर् उवाच
लक्षणं महदादीनां प्रकृतेः पुरुषस्य च ।
स्वरूपं लक्ष्यतेऽमीषां येन तत्पारमार्थिकम् ॥
यथा साङ्ख्येषु कथितं यन्मूलं तत् प्रचक्षते ।
भक्तियोगस्य मे मार्गं ब्रूहि विस्तरशः प्रभो ॥

मध्वः  यथा साङ्ख्येषु युक्तं तथा कथितः । यत् साङ्ख्यमूलं तल् लक्षणं प्रचक्षते ॥२॥

श्रीधरः  
एकोनत्रिंशके भक्तियोगस् तु बहुधोच्यते ।
कालस्य च बलं घोरा संसृतिश् च विरक्तये ॥

उक्तानुवादपूर्वकं भक्तिमार्गभेदान् पृच्छति द्वाभ्याम् । लक्षणं महदादीनां यथा साङ्ख्येषु तथा कथितम् । येन लक्षणेन । तत् पारमार्थिकं परस्परविभक्तम् इत्य् अर्थः । यो भक्तियोगो मूलं प्रयोजनं यस्य तद् यन्मूलम्, तत् कथितम् । तस्य भक्तियोगस्य मार्गं प्रकारं विस्तरतो मे ब्रूहि ॥१२॥

क्रमसन्दर्भः  लक्षणम् इति युग्मकम् । तन् महदादीनां कथनम् । यो भक्तियोग एव मूलम् ऊद्देश्यं यस्य तादृशं प्रचक्षते ॥१२॥

विश्वनाथः  
एकोनत्रिंशके भाव्कृतिः सगुणा निर्गुणापि च ।
लक्ष्यते प्राणिसम्मानक्रमः कालबलं च तत् ॥

साङ्ख्यं योगं च श्रुत्वा, पुनरुक्तानुवादपूर्वकं स्वानुष्ठेयत्वात् श्रुतम् अपि भाव्कृतियोगं सप्रभेदं शुश्रूषमाणा पृच्छति । महदादीनां लक्षणं साङ्ख्येषु साङ्ख्यशास्त्रेषु यथा तथा कथितं येन लक्षणेन अमीषां महदादीनां स्वरूपं तत् प्रसिद्धं लक्ष्यते ज्ञायते । कीदृशम् ? पारमार्थिकं परम्परविभक्तम् इत्य् अर्थः । तत्स्वरूपज्ञानं यन् मूलं यत्कारणकं प्रचक्षते यं विना तेषां स्वरूपं ज्ञातम् अप्य् अज्ञातम् एव भवतीत्य् अर्थः । तस्य भवतियोगस्य मार्गं प्रकारं ब्रूहि ॥१२॥

 ओ)०(ओ

॥ ३.२९.३ ॥

विरागो येन पुरुषो भगवन् सर्वतो भवेत् ।
आचक्ष्व जीवलोकस्य विविधा मम संसृतीः ॥

श्रीधरः  येन संसृतीनाम् आख्यानेन विगतरागो भवेत् ॥३॥

क्रमसन्दर्भः  विराग इति युग्मकम् ॥३॥

विश्वनाथः  भाव्कृतौ प्रवेशाय किञ्चिद् वैराग्यम् अपेक्ष्यत इति तदर्थं पृच्छति विराग इति । ताः संसृतीर् आचक्ष्व येन संसृत्याख्यानेन ॥३॥

 ओ)०(ओ

॥ ३.२९.४ ॥

कालस्येश्वररूपस्य परेषां च परस्य ते ।
स्वरूपं बत कुर्वन्ति यद्धेतोः कुशलं जनाः ॥

श्रीधरः  ईश्वररूपस्य महाप्रभावस्य ते त्वदात्मकस्य । यद् धेतोर् यद् भयात् कुशलं पूण्यं कुर्वन्ति ॥४॥

क्रमसन्दर्भः  कालस्य स्वरूपम् आचक्ष्व ॥४॥

विश्वनाथः  कालस्य च स्वरूपम् आचक्ष्व ते त्वद्रूपस्य । यद्धेतोः कालभयाद् धेतोः ॥५॥

 ओ)०(ओ

॥ ३.२९.५ ॥

लोकस्य मिथ्याभिमतेर् अचक्षुषश्
चिरं प्रसुप्तस्य तमस्य् अनाश्रये ।
श्रान्तस्य कर्मस्व् अनुविद्धया धिया
त्वम् आविरासीः किल योगभास्करः ॥

श्रीधरः  अचक्षुषोऽज्ञस्य । अतो मिथ्याभूते देहादाव् अभिमतिर् अहङ्कारो यस्य । अतः कर्मसु अनुविद्धया आसक्तया धिया श्रान्तस्य । अत एवानाश्रयेऽपारे तमसि संसारे चिरं प्रसुप्तस्य लोकस्य प्रबोधाय त्वं योगप्रकाशको भास्करः किलाविर्भूतोऽसि ॥५॥

क्रमसन्दर्भः  योगस्य भास्करः परमप्रकाशक इत्य् अर्थः ॥५॥

विश्वनाथः  लोकस्य मिथ्याभिमतेर् अभिमानजाड्यनिवर्तनाय अचक्षुषश् चक्षुः प्रकाशदानाय तमसि संसारप्रसुप्तस्य स्वापतमोनाशाय । कर्मस्व् आसक्तया बुद्ध्या श्रान्तस्य श्रमपल्वलसंशोषणाय । योगभास्करः भाव्कृतिज्ञानयोगकमलप्रकाशको भास्करः ॥५॥

 ओ)०(ओ

॥ ३.२९.६ ॥

मैत्रेय उवाच
इति मातुर् वचः श्लक्ष्णं प्रतिनन्द्य महामुनिः ।
आबभाषे कुरुश्रेष्ठ प्रीतस् तां करुणार्दितः ॥

श्रीधरः  श्लक्ष्णं सुन्दरम् ॥६॥

क्रमसन्दर्भः  इति भक्तिमहिमज्ञानजत्वात् प्रतिनन्द्य प्रीतः प्रश्नसौष्ठवेन, करुणा तु दैन्येन ॥६॥

विश्वनाथः  न व्याख्यातम्.

 ओ)०(ओ

॥ ३.२९.७ ॥

श्रीभगवान् उवाच
भक्तियोगो बहुविधो मार्गैर् भामिनि भाव्यते ।
स्वभावगुणमार्गेण पुंसां भावो विभिद्यते ॥

श्रीधरः  मार्गैः प्रकारविशेषैः । तान् एवाहस्वभावभूता ये गुणास् तेषां मार्गेण वृत्तिभेदेन । भावोऽभिप्रायः । फलसङ्कल्पभेदाद् भक्तिभेद इत्य् अर्थः ।

क्रमसन्दर्भः  अनन्यनिमित्ता निर्गुणा भक्तिर् अपि वृत्तिभेदेन बहुविधेत्य् आहमार्गैः प्रकारविशेषैः यतः स्वस्य भक्तियोगस्यैव मार्गेण वृत्तिभेदेन श्रवणादिना भावस्याभिमानस्य । तद्भेदेन दास्यादिना गुणानां तमआदीनां च तद्भेदेन हिंसादिना पुंसां भावोऽभिप्रायो भिद्यते । अत्र विशेषो भक्तिसन्दर्भे दृश्यः ।

[अत्र मुक्ताफलटीका चअयम् आत्यन्तिकः ततः परं प्रकारान्तराभावात् । अस्यैव भक्तियोग इत्य् आख्या । अन्वर्थेन भक्तिशब्दस्यात्रैव मुख्यत्वात् इतरेषु फलेषु एवम् अनुरागः न तु विष्णौ फलाभावे भक्तित्यागाद् इत्य् एषा । श्रीगोपालतापनीश्रुतौ चभक्तिर् अस्य भजनं तद् इहामुत्रोपाधिनैरास्येनामुष्मिन् मनःकल्पनम् एव । तद् एव च नैष्कर्म्यम् इति ।]

अत्र स्वमार्गेण भावमार्गेण च भेदः सतां प्रसङ्गाद् [भा.पु. ३.२५.२५] इत्य् आदिना, येषाम् अहं प्रिय आत्मा [भा.पु. ३.२५.३८] इत्याद्यन्तेन दर्शितः । अत्र भाविनीति भावयुक्ते पुरुष इत्य् अर्थः ॥७॥ [भक्तिसन्दर्भ २३४]

विश्वनाथः  देवानां गुणलिङ्गानां [भा.पु. ३.२५.३२] इत्य् अनेन निर्गुणाया भाव्कृतेर् उक्तत्वाद् इह प्रथमं सगुणां भाव्कृतिं लक्षयितुम् आहभक्तियोग एक एव भामिनि भावोऽभिप्रायस् तद्वति पुरुषे मार्गैः प्रकारविशेषैर् बहुविधो भाव्यते चिन्त्यते ज्ञायते इत्य् अर्थः । स च भावः स्वभावभूता ये गुणास् तमआदयस् तेषां मार्गेण वृत्तिभेदेन विभिद्यते नाना विभेदवान् भवति । भक्तिः स्वरूपतो निर्गुणोऽपि पुंसां स्वाभाविकतमआदिगुणोपरक्ता सती तामस्यादिनामभिः सगुणा भवतीति भावः ॥७॥

 ओ)०(ओ

॥ ३.२९.८ ॥

अभिसन्धाय यो हिंसां दम्भं मात्सर्यम् एव वा ।
संरम्भी भिन्नदृग् भावं मयि कुर्यात् स तामसः ॥

श्रीधरः  अभिसन्धाय सङ्कल्प्य । संरम्भी क्रोधी । भिन्नदृक् भेददर्शी । यो भावं भक्तिं कुर्यात्, स त्रिविधोऽपि तामसः ॥८॥

क्रमसन्दर्भः  अथ केवलस्वरूपसिद्धा उदाह्रियते । तत्र सकामा कैवल्यकामा च उपासकसङ्कल्पगुणैस् तत्तद्गुणत्वेनोपचर्यते । तत्र सकमा द्विविधाःतामसी राजसी च । तत्र पूर्वस्य गुणमार्गेण भेदम् आहअभीति त्रिभिः । अभिसन्धाय सङ्कल्प्य संरम्भी सक्रोधः भिन्नदृक् स्वस्मिन्न् इव सर्वत्र यत् सुखदुःखं तदवेत्ता निरनुकम्प इत्य् अर्थाह् । अत्र संरम्भीति लोभादीनाम् ऊपलक्षणं ज्ञेयम् ॥८॥

विश्वनाथः  तत्र प्रथमं तामसीं भाव्कृतिं लक्षयन् भाव्कृतिस् तामसी स्याद् इति वक्तुम् अनौचित्यं परामृशन् तद्वान् पुरुष एव तामसादिशब्दैर् उच्यते । इत्य् आहअभिसन्धाय सङ्कल्प्य । संरम्भी सक्रोधः भिन्नदृक् भेददर्शी स्वस्मिन्न् इव परस्मिन्न् अपि सुखदुःखं समानं न पश्यतीति निरनुकम्प इत्य् अर्थाह् । यो मयि भावं भाव्कृतिं कुर्यात् स त्रिविधोऽपि तामसः । अस्यास् तामस्या भाव्कृतेस् त्रैविध्यं स्पष्टम् ऊक्तम् । बृहन्नारदीये, यथा

यश् चान्यस्य विनाशार्थं भजते श्रद्धया हरिम् ।
फलवत् पूर्व्विशेषीपाल सा भवतिस् तामसाधमा ॥
योऽर्चयेत् कैतवधिया स्वैरिणी स्वपतिं यथा ।
नारायणं जगन्नाथं सा तु तामसी मध्यमा ॥
देवपूजापरान् दृष्ट्वा स्पर्धया योऽर्चयेद् धरिम् ।
शृणुष्व पृथिवीपाल सा भक्तिस् तामसोत्तमा ॥ [ना.पु. १.१५.१४०२]

एवं राजस्या सात्त्विक्याश् च भाव्कृतेस् त्रैविध्यम् ऊक्तं द्रष्टव्यम् ॥८॥

 ओ)०(ओ

॥ ३.२९.९ ॥

विषयान् अभिसन्धाय यश ऐश्वर्यम् एव वा ।
अर्चादाव् अर्चयेद् यो मां पृथग्भावः स राजसः ॥

मध्वः  तद्रूपाणां पृथग्भावः ॥९॥

श्रीधरः  पृथग्भावो भेददर्शी ॥९॥

क्रमसन्दर्भः  उत्तरा यथा विषयानिति । पृथक् मत्तोऽन्यत्र विषयादिष्व् एव भावः स्पृहा यस्य, न तु मयीति राजसत्त्वहेतुता दर्शिता ॥९॥

विश्वनाथः  पृथक् मत्तोऽन्यत्र विषयादिष्व् एव भावः स्पृहा यस्य सः ॥९॥

 ओ)०(ओ

॥ ३.२९.१० ॥

कर्मनिर्हारम् उद्दिश्य परस्मिन् वा तदर्पणम् ।
यजेद् यष्टव्यम् इति वा पृथग्भावः स सात्त्विकः ॥

मध्वः  अपृथग्भावः स सात्त्विकः ।

अज्ञोऽर्चयेद् दैवार्चायाम् अन्यथा दोषवान् भवेत् ।
ज्ञस् त्व् अर्चयन् स गुणवान् अन्यथा दोषवान् न तु ॥ इति कापिलेये ॥१०॥

श्रीधरः  कर्मनिर्हारं पापक्षयम् । परस्मिन् परमेश्वरे । तदर्पणं कर्मार्पणम्, भगवत्प्रीतिम् उद्दिश्येत्य् अर्थः । यष्टव्यम् इति विधिसिद्धिम् उद्दिश्येत्य् अर्थः । भेददर्शित्वम् अर्चादाव् अर्चनं च त्रिष्व् अपि समानम् । तद् एव तामसादिभक्तिषु त्रयस् त्रयो भेदाः । तासु यथोत्तरं श्रैष्ठ्यम् । एवं च श्रवणकीर्तनादयो नवापि प्रत्येकं नवनवभेदाः । तद् एव सगुणा भक्तिर् एकाशीति भेदा भवति ॥१०॥

क्रमसन्दर्भः  अथ कैवल्यकामा सात्त्विक्य् एव । सा यथाकर्मनिर्हारम् इति । कर्मनिर्हारं मोक्षम् उद्दिश्य परस्मिन् परमेश्वरे यो वा कर्मार्पणं कुरुते यो वा यष्टव्यं सर्वेषां नित्यविधिप्राप्तत्वेनावश्यम् एव तत्पूजनं कर्तव्यम् इति बुद्ध्या न तु भक्तितत्त्वज्ञानेन यो भजेत् परमेश्वरं पूजयति, अत एव पूर्ववत् पृथग्भावो भक्तेः पृथग् मोक्षम् एव पुरुषार्थत्वेन भावयन् स सात्त्विक उच्यते । उत्तरस्यापि तात्पर्यं कर्मनिर्हार एव भवेद् इति । उक्तं चसात्त्विकः कारकोऽसङ्गी [भा.पु. ११.२५.२५] इति, कैवल्यं सात्त्विकं ज्ञानं [भा.पु. ११.२५.२३] इति, सात्त्विकं सुखम् आत्मोत्थं [भा.पु. ११.२५.२८] इति च तत्साधनसाध्ययोः सगुणत्वम् । अत्रत्योदाहरणं यजेद् इत्य् उत्तरार्धम् एव ॥१०॥ [भक्तिसन्दर्भ २३३]

विश्वनाथः  कर्मनिर्हारं कर्मक्षयम् उद्दिश्य यो यजेत् यस्य भक्तेः कर्मक्षय एव प्रयोजनम् इत्य् अर्थः । परस्मिन् परमेश्वरे तदर्पणं तस्य कर्मणोऽर्पणम्, यत्र तद् यथा स्यात् तथा यो यजेत् स्वधर्मार्पणप्रचुरां श्रवणादिभक्तिं यः कुर्याद् इत्य् अर्थः । यष्टव्यं सर्वेषां नित्यविधिप्राप्तत्वेनावश्यम् एव कर्तव्यं स्वाश्रमकर्मवत् तद्यजनम् इति बुद्ध्यैव स्वाश्रमधर्माचरणपूर्वकं यो यजेत् पृथग्भावः भक्तेः पृथग्भूते मोक्षे भावोऽभिप्रायो यस्य सः । एवम् एषां नवविधैव सकामा यथोत्तराधिक्या ज्ञेया । तत्र सात्त्विकी भक्तिः कस्यचिज् ज्ञानं जनयति, तत्रापि ज्ञानस्य गुणभावे स्वप्राधान्ये ज्ञानमिश्राभिधाना शान्तिरतिं निर्गुणाम् एवोत्पादयति । ज्ञानस्य प्राधान्ये स्वयं तदङ्गभूता तु सायुज्यमुक्तिम् एव कस्यचिद् अश्वमेधादिसफलकर्मार्पणवती भक्तिर् न तु कर्मार्पणमयी सुखैश्वर्यमयं सालोक्यमोक्षं निष्फलकर्मार्पणवती तु शान्तिरतिं राजस्यास् तामस्याश् च भक्तेः फलप्राप्तौ सत्यां भक्त्यभावे प्रायस् तत्तत्फलम् एव फलं भक्तिमहिम्ना किञ्चिद् अधिकम् अपि फलप्राप्तौ सत्याम् अपि कस्यचिद् भक्तिसत्त्वे तु, सत्यं दिशत्य् अर्थितम् अर्थितो नृणां [भा.पु. ५.१९.२८] इत्य् आदि दृष्ट्या सापि काले निर्गुणैव स्याद् इति ज्ञेयम् ॥१०॥

 ओ)०(ओ

॥ ३.२९.१११२ ॥

मद्गुणश्रुतिमात्रेण मयि सर्वगुहाशये ।
मनोगतिर् अविच्छिन्ना यथा गङ्गाम्भसोऽम्बुधौ ॥
लक्षणं भक्तियोगस्य निर्गुणस्य ह्य् उदाहृतम् ।
अहैतुक्य् अव्यवहिता या भक्तिः पुरुषोत्तमे ॥

श्रीधरः  निर्गुणा तु भक्तिर् एकविधैव, ताम् आहमद्गुणश्रुतिमात्रेणेति द्वाभ्याम् । मद्गुणश्रुतिमात्रेण मयि पुरुषोत्तमे मनोगतिर् इति या भक्तिः सा निर्गुणस्य भक्तियोगस्य लक्षणम् इत्य् अन्वयः । अविच्छिन्ना सन्तता । लक्षणं स्वरूपम् । अहैतुकी फलानुसन्धानशून्या । अव्यवहिता भेददर्शनरहिता च ॥१११२॥

क्रमसन्दर्भः  अथ यस्या एवोत्कर्षज्ञानार्थम् एते भक्तिभेदा निरूपिताः सा भक्तिमात्रकामत्वान् निष्कामा निर्गुणा केवला स्वरूपसिद्धा निरूप्यते । इयम् एवाकिञ्चनाख्यत्वेन सर्वोर्ध्वं पूर्वम् अप्य् अभिहिता । ताम् आहमद्गुणेतियुग्मकेन । मद्गुणश्रुतिमात्रेण न तु तत्रोद्देशान्तरसिद्ध्यभिप्रायेण । प्राकृतगुणमयकरणानां सर्वेषां गुहा करणागोचरपदवी तस्यां शेते गुह्यतया निश्चलतया च तिष्ठति यस् तस्मिन् मयि अविच्छिन्ना विषयान्तरेण व्च्चेत्तुम् अशक्या या मनोगतिः सा । अविच्छिन्नत्वे दृष्टान्तो यथेति । गतिर् इति पूर्वस्माद् आकृष्यते नित्यापेक्षात्वात् । लक्षणं स्वरूपम् ।

ननु तस्या गुणश्रुतेः का वार्ता उद्देश्यान्तराभावेन मनोगतित्वाभावेन च द्विधापि निर्देष्टुम् अशक्त्यत्वात् । तत्राह अहैतुकी फलानुसन्धानरहिता । अव्यवहिता स्वरूपसिद्धत्वेन साक्षाद्रूपा न त्व् आरोपसिद्धत्वेन व्यवधानात्मिका । तादृशी या भक्तिः श्रोत्रादिना सेवनमात्रं सा च तस्य स्वरूपम् इत्य् अर्थः । मात्रपदेनाविच्छिन्नेत्य् अनेन च मनोगतेर् अहैतुकीत्वादिसिद्धेः पृथग्योजनानर्हत्त्वात् । सात्त्विकः कारकोऽसङ्गी [भा.पु. ११.२५.२५] इत्य् आदिषु निर्गुणो मदपाश्रयः [भा.पु. ११.२५.२५] इत्य् आदिभिस् तदाश्रयक्रियादीनां निर्गुणत्वस्थापनात्

मां भजन्ति गुणाः सर्वे निर्गुणं निरपेक्षकम् ।
सुहृदं प्रियम् आत्मानं साम्यासङ्गादयोऽगुणाः ॥ [भा.पु. ११.१३.४०]

इत्य् अत्र तद्गुणानाम् अप्य् अप्राकृतत्वश्रवणाच् च ॥१११२॥

विश्वनाथः  देवानां गुणलिङ्गानां [भा.पु. ३.२५.३२] इत्य् अत्र लक्षिताम् एव निर्गुणां भक्तिं सुखबोधार्थं पुनर् लक्षयति । मद्गुणश्रवणमात्रेणैव मय्य् एव सर्वगुहाशये सर्वान्तःकरणवर्तित्वेन सुखध्येयमूर्तौ श्रीपुरुषोत्तमे मनसो गतिर् अविच्छिन्नो भवति । यथा अम्बुधौ गङ्गाम्भसो गतिर् इति हेतोर् एतदर्थम् एव भक्तियोगस्य लक्षणम् ऊदाहृतम् इति फलितोऽर्थः । अम्बुधिना स्वलहरीभिः परावर्तितस्याप्य् अम्भसो यथा अम्बुधाव् एव गतिस् तथा मय्य् अपि पारमेष्ठ्यसार्ष्टिसालोक्यादिफलैः प्रलोभितस्यापि तस्य मय्य् एव गतिर् इति । एवं च भक्तमनसो गङ्गाजलदृष्टान्तेन द्रौत्यशैत्यपावित्र्यजगत्पूज्यत्वादीन्य् उक्तानि । तद् एव लक्षणं किम् इत्य् अपेक्षायाम् आह अहैतुकी हेतुः कारणं  फलान्तराभिसन्धिश् च तद्रहिता स्वप्रकाशत्वात् स्वतःफलरूपत्वाच् च नेयं ज्ञानयोगादिवद् इति भावः । साधुसङ्गप्रेम्नोस् तु प्रथमद्वादशभूमिकत्वान् न तयोर् हेतुत्वफलत्वे वस्तुत इति प्रथमस्कन्ध एव व्याख्यातम् । अव्यवहिता ज्ञानकर्मादिव्यवधानशून्या या भक्तिः सैव निर्गुणेत्य् अर्थः । भक्तेर् आस्पदश्रद्धानिवाससुखादीनाम् अपि निर्गुणत्वं निर्गुणो मदपाश्रयः [भा.पु. ११.२५.२५] इति, मत्सेवायां तु निर्गुणं [भा.पु. ११.२५.२७] इति, निर्गुणं मदपाश्रयं [भा.पु. ११.२५.२९] इत्य् एकादशस्कन्धाज् ज्ञेयम् ॥१११२॥

ओ)०(ओ

॥ ३.२९.१३ ॥

सालोक्यसार्ष्टिसामीप्यसारूप्यैकत्वम् अप्य् उत ।
दीयमानं न गृह्णन्ति विना मत्सेवनं जनाः ॥

श्रीधरः  भक्तानां निष्कामतां कैमुत्यन्यायेनाहसालोक्यं मया सहैकस्मिन् लोके वासम्, सार्ष्टिं समानैश्वर्यम्, सामीप्यं निकटवर्तित्वम्, सारूप्यं समानरूपताम्, एकत्वं सायुज्यम् । उत अपि दीयमानम् अपि न गृह्णन्ति, कुतस् तत् कामनेत्य् अर्थः ॥१३॥

सनातनगोस्वामी  सालोक्यं मया सहैकस्मिन् लोके वासम् । सार्ष्टिं समानैश्वर्यम् । सामीप्यं निकटवर्तित्वम् । सारूप्यं समानरूपताम् । एकत्वं सायुज्यम् । उत अपि दीयमानम् अपि मया । मत्सेवनं मद्भक्तिम् ॥१३॥ (ह.भ.वि. ११.६०३)

क्रमसन्दर्भः  अहैतुकीत्वम् एव विशेषतो दर्शयतिसालोक्येति । जना मदीयाः सालोक्यादिकम् अपि उत अपि दीयमानम् अपि न गृह्णन्ति मत्सेवनं विनेति । गृह्णन्ति चेत् तर्हि मत्सेवार्थम् एव गृह्णन्ति न तु तदर्थम् एवेत्य् अर्थः । सार्ष्टिं समानैश्वर्यम् । एकत्वं भगवत्सायुज्यं ब्रह्मसायुज्यं च । अनयोस् तल्लीनात्मकत्वेन तत्सेवनार्थत्वाभावाद् अग्रहणावश्यकत्वम् एवेति भावः ॥१३॥

विश्वनाथः  अम्बुधौ गङ्गाम्भसो गतिर् इति दृष्टान्तव्यञ्जितम् अर्थं स्पष्टयन्न् उक्तलक्षणभक्तिमतां जनानां निष्कामत्वं कैमुत्यन्यायेनाह सालोक्यं मया सहैकस्मिन् लोके वासम् । सार्ष्टिं समानैश्वर्यम् । सामीप्यं निकटवर्तित्वम् । सारूप्यं समानरूपत्वम् । एकत्वं सायुज्यम् । उत अपि दीयमानम् अपि न गृह्णन्ति कुतस् तत्कामनेति भावः । मत्सेवनं विनेति केचिद् गृह्णन्ति चेन् मत्सेवार्थम् एव गृह्णन्तीत्य् अर्थः ॥१३॥

ओ)०(ओ

॥ ३.२९.१४ ॥

स एव भक्तियोगाख्य आत्यन्तिक उदाहृतः ।
येनातिव्रज्य त्रिगुणं मद्भावायोपपद्यते ॥

श्रीधरः  किम् इति तर्हि भजन्ते भक्तेर् एव परमफलत्वाद् इत्य् आहस एवेति । ननु त्रैगुण्यं हित्वा ब्रह्मप्राप्तिः परमफलं प्रसिद्धम् । सत्यम् । तत् तु भक्ताव् आनुषङ्गिकम् इत्य् आहयेन भक्तियोगेन । मद्भावाय ब्रह्मत्वाय ॥१४॥

क्रमसन्दर्भः  तस्मात् स एव चात्यन्तिकफलतया भवतीत्य् अपवर्ग इत्य् अर्थः । नात्यन्तिकं विगणयन्ति [भा.पु. ३.१५.४८] इत्य् आदेर् आत्यन्तिकप्रलयतया तत्प्रसिद्धेश् च ।

अत्र मुक्ताफलटीका चअयम् आत्यन्तिकस् ततः परं प्रकारान्तराभावात् । अस्यैव भक्तियोग इत्य् आख्या । अन्वर्थेन भक्तिशब्दस्यात्रैव मुख्यत्वात् । इतरेषु फल एवानुरागो न तु विष्णौ फललाभेन भक्तित्यागात् इत्य् एषा ।

श्रीगोपालतापनीश्रुतौ च भक्तिर् अस्य भजनम् । तद् इहामुत्रोपाधिनैरास्येनैवामुष्मिन् मनःकल्पनम् । एतद् एव च नैष्कर्म्यं [गो.ता.उ. १.१४] इति । शतपथश्रुतौ स होवाच याज्ञवल्क्यस् तत् पुमान् आत्महिताय प्रेम्णा हरिं भजेत् इति । प्रेम्णा प्रीतिमात्रकामनया यदात्महितं तस्मईत्य् अर्थः ।

ननु गुणत्रयात्ययपूर्वकभगवत्साक्षात्कार एवापवर्ग इति चेत् तस्यापि तादृशधर्मत्वं स्वतः सिद्धम् एवेत्य् आह येनेति । येन कदाचिद् अप्य् अपरित्याज्येन मम भावाय विद्यमानतायै साक्षात्कारायेत्य् अर्थः । उपपद्यते समर्थो भवति । यथोक्तं पञ्चमे यथा वर्णविधानम् अपवर्गश् च भवति [भा.पु. ५.१९.१९], योऽसौ भगवति [भा.पु. ५.१९.२०] इत्य् आदिकम् अनन्यनिमित्तभक्तियोगलक्षणो नानागतिनिमित्ताविद्याग्रन्थिर् अन्धनद्वारेण [भा.पु. ५.१९.२०] इत्य् अन्तम् ।

अतो निर्गुणापि बहुधैवावगन्तव्या । एवम् ऊक्तम् एतत्प्रकरणारम्भे

भक्तियोगो बहुविधो मार्गैर् भामिनि भाव्यते ।
स्वभावगुणमार्गेण पुंसां भावो विभिद्यते ॥ [भा.पु. ३.२९.७] इति ।

मार्गः प्रकारविशेषैः । अतः स्वस्य भक्तियोगस्यैव मार्गेण वृत्तिभेदेन श्रवणादिना भावयाभिमानस्य तद्भेदेन दास्यादिना गुणानां तमआदीनां च तद्भेदेन हिंसादिना पुंसां भावोऽभिप्रायो विभिद्यत इत्य् अर्थः ॥१४॥ [भक्तिसन्दर्भ २३४]

विश्वनाथः  किम् इति तर्हि भजन्ते ? भक्तेर् एव परमफलत्वाद् इत्य् आह स एवेति । अत्यन्ते सर्वान्ते भव आत्यन्तिकः । नन्व् आत्यन्तिकशब्देन सायुज्यम् ऊच्यत इथ् आह भक्तियोगाख्यः भक्तियोगनामायं ततोऽप्य् अधिकं फलम् इत्य् अर्थः । अत एवापवर्गशब्देन क्वचिद् ब्रह्मणि निर्वाणशब्देन चायम् ऊच्यते । यद् उक्तं पञ्चमे अपवर्गश् चापि भवति.
योऽसौ भगवति अनन्यनिमित्तभक्तियोगलक्षणः [भा.पु. ५.१९.२१] इति । सप्तमे च, अधोक्षजालम्भम् इह इत्य् आदौ, तद् ब्रह्मनिर्वाणसुखं विदुर् बुधाः [भा.पु. ७.७.३७], हराव् ऐकान्तिकीं भक्तिं मोक्षम् आहुर् मनीषिणः इति पुराणान्तरे च । भक्तिर् अस्य भजनम् । तद् इहामुत्रोपाधिनैरास्येनैवामुष्मिन् मनःकल्पनम् । एतद् एव च नैष्कर्म्यं [गो.ता.उ. १.१४] इति गोपालतापनीश्रुतिश् च ।

ननु त्रिगुणमयाद् बन्धात् मोक्ष एव परमफलं प्रसिद्धम् । सत्यम् । तत् तु भक्ताव् आनुषङ्गिकम् इत्य् आह येन भक्तियोगेन अतिव्रज्य अतिक्रम्य उल्लङ्घ्येति यावत् । मच्चरणाश्रयणमात्रेणैव त्रिगुणात्मकसंसारसिन्धोर् गोष्पदायमानत्वे जाते तदुल्लङ्घनम् अनुसन्धानं विनैव भवतीति भावः । मद्भावाय मद्विषयकप्रेम्ने ॥१४॥

ओ)०(ओ

॥ ३.२९.१५ ॥

निषेवितेनानिमित्तेन स्वधर्मेण महीयसा ।
क्रियायोगेन शस्तेन नातिहिंस्रेण नित्यशः ॥

श्रीधरः  एवं भूताया भक्तेः साधनान्य् आह पञ्चभिः । निषेवितेन सम्यग् अनुष्ठितेन । अनिमित्तेन स्वधर्मेण नित्यनैमित्तिकेन । महीयसा श्रद्धादियुक्तेन । क्रियायोगेन पञ्चरात्राद्युक्तपूजाप्रकारेण । शस्तेन निष्कामेन ॥१५॥

क्रमसन्दर्भः  कर्मज्ञानमिश्रा यथानिषेवितेनेति पञ्चकम् । निषेवितेन सम्यग् अनुष्ठितेन अनिमित्तेन च निष्कामेन स्वधर्मेण, महीयसा श्रद्धादियुक्तेन । क्रियायोगेन पञ्चरात्राद्युक्तवैष्णवानुष्ठानेन । शस्तेन उत्तमदेशकालादिमता निष्कामेन च । नातिहिंस्रेण अतिहिंसारहितेन । अतिशब्दः प्राणादिपीडापरित्यागफलपत्रादिजीवावयवस्वीकारार्थः ॥१५॥ [भक्तिसन्दर्भ २२९]

विश्वनाथः  अस्या भाव्कृतेर् अङ्गान्य् आहनिषेवितश् चासौ अनिमित्तरूपश् चेति तेन पूर्वपूर्वैः शुद्धभाव्कृतैर् निषेवितोऽङ्गीकृतो यः स्वधर्मस् तेनेत्य् अर्थः । स च स्मृतिशास्त्रोक्तप्रमाणैर् मृज्जलादिभिर् देहवस्त्रपात्रादिद्रव्यशुद्धिविधिरूपो निर्मन्त्रक एव ज्ञेयस् तेन महीयसा अर्चनादिभाव्कृत्युपयोगित्वात् प्रशस्तेन । व्याख्यान्तरेमत्कृते त्यक्तकर्माण [भा.पु. ३.२५.२२] इति, मयादिष्टान् अपि स्वकान् सन्त्यज्य [भा.पु. ११.११.३२] इत्य् आदि भगवदुक्तिविरोधस् तथात्र निषेवितपदस्य वैयर्थ्यं च स्यात् । क्रियायोगेन पञ्चरात्राद्युक्तपूजाप्रकारेण । शस्तेन उत्तमदेशादिमता, नातिहिंस्रेण अतिहिंसारहितेनेत्य् अतिशब्देन भगवन्मन्दिरमार्जनलेपनतदर्थान् नादिविविधनैवेद्यसाधनादिष्व् अतिदुर्वारदुर्लक्ष्यसूक्ष्मजीवहिंसनं शाकपत्रमूलफलादित्रोटनादाव् अपि न क्षतिर् इति ज्ञापितः । सत्त्वेन धैर्येण असङ्गेन दुःसङ्गत्यागेन । आध्यात्मिकस्य अन्तःकरणभावस्य दोषस्य गुणस्य च अनुश्रवणात्, अन्तःकरणस्य भाव्कृतौ प्रवर्तनार्थं तद्दोषगुणावश्यश्रोतव्यौ दन्ताद्यन्तःकरणदोषस्य स्वस्मिन् वर्तमानत्वज्ञाने सति, दन्तं महदुपासया जयेद् इत्य् आदिविधौ भाव्कृताः प्रवर्तेरन्न् इत्य् एतदर्थं च । मद्विषयकश्रवणकीर्तनादिर् एव धर्मोऽनुष्ठेयो यस्य तस्य पुरुषस्य आश्रयो मनः । श्रुतमात्रगुणं माम् एतीतिमद्गुणश्रुतिमात्रेण इत्य् उक्तलक्षणं साध्यं भाव्कृतियोगं प्राप्नोतीति भावः ॥१५१९॥

 ओ)०(ओ

॥ ३.२९.१६ ॥

मद्धिष्ण्यदर्शनस्पर्श पूजास्तुत्यभिवन्दनैः ।
भूतेषु मद्भावनया सत्त्वेनासङ्गमेन च ॥

श्रीधरः  मद्धिष्ण्यं मत्प्रतिमादि तस्य दर्शनादिभिः । सत्त्वेन धैर्येण । असङ्गमेन वैराग्येण ॥१६॥

क्रमसन्दर्भः  मद्धिष्ण्यं मदर्चादि ॥१६॥ [भक्तिसन्दर्भ २२९]

विश्वनाथः  १५साङ्ख्यकश्लोकस्य टीका द्रष्टव्या ॥

 ओ)०(ओ

॥ ३.२९.१७ ॥

महतां बहुमानेन दीनानाम् अनुकम्पया ।
मैत्र्या चैवात्मतुल्येषु यमेन नियमेन च ॥

श्रीधरः  न व्याख्यातम्.

क्रमसन्दर्भः  अहिंसास्तेयब्रह्मचर्यापरिग्रहा यमाः । शौचसन्तोषतपःस्वाध्याएश्वरप्रणिधानानि नियमाः ॥१७॥ [भक्तिसन्दर्भ २२९]

विश्वनाथः  १५साङ्ख्यकश्लोकस्य टीका द्रष्टव्या ॥

 ओ)०(ओ

॥ ३.२९.१८ ॥

आध्यात्मिकानुश्रवणान् नामसङ्कीर्तनाच् च मे ।
आर्जवेनार्यसङ्गेन निरहङ्क्रियया तथा ॥

श्रीधरः  आर्जवेनाकौटिल्येन ॥१८॥

क्रमसन्दर्भः  आध्यात्मिकम् आत्मानम् आत्मविवेकशास्त्रम् । निरहङ्क्रियया गर्वराहित्येन ॥१८॥ [भक्तिसन्दर्भ २२९]

विश्वनाथः  १५साङ्ख्यकश्लोकस्य टीका द्रष्टव्या ॥

 ओ)०(ओ

॥ ३.२९.१९ ॥

मद्धर्मणो गुणैर् एतैः परिसंशुद्ध आशयः ।
पुरुषस्याञ्जसाभ्येति श्रुतमात्रगुणं हि माम् ॥

श्रीधरः  मद्धर्मणो भगवद्धर्मानुष्ठातुः पुरुषस्याशयश् चित्तम् ॥१९॥

क्रमसन्दर्भः  मद्धर्मणः मद्धर्मानुष्ठातुः पुरुषस्याशयः । श्रुतमात्रगुणं माम् अञ्जसाभ्येति मद्गुणश्रुतिमात्रेण मयि [भा.पु. ३.२९.११] इत्याद्युक्तलक्षणां ध्रुवानुस्मृतिं प्राप्नोतीत्य् अर्थः । अत्राध्यात्मिकश्रवणादिना ज्ञानमिश्रत्वम् अपि । अत्र शुद्धभक्तेः साध्यत्वेऽपि ज्ञानकर्ममिश्रभक्तिसाधनतया निर्देशो यन्मूलं तत् प्रचक्षते इति श्रीदेवहूतिप्रश्नानुरोधात् । [स्वभक्तेः साध्यत्वेऽपि ज्ञानकर्ममिश्रभक्तिसाधनमयत्वम् एव दर्शितम् । अनया तु यत् तथा पृष्ट तद् अपि भक्तिमूलं निर्दिष्टम् ।] स्वमतं तु सतां प्रसङ्गाद् [भा.पु. ३.२५.२५] इति प्रकरणे शुद्धभक्तिसाधनम् इदम् एव दर्शितम् । अनया तु यत् तथा पृष्ट मुमुक्षुमार्गश्रवणाय रुच्यतिशयेनैवेति ज्ञेयम् ॥१९॥ [भक्तिसन्दर्भ २२९]

विश्वनाथः  १५साङ्ख्यकश्लोकस्य टीका द्रष्टव्या ॥

 ओ)०(ओ

॥ ३.२९.२० ॥

यथा वातरथो घ्राणम् आवृङ्क्ते गन्ध आशयात् ।
एवं योगरतं चेत आत्मानम् अविकारि यत् ॥

श्रीधरः  प्रयत्नं विनैव प्राप्तौ दृष्टान्तः, वातो रथः प्रापको यस्य गन्धस्य । आशयात् स्थानात् । आवृङ्क्ते आत्मसात्करोति । अविकारि समं यच् चेतः ॥२०॥

क्रमसन्दर्भः  यथेति । आत्मानं परमात्मानं माम् अनुकरोतीति सम्बन्धोक्तिः ॥२०॥

विश्वनाथः  प्रयत्नं विनैव प्राप्तौ दृष्टान्तः । वातो रथः प्रापको यस्य स गन्ध आशयात् स्वस्थानात् सकाशात् घ्राणं नासिकाम् आवृङ्क्ते भजते प्राप्नोति । एवं भाव्कृतियोगयुक्तं चेतः आत्मानं परमात्मानम् । यथा वातः पद्माकरस्थं गन्धं नासिकां प्रापयति, तथैवायं भाव्कृत्यङ्गसमुदायो योगरतं भाव्कृतियोगनिष्ठं चित्तं परमेश्वरं प्रापयतीत्य् अर्थः ॥२०॥

 ओ)०(ओ

॥ ३.२९.२१ ॥

अहं सर्वेषु भूतेषु भूतात्मावस्थितः सदा ।
तम् अवज्ञाय मां मर्त्यः कुरुतेऽर्चाविडम्बनम् ॥

श्रीधरः  चित्तशुद्धिश् च सर्वभूतात्मदृष्ट्यैव भवतीति वक्तुं केवलप्रतिमादिनिष्ठां निन्दन्न् आहअहम् इति सप्तभिः । अर्चैव विडम्बनम् अनुकरणम् । अर्चायां पूजाविडम्बनम् इति वा । अवज्ञोपेक्षाद् वेषनिन्दाः क्रमेण चतुर्भिर् निषिध्यन्ते ॥२१॥

क्रमसन्दर्भः  श्रीकपिलदेवेन साधारणानाम् अपि प्राणिनाम् अवज्ञादिकं निन्दितम्, किम् ऊत भगवत्।पराणाम् । तथा हिअहम् इति । भूतेषु वक्ष्यमाणरीत्या प्राणभृज्जीवम् आरभ्य भगवदर्पितात्मजीवपर्यन्तेषु भूतात्मा तदन्तर्यामी । तं माम् अवज्ञाय तेषाम् अवज्ञया तदधिष्ठानकस्य ममैवावज्ञां कृत्वेत्य् अर्थः । ततस् तां कृत्वा योऽर्चां मत्प्रतिमां कुरुते स तद्विडम्बनं तस्या अवज्ञाम् एव कुरुत इत्य् अर्थः ॥२१॥ [भक्तिसन्दर्भ १०६]

चित्तशुद्धिश् च सर्वभूतात्मदृष्ट्यैव भवतीति वक्तुं केवलप्रतिमादिनिष्ठां निन्दन्न् आहअहम् इति सप्तभिः । अर्चैव विडम्बनम् अनुकरणम् । अर्चायां पूजाविडम्बनम् इति वा । अवज्ञोपेक्षाद्वेषनिन्दाः क्रमेण चतुर्भिर् निषिध्यन्ते ॥२१॥

विश्वनाथः  किं चैतादृशीम् अपि भक्तिम् अपराध एव सङ्कोचयति स चापराधः प्रायो महदवज्ञानमूलक एव ते च महान्तो लोके दुर्लक्ष्या अपि बहवस् तिष्ठन्त्य् अतस् तदपराधाभावार्थं सर्वभूतान्य् एव स्वेष्टदेवाधिष्ठानबुद्ध्या सम्मानानीयानि तदभावे श्रीभगवद्विग्रहसेवापि न सम्यक् फलदेति वदन्न् ईश्वरत्वात् प्राणिसम्मानन्म् अकुर्वते स्वभक्ताय हितकारित्वेन वात्सल्यात् कुप्यन्न् इव श्रीकपिलदेव आहअहम् इत्य् आदि षड्भिः । तत्रावज्ञोपेक्षाद्वेषनिन्दाः क्रमेण चतुर्भिर् निषिध्यन्ते । अर्चा मत्प्रतिमा तस्यां मत्पूजनं मद्विडम्बनम् एव कुरुते ॥२१॥

 ओ)०(ओ

॥ ३.२९.२२ ॥

यो मां सर्वेषु भूतेषु सन्तम् आत्मानम् ईश्वरम् ।
हित्वार्चां भजते मौढ्याद् भस्मन्य् एव जुहोति सः ॥

श्रीधरः  हित्वा उपेक्ष्य ॥२२॥

क्रमसन्दर्भः  ताम् एवाहयो माम् इति । मौढ्यात् शैली दारुमयी वा काचित् प्रतिमेयम् इति मूढबुद्धित्वात् यः सर्वेषु भूतेषु वर्तमानं परमात्मानम् ईश्वरं मां हित्वा तस्या मयैक्यम् अविभाव्य अर्चां मदीयां प्रतिमां भजते, केवललोकरीतिदृष्ट्या तस्यै जलादिकम् अर्पयति । यथाग्निपुराणे श्रीदशरथमारितपुत्रस्य तपस्विनो विलापे

शिलाबुद्धिः कृता किं वा प्रतिमायां हरेर् मया ।
किं मया पथि दृष्टस्य विष्णुभक्तस्य कर्हिचित् ॥
तन्मुद्राङ्कितदेहस्य चेतसा नादरः कृतः ।
येन कर्मविपाकेन पुत्रशोको ममेदृशः ॥ इति ।

यथोक्तम्

अर्च्ये विष्णौ शिलाधीर् गुरुषु नरमतिर् वैष्णवे जातिबुद्धिर्
विष्णोर् वा वैष्णवानां कलिमलमथने पादतीर्थेऽम्बुबुद्धिः ।
शुद्धे तन्नाम्नि मन्त्रे सकलकलुषहे शब्दसामान्यबुद्धिर्
विष्णौ सर्वेश्वरेशे तदितरसमधीर् यस्य वा नारकी सः ॥

इति तस्य मूढस्य मद्दृष्ट्यभावात् सर्वभूतावज्ञापि भवति, ततस् तद्दोषेण भस्मनि यथा जुहोति कश्चित् तथा तस्याश्रद्दधानस्य फलाभाव इत्य् अर्थः । ये शास्त्रविधिम् ऊत्सृज्य यजन्ते श्रद्धयान्विताः [गीता १७.१] इत्याद्युक्तरीत्या लोकपरम्परामात्रजातं यत् किञ्चित् श्रद्धासद्भावे तु कनिष्ठभागवतत्वम् एव ।

अर्चायाम् एव हरये पूजां यः श्रद्धयेहते ।
न तद्भक्तेषु चान्येषु स भक्तः प्राकृतः स्मृतः ॥ [भा.पु. ११.२.४७]

इत्याद्युक्तेः । यद्यपि यथाकथञ्चित् भजनस्यैवावश्यफलावसानतास्त्य् एव, तथापि झाटिति न भवतीत्य् एव । तथोक्तं वक्ष्यते च साफल्यम्अर्चादाव् अर्चयेत् तावद् [भा.पु. ३.२९.२५] इत्य् आदिना ॥२२॥ [भक्तिसन्दर्भ]

विश्वनाथः  भस्मन्य् एव जुहोतीति प्रभुत्वात् स्वभक्तान् शिक्षयितुं तान् प्रति सतर्जनोक्तिर् इयम् । तथैव स्वयं भगवतोऽपि यस्यात्मबुद्धिः कुणपे इत्य् अत्र भौमैज्यधीर् इत्य् उक्त्वा स एव गोखरः [भा.पु. इत्य् आक्षेपः । यथैवाधुनिका अपि सद्गुरवः प्रियम् अपि स्वशिष्यं स्वसेवारतम् अपि क्वाप्य् अन्यत्र हरिभक्तेष्व् अपराधलेशमात्रं दृष्ट्वैव मत्सेवां करोषि भस्म करोषि मां दुःखमयस्येव केवलम् इत्य् आक्षिपन्ति । वस्तुतस् तु ऋषयः क्वापि नैवम् आहुः । यथा

अर्चायाम् एव हरये पूजां यः श्रद्धयेहते ।
न तद्भक्तेषु चान्येषु स भक्तः प्राकृतः स्मृतः ॥ [भा.पु. ११.२.४७]

व्याख्या च श्रीस्वामिचरणानान्न तद्भक्तेष्व् अपि अन्येषु च सुतरां न करोति । प्राकृतः प्रकृतिः प्रारम्भः । अधुनैव प्रारब्धभक्तिः शनैर् उत्तमो भविष्यतीत्य् अर्थः इत्य् एषा । अत्रापि वक्ष्यते अर्चादाव् अर्चयेत् तावद् [भा.पु. ३.२९.२५] इत्य् आदीति ॥२२॥

 ओ)०(ओ

॥ ३.२९.२३ ॥

द्विषतः परकाये मां मानिनो भिन्नदर्शिनः ।
भूतेषु बद्धवैरस्य न मनः शान्तिम् ऋच्छति ॥

श्रीधरः  न व्याख्यातम्.

क्रमसन्दर्भः  अवज्ञामात्रस्य तादृशत्वे सुतरां तुद्विषत इति । भिन्नदर्शिनः सर्वत्रान्तर्याम्य् एकदृष्टिरहितस्य, अत एव मानिनः, अत एव बद्धवैरस्य । तथा च महाभारते

पितेव पुत्रं करुणो नोद्वेजयति यो जनम् ।
विशुद्धस्य हृशीकेशस् तूर्णं तस्य प्रसीदति ॥ इति ॥२३॥

विश्वनाथः  भिन्नदर्शिनः स्वस्य दुःखम् इवान्यस्यापि दुःखं समानम् इति न जानतः ॥२३॥

 ओ)०(ओ

॥ ३.२९.२४ ॥

अहम् उच्चावचैर् द्रव्यैः क्रिययोत्पन्नयानघे ।
नैव तुष्येऽर्चितोऽर्चायां भूतग्रामावमानिनः ॥

श्रीधरः  द्रव्यैर् उत्पन्नया क्रियया । भूतग्रामावमानिनस् तन्निन्दकस्य ॥२४॥

क्रमसन्दर्भः  किं च, अहम् इति । अवमानिनो निन्दाकर्तुः निन्दापि द्वेषसमा । किं वा,

न तथा तप्यते विद्धः पुमान् बाणैस् तु मर्मगैः ।
यथा तुदन्ति मर्मस्था ह्य् असतां परुषेषवः ॥ [भा.पु. ११.२३.३]

इत्युक्तरीत्याततोऽधिकेति नायं व्युत्क्रम इत्य् अभिप्रेत्य न द्वेषात् पूर्वम् असौ पठिता ॥२४॥

विश्वनाथः  अवमानिनो निन्दकस्य ।

न तथा तप्यते विद्धः पुमान् बाणैर् हि मर्मगैः ।
यथा तुदन्ति मर्मस्था ह्य् असतां परुषेष्वः ॥ [भा.पु. ११.२३.३]

इत्य् उक्तरीत्या निन्दा द्वेषाद् अप्य् अधिकेत्य् आहुः ॥२४॥

 ओ)०(ओ

॥ ३.२९.२५ ॥

अर्चादाव् अर्चयेत् तावद् ईश्वरं मां स्वकर्मकृत् ।
यावन् न वेद स्वहृदि सर्वभूतेष्व् अवस्थितम् ॥

श्रीधरः  तर्हि किम् अर्चादाव् अर्चनम् अनर्थकम् एव ? नेत्य् आहअर्चादाव् इति । सर्वभूतेष्व् अवस्थितं मां स्वहृदि यावन् न वेद । स्वकर्मकृत् कर्माविरोधेन यथावकाशम् । अनेन कर्मनिष्ठाया अपि स एवावधिर् इत्य् उक्तं भवति ॥२५॥

क्रमसन्दर्भः  तद् एवम् ईश्वरज्ञानाभावाद् भक्ताव् अश्रद्दधानस्य दोष उक्तः । अथ तच्छ्रद्धाहेतुतज्ज्ञानस्य स्वधर्मसंयुक्तं तदर्चनम् एव कारणम् ऊपदिशन् तादृशार्चनस्याप्य् अव्यर्थताम् अङ्गीकरोति । अर्चादाव् इति । तावद् एव स्वकर्मकृत् सन् अर्चादाव् अर्चयेत् यावत् सर्वभूतेष्व् अवस्थितम् ईश्वरं मां न वेद न जानाति । अत्र स्वकर्मसहायत्वम् । अजातश्रद्धस्य शुद्धभक्ताव् अनधिकारात् तत् प्रतिपादयिष्यते । जातश्रद्धो मत्कथास्व् इत्य् आदिना अतो भगवज्ज्ञानाद् ऊर्ध्वं जातश्रद्धस् तु स्वकर्मकृत् सन् नार्चयेत्, किन्तु शुद्धम् अर्चादिकम् एव कुर्वीतेत्य् अप्य् आयातम् । तच् च प्रतिपादयिष्यतेतावत् कर्माणि कुर्वीत [भा.पु. ११.२०.९] इत्य् आदिना, न त्व् अर्चां परित्यजेद् इत्य् अर्थः ।

प्रतिष्ठितार्चा न त्याज्या यावज्जीवं समर्चयेत् ।
वरं प्राणपरित्यागः शिरसो वापि कर्तनम् ॥

इति श्रीहयशीर्षपञ्चरात्रविरोधात् ॥२५॥

विश्वनाथः  शुद्धभक्तिमतां स्वत एव शुद्धान्तःकरणत्वात् प्राणिमात्रावज्ञा प्रायो न सम्भवेत् । कर्ममिश्रभक्तिमतां तु सा सम्भवेद् एव । यावद् अन्तःकरणस्याशुद्धिः, तस्य शुद्धौ सत्यां तु सा न तिष्ठेत् तेन कर्मापि न कर्तव्यम् इत्य् आहअर्चादाव् इति । स्वकर्मकृत् कर्ममिश्रां सात्त्विकीं भक्तिं कुर्वाणः । यावद् इति सर्वभूतात्मदर्शित्वदशायाम् ऊद्भूतायां सत्यां कर्माधिकारात् न स्वकर्मकृत् । किन्तु ज्ञानमिश्रां भक्तिं कुर्वाणः सन्न् अर्चायां माम् अर्चयेद् इत्य् अर्थः ॥२५॥

 ओ)०(ओ

॥ ३.२९.२६ ॥

आत्मनश् च परस्यापि यः करोत्य् अन्तरोदरम् ।
तस्य भिन्नदृशो मृत्युर् विदधे भयम् ऊल्बणम् ॥

मध्वः  अन्तरोदरं भिन्नं ब्रह्म । आत्मस्थम् अन्यस्थं च ब्रह्म यो भेदे न पश्यतिउदरं ब्रह्म इति श्रुतेः ॥२६॥

श्रीधरः  अन्तरा अन्तरं भेदम् । उत् अपि । अरम् अल्पम् । अल्पम् अपि भेदं यः पश्यतीत्य् अर्थः । यद् वा, अन्तरा मध्ये । उदरं शरीरम् । मृत्युर् अहं तस्य भयं विदधे कारोमि ॥२६॥

क्रमसन्दर्भः  अथ स्वकर्मपूर्वकम् अर्चनं कुर्वंश् च भूतदयां विना न सिद्धतीत्य् आहआत्मन इति । अन्तरोदरम् ऊदरभेदेन भेदं करोति, न तु मदधिष्ठानत्वेनात्मसमं पश्यति । ततश् च क्षुधितादिकम् अपि दृष्ट्वा स्वोदरादिकम् एव केवलं सम्बिभर्तीत्य् अर्थः । तस्य भिन्नदृशो मृत्युरूपोऽहम् ऊल्बणं भयं संसारम् ॥२६॥

विश्वनाथः  आत्मन उदरं परस्यापि उदरं योऽन्तरा भिन्नं करोति, तस्य मृत्युस्वरूपोऽहम् एव । उदरं खलु जाठरानलज्वालायुक्तं यथा आत्मनस् तथा परस्यापीति ज्ञात्वा क्षुधार्तं जीवम् आत्मानम् इव भोजयेद् एवान्यथा मृत्युभयं न तरतीत्य् अर्थः ॥२६॥

 ओ)०(ओ

॥ ३.२९.२७ ॥

अथ मां सर्वभूतेषु भूतात्मानं कृतालयम् ।
अर्हयेद् दानमानाभ्यां मैत्र्याभिन्नेन चक्षुषा ॥

श्रीधरः  अथ अतः सर्वभूतेषु कृतालयं कृतावासम् । तत्र हेतुः, भूतानाम् आत्मानम् अन्तर्यामिणम् । अभिन्नेन चक्षुषा समदर्शनेन ॥२७॥

क्रमसन्दर्भः  निगमयति । अथेति अथ अतो हेतोः यथायुक्तं यथाशक्तिदानेन तदभावे मानेन च अभिन्नेन चक्षुषेति पूर्ववत् यथोक्तं सनकादीन् प्रति वैकुण्ठदेवेनये मे तनूर् द्विजवरान् दुहतीर् मदीया भूतान्य् अलब्धशरणानि च भेदबुद्ध्या [भा.पु. ३.१६.१०] इत्य् आदि । एष च प्रस्तावः पूर्वम् अभिसन्धाय यद् धिंसाम् इत्य् आदिकं यद् उक्तम् । तत्तत्पोषकत्वेन निर्दिष्टम् ॥२७॥

विश्वनाथः  ननु पूर्व्विशेष्याम् अनन्ता एव क्षुधार्ता जीवास् ते च भोजयितारं श्रुत्वा तत्समीपम् आयान्त्य् एव तान् भोजयितुं कः खलु रत्निदेवो नृप इव धैर्यं धत्ते इत्य् अत आहअथ अथवा तेभ्यो यथेष्टदानासामर्थ्येऽपि दानादिभिर् अर्हयेत् ।

अथातो संशये स्याताम् अधिकारे च मङ्गले ।
विकल्पानन्तरप्रश्नकार्त्स्न्यारम्भसमुच्चये ॥ इति मेदिनी ।

किं च, तेषु बुभुक्षुषु गालिप्रदानादिभिस् तिरस्कुर्वत्स्व् अपि प्रतितिरस्कारं न कुर्यात्, किन्तु तेष्व् आत्मनोऽप्य् अधिकान् मानेन स्तुत्यादिभिर् आदरेणार्हयेत् । यद् उक्तम्भगवताते भाव्मात्रान् मयि धिया क्षिपतोऽर्चयन्तस् तुष्यद् धृदः स्मितसुधोक्षितपद्मावक्त्रा इत्य् आदि । आत्मनस् तुल्यान् मैत्र्याभिन्नेनाविदीर्णेनाकुटिलेनेति यावत् । एवं निष्कैतवस्य व्यवहृत्यापि तेषु कुप्यत्स्व् अपि तदन्तःस्थितः प्रभुस् तु न कुप्याद् एवेति भावः ॥२७॥

 ओ)०(ओ

॥ ३.२९.२८ ॥

जीवाः श्रेष्ठा ह्य् अजीवानां ततः प्राणभृतः शुभे ।
ततः सचित्ताः प्रवरास् ततश् चेन्द्रियवृत्तयः ॥

मध्वः  प्राणभृतश् चलनयुक्ताः ॥२८॥
श्रीधरः  तत्रापि यथोत्तरं मानाद्यतिशयः कर्तव्य इति वक्तुं तारतम्यम् आहजीवा इति सार्धैः षड्भिः । अजीवानाम् अचेतनेभ्यः । ततस् तेष्व् अपि प्राणभृतः प्राणवृत्तिम् अन्तः । सचित्ता ज्ञानवन्तः । इन्द्रियाणां वृत्तयो येषु । इन्द्रियवृत्तयो वृक्षाणाम् अपि सूक्ष्माः सन्त्य् एव । तथा हि महाभारते मोक्षधर्मेषु स्मर्यते, तस्मात् पश्यन्ति पादपास् तस्माज् जिघ्रन्ति पादपाः इत्य् आदि । प्रसिद्धा तु स्पर्शनेन्द्रियवृत्तिर् एव ॥२८॥

क्रमसन्दर्भः  तत्र सर्वेषां साधारण्येनैव प्राप्तेर् विशेषयति सार्धैः षड्भिः । अजीवा जीर्णसस्यादयः, जीवा जीवत्सस्यादयः । ततः तेष्व् अपि प्राणभृतः भूमिष्ठजलाकर्षणवमनादिलिङ्गेन प्राणवृत्तिभृतो जीवत्पाषाणादयः सचित्ताः पूर्वम् ऊड्डयनादिचेष्टाः पश्चाद् इन्द्रवज्रेण स्तब्धाः इति श्रवणात् । अन्तःसज्ञानाः पर्वता इन्द्रियवृत्तयः दृष्ट्यादितुल्यया दूरतोऽपि स्पर्शवृत्त्या स्वोद्गमावकाशज्ञानिनो वृक्षादयः पूर्वपूर्वस्माद् उत्तरोत्तरस्मिन्न् एकैकगुणाधिक्येनाधिक्यम् ॥२८॥

विश्वनाथः  न च केवलज्ञानीव मद्भक्तः सर्वत्र तुल्यदृष्टिः साधारण्येनैवार्हयेद् अपि तु तारतम्येनैवेति तत् तारतम्यं दर्शयति सार्धैः षड्भिः । अजीवानाम् अजीवेभ्यो जीर्णशष्पादिभ्यः सकाशात् जीवा अजीर्णशष्पादयः श्रेष्ठास् ततः प्राणभृतः भूमिष्ठजलाकर्षणवमनादिलिङ्गेन प्राणवृत्तिभृतो जीवत् पाषाणादयः । ततः सचित्ताः पूर्वम् उड्डयनादिचेष्टा पश्चाद् इन्द्रवज्रेण स्तब्धा इति शास्त्राद् अन्तः सज्ञानाः पर्वताः । तेभ्योऽपि

 ओ)०(ओ

॥ ३.२९.२९ ॥

तत्रापि स्पर्शवेदिभ्यः प्रवरा रसवेदिनः ।
तेभ्यो गन्धविदः श्रेष्ठास् ततः शब्दविदो वराः ॥

मध्वः  पशुवृक्षादिभेदेन जीवा एव स्वतः स्थिताः ।
संसृतौ व्यत्ययस् तेषां मुक्तौ तत्तत्स्वरूपता ॥
तत्र स्थावरम् ऊक्तेभ्यो वरा जङ्गममुक्तकाः ।
तेभ्यो मानुषमुक्ताश् च विप्रमुक्तास् ततोऽधिकाः ॥
ततोऽपदेशमात्रेण मुक्तेभ्यो वेदवेदिनः ।
अर्थज्ञा ऋषयस् तेभ्योऽतो देवाः संशयच्छिदः ॥
पूर्णधर्मा ततस् त्व् इन्द्रो निःसङ्गो गरुडस् ततः ।
मुक्तौ वा संसृतौ वापि सम्यग् एषु हिते गुणाः ॥ इति कापिलेये ॥२९॥

श्रीधरः  अतस् तेभ्यः स्पर्शवेदिभ्यो रसवेदिनो मत्स्यादयः श्रेष्ठाः । गन्धविदो भ्रमरादयः । शब्दविदः सर्पादयः ॥२९॥

क्रमसन्दर्भः  अतस् तेभ्यः स्पर्शवेदिभ्यो रसवेदिनः रसाखादेन मृत्तिकादिस्वस्वभोज्याभोज्यज्ञानिनो गण्डुपद्यादयो मत्स्यादयश् च श्रेष्ठास् तेभ्यो गन्धविदो भ्रमरादयस् तेभ्यः शब्दविदः सर्पादयः । तत्र केचित् सङ्गमनपलायनादिहेतुशब्दविदोऽपि भवन्ति ॥२९॥

विश्वनाथः  तत्रापि तेभ्योऽपि स्पर्शवेदिभ्यो वृक्षादिभ्यो रसवेदिनो मृत्तिकादिस्वस्वभोज्याभोज्यज्ञानिनो गण्डूपदादयः । गन्धविदो बकुलादिपुष्पसूक्ष्मकीटाः, शब्दविदो शब्दश्रवणेन पलायनवन्तः केचिज् जलकीटाः ॥२९॥

 ओ)०(ओ

॥ ३.२९.३० ॥

रूपभेदविदस् तत्र ततश् चोभयतोदतः ।
तेषां बहुपदाः श्रेष्ठाश् चतुष्पादस् ततो द्विपात् ॥

श्रीधरः  रूपभेदविदः काकादयः । उभयतो दन्ताः येषाम् । अपादेभ्यो बहुपादास् तेभ्यश् चतुष्पादा इत्य् अर्थः । ततो द्विपान् मनुष्यः ॥३०॥

क्रमसन्दर्भः  पूर्वोक्तेभ्यो रूपभेदविदः काकादयः । उभयतो दन्ता बहुपदाश् चर्मचट्यादयो फलादिकर्तनसामर्थ्याद् उभयतो दन्तत्वं चैषाम् । चतुष्पादःपशवः गमनसाधनपक्षाभ्यां पक्षिणश् च, द्विपात् मनुष्य इत्य् अर्थः । अन्येषां चतुष्पात्त्वद्विपात्त्वादौ सत्य् अपि तादृशतत्तद्गुणाभावान् न्यूनत्वम् । एषां तु पादहीनत्वं सचित्तत्वाद्यतिशये बुद्ध्यतिशये हस्तादिशालित्वेऽपि लिङ्गम् इति पूर्वतो गुणोत्कर्षमयम् । पूर्वपूर्वस्माद् उत्तरोत्तरस्मिन्न् एकैकगुणाधिक्येनाधिक्यम् । तद् एवम् अन्यत्राप्य् उत्तमगुणाधिक्यहानिभ्यां तारतम्यं ज्ञेयम् । यथा देवताधिष्ठानादिना हिमालयादिषु तुलस्यादिषु गवादिषु च परमाधिक्यम् ॥३०॥

विश्वनाथः  रूपभेदविदः काकादयः । उभयतो दन्ताः सर्पादयः । बहुपदा तेषां पुष्पकाष्ठादिकर्तनलिङ्गेन उभयतो दन्तत्वं ज्ञेयम् । चतुष्पादः पशवः द्विपान् मनुष्याः । एतेषां पूर्वपूर्वत उत्तरोत्तरेषां सामान्यत एव गुणाधिक्याद् आधिक्यम् । देवाधिष्ठानादिविशेषगुणाधिक्यविचारेण श्रीगोवर्धनवेङ्कटाचलादिषु तुलस्यादिषु च सर्वत एव परमाधिक्याद् अर्हणीयत्वाधिक्यं शास्त्रज्ञसिद्धम् एव ज्ञेयम् ॥३०॥

 ओ)०(ओ

॥ ३.२९.३१ ॥

ततो वर्णाश् च चत्वारस् तेषां ब्राह्मण उत्तमः ।
ब्राह्मणेष्व् अपि वेदज्ञो ह्य् अर्थज्ञोऽभ्यधिकस् ततः ॥

श्रीधरः  ततस् तेषु वर्णाः ॥३१॥

क्रमसन्दर्भः  न व्याख्यातम्.

विश्वनाथः  ततस् तेषु ॥३१॥

 ओ)०(ओ

॥ ३.२९.३२ ॥

अर्थज्ञात् संशयच्छेत्ता ततः श्रेयान् स्वकर्मकृत् ।
मुक्तसङ्गस् ततो भूयान् अदोग्धा धर्मम् आत्मनः ॥

श्रीधरः  संशयच्छेत्ता मीमांसकः । ततोऽपि केवलात् स्वकर्मकृत् । मुक्तसङ्गस्य लक्षणम् आत्मनो धर्मम् अदोग्धा निष्काम इत्य् अर्थः ॥३२॥

क्रमसन्दर्भः  धर्मम् अदोग्धा निष्कामकर्मा ॥३२॥

विश्वनाथः  ततस् तादृशाद् अपि स्वकर्म सम्यग् अकर्तुः सकाशात् स्वकर्मकृत् । ततोत्तम्ऽ मुक्तसङ्गो ज्ञानी, यतः स स्वधर्मम् अदोग्धा पूर्वदशाकृतस्वधर्मफलस्याग्रहीता ॥३२॥

 ओ)०(ओ

॥ ३.२९.३३ ॥

तस्मान् मय्य् अर्पिताशेषक्रियार्थात्मा निरन्तरः ।
मय्य् अर्पितात्मनः पुंसो मयि सन्न्यस्तकर्मणः ।
न पश्यामि परं भूतम् अकर्तुः समदर्शनात् ॥

श्रीधरः  अर्पिता अशेषाः क्रिया अर्थास् तत् फलान्य् आत्मा देहश् च येन अत एव निरन्तरोऽव्यवहितः । अकर्तुः कर्तृत्वाभिमानशुन्यात् ॥३३॥

क्रमसन्दर्भः  तस्माद् इत्य् अर्धकम् । निरन्तरः ज्ञानाद्यव्यवहितभक्तिः । अकर्तुः अर्पितात्मत्वेन स्वभरणादिकर्मानपेक्षमाणात् यद् भगवति भक्तिः क्रियते, तत्रापि स्वस्य भगवदधीनत्वं ज्ञात्वा तदभिमानशून्याच् च । समदर्शनात् भगवदधिष्ठानतासाम्येनात्मवत् परेष्व् अपि हितम् आशंसमानात्जीवाः श्रेष्ठाः ह्य् अजीवणाम् इत्य् आदिनात्र भेदो हि विवक्षितः, ततो मद्भक्तेषु एवादरबाहुल्यादिकं कर्तव्यम् । अन्यत्र तु यथाप्राप्तं यथाशक्ति वेति भावः ॥३४॥

विश्वनाथः  तस्माद् अपि सकाशात् मयि यन्नामरूपादिषु अर्पिता अशेषाः क्रियाः श्रवणनयनादिव्यापारा अर्था रायश् च आत्मनोऽहन्तास्पदममतास्पदमनोबुद्ध्यादयो येन सः । निरन्तरः कर्मज्ञानादिव्यवधानशून्यः, मयि मत्प्राप्त्यर्थः सन्न्यस्तकर्मणः त्यक्तवर्णाश्रमधर्मात्, मत्कृते त्यक्तकर्माण इति पूर्वोक्तेः । अकर्तुः मद्भाव्कृताव् अपि भागवत् एव मे भाव्कृतं कारयतीति बुद्ध्या स्वातन्त्र्येण कर्तृत्वाभिमानशून्यात् समदर्शनात् स्वस्य समम् एव सुखदुःखादिकं सर्व्९ पश्यतः । यद् उक्तं भगवता

आत्मौपम्येन सर्वत्र समं पश्यति योऽर्जुन ।
सुखं वा यदि वा दुःखं स योगी परमो मतः ॥ [गीता ६.३२] इति ।

न च
विद्याविनयसम्पन्ने ब्राह्मणे गवि हस्तिनि ।
शुनि चैव श्वपाके च पण्डिताः समदर्शिनः ॥ [गीता ५.१८]

इत्य् उक्तं समदर्शित्वं वाच्यं, जीवाः श्रेष्ठाः ह्य् अजीवणाम् इत्यादिप्रक्रान्तवाक्यविरोधात् ॥३३॥

 ओ)०(ओ

॥ ३.२९.३४ ॥

मनसैतानि भूतानि प्रणमेद् बहुमानयन् ।
ईश्वरो जीवकलया प्रविष्टो भगवान् इति ॥

मध्वः  जीवकलया सह भूतानि बहुमानयंस् तदालयत्वेनेश्वरं प्रणमेत् ॥३४॥

श्रीधरः  जीवानां कलया परिकलनेन अन्तर्यामितया प्रविष्ट इति दृष्ट्येत्य् अर्थः ॥३४॥

क्रमसन्दर्भः  मनसैतानीति । जीवकलया तत्कलया तदन्तर्यामितयेत्य् अर्थः । अत्र समोऽहं [गीता ९.२९] इत्यादिश्रीगीतापद्यम् अपि स्मर्तव्यम् । तद् एवं प्रथमोपासकानां सर्वभूतादरो विहितः सश्रद्धसाधकानां तु भगवद्वैभवसार्वत्रिकता स्फूर्त्या भगवत्य् एवासौ । यथोक्तं स्कान्दे

एते न ह्य् अद्भुता व्याध! तवाहिंसादयो गुणाः ।
हरिभक्तौ प्रवृत्ता ये न ते स्युः परतापिनः ॥

इति वक्ष्यमाणरीत्या शुद्धबन्धुत्वादिभावः साधकानाम् अपि बन्धुभावसिद्धश्रीगोकुलवास्यादिशीलानुसारेण तादृशभगवद्गुणानुसारेण चासौ जायते । जातभावानां त्व् अहिंसा चोपरमश् च स्वीय एव स्वभावः । यथा

यत्रानुरक्ताः सहसैव धीरा
व्यपोह्य देहादिषु सङ्गमूढम् ।
व्रजन्ति तत् पारमहंस्यम् अन्त्यं
यस्मिन् न हिंसा परमः स्वधर्मः ॥ [भा.पु. १.१८.२२] इति ।

ततः परमसिद्धानां सर्वभूतेषु यः पश्येद् भगवद्भावम् आत्मनः [भा.पु. ११.२.४५] इत्याद्यनुसारेण सिद्ध एव सः । तत्र साधकानां यत् तु, यथा तरोर् मूलनिषेचनेन [भा.पु. ४.३१.१४] इत्य् आदौ तदन्योपासनानां पुनरुक्तत्वम् ऊपलभ्यते, तत् पुनः केवलं स्वतन्त्रतद्दृष्ट्योपासनानाम् एव । अत्र तु तत्तदधिष्ठानकभगवदुपासनम् एव विधीयते । तदादरावश्यकत्वं च तत्सम्बन्धेनैव सम्पाद्यतेतच् चान्यत्र झटिति रागद्वेषविश्लेषार्थम् इति ज्ञेयम् ।

अत एव केवलभूतानुकम्पया श्रीभगवदर्चनं त्यक्तवतो भरतस्यान्तरायः परमात्मदृष्ट्या रन्तिदेवादीनां तु कृतार्थत्वम् । तस्माद् भूतदयैव भगवद्भक्तिर् मुख्या नार्चनम् इति निरस्तम् । तथैवाव्यवहितपूर्वं निर्गुणभक्त्युपायत्वेन क्रियायोगेन शस्तेन नातिहिंस्रेण नित्यशः इत्य् अत्रापिशब्देन पाञ्चरात्रिकार्चनलक्षणक्रियायोगार्था पत्रपुष्पावचयादिलक्षणा किञ्चिद् धिंसापि विहिता । तस्माद् अन्येषाम् अनादरो न कर्तव्यः, भगवत्सम्बन्धेनादरादिकं च कर्तव्यम् । स्वातन्त्र्येणोपासनं तु धिक्कृतम् । साध्व् एवोक्तम् अविस्मितं तं परिपूर्णकामं [भा.पु. ६.९.२१] इत्य् आदि ।

एष एव प्रस्तावः पूर्वम् अभिसन्धाय यद् धिंसाम् इत्य् आदिकं, यद् उक्तं तत्पोषणत्वेन निर्दिष्टः । जीवकलया तत्कलया तदन्तर्यामितयेत्य् अर्थः ॥३४॥

विश्वनाथः  जीवरूपा या कला तया सह ॥३४॥

 ओ)०(ओ

॥ ३.२९.३५ ॥

भक्तियोगश् च योगश् च मया मानव्य् उदीरितः ।
ययोर् एकतरेणैव पुरुषः पुरुषं व्रजेत् ॥

मध्वः  एकतरभावेनतरस्य नियतत्वाद् एकतरेणैव ॥३५॥

श्रीधरः  उक्तं भक्तियोगं पूर्वोक्तेनाष्टाङ्गयोगेन सहोपसंहरति, भक्तियोगश् चेति । हे मानवि ! पुरुषं परमेश्वरम् ॥३५॥

क्रमसन्दर्भः  भक्तीति । योगस्यापि सबीजत्वेन भक्तिमिश्रत्वात् साधकतमत्वम् । किन्तु साधकतमद्वयेऽस्मिन् अनायाससायासकृतत्वभेदेन यथाक्रमं बलित्वदुर्बलित्वावगमात् साध्ये पुरुषेऽपि आविर्भावभेदेन तारतम्यं ज्ञेयम् ॥३५॥

विश्वनाथः  उक्तं भक्तियोगं पूर्वोक्तेनाष्टाङ्गयोगेन सहोपसंहरति भक्तीति । पुरुषं व्रजेत् परमेश्वरं मां प्राप्नुयात्, भक्तियोगेन चिद्घनमदीयश्रीमूर्तिसाक्षात्कारः । अष्टाङ्गयोगेन च मन्निर्विशेषस्वरूपसाक्षात्कार इत्य् उभयोर् एव मत्प्राप्तिशब्देन शास्त्रेषूक्तेः ॥३५॥

 ओ)०(ओ

॥ ३.२९.३६३७ ॥

एतद् भगवतो रूपं ब्रह्मणः परमात्मनः ।
परं प्रधानं पुरुषं दैवं कर्मविचेष्टितम् ॥
रूपभेदास्पदं दिव्यं काल इत्य् अभिधीयते ।
भूतानां महदादीनां यतो भिन्नदृशां भयम् ॥

श्रीधरः  यद् अन्यत् पृष्टं जीवस्य संसृतीः कालस्य स्वरूपं चाचक्ष्वेति, तद् आहएतद् इति सार्धेन । एतत् सर्वनियन्तृ यद् भगवतो रूपम् । कीदृशम् ? प्रधानपुरुषात्मकं परं तद्व्यतिरिक्तं च । एतद् एव दैवम् इत्य् अभिधीयते । कीदृशम् ? कर्मणो विचेष्टितं नानासंसृतिलक्षणं यस्मात् तत् । दैवप्रेरितकर्मकृताः संसृतयो विचित्रा इत्य् अर्थः ॥३६॥

एतद् एव भगवतो रूपं काल इति चाभिधीयते । कीदृशम् ? रूपभेदस्य वस्तूनाम् अन्यथात्वस्यास्पदम् आश्रयः कारणम् । उक्तं हिकालाद् गुणव्यतिकरः इति । वक्ष्यते च गुणव्यतिकरः कालः इति । दिव्यम् अद्भुतप्रभावम् । तद् एवाहभूतानाम् इति यावत् समाप्ति । महदादीनां तत्तदभिमानिनां जीवानाम् ॥३७॥

क्रमसन्दर्भः  तद् एवं दर्शयतिएतद् इति सार्धकेन । एतद् भक्त्यादियोगद्वयगम्यं पुरुषाख्यतत्त्वम् एव भगवतो ब्रह्मणः परमात्मनश् च रूपं स्वरूपं भगवदादिसञ्ज्ञं रूपत्रयं, न ततो भिन्नम् इत्य् अर्थः । पुरुषो ह्य् अत्र वदन्ति तत् तत्त्वविद [भा.पु. १.२.११] इत्य् अत्रोक्तम् अद्वयज्ञानम् एव । पूर्वम् एवाहम् इहासम् इति तत् पुरुषस्य पुरुषत्वम् इति श्रूतेः । अत्र रूपरूपिणोर् अभेदेऽपि भेदविवक्षा शिलापुत्रस्य शरीरम् इतिवत् तत् तत्त्वरूपं परं निरुपाधिकम् एव । एकस्यैव तस्य तत्त्वस्य स्वरूपधर्मविशेषाविर्भावानाविर्भावाभ्यां तत्तदाविर्भावभेद इति भावः ।

तद् एवं प्राधान्येन शुद्धरूपत्रयं निरूप्यान्यत् त्रयं निरूपयति । एतद् एव प्रधानपुरुषं प्रधानोपाधिकं पुरुषरूपम् इत्य् अर्थः । पुरि शेते पुरुष इति निरुक्तेः । प्रधानम् इति बहुत्र पाठः किन्तु स्वाम्यसम्मतः । अत्र परमात्मनः साक्षित्वम्, अस्य तु कर्तृत्वम् इति भेदः स्वीकृतः । भगवद्ब्रह्मणोर् भेदश् च व्याख्यात एव । एतद् एव च पूर्वोक्तं तत्त्वं प्रकृत्युपाधिपुरुषरूपं भगवद्वृत्तिभेदेन दैवं कालश् चेत्य् अभिधीयते । तत्र दैवस्य लक्षणं कर्मणो विचेष्टितं यस्मात् तद् इति । कालस्य लक्षणं रूपेति । यद् वा, तद् इदम् एतद् इत्य् अस्यैव विशेषणम् । तत्तद्रूपाश्रय इत्य् अर्थः । तत्र हेतुःदिव्यम् अचिन्त्यशक्तीत्य् अर्थः ॥३६॥

विश्वनाथः  ननु तयोर् एकतरेणैव पुरुषः पुरुषं व्रजेद् इति प्रब्रवीषि । न तु पुरुषो मां व्रजेद् इति ब्रूषे इत्य् अतः स पुरुष एव कः ? तत्र स्वतर्जन्या स्ववक्षः स्पृशन्न् आहएतद् इति । अयम् अर्थःयः खलु भाव्कृतेषु भागवत् भवति ज्ञानिषु ब्रह्मयोगिषु परमात्मा तस्यैव परं यद् अप्राकृतं रूपं तद् एतद् एव, त्वत्पुत्रोऽहम् एव परमेश्वर इत्य् अर्थः । न केवलम् एतावद् एव, किन्तु प्राकृतिपुरुषजीवादृष्टकालाद्य् अपि मदीयम् एतद्रूपम् एवेत्य् आहप्रधानं च तत्प्रवर्तकः पुरुषश् चेति द्वन्द्वैक्यम् । दैवं जीवादृष्टं कीदृशं कर्मभिः पुण्यपापैर् विविधं चेष्टितं यतस् तत् ।

तथा काल इत्य् अभिधीयते, यत् तद् अपि दिव्यम् अध्बुतप्रभावं मत्स्वरूपम् एव रूपभेदस्य वस्तूनाम् अन्यथाभावस्य आस्पदम् आश्रयः कारणम् । उक्तं हिकालाद् गुणव्यतिकरः इति । तया पृष्टं कालस्य लक्षणम् ऊक्तम् ऊ१ चेत्य् आह यतः सकाशान् महदादीनां तत्तदभिमानिनां जीवानां सृष्ट्यादिमध्यान्तभावानां भिन्नदृशाम् अज्ञानिनां सर्वेषां भयम् ॥३७॥

 ओ)०(ओ

॥ ३.२९.३८ ॥

योऽन्तः प्रविश्य भूतानि भूतैर् अत्त्य् अखिलाश्रयः ।
स विष्ण्वाख्योऽधियज्ञोऽसौ कालः कलयतां प्रभुः ॥

श्रीधरः  भयहेतुत्वम् आहय इति । भूतैर् एव भूतान्य् अत्ति संहरति । अधियज्ञो यज्ञफलदाता । कलयतां वशीकुर्वताम् ॥३८॥

क्रमसन्दर्भः  न व्याख्यातम्.

विश्वनाथः  भयप्रकारम् आहय इति । भूतैर् एव भूतान्य् अत्ति संहरति । अधियज्ञः यज्ञाधिकारित्वेन तत्फलदाता । कलयतां वशीकुर्वताम् अपि ॥३८॥

 ओ)०(ओ

॥ ३.२९.३९ ॥

न चास्य कश्चिद् दयितो न द्वेष्यो न च बान्धवः ।
आविशत्य् अप्रमत्तोऽसौ प्रमत्तं जनम् अन्तकृत् ॥

मध्वः  यथायोग्यातिरेकेण न द्वेष्यश् च प्रियो हरेः इति कापिलेये ॥३९॥

श्रीधरः, क्रमसन्दर्भः, विश्वनाथः  न व्याख्यातम्.

 ओ)०(ओ

॥ ३.२९.४० ॥

यद्भयाद् वाति वातोऽयं सूर्यस् तपति यद्भयात् ।
यद्भयाद् वर्षते देवो भगणो भाति यद्भयात् ॥

श्रीधरः  भीषास्माद् वातः पवते इत्यादिश्रुतिप्रसिद्धम् एतस्य भीषणत्वम् अपि कालरूपेणैवेत्य् आहयद् इति षट्केन । यद्भयात् यस्य प्रेरणात् वाति स्वल्पत्वेन बहुत्वेन दिग्भेदेन च चलति तपति कुत्रचित् कदाचित् तापतपूर्वकं प्रकाशयति उदयास्तमयत्वात् एवं भाति च ॥४०॥

क्रमसन्दर्भः  न व्याख्यातम्.

विश्वनाथः  यद् यस्माद् विष्ण्वाख्यात् ॥४०॥

 ओ)०(ओ

॥ ३.२९.४१ ॥

यद् वनस्पतयो भीता लताश् चौषधिभिः सह ।
स्वे स्वे कालेऽभिगृह्णन्ति पुष्पाणि च फलानि च ॥

श्रीधरः  यत् यस्माद् भीताः ॥४१॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ३.२९.४२ ॥

स्रवन्ति सरितो भीता नोत्सर्पत्य् उदधिर् यतः ।
अग्निर् इन्धे सगिरिभिर् भूर् न मज्जति यद्भयात् ॥

श्रीधरः  यतो भीताः सरितः स्रवन्ति । इन्धे दीप्यते सहगिरिभिर् भूः ॥४२॥

क्रमसन्दर्भः  स्रवन्ति क्वचिच् छना कलौ गङ्गा भविष्यतीति न्यायात् कदाचिन् न स्रवन्त्य् अपीतीन्धे कदाचित् कुत्रचित् अव्यक्तम् अपि तिष्ठतीति ॥४२॥

विश्वनाथः  इन्धे दीप्यते सोऽग्निः । गिरिभिः सह भूर् बहुपापात्मकपुरुषभारेणापि न मज्जति, किन्तु कष्टेनापि धैर्यम् एव धत्ते, अतिकष्टे तु द्वापरान्ते तया गोरूपिण्या ब्रह्मणे स्वभावज्ञापनम् इभाव् ॥४२॥

 ओ)०(ओ

॥ ३.२९.४३ ॥

नभो ददाति श्वसतां पदं यन्नियमाद् अदः ।
लोकं स्वदेहं तनुते महान् सप्तभिर् आवृतम् ॥

श्रीधरः  अदो नभो यन्नियमाद् यस्याज्ञया । महान् महत्तत्त्वम् अङ्कुरात्मकं स्वदेहं लोकत्वेन तनुते विस्तारयति ॥४३॥

क्रमसन्दर्भः  अदः शारीरं नभः श्वसतां देहानां पदं श्वासक्रियाणाम् अवकाशं ददाति, मृतानां तेषां तु न ददाति, तदास्पदं न भवतीत्य् अर्थः ॥४३॥

विश्वनाथः  अदो नभो यन्नियमाद् यन्निर्देशात् । श्वसतां जीवतां प्राणिनां श्वासक्रियावतां पदम् अवकाशं, न तु मृतानां ददाति, महान् महत्तत्त्वं ब्रह्मा स्वदेहं वैराजं लोकं भूरादिलोकत्वेन विस्तारयति ॥४३॥

 ओ)०(ओ

॥ ३.२९.४४ ॥

गुणाभिमानिनो देवाः सर्गादिष्व् अस्य यद्भयात् ।
वर्तन्तेऽनुयुगं येषां वश एतच् चराचरम् ॥

श्रीधरः  गुणाभिमानिनो गुणनियन्तारो देवा ब्रह्मादयोऽस्य विश्वस्य सर्गादिषु प्रवर्तन्ते । अनुयुगं वारं वारम् इत्य् अर्थः ॥४४॥

क्रमसन्दर्भः  न व्याख्यातम्.

विश्वनाथः  गुणाभिमानिनो ब्रह्मधर्मरुद्रादयः । अनुयुगं प्रतिकल्पम् ॥४४॥

 ओ)०(ओ

॥ ३.२९.४५ ॥

सोऽनन्तोऽन्तकरः कालोऽनादिर् आदिकृद् अव्ययः ।
जनं जनेन जनयन् मारयन् मृत्युनान्तकम् ॥

श्रीधरः  जनेन पित्रादिना जनं पुत्रादिं जनयन्न् आदिकृत् । मृत्युनान्तकम् अपि मारयन्न् अन्तकरः स्वयं त्व् अनादिर् अनन्तोऽव्ययश् च ॥४५॥

क्रमसन्दर्भः  न व्याख्यातम्.

विश्वनाथः  जनेन पित्रादिना जनयन् सन्न् आदिकृत् ॥४५॥

इति सारार्थदर्शिन्यां हर्षिण्यां भक्तचेतसाम् ।
ऊनत्रिंशस् त्रितीयस्य सङ्गतः सङ्गतः सताम् ॥*॥

 ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां तृतीयस्कन्धे
विदूरमैत्रेयसंवादे कापिलेये भक्तियोगो नाम
एकोनत्रिंशोऽध्यायः ।
॥२९॥


(३.३०)
त्रिंशोऽध्यायः
विदुरमैत्रेयसंवादे कापिलेये कर्मविपाकः

॥ ३.३०.१ ॥

कपिल उवाच
तस्यैतस्य जनो नूनं नायं वेदोरुविक्रमम् ।
काल्यमानोऽपि बलिनो वायोर् इव घनावलिः ॥

श्रीधरः
त्रिंशे तु कायकान्तादि लालनाकुलचेतसाम् ।
कामिनां तामसी पापाद् अधोगतिर् उदीर्यते ॥

कालप्रभाववर्णनपूर्वकं वैराग्याय विचित्रकर्मकृतां संसृतिम् अध्यायत्रयेण प्रपञ्चयति । तस्यैतस्य बलिनः कालस्य । बलिनेति वा पाठः । काल्यमानो विचाल्यमानोऽपि । वायोर् विक्रमं यथा मेघपङ्क्तिर् न वेद ॥१॥

क्रमसन्दर्भः  बलिनेति पाठे तेन कालेनैवेति शेषः ॥१॥

विश्वनाथः
निर्गुणां सगुणां भक्तिं ज्ञानयोगौ च सात्त्विकौ ।
हरिः पञ्चभिर् अध्यायैर् दर्शयामास मातरम् ॥
अध्यायत्रितयेनाथ क्रमेण किल कर्मणाम् ।
तामसीं राजसीं चापि सात्त्विकीं गतिम् ऐक्षयत् ॥
त्रिंशे तारुण्यवृद्धत्वम् ऋतिनारकयन्त्रणाः ।
प्राह सांसारिकाणां स्त्रीपुत्राद्याकुलचेतसाम् ॥

अथ हरिभक्तिं विना विचित्रकर्मकृतां सांसारिकं दुःखम् अध्यायत्रयेण प्रपञ्चयति । तस्य कालस्य बलिनो बलिनेति च पाठः ॥१॥

 ओ)०(ओ

॥ ३.३०.२ ॥

यं यम् अर्थम् उपादत्ते दुःखेन सुखहेतवे ।
तं तं धुनोति भगवान् पुमान् छोचति यत्कृते ॥

श्रीधरः  विक्रमम् एवाहयं यम् अर्थं दुःखेन प्रयासेनोपादत्ते आपादयति, तं तम् अर्थं भगवान् कालो धुनोति विनाशयति । यत्कृते यन्निमित्तम् ॥२॥

क्रमसन्दर्भः  न व्याख्यातम्.

विश्वनाथः  भगवान् कालः ॥२॥

 ओ)०(ओ

॥ ३.३०.३ ॥

यद् अध्रुवस्य देहस्य सानुबन्धस्य दुर्मतिः ।
ध्रुवाणि मन्यते मोहाद् गृहक्षेत्रवसूनि च ॥

श्रीधरः  शोके हेतुः, यत् यस्मात् सानुबन्धस्य कलत्रादिसहितस्य देहस्य सम्बन्धीनि गृहादीनि । वसु द्रव्यम् । अनुक्तसमुच्चयार्थश् चकारः ॥३॥

क्रमसन्दर्भः  न व्याख्यातम्.

विश्वनाथः  शोके को हेतुः । यद् यस्मात् सानुबन्धस्य कलत्रादिसहितस्य ॥३॥

 ओ)०(ओ

॥ ३.३०.४ ॥

जन्तुर् वै भव एतस्मिन् यां यां योनिम् अनुव्रजेत् ।
तस्यां तस्यां स लभते निर्वृतिं न विरज्यते ॥

श्रीधरः  दुर्मतित्वं दर्शयन् दुःखं प्रपञ्चयतिजन्तुर् इति चतुर्दशभिः ॥४॥

क्रमसन्दर्भः  न व्याख्यातम्.

विश्वनाथः  दुर्मतित्वं दर्शयतिजन्तुर् इति ॥४॥

 ओ)०(ओ

॥ ३.३०.५ ॥

नरकस्थोऽपि देहं वै न पुमांस् त्यक्तुम् इच्छति ।
नारक्यां निर्वृतौ सत्यां देवमायाविमोहितः ॥

श्रीधरः  नारक्यां नरकाहारादिभिर् जातायाम् ॥५॥

क्रमसन्दर्भः  न व्याख्यातम्.

विश्वनाथः  नारक्यां नरकाहारस्त्रीसङ्गादिभिर् जातायाम् ॥५॥

 ओ)०(ओ

॥ ३.३०.६ ॥

आत्मजायासुतागारपशुद्रविणबन्धुषु ।
निरूढमूलहृदय आत्मानं बहु मन्यते ॥

श्रीधरः  निरूढमूलं प्रसृतमनोरथं हृदयं यस्य । बहु मन्यते कृतार्थोऽहम् इति श्लाघते ॥६॥

क्रमसन्दर्भः  न व्याख्यातम्.

विश्वनाथः  निरूढं मूलं यस्य तादृशं हृदयं यस्य सः ॥६॥

 ओ)०(ओ

॥ ३.३०.७ ॥

सन्दह्यमानसर्वाङ्ग एषाम् उद्वहनाधिना ।
करोत्य् अविरतं मूढो दुरितानि दुराशयः ॥

श्रीधरः  उद्वहनाधिना पोषणचिन्तया ॥७॥

क्रमसन्दर्भः  सन्दह्येति क्वचित् पाठः । नैष पुण्यारण्यसम्मतः ॥७॥

विश्वनाथः  उद्वहनाधिना रक्षणपोषणानुरञ्जनविवाहप्रदानादिचिन्तया ॥७॥

 ओ)०(ओ

॥ ३.३०.८९ ॥

आक्षिप्तात्मेन्द्रियः स्त्रीणाम् असतीनां च मायया ।
रहो रचितयालापैः शिशूनां कलभाषिणाम् ॥
गृहेषु कूटधर्मेषु दुःखतन्त्रेष्व् अतन्द्रितः ।
कुर्वन् दुःखप्रतीकारं सुखवन् मन्यते गृही ॥

श्रीधरः  दुराशयत्वम् आहआक्षिप्त आत्मा इन्द्रियाणि च यस्य । कया ? असतीनां पुंश्चलीनाम् अपि रहसि रचितया सम्भोगादिरूपया । मधुरभाषिणां शिशूनाम् आलापैश् च । सुखवन् मन्यत इत्य् उत्तरेणान्वयः ॥८॥ कूटाः वित्तशाठ्यादिबहुला धर्मा येषु दुःखप्रधानेषु ॥९॥

क्रमसन्दर्भः  आक्षिप्तात्मेति युग्मकम् ॥८॥

विश्वनाथः  कूटाः वित्तशाठ्यादिबहुला धर्मा येषु दुःखतन्त्रेषु दुःखप्रधानेषु ॥९॥

 ओ)०(ओ

॥ ३.३०.१० ॥

अर्थैर् आपादितैर् गुर्व्या हिंसयेतस् ततश् च तान् ।
पुष्णाति येषां पोषेण शेषभुग् यात्य् अधः स्वयम् ॥

श्रीधरः  येषां पोषणेनाधो याति तान् पुष्णाति । शेषभुग् इति भोगोऽपि तस्य दुर्लभ इत्य् अर्थः ॥१०॥

क्रमसन्दर्भः  न व्याख्यातम्.

विश्वनाथः  शेषभुक् तद्भुक्तावशिष्टभुग् इति भोगोऽपि तस्य दुर्लभ इत्य् अर्थः ॥१०॥

 ओ)०(ओ

॥ ३.३०.११ ॥

वार्तायां लुप्यमानायाम् आरब्धायां पुनः पुनः ।
लोभाभिभूतो निःसत्त्वः परार्थे कुरुते स्पृहाम् ॥

श्रीधरः  वार्तायां जीविकायाम् । निःसत्त्वोऽशक्तः । परार्थे परस्वे ॥११॥

क्रमसन्दर्भः  न व्याख्यातम्.

विश्वनाथः  वार्तायां जीविकायाम् ॥११॥

 ओ)०(ओ

॥ ३.३०.१२ ॥

कुटुम्बभरणाकल्पो मन्दभाग्यो वृथोद्यमः ।
श्रिया विहीनः कृपणो ध्यायन् छ्वसिति मूढधीः ॥

श्रीधरः  अकल्पोऽसमर्थः ॥१२॥

क्रमसन्दर्भः  न व्याख्यातम्.

विश्वनाथः  पुत्रादिजीवनोपायं ध्यायन् ॥१२॥

 ओ)०(ओ

॥ ३.३०.१३ ॥

एवं स्वभरणाकल्पं तत्कलत्रादयस् तथा ।
नाद्रियन्ते यथा पूर्वं कीनाशा इव गोजरम् ॥

मध्वः  कीनाशः कर्षको मतः ॥१३॥

श्रीधरः  पूर्वं यथाद्रियन्ते तथादरं न कुर्वन्ति । कीनाशाः कृपणाः कृषीवलाः । गोजरं वृद्धं बलीवर्दम् ॥१३॥

क्रमसन्दर्भः  न व्याख्यातम्.

विश्वनाथः  कीनाशः कृषीवलाः । गोजरं वृद्धबलीवर्दम् ॥१३॥

 ओ)०(ओ

॥ ३.३०.१४१५ ॥

तत्राप्य् अजातनिर्वेदो भ्रियमाणः स्वयं भृतैः ।
जरयोपात्तवैरूप्यो मरणाभिमुखो गृहे ॥
आस्तेऽवमत्योपन्यस्तं गृहपाल इवाहरन् ।
आमयाव्य् अप्रदीप्ताग्निर् अल्पाहारोऽल्पचेष्टितः ॥

श्रीधरः  भ्रियमाणः पुष्यमाणः ॥१४॥ अवमत्यावज्ञयोपन्यस्तं समीपे प्रक्षिप्तम् । गृहपालः श्वा । आहरन् भुञ्जानः । आमयावी रोगी ॥१५॥

क्रमसन्दर्भः  तत्रापीति सार्धकम् ॥१४॥

विश्वनाथः  पूर्वं भृतैः पुत्रादिभिर् भ्रियमाणं पुष्यमाणः, पोषणप्रकारम् आहअवमत्या अवज्ञया उपन्ञस्तं प्रक्षिप्तं गृहपालः श्वेव आहरन् भुञ्जानः आमयावी रोगी ॥१४१५॥

 ओ)०(ओ

॥ ३.३०.१६ ॥

वायुनोत्क्रमतोत्तारः कफसंरुद्धनाडिकः ।
कासश्वासकृतायासः कण्ठे घुरघुरायते ॥

मध्वः  उत्तारम् उद्गतिं विद्यात् ॥१६॥

श्रीधरः  उत्तारो बहिर् निर्गतनेत्रः । कफेन संरुद्धाः नाड्यो मार्गभूता यस्य । कासश्वासाभ्यां कृत आयासो यस्य । घुरघुर इति शब्दं करोति ॥१६॥

क्रमसन्दर्भः  न व्याख्यातम्.

विश्वनाथः  उत्क्रमता काशाद्याधिक्येन ऊर्ध्वम् उत्तिष्ठता कफरुद्धनाडीमार्गेण वायुना हेतुना उद्वर्तिता तारा अक्ष्णः कनीनिका यस्य सः । घुरघुर इति शब्दं करोति ॥१६॥

 ओ)०(ओ

॥ ३.३०.१७ ॥

शयानः परिशोचद्भिः परिवीतः स्वबन्धुभिः ।
वाच्यमानोऽपि न ब्रूते कालपाशवशं गतः ॥

श्रीधरः  परिवीतः परिवेष्टितः । वाच्यमणो बन्धो तातेत्य् आहूयमानः ॥१७॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ३.३०.१८ ॥

एवं कुटुम्बभरणे व्यापृतात्माजितेन्द्रियः ।
म्रियते रुदतां स्वानाम् उरुवेदनयास्तधीः ॥

श्रीधरः, विश्वनाथः  अस्तधीर् नष्टमतिः ॥१८॥

क्रमसन्दर्भः  न व्याख्यातम्.

ओ)०(ओ

॥ ३.३०.१९ ॥

यमदूतौ तदा प्राप्तौ भीमौ सरभसेक्षणौ ।
स दृष्ट्वा त्रस्तहृदयः शकृन्मूत्रं विमुञ्चति ॥

श्रीधरः  मृतस्य पुण्यपापाभ्यां द्वे गती । तत्र पापगतिम् आहयमदूताव् इत्यादि यावत् समाप्ति । सरभसं सक्रोधम् ईक्षणं ययोस् तौ दृष्ट्वा ॥१९॥

क्रमसन्दर्भः  न व्याख्यातम्.

विश्वनाथः  मृतस्य पापात्मनो गतिम् आहयमदूताव् इति । स म्रियमाणः ॥१९॥

 ओ)०(ओ

॥ ३.३०.२० ॥

यातनादेह आवृत्य पाशैर् बद्ध्वा गले बलात् ।
नयतो दीर्घम् अध्वानं दण्ड्यं राजभटा यथा ॥

श्रीधरः  आवृत्य निरुध्य ॥२०॥

क्रमसन्दर्भः  यातनादेहे तम् आवृत्य प्रवेशनपूर्वकं निरुद्ध्येत्य् अर्थः । नयतः ताव् इति शेषः ॥२०॥

विश्वनाथः  स्थूलदेहान् निष्काश्य यातनामयदेहे तं प्रवेश्य आवृत्य निरुध्य तौ नयतः प्रापयतः ॥२०॥

 ओ)०(ओ

॥ ३.३०.२१२२ ॥

तयोर् निर्भिन्नहृदयस् तर्जनैर् जातवेपथुः ।
पथि श्वभिर् भक्ष्यमाण आर्तोऽघं स्वम् अनुस्मरन् ॥

क्षुत्तृट्परीतोऽर्कदवानलानिलैः
सन्तप्यमानः पथि तप्तवालुके ।
कृच्छ्रेण पृष्ठे कशया च ताडितश्
चलत्य् अशक्तोऽपि निराश्रमोदके ॥

श्रीधरः  तयोस् तर्जनैर् निर्भिन्नं हृदयं यस्य । आर्तः संश् चलतीति द्वितीयेनान्वयः ॥२१॥ क्षुत्तृड्भ्यां परीतो व्याप्तः । तप्ता वालुका यस्मिन् । निर्गत आश्रमो विश्रामस्थानम् उदकं च यस्मिन् ॥२२॥

क्रमसन्दर्भः  तयोर् इति युग्मकम् ॥२१॥

विश्वनाथः  तयोस् तर्जनैः स्वम् अघं तस्यैव पापस्य फलम् इदम् अनुभवामीति स्मरन् निराश्रमोदके विश्रामस्थलजलरहिते पथि ॥२१॥

 ओ)०(ओ

॥ ३.३०.२३ ॥

तत्र तत्र पतन् छ्रान्तो मूर्च्छितः पुनर् उत्थितः ।
पथा पापीयसा नीतस् तरसा यमसादनम् ॥

श्रीधरः  यमसादनं नीतो भवति ॥२३॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ३.३०.२४ ॥

योजनानां सहस्राणि नवतिं नव चाध्वनः ।
त्रिभिर् मुहूर्तैर् द्वाभ्यां वा नीतः प्राप्नोति यातनाः ॥

श्रीधरः  तत्रैव विशेषम् आहअध्वनः सम्बन्धिनां योजनानां नवतिं नव च सहस्राणि पापाधिक्ये द्वाभ्यां वा नीतः सन् ॥२४॥

क्रमसन्दर्भः  योजनानाम् इति चतुष्कम् ॥२४॥

विश्वनाथः  अध्वनः सम्बन्धिनां योजनानां नवतिं सहस्राणि नवत्यधिकानि । पापाधिक्ये द्वाभ्याम् एव मुहूर्ताभ्यां नीतः सन् ॥२४॥

 ओ)०(ओ

॥ ३.३०.२५ ॥

आदीपनं स्वगात्राणां वेष्टयित्वोल्मुकादिभिः ।
आत्ममांसादनं क्वापि स्वकृत्तं परतोऽपि वा ॥

श्रीधरः  यातनाः सङ्क्षेपतो दर्शयति चतुर्भिः । आदीपनं प्रज्वलनं प्राप्नोति । स्वेन कृत्तम् अन्येन वा कृत्तं छिन्नं यत् स्वस्य मांसं तस्य भक्षणम् इत्य् अर्थः ॥२५॥

क्रमसन्दर्भः  न व्याख्यातम्.

विश्वनाथः  यातना एवाहआदीपनं प्रज्वलनम् इत्यादीनां प्राप्नोतीत्य् अनेनान्वयः । स्वेन कृत्तं छिन्नं पुरतः परेण वा ॥२५॥

 ओ)०(ओ

॥ ३.३०.२६ ॥

जीवतश् चान्त्राभ्युद्धारः श्वगृध्रैर् यमसादने ।
सर्पवृश्चिकदंशाद्यैर् दशद्भिश् चात्मवैशसम् ॥

श्रीधरः  आत्मनो वैशसं पीडाम् ॥२६॥

क्रमसन्दर्भः  उद्धारम् इति सम्मतः पाठः । प्राप्नोतीति योजनया पीडाम् इत्य् अपि द्वितीयान्तेन व्याख्या सामान्यत्वात् ॥२६॥

विश्वनाथः  वैशसं पीडाम् ॥२६॥

 ओ)०(ओ

॥ ३.३०.२७ ॥

कृन्तनं चावयवशो गजादिभ्यो भिदापनम् ।
पातनं गिरिशृङ्गेभ्यो रोधनं चाम्बुगर्तयोः ॥

श्रीधरः  भिदापनं भेदप्रापणम् ॥२७॥

क्रमसन्दर्भः  कृन्तनं कर्तनम् ॥२७॥

विश्वनाथः  भिदाया विदारणस्य आपनं प्रापणम् ॥२७॥

 ओ)०(ओ

॥ ३.३०.२८ ॥

यास् तामिस्रान्धतामिस्रा रौरवाद्याश् च यातनाः ।
भुङ्क्ते नरो वा नारी वा मिथः सङ्गेन निर्मिताः ॥

श्रीधरः, विश्वनाथः  न व्याख्यातम्.

क्रमसन्दर्भः  या यातना ताश् च भुङ्क्ते । मिथः सङ्गेनेति । पापिष्ठगृहस्थप्रसङ्गान् नरनार्योस् तयोः पापिष्ठत्वे प्राप्तेः परस्परसङ्गः पापातिशयहेतुर् इति ॥२८॥

 ओ)०(ओ

॥ ३.३०.२९ ॥

अत्रैव नरकः स्वर्ग इति मातः प्रचक्षते ।
या यातना वै नारक्यस् ता इहाप्य् उपलक्षिताः ॥

मध्वः  अत्रैवेत्य् एवशब्दः सामीप्यार्थेसामीप्ये च प्रधाने च एवशब्दोऽवधारणः इति शब्दनिर्णये अत्राप्य् अस्तीत्य् अर्थः ॥२९॥

श्रीधरः  न चैतद् असम्भावितम् अत्रापि दृश्यमानत्वाद् इत्य् आहअतैवेति ॥२९॥

क्रमसन्दर्भः  न व्याख्यातम्.

विश्वनाथः  न चैतद् असम्भावितम् अत्रापि राजदण्डे कासाञ्चित् प्रत्यवयवकृन्तनादियातनानां तथा स्रक्चन्दनवर्नितादिसुखभोगानां च दृशमानत्वाद् इत्य् आहअत्रैवेति ॥२९॥

 ओ)०(ओ

॥ ३.३०.३० ॥

एवं कुटुम्बं बिभ्राण उदरम्भर एव वा ।
विसृज्येहोभयं प्रेत्य भुङ्क्ते तत्फलम् ईदृशम् ॥

श्रीधरः  उभयं कुटुम्बं स्वं देहं च ॥३०॥

क्रमसन्दर्भः  न व्याख्यातम्.

विश्वनाथः  उभयं कुटुम्बम् उदरं च । प्रेत्य मृत्वा ॥३०॥

 ओ)०(ओ

॥ ३.३०.३१ ॥

एकः प्रपद्यते ध्वान्तं हित्वेदं स्वकलेवरम् ।
कुशलेतरपाथेयो भूतद्रोहेण यद् भृतम् ॥

श्रीधरः  पापार्जितं धनं भुञ्जते बहवः, कर्तैन नरकं यातीत्य् आहएक इति । भूतद्रोहेण यद् भृतं तत् स्थूलं स्वकलेवरम् इहैव हित्वा । कुशलाद् इतरत् पापं तद् एव पाथेयं भोग्यं यस्य ॥३१॥

क्रमसन्दर्भः  न व्याख्यातम्.

विश्वनाथः  कुशलेतरत् पापम् एव पाथेयं मरणपथभोग्यं यस्य सः । भूतद्रोहेण यद् भूतं पुष्टीकृतं तत् स्थूलं कलेवरं हित्वा ॥३१॥

 ओ)०(ओ

॥ ३.३०.३२ ॥

दैवेनासादितं तस्य शमलं निरये पुमान् ।
भुङ्क्ते कुटुम्बपोषस्य हृतवित्त इवातुरः ॥

श्रीधरः  ननु पापम् अपि विहाय गच्छतु तत्राहदैवेनेति । तस्य कुटुम्बपोषणस्य शमलं पापं दैवनेनेश्वरेण प्रापितं भुङ्क्ते ॥३२॥

क्रमसन्दर्भः  दैवेनेत्य् उक्तेऽपि नेश्वरस्य नैर्घृण्यम् ईश्वरस् तु पर्जन्यवद् द्रष्टव्य इति न्यायात् ॥३२॥

विश्वनाथः  तस्य पापकृतस्य कुटुम्बपोषस्य शमलं मालिन्यं दैवप्रापितं कुटुम्बविरहित एव भुङ्क्ते हृतवित्त इव ॥३२॥

 ओ)०(ओ

॥ ३.३०.३३ ॥

केवलेन ह्य् अधर्मेण कुटुम्बभरणोत्सुकः ।
याति जीवोऽन्धतामिस्रं चरमं तमसः पदम् ॥

श्रीधरः  ननु कुटुम्बपोषणं विहितम् एव तत्राहकेवलेनेति । तमसो नरकस्य चरमं पदं स्थानम् ॥३३॥

क्रमसन्दर्भः  न व्याख्यातम्.

विश्वनाथः  तमसो नरकस्य पदं स्थानम् ॥३३॥

 ओ)०(ओ

॥ ३.३०.३४ ॥

अधस्तान् नरलोकस्य यावतीर् यातनादयः ।
क्रमशः समनुक्रम्य पुनर् अत्राव्रजेच् छुचिः ॥

श्रीधरः  पुनर् मनुष्यशरीरप्राप्तिप्रकारम् आहनरलोकस्य मनुष्यदेहस्य प्राप्तेर् अधस्ताद् अर्वाग् यावत्यो यातनाः । आदिशब्देन श्वसूकरादियोनयश् च यास्ताः सर्वाः क्रमेण सम्प्राप्य भोगेन क्षीणपापः शुचिः सन्न् अत्र पुनर् नरत्वं प्राप्नोतीत्य् अर्थः ॥३४॥

क्रमसन्दर्भः  न व्याख्यातम्.

विश्वनाथः  यावत्यो यातनाः । यावच्छब्देन श्वशूकरादियोनयो यास् ताः क्रमेण प्राप्य भोगेन क्षीणपापः शुचिः सन् पुनर् नरत्वं प्राप्नुयात् ॥३४॥

इति सारार्थदर्शिन्यां हर्षिण्यां भक्तचेतसाम् ।
त्रिंशोऽत्र तृतीये सङ्गतः सङ्गतः सताम् ॥*॥

 ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां तृतीयस्कन्धे
विदुरमैत्रेयसंवादे कापिलेये कर्मविपाको नाम
त्रिंशोऽध्यायः ।
॥ ३.३० ॥
(३.३१)
एकत्रिंशोऽध्यायः
विदुरमैत्रेयसंवादे कापिलेये जीवगतिः

॥ ३.३१.१ ॥

श्रीभगवान् उवाच
कर्मणा दैवनेत्रेण जन्तुर् देहोपपत्तये ।
स्त्रियाः प्रविष्ट उदरं पुंसो रेतःकणाश्रयः ॥

श्रीधरः
एकत्रिंशे विमिश्रैस् तु पुण्यपापैर् इहान्तरा
मनुष्ययोनिसम्प्राप्तिर् वर्ण्यते राजसी गतिः

पुनर् अत्राव्रजेत् [भा.पु. ३.३०.३४] इत्य् उक्तं तद् एव विशेषतो दर्शयति । कर्मणा पूर्वकृतेन । दैवम् ईश्वरस् तद् एव नेत्रं नेतृ प्रवर्तकं यस्य । प्रविष्टो भवति ॥१॥

क्रमसन्दर्भः  न व्याख्यातम्.

विश्वनाथः
एकत्रिंशे गर्भजन्मबाल्यपौगण्डयातनाः ।
ब्रुवाणेनैव जीवस्य भक्तिर् गर्भेऽपि दर्श्यते ॥

पुनर् अत्राव्रजेत् [भा.पु. ३.३०.३४] इत्य् उक्तं तत्प्रकारं दर्शयतिकर्मणा प्राचीनेन दैवम् ईश्वरस् तद् एव नेत्रं नेतृप्रवर्तकं यस्य तेन । प्रविष्टो भवति ॥१॥

 ओ)०(ओ

॥ ३.३१.२ ॥

कललं त्व् एकरात्रेण पञ्चरात्रेण बुद्बुदम् ।
दशाहेन तु कर्कन्धूः पेश्य् अण्डं वा ततः परम् ॥

मध्वः  नानाविधा गर्भवृद्धिः कर्मभेदाद् भविष्यति ।
अतो नानाविधं ग्रन्थे गर्भसंस्थानम् उच्यते ॥ इति षाड्गुण्ये ॥२॥

श्रीधरः  कललं शुक्रशोणितमिश्रितं भवति । बुद्बुदं वर्तुलाकारम् । कर्कन्धूर् बदरीफलं तदाकारं कठिनम् । पेशी मांसपिण्डाकारम् । अण्डं वा योन्यन्तरे ।

क्रमसन्दर्भः  कललम् इति । अत्रं निरुक्तम् उदाहार्यम् ॥२॥

विश्वनाथः  कललं शुक्रशोणितमिश्रितं भवति । बुद्बुदं बुद्बुदाकारम् । कर्कन्धूर् बदरीफलाकारम् । कठिनं पेशी मांसपिण्डं जरायुप्रकृतिः । अण्डं पक्ष्यादियोनिषु ।२॥

 ओ)०(ओ

॥ ३.३१.३ ॥

मासेन तु शिरो द्वाभ्यां बाह्वङ्घ्र्याद्यङ्गविग्रहः ।
नखलोमास्थिचर्माणि लिङ्गच्छिद्रोद्भवस् त्रिभिः ॥

श्रीधरः  बाह्वङ्घ्र्यादीनाम् अङ्गानां विग्रहो विभागः । लिङ्गं च छिद्राणि च तेषाम् उद्भवः ॥३॥

क्रमसन्दर्भः  न व्याख्यातम्.

विश्वनाथः  द्वाभ्यां मासाभ्यां विग्रहो विभागः ॥३॥

 ओ)०(ओ

॥ ३.३१.४ ॥

चतुर्भिर् धातवः सप्त पञ्चभिः क्षुत्तृडुद्भवः ।
षड्भिर् जरायुणा वीतः कुक्षौ भ्राम्यति दक्षिणे ॥

श्रीधरः  जरायुणा गर्भवेष्टनेन वीतः प्रावृतः ॥४॥

क्रमसन्दर्भः  दक्षिणं कुक्षणं कुक्षाव् इति । पुरुषम् अधिकृत्योक्तत्वात् पुङ्गर्भो दक्षिणे स्त्रीगर्भो वामे भवतीति प्रसिद्धिः ॥४॥

विश्वनाथः  जरायुणा गर्भवेष्टनेन वीतः प्रावृतः । दक्षिणे कुक्षाव् इति । पुरुषम् अधिकृतोक्तत्वात् । पुङ्गर्भो दक्षिणे स्त्रीगर्भो वाम इति प्रसिद्धः ॥४॥

 ओ)०(ओ

॥ ३.३१.५ ॥

मातुर् जग्धान्नपानाद्यैर् एधद्धातुर् असम्मते ।
शेते विण्मूत्रयोर् गर्ते स जन्तुर् जन्तुसम्भवे ॥

श्रीधरः  मातुर् जग्धेन भक्षितेनान्नेन पानाद्यैश् चैधमाना धातवो यस्य । जन्तूनां सम्भवो यस्मिंस् तस्मिन्न् असम्मते गर्ते शेते । तथा च मार्कण्डेयपुराणे

नाडी चाप्यायनी नाम नाभ्यां तस्य विबध्यते ।
स्त्रीणां तथान्त्रसुषिरे सा निबद्धोपजायते ॥
क्रमन्ते भुक्तपीतानि स्त्रीणां गर्भोदरे तथा ।
तैर् आप्यायितदेहोऽसौ जन्तुर् वृद्धिम् उपैति वै ॥ इति ॥५॥

क्रमसन्दर्भः  न व्याख्यातम्.

विश्वनाथः  एधद्धातुर् इति ।

नाडी चाप्यायनी नाम नाभ्यां तस्य निबध्यते ।
स्त्रीणां तथान्त्रशुषिरे सा निबद्धोपजायते ॥
क्रमन्ते भुक्तपीतानि स्त्रीणां गर्भोदरे तथा ।
तरि आप्यायितदेहोऽसौ जन्तुर् बुद्धिम् उपैति च ॥ इति मार्कण्डेयपुराणात् ॥५॥

 ओ)०(ओ

॥ ३.३१.६ ॥

कृमिभिः क्षतसर्वाङ्गः सौकुमार्यात् प्रतिक्षणम् ।
मूर्च्छाम् आप्नोत्य् उरुक्लेशस् तत्रत्यैः क्षुधितैर् मुहुः ॥

श्रीधरः  तत्रत्यैः कृमिभिः खादद्भिः । सौकुमार्यात् कोमलत्वेन क्षतानि सर्वाङ्गाणि यस्य ॥६॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ३.३१.७८ ॥

कटुतीक्ष्णोष्णलवण रूक्षाम्लादिभिर् उल्बणैः ।
मातृभुक्तैर् उपस्पृष्टः सर्वाङ्गोत्थितवेदनः ॥
उल्बेन संवृतस् तस्मिन्न् अन्त्रैश् च बहिर् आवृतः ।
आस्ते कृत्वा शिरः कुक्षौ भुग्नपृष्ठशिरोधरः ।
अकल्पः स्वाङ्गचेष्टायां शकुन्त इव पञ्जरे ॥

श्रीधरः  उल्बणैर् दुःसहैः । सर्वेष्व् अङ्गेषूत्थिता वेदना यस्य । आस्ते इत्य् उत्तरेणान्वयः ।
उल्बेन जरायुणा । भुग्नं कुटिलीभूतं पृष्ठं शिरोधरा ग्रीवा च यस्य ॥७८॥

क्रमसन्दर्भः  न व्याख्यातम्.

विश्वनाथः  उल्बणैः दुःसहैः । उल्बेन जरायुणा । कुटिलीभूतपृष्ठग्रीव आस्ते । शकुन्तः पक्षी ॥७८॥

 ओ)०(ओ

॥ ३.३१.९ ॥

तत्र लब्धस्मृतिर् दैवात् कर्म जन्मशतोद्भवम् ।
स्मरन् दीर्घम् अनुच्छ्वासं शर्म किं नाम विन्दते ॥

श्रीधरः  दैवात् पूर्वअर्मवशात् । लब्धा स्मृतिर् येन सः । दीर्घं दुरन्तम् अनुच्छ्वासं यथा भवति तथा तत्र स्थितः सन् ॥९॥

क्रमसन्दर्भः  दीर्घं चिरकालं व्याप्य अनुच्छ्वासं यथा भवति तथा स्मरन् ॥९॥

विश्वनाथः  दैवात् पूर्वकर्मवशात् दीर्घं चिरकालं व्याप्य अनुच्छ्वासं यथा भवत्य् एवं स्मरन् ॥९॥

 ओ)०(ओ

॥ ३.३१.१० ॥

आरभ्य सप्तमान् मासाल् लब्धबोधोऽपि वेपितः ।
नैकत्रास्ते सूतिवातैर् विष्ठाभूर् इव सोदरः ॥

श्रीधरः, विश्वनाथः  सूतिहेतुभिर् वातैर् वेपितः । सोदरः समानोदरजन्मा विष्ठाभूः कृमिर् इवेति ॥१०॥

क्रमसन्दर्भः  वेपितश् चालितः सन्न् एकत्र नास्ते स्थातुं न शक्नोति ॥१०॥

 ओ)०(ओ

॥ ३.३१.११ ॥

नाथमान ऋषिर् भीतः सप्तवध्रिः कृताञ्जलिः ।
स्तुवीत तं विक्लवया वाचा येनोदरेऽर्पितः ॥

मध्वः  वध्रयस् त्व् इन्द्रियाण्य् आहुर् हृषीकाणीति चोच्यते इति शब्दनिर्णये ॥११॥

श्रीधरः  नाथमानो याचमान उपतप्यमान इति वा ऋषिर् देहात्मदर्शी । भीतः पुनर् गर्भवासात् । सप्तवध्रयो बन्धनभूता धातवो यस्य सः । विक्लवया व्याकुलया ॥११॥

क्रमसन्दर्भः  नाथमान इति । तात्पर्यं, यथासकृद्भजनेनैव सर्वम् अप्य् आयुः सफलम् इत्य् उदाहृतम् एव श्रीशौनकवाक्येनआयुर् हरति वै पुंसां [भा.पु. २.३.१७]इत्यादिग्रन्थेन । एव भक्त्याभासेनाप्य् अजामिलादौ पापघ्नत्वं दृश्यते । तथा सर्वकर्मादिध्वंसपूर्वकपरमगतिप्राप्तौ स्वल्पायासेनैव भक्तेः कारणत्वं श्रूयते । लघुभागवते

वर्तमानं च यत् पापं यद् गतं यद् भविष्यति ।
तत् सर्वं निर्दहत्य् आशु गोविन्दानलकीर्तनात् ॥ इति ।

तथैव च तत्र यथाकथञ्चित् तद्भक्तिसम्बन्धस्य कारणत्वं दृश्यते । ब्रह्मवैवर्ते
स समाराधितो देवो मुक्तिकृत् स्याद् यथा तथा ।
अनिच्छयापि हुतभुक् संस्पृष्टो दहति द्विज ॥ इति ।

स्कान्दे उमामहेश्वरसंवादे

दीक्षामात्रेण कृष्णस्य नरा मोक्षं लभन्ति वै ।
किं पुनर् ये सदा भक्त्या पूजयन्त्य् अच्युतं नराः ॥ इति ।

बृहन्नारदीये

अकामाद् अपि ये विष्णोः सकृत् पूजां प्रकुर्वते ।
न तेषां भवबन्धस् तु कदाचिद् अपि जायते ॥ [ना.प. ३६.५८]

पाद्मे देवद्युतिस्तुतौ

सकृद् उच्चारयेद् यस् तु नारायणम् अतन्द्रितः ।
शुद्धान्तःकरणो भूत्वा निर्वाणम् अधिगच्छति ॥ इति ।

इतिहाससमुच्चये श्रीनारदपुण्डरीकसंवादे

ये नृशंसा दुराचाराः पापाचाररताः सदा ।
तेऽपि यान्ति परं धाम नारायणपदाश्रयाः ॥
लिप्यन्ते न च पापेन वैष्णवा वीतकल्मषाः ।
पुनन्ति सकलान् लोकान् सहस्रांशुर् इवोदितः ॥ इति ।

अत एव गारुडवचनम्
सकृद् एव प्रपन्नो यस् तवास्मीति च याचते ।
अभयं सर्वदा तस्मै ददाम्य् एतद् व्रतं हरेः ॥ इति ।

श्रीरामायणे श्रीरामचन्द्रवचनम्

सकृद् एव प्रपन्नो यस् तवास्मीति च याचते ।
अभयं सर्वभूताय ददाम्य् एतद् व्रतं हरेः ॥ इति ।

अत एवोक्तं श्रीविष्णुधर्मोत्तरे

जीवितं विष्णुभक्तस्य वरं पञ्च दिनानि वै ।
न तु कल्पसहस्राणि भक्तिहीनस्य केशवे ॥ इति ।

आपन्नः संसृतिं घोरां यन्नाम विवशो गृणन् [भा.पु. १.१.१४] इत्य् आदिशौनकवचनम् । न हि भगवन्न् अघटितम् इदं [भा.पु. ६.१६.४४] इत्य् आदिचित्रकेतुवचनम् ।

अतो यद् अत्र गर्भस्थस्य जीवस्य भगवत्स्तुतिः श्रूयते, तस्यैव संसारोऽपि वर्ण्यते । तत्रोच्यते जात्येकत्वेनैकवद्वर्णनम् इति । वस्तुतस् तु कश्चिद् एव जीवो भाग्यवान् स्तौति स च निस्तरत्य् अपि । न तु सर्वस्यापि भगवज्ज्ञानं भवति । तथा चेति नैरुक्तमते च त्रिविधा जना लभ्यन्तेएके पूर्वपूर्वजन्ममात्रं स्मरन्ति । एके साङ्ख्ययोगादिकम् अभ्यस्यन्ति । एके तु परमपुरुषम् इति । यथोक्तं तत्रैवनवमे सर्वाङ्गसम्पूर्णो भवति [नि. १३.१९] इति पठित्वा, मृतश् चाहं पुनर् जातो जातश् चाहं पुनर् मृतः इत्यादि तद्भावनापाठान्तरं

अवाङ्मुखः पीड्यमानो जन्तुश् चैव समन्वितः ।
साङ्ख्ययोगं समभ्यसेत् पुरुषं वा पञ्चविंशकम् ॥
ततश् च दशमे मासि प्रजायते इत्य् आदि ।

अत्र पुरुषं वेति वाशब्दात् कस्यचिद् एव भगवज्ज्ञानम् इति गम्यते । सर्वास्व् अप्य् अवस्थासु भक्तेः समर्थत्वं च वर्णितम् ।

भेदेऽप्य् एकवद्वर्णनम् अन्यत्रापि दृश्यते । तृतीये यथा पादकल्पसृष्टिकथनेऽपि सनकादीनां ब्राह्मकल्पसृष्टानां सृष्टिवर्णनम् । टीकायां च ब्रह्मकृतसृष्टिमात्रकथनसाम्येनैकीकृत्योक्तिर् इयम् इति योजितं, श्रीवराहावतारवच् च । तत्र प्रथममन्वन्तरस्यादौ पृथिवीमज्जने ब्रह्मनासिकातोऽवतीर्णः श्रीवराहस् ताम् उद्धरन् हिरण्याक्षेण सङ्ग्रामं कृतवान् इति वर्ण्यते । हिरण्याक्षश् च षष्ठमन्वन्तरावसानजातप्राचेतसदक्षकन्याया दितेर् जातः । तस्मात् तथावर्णनं तदवतारमात्रत्वपृथिवीमज्जनमात्रत्वैक्यविवक्षयैव घटते तद्वद् अत्रापीति । कश्चिद् एवान्यो जीवः स्तौत्य् अन्यः संसरतीत्य् एव मन्तव्यम् ।

अत्र पूर्ववत् परमगतिप्राप्तौ भक्तेः परम्पराकारणत्वं च दृश्यते । बृहन्नारदीये ध्वजारोपणमाहात्म्ये

यतीनां विष्णुभक्तानां परिचर्यापरायणैः ।
ईक्षिता अपि गच्छन्ति पापिनोऽपि परां गतिम् ॥ [ना.पु. १.२०.७३]

एवं श्रीविष्णुधर्मे
कुलानां शतम् आगामि समतीतं तथा शतम् ।
कारयन् भगवद्धाम नयत्य् अच्युतलोकताम् ॥
ये भविष्यन्ति येऽतीता आकल्पात् पुरुषाः कुले ।
तांस् तारयति संस्थाप्य देवस्य प्रतिमां हरेः ॥ इति ।

दूतान् प्रति यमाज्ञा चेयम्
येनार्चा भगवद्भक्त्या वासुदेवस्य कारिता ।
नवायुतं तत्कुलजं भवतां शासनातिगम् ॥ इति ।

यथाह
त्रिःसप्तभिः पिता पूतः पितृभिः सह तेऽनघ ।
यत् साधोऽस्य कुले जातो भवान् वै कुलपावनः ॥ [भा.पु. ७.१०.१८]

त्रिःसप्तभिः प्राचीनकल्पागततदीयपूर्वजन्मसम्बन्धिभिः पितृभिः सह, अस्मिन् जन्मनि तु हिरण्यकशिपुकश्यपमरीचिब्रह्माण एव तत्पितर इति । [अवतारिकारम्भे तद्वद् अत्रापीति कश्चिद् एवान्यो जीवः स्तौत्य् अन्यः संसरतीत्य् एवम् उन्नेयम् इति क्वचिद् अधिकपाठः ।] स्तुवीतेति लिङ्प्रत्ययः, स च सम्भावनाम् एव स्पष्टयति ।

ततश् चायम् अर्थःऋषिस् तत्र कोऽपि । अकस्मात् प्राचीनमहत्सङ्गजनितभाग्यवशात् श्रीभगवद्दर्शी यदि स्यात् तदा स्तौत्य् अपीति । अत एव तादृशभाग्ययुक्तम् अतीतम् एकं जीवं लक्ष्यीकृत्य जीव उवाचेत्य् एकत्वलिट्प्रत्ययाभ्यां निर्देशः । जीवकालसामान्यविवक्षायां तु जीवो वदतीत्य् एव युज्यते ॥११॥ [भक्तिसन्दर्भ १४९१५१]

विश्वनाथः  नाथमानः भगवत्कृपा मयि भूयाद् इति स्वस्मिन्न् आशिषं कुर्वन् ऋषिर् आत्मदर्शी भीतः संसारात् सप्तवध्रयो बन्धनभूता धातवो यस्य सः । विक्लवया व्याकुलया तं स्तुवीतेति गर्भे विध्यादेः सम्भवाभावात्, हेतुहेतुमतोर् लिङ् इति फले लिङ् । ततश् च यो भगवन्तं भजेत, स तं गर्भेऽपि स्तुवीतेत्य् अन्यो जीवस् तु न स्तुवीतेत्य् अर्थो लभ्यते । तस्यैवास्तवान् अस्य जीवस्याग्रे संसारो वर्णयिष्यते वर्णितश् च, न तु भगवन्तं स्तुवानस्यापि ।

अकामाद् अपि ये विष्णोः सकृत् पूजां प्रकुर्वते ।
न तेषां भवबन्धस् तु कदाचिद् अपि जायते ॥ [ना.प. ३६.५८] इति ।

सकृद् एव प्रपन्नो यस् तवास्मीति च याचते ।
अभयं सर्वदा तस्मै ददाम्य् एतद् व्रतं हरेः ॥ इत्यादि ।

परःसहस्रवचनविरोधात् । अत एव शेते विण्मूत्रयोर् गर्त इति मूर्च्छानाप्नोत्य् उरुक्लेश इत्य् आस्ते कृत्वा शिर इत्य् आदिवद् दशमास्यो जीवो हरिं स्तौतीति वर्तमानप्रयोगो न कृतः, किन्तु जीव उवाचेति भूतकालप्रयोग एव । तेन च पूर्वकालभवः कश्चिद् भक्तो जीव एवं गर्भे हरिं स्तुवान आसीत्, न तु सर्व इत्य् अर्थो ज्ञापितः ।

अत एव नैरुक्ता अपि पठन्तिनवमे सर्वाङ्गसम्पूर्णो भवति [नि. १३.१९] इति पठित्वा, मृतश् चाहं पुनर् जातो जातश् चाहं पुनर् मृतः इत्यादि तद्भावनापाठान्तरं

अवाङ्मुखः पीड्यमानो जन्तुश् चैव समन्वितः ।
साङ्ख्ययोगं समभ्यसेत् पुरुषं वा पञ्चविंशकम् ॥
ततश् च दशमे मासि प्रजायते इत्य् आदि ।

पुरुषं वा इति गर्भोपनिषद्वाक्यं, अत्र वाशब्दबलात् कश्चिद् कर्मी जीवो मृतश् चाहं पुनर् जात इत्य् आदिपूर्वपूर्वजन्ममात्रं स्मरति । कश्चिज् ज्ञानी साङ्ख्यं, कश्चिद् योगी योगं, कश्चिद् भक्तश् चतुर्विंशप्रधानात् परं पञ्चविंशं पुरुषं परमेश्वरं, अभ्यसेद् भजेद् इति पूर्वाभ्यस्तम् एव गर्भे स्फुरेद् इति युक्तेः ॥११॥

 ओ)०(ओ

॥ ३.३१.१२ ॥

जन्तुर् उवाच
तस्योपसन्नम् अवितुं जगद् इच्छयात्त
नानातनोर् भुवि चलच्चरणारविन्दम् ।
सोऽहं व्रजामि शरणं ह्य् अकुतोभयं मे
येनेदृशी गतिर् अदर्श्य् असतोऽनुरूपा ॥

श्रीधरः  उपसन्नं जगद् रक्षितुं स्वेच्छया गृहीतनानामूर्तेर् भगवतश् चरणारविन्दम् अकुतोभयं सोऽहं शरणं व्रजामि । भुवि चलद् इति श्रीकृष्णावताराभिप्रायेण । असतो मेऽनुरूपा योग्या येनेदृशी गर्भवासलक्षणा गतिर् दर्शिता तस्य ॥१२॥

क्रमसन्दर्भः  भुवि चलद् इति । नूनं तदानीं श्रीकृष्णावताराद् अत्र लिङ्गं गृहीतनानातनोर् इति । तस्यैव सर्वावतारित्वात् । श्रीकपिलोक्तिश् चेयं पूर्वकल्पगततदवतारापेक्षया असतः परमापद्भिर् नश्यतो मम येन अनुरूपा तदुद्धरणक्षमा ईदृशी स्वस्फूर्तिलक्षणा गतिः चित्तवृत्तिर् अदर्शि प्रकाशिता । यद् व, मम दुष्टस्य योग्या ईदृशी दुःखात्मिकावस्था येन कृपादृष्टिविषयीकृता । अन्यथेयं तत्स्फूर्तिर् न स्याद् एवेति भावः ॥१२॥

विश्वनाथः  भुवि चलद् इति श्रीकृष्णावताराभिप्रायेणेति स्वामिचरणाः । अत्र लिङ्गं गृहीतनानातनोर् इति तस्यैव सर्वावतारित्वात् । कपिलोक्तिश् चेयं पूर्वकल्पगततदवतारापेक्षयेति सन्दर्भः । ईदृशी गर्भदुःखोदधिनिवासलक्षणा गतिः असाधोर् मम समुचितैव अदर्शि दर्शिता । यद् वा, अदर्शि कृपादृष्टिविषयीकृता अन्यथा इयं तदीयस्फूर्तिर् ममातिपापिष्ठस्य न सम्भवेद् इति भावः ॥१२॥

 ओ)०(ओ

॥ ३.३१.१३ ॥

यस् त्व् अत्र बद्ध इव कर्मभिर् आवृतात्मा
भूतेन्द्रियाशयमयीम् अवलम्ब्य मायाम् ।
आस्ते विशुद्धम् अविकारम् अखण्डबोधम्
आतप्यमानहृदयेऽवसितं नमामि ॥

श्रीधरः  ननु कोऽसौ यं शरणं व्रजसि, को वा तव तस्य च विशेषो येन सेव्यसेवकत्वम् इत्य् अपेक्षायाम् आह । अत्र मातुर् देहे भूतेन्द्रियाशयमयीं देहाकारपरिणतां मायाम् अवलम्ब्याश्रित्य कर्मभिर् आवृतस्वरूप इव बद्ध इव च य आस्ते सोऽहम् । यस् त्व् अत्रैवास्ते तं नमामि । कथम्भूतम् ? इत्य् अपेक्षायां तुशब्दोक्तं विशेषं दर्शयति । आतप्यमाने हृदयेऽवसितं प्रतीतम् एवम् अप्य् अविकारम् । कुतः ? विशुद्धं निरुपाधिम् । तत् कुतः ? अखण्डो बोधो यस्य तम् ॥१३॥

क्रमसन्दर्भः  आतप्यमाने स्वहृदये स्थितस्याप्य् अस्फुरतस् तस्य ताम् एवाकस्मिकीं स्फूर्तिं दर्शयतियस् त्व् इति । अत्र मद्विधजीवशरीरे तत्सहस्थायित्वात् तत्कर्मभिर् बद्ध इव । तस्मिन्न् अस्फूर्तेस् तैर् आवृतात्मेव च यस् त्व् आस्ते, न त्व् अहम् इव निबद्ध एवेति तुशब्दार्थः । किं कृत्वा ? मायाम् अवलम्ब्य प्रवर्त्य । अतो मायाप्रवर्तके तस्मिन् न कर्मबन्धादिकम् । किन्त्व् अविवेकिनां प्रतीतिदोष एव स इति भावः । वस्तुतस् तु विशुद्धम् इत्य् आदि । अवसितम् अनुभूतम् । यद् वा, अत्रेति भूरीत्य् अर्थः । अवतारसमये तथा तथानुकरणात् । तद् उक्तङ्कृष्णम् एनम् अवेहि [भा.पु. १०.१४.५५] इत्य् आदि ॥१३॥

विश्वनाथः  तस्य स्वप्रभोर् अद्भुतां लीलां कृपालुतां च स्मरन् साश्चर्यम् आह । यः खल्व् अत्र अस्मद्विधदुर्जीवानां नानादुःखमयप्रतिशरीर्र एवास्ते किम् अस्मान् पालयितुम् । किं वा, स्वैरलीलत्वेनेति न विद्म इति भावः । तम् अहं नमामीत्य् अन्वयः । अहं स्वदुष्कृतफलं भुञ्जानः कर्मबन्धो यद् अत्रास्मि तद् उचितम् एव, स कथम् अत्र दुर्गन्धे महानरके अन्तर्यामित्वेनापि तिष्ठतीत्य् आह कर्मभिर् बद्ध इव, न तु बद्धः । वृन्दावनभुवि चलच्चरणारविन्दत्वात् आवृतात्मा अहं यथा तथैव देहेनावृतस्वरूप इव, न त्व् आवृतः । उक्तयुक्तेर् एव किं कृत्वा भूतादिमयीं मायां स्वशक्तिम् अवलम्ब्य प्रवर्त्य ।

नन्व् एवं तर्हि तस्मिन् मायावलम्बान् मालिन्यं विकारश् च प्रसज्जेतेति । अत आहविशुद्धं निर्विकारं च । तत्र हेतुःअखण्डबोधं मज्ज्ञानम् इव यस्य ज्ञानं मायया खण्डयितुम् अशक्यम् इत्य् अर्थः ।

ननु कथम् इदम् अवगतं त्वयेत्य् अत आह आसमन्तात् तप्यमानेऽत्र हृदये स्थित्वा येन मह्यम् अप्य् एवं ज्ञानं दत्तं तस्य ज्ञानं कथं खण्डितं भवेद् इति ॥१३॥

 ओ)०(ओ

॥ ३.३१.१४ ॥

यः पञ्चभूतरचिते रहितः शरीरे
च्छन्नोऽयथेन्द्रियगुणार्थचिदात्मकोऽहम् ।
तेनाविकुण्ठमहिमानम् ऋषिं तम् एनं
वन्दे परं प्रकृतिपूरुषयोः पुमांसम् ॥

श्रीधरः  ननु त्वम् अपि वस्तुतः शुद्ध एव असङ्गो ह्य् अयं पुरुषः इत्यादिश्रुतेः । तत् कथं युवयोर् अयं विशेषः ? तत्राहयः पञ्चभिर् भूतै रचिते शरीरे अयथा मिथ्यैव छन्नः, न वस्तुतः । यतस् तेन शरीरेण रहितोऽसङ्गोऽतोऽयथैवेन्द्रियगुणार्थचिदात्मकः इन्द्रियाणि च गुणाश् च अर्थाश् च चिदाभासश् च तदात्मकः सोऽहं तं वन्दे । कथम्भूतम् ? तेन शरीरेणाविकुण्ठो महिमा यस्य तम् । अवगुण्ठेति पाठेऽवसन्नं गुण्ठनम् आवरणं यस्य स महिमा यस्येत्य् अर्थः । तत्र हेतुः, प्रकृतिपुरुषयोः परं नियन्तारम् । कुतः ? ऋषिं सर्वज्ञं विद्याशक्तिम् इत्य् अर्थः । विद्याविद्याकृतो विशेष इति भावः ॥१४॥

क्रमसन्दर्भः  तद् एवं बन्धाबन्धादिकं योजयतिय इति । शरीरे यथाहं छन्नस् तथान्तर्यामितया तत्प्रवेशात् यस् तत्र छन्नोऽपि रहितस् तत्स्पर्शशून्यः । तत्र स्वस्य तत्स्पर्शे हेतुःइन्द्रियेति । तस्य तु तदस्पर्शेन विशेषम् आहतेनेति । शरीरेन्द्रियादिस्पर्शशून्यत्वेनाविकुण्ठेत्यादि । यतः प्रकृतिपुरुषयोः परमविद्यास्पर्शास्पर्शयोग्यस्वरूपवैलक्षण्याद् आवयोर् इति भावः । यद् वा, य इन्द्रियगुणार्थचिदात्मको लिङ्गशरीराध्यस्तचिद्रूपो यथा येन निजेश्वराज्ञानादिप्रकारेण पञ्चभूतरचिते शरीरे च्छन्नस् तेन चावृतस् तथा तेनैव प्रकारेण सोऽहं तेन पूर्वोक्तेन निजेश्वरेण रहितस् तस्माद् विमुखतां प्राप्तस् तम् एनम् अकस्मान् मनस्य् आविर्भवन्तं वन्दे, महाकरुणामयतया स्तौमि । तत्र तस्य महिमकीर्तने स्वायोग्यतां दर्शयति । अविकुण्ठेत्यादिना । ऋषिं ब्रह्मादीनाम् अपि गुरुं प्रकृतेस् तद्द्रष्टुर् महापुरुषस्य च परं परमतत्त्वं तं नराकारं शृईकृष्णाख्यं स्वयम्भगवन्तम् इत्य् अर्थः ॥१४॥

विश्वनाथः  नन्व् एवं चेत् स कथम् अत्र शरीर्रे तिष्ठेत् तत्राहयः शरीर्रेऽत्र रहितः इन्द्रियाणि गुणाश् च अर्थाश् च तेष्व् एव चिच् चैतन्यं यस्य तथाभूत आत्मा स्वरूपं यस्य सोऽहं यथात्र शरीर्रे च्छन्न एव तथा योऽत्र रहितः स्थितोऽप्य् अस्थित एवेत्य् अर्थः । तेन हेतुना न विशेषेण कुण्ठो महिमा यस्य तम् । तेनावगुण्ठेति पाठे भागुरिमतेऽकारलोपेनात्र समासे अवगुण्ठमहिमानम् अनावृतैश्वर्यम् । प्रकृतेस् तद्द्रष्टुर् महापुरुषस्य च परं ताभ्यां परतत्त्वं पुमांसं श्रीकृष्णम् ॥१४॥

 ओ)०(ओ

॥ ३.३१.१५ ॥

यन्माययोरुगुणकर्मनिबन्धनेऽस्मिन्
सांसारिके पथि चरंस् तदभिश्रमेण ।
नष्टस्मृतिः पुनर् अयं प्रवृणीत लोकं
युक्त्या कया महदनुग्रहम् अन्तरेण ॥

श्रीधरः  ननु ज्ञानेनायं बन्धो निवर्तिष्यते किं परमेश्वरवन्दनेन ? तत्राहयस्य मायया नष्टस्मृतिः सन्, संसारसम्बन्धिनि पथि तदभिश्रमेण तत्कृतेन क्लेशेन चरन्न् अयं जीवो महतस् तस्यैवेश्वरस्यानुग्रहं विना पुनः कया युक्त्या लोकं निजस्वरूपं प्रवृणीत सम्भजेत ? अभिश्रमहेतुत्वेन पन्थानं विशिनष्टि उरूणि गुणनिमित्तानि कर्माणि नितरां बन्धनानि यस्मिन् । ईश्वरस्य प्रसादं विना ज्ञानाभावात् स एव सेव्य इत्य् अर्थः ॥१५॥

क्रमसन्दर्भः  नान्वितो निःसृत्य भजनं कुरु इत्य् आशङ्क्य तस्य दुर्लभताम् आहयद् इति । यस्य मञयेत्य् आदि तं लोकं स्वाश्रयं त्वां पुनस् तत्प्राप्तिकारणं महदनुग्रह एव तावद् दुर्लभ इति भावः ॥१५॥

विश्वनाथः  नन्व् ईदृशी भक्तिस् त्वया कथं प्राप्तेति तत्र भक्तेः प्राप्तिकारणं महदनुग्रह एवेत्य् आहयद् इति । तदतिश्रमेण तत्पथपर्यटनश्रमेण हेतुना नष्टस्मृतिर् अयं मल्लक्षणो जनः महदनुग्रहं विना कया युक्त्या लोकं भगवतो धाम प्रवृणीत स्वाभीप्सितवरत्वेन वृणुयात्, अपि तु न कयापीति । अतः पूर्वजन्मनि कृष्णभक्तस्य कस्यैच्न् मद्गुरोः प्रसादविलसितम् एवैतन् मे कृष्णभजनम् इति भावः ॥१५॥

 ओ)०(ओ

॥ ३.३१.१६ ॥

ज्ञानं यद् एतद् अदधात् कतमः स देवस्
त्रैकालिकं स्थिरचरेष्व् अनुवर्तितांशः ।
तं जीवकर्मपदवीम् अनुवर्तमानास्
तापत्रयोपशमनाय वयं भजेम ॥

मध्वः  कतमः सुखतमः ॥१६॥

श्रीधरः  ईश्वर एव ज्ञानद इत्य् उपपादयन्न् आहयद् एतत् त्रिकालविषयं ज्ञानं तत्तं विना कतमो मय्य् अदधान् न कोऽपि । किन्तु स देव ईश्वर एव । नन्व् अन्यः प्रकृष्टो जीवो दधातु, नेत्य् आहजीवरूपां कर्मपदवीम् अनुवर्तमाना वयम् इति तद् व्यतिरेकेण न कोऽपि समर्थ इत्य् अर्थः । अन्यस्यात्रासम्भवम् उक्त्वा तस्य सम्बवम् आहस्थिरेषु चरेषु चान्तर्यामिरूपोऽनुवर्तितोंऽशो येन तं भजेन ॥१६॥

क्रमसन्दर्भः  तस्मात् प्राचीनमहदनुग्रहादरेण प्रकटितात्मज्ञानं तम् एवाविस्मृतये सम्प्रति प्रपन्ना इत्य् आहज्ञानम् इति । बहुत्वं स्वसाधारणजीवान्तरसद्भावनया त्रैकालिकं नित्यरूपं तम् ॥१६॥

विश्वनाथः  ननु तं परमेश्वरं केन प्रमाणेन ज्ञात्वा भजसीति तत्रानुमानेनैवेत्य् आहज्ञानं यद् एतत् मय्य् अधमेऽपि अदधात् धारयामास अर्पयति स्मेत्य् अर्थः । स कतमो देवो भवेत् । देवेषु मध्ये कश्चिन् मुख्यो भवेद् इति यज् ज्ञानान्यथानुपपत्त्या एवानुमीयमानं त्रैकालिकं भूतभविष्यद्वर्तमानकालेषु विराजमानं स्थिरचरेष्व् अनुवर्तितोऽन्तर्यामिरूपोऽंशो येन तम् । जीवसम्बन्धिनीं कर्मपदवीम् ॥१६॥

 ओ)०(ओ

॥ ३.३१.१७ ॥

देह्य् अन्यदेहविवरे जठराग्निनासृग्
विण्मूत्रकूपपतितो भृशतप्तदेहः ।
इच्छन्न् इतो विवसितुं गणयन् स्वमासान्
निर्वास्यते कृपणधीर् भगवन् कदा नु ॥

श्रीधरः  स्वदुःखं विज्ञापयन्न् आहदेहीति । अन्यदेहविवरे मातुर् उदरकुहरे योऽसृग्विण्मूत्रकूपस् तस्मिन् पतितस् तत्र जठराग्निना भृशं तप्तो देहो यस्य । अत एव कृपणधीरितो विवराद् विवसितुं निर्गन्तुम् इच्छन् स्वमासान् गणयन्न् असौ कदा नु अहो बहिर् निर्वास्यते ॥१७॥

क्रमसन्दर्भः  न व्याख्यातम्.

विश्वनाथः  हे प्रभो ! मम दुःखं सुखं त्वच्चरणप्राप्तिश् चेत्य् एतत् सर्वं त्वदधीनम् इत्य् अहम् अतिबाल्याद् अतितारुण्याच् च किम् अपि पृच्छामीत्य् उद्देशेनैव भगवन्तम् आहअहं देही अन्यदेहविवरे मातुर् उदरकुहरे, अत इतो विवरात् विवसितुं वियुक्तीभवितुम् इच्छन् स्वमासान् अयम् अष्टमोऽयं दशम इत्य् एवं गणयन् कृपणधीः स्वीयदुःखसुखदत्तदृष्टित्वात् कुबुद्धिर् मल्लक्षणोऽयं जनः कदा निर्वास्यते, बहिर् निष्क्रामयिष्यते भवत्येत्य् अत्र तस्य कष्टस्य सोढुम् अशक्यत्वाद् बहिर् एव तत्र त्वां भजेयेति भावः ॥१७॥

 ओ)०(ओ

॥ ३.३१.१८ ॥

येनेदृशीं गतिम् असौ दशमास्य ईश
सङ्ग्राहितः पुरुदयेन भवादृशेन ।
स्वेनैव तुष्यतु कृतेन स दीननाथः
को नाम तत्प्रति विनाञ्जलिम् अस्य कुर्यात् ॥

श्रीधरः  तत् कृतम् उपकारं स्मरन्न् आहयेनेदृशीं गतिं ज्ञानम् । भवादृशेनेति निरुपमेनेत्य् अर्थः । स्वकृतेनैव स्वयं तुष्यतु । अञ्जलिमात्रं विना तत्कृतोपकारे प्रत्युपकारं कः कुर्यात् ? इत्य् अर्थः ॥१८॥

क्रमसन्दर्भः  इदृशीं त्वद्भक्तिलक्षणां गतिम् अवस्थाम् । भवतेत्य् अध्याहारात् भवत्तुल्येन भवतेति निरुपमत्वं व्यञ्जितम् । स्वकृतेनैव स्वयं तुष्यत्व् इति दुर्गततमोऽयं यदि सकृन्मयानुगृहीतस् तर्हि कथं त्यजेतेति विचार्येत्य् अर्थः ॥१८॥

विश्वनाथः  ननु तर्हि कदा निर्वास्यते इति माम् उक्त्वा मयि सम्प्रत्य् अपि त्वाम् इतो बहिर् निष्क्रमयेति निर्दयत्वम् एव किं प्रसञ्जयसीति तत्र सलज्जं सशङ्कं सरसनाद् अंशं सात्मधिक्कारम् आहयेनेदृशीं देवैर् अपि दुर्लभां गतिं त्वद्भक्तत्वलक्षणाम् अवस्थां दशमास्यो गर्भस्थोऽप्य् अहं ग्राहितः पुरुदयेन भवादृशेनेति भवतेत्य् आक्षेपलब्धस्य विशेषणात् भवत्सदृशो दयालुर् भवान् एव नान्य इत्य् अनन्वयालङ्कारो बोधितः । एतत्प्रतिकृतिस् तु मया ब्रह्मायुषाप्य् अश्क्येत्य् आह स्वकृतेनैव स्वयं तुष्यतु । अञ्जलिम् अञ्जलिमात्रं विना तत्प्रतिविधिं को नाम कुर्यात् कर्तुं शक्नुयात् तस्य तव ॥१८॥

 ओ)०(ओ

॥ ३.३१.१९ ॥

पश्यत्य् अयं धिषणया ननु सप्तवध्रिः
शारीरके दमशरीर्य् अपरः स्वदेहे ।
यत्सृष्टयासं तम् अहं पुरुषं पुराणं
पश्ये बहिर् हृदि च चैत्यम् इव प्रतीतम् ॥

मध्वः अशरीर्रवत् परमात्मव परमात्मन एव देहोऽपि तद्वशत्वात् ।

तत्त्वज्ञानं तु देवानां गर्भस्थानां भविष्यति ।
उत्तमानाम् ऋषीणां वाप्य् अन्येषां बहुजन्मगम् ॥ इति स्कान्दे ॥१९॥

श्रीधरः  ईदृशीं गतिम् इत्य् अनेन जात्यन्तरविलक्षणं ज्ञानं प्रापितवान् इत्य् उक्तं तद् एव वैलक्षण्यम् आहपश्यतीति । अयम् अपरः पश्वादिः सप्तवध्रिर् जीवः स्वदेहे शारीरके शरीरभवे सुखदुःखे केवलं ननु पश्यति । अहं पुनर् यत्सृष्टया धिषणया यद्दत्तेन विवेदज्ञानेन दमशरीरी । दम ईत्य् उपलक्षणम् । शमदमादियुक्तशरीरवान् आसम् अभवम् । तम् एव च पुराणम् अनादिं पुरुषं पूर्णं बहिश् च हृदि च पश्ये पश्यामीत्य् अन्वयः । कथम् ? अपरोऽक्षतया प्रतीतं चैत्यम् इव । अहङ्कारास्पदं भोक्तारम् इवेत्य् अर्थः ॥१९॥

क्रमसन्दर्भः  ईदृशीं गतिं [भा.पु. ३.३१.१९] इत्य् अनेन मनुस्यजाताव् अपि अन्यविलक्षणं ज्ञानं प्रापितवान् इत्य् उक्तम् । तद् एव वैलक्षण्यं स्पष्टयतिपश्यतीति । अयं मनुष्यजातिम् आपन्नः सप्तवध्रिर् गर्भगतो जिवह् सर्व एव तत्रोत्पन्नया धिषणया अनेकजन्मगतशरीरभवे सुखदुःखे केवले पश्यति । तेष्व् अपरस् तु कश्चिद् भाग्यवान् दमशरीरी तदुपलक्षितयोगयुक्तशरीरवान् अपि भवति । अहं पुनः स तत्तज्जीवनिर्विशेषोऽपि यद्दत्तया धिषणया तम् अपि पश्यामि । तत्र निरुक्तं च दर्शितम्मृतश् चाहं पुनर् जातो जातश् चाहं पुनर् मृतः [नि. १३.१९] इत्यादितद्भावनावाक्यानन्तरम् । साङ्ख्यं योगं समभ्यस्येत् पुरुषं वा पञ्चविंशकम् इति । अत्र टीकाकृद्भिर् अपि अहं पुनः इत्य् अनेन मनुष्यजातिष्व् अप्य् एवायं विलक्षणतया सम्मतः ॥१९॥

विश्वनाथः  स्वस्मिन् भगवत्कृपातिशयम् अन्यतो वैलक्षण्येनाहपश्यतीति अयं मनुष्यजातिम् आपन्नः सप्तवध्रिर् गर्भगतो जीवः शारीरके शरीर्रभवे सुखदुःखे एव धिषणया बुद्ध्या पश्यति, ततोऽप्य् अपरः कश्चिद् भाग्यवान् स्वदेहे स्थितो दमशरीर्री ज्ञानी भवति । अहं तु स प्रसिद्धः पापात्मापि यत्सृष्टया यद्दत्तया धिषणया तं पुराणं पुरुषं पुरुषोत्तमं चैत्त्यं चित्ताधिष्ठातारं चित्तेनापि सेव्यं प्रभुं बहिश् च हृदि च प्रतीतम् अपरोक्षतया प्राप्तम् इव पश्ये पश्यामि । अत्र निरुक्ते च वाशब्देन दर्शितं जीवानां त्रैविध्यम्मृतश् चाहं पुनर् जातो जातश् चाहं पुनर् मृतः [नि. १३.१९] इति तद्भावनावाक्यानन्तरम् । साङ्ख्यं योगं समभ्यस्येत् पुरुषं वा पञ्चविंशकम् इति ॥१९॥

 ओ)०(ओ

॥ ३.३१.२० ॥

सोऽहं वसन्न् अपि विभो बहुदुःखवासं
गर्भान् न निर्जिगमिषे बहिर् अन्धकूपे ।
यत्रोपयातम् उपसर्पति देवमाया
मिथ्या मतिर् यदनु संसृतिचक्रम् एतत् ॥

श्रीधरः  विवेकाज्ञानकृतं संसारोद्वेगम् अनुवदन् मोक्षमार्गम् एवाध्यवस्यतिसोऽहम् इति द्वाभ्याम् । हे विभो ! बहुदुःखवासं यथा भवति, तथा गर्भे वसन्न् अपि सोऽहं गर्भाद् बहिर् न निर्गन्तुम् इच्छामि । तत्र हेतुःअन्धकूपप्राये यत्र बहिर् उपयातं गतं प्राणिनं देवस्य तव मायोपसर्पति व्याप्नोति । यद् अनु यां मायाम् अनु मिथ्या मतिर् देहेऽहम्बुद्धिः संसृतिचक्रं च कलत्रपुत्रादिसम्बन्धाद् उपसर्पति ॥२०॥

क्रमसन्दर्भः  न व्याख्यातम्.

विश्वनाथः  ननु त्वं भक्त्यैव माम् एवं ब्रूषे किं चात्र दुःखेनोद्विजसे च यतः कदा निर्वास्यत इति निवेदयिष्यतस् त्वाम् अधुनैवातो गर्भान् निष्क्रमयामीति तत्र न न नेत्य् आह सोऽहम् इति यत्र बहिर् उपयातं प्राणिनं देवस्य तव माया उपसर्पति व्याप्नोति, यद् अनु याम् अनु मिथ्यामतिर् देहे अहम्बुद्धिस् ततश् च संसृतिचक्रम् ॥२०॥

 ओ)०(ओ

॥ ३.३१.२१ ॥

तस्माद् अहं विगतविक्लव उद्धरिष्य
आत्मानम् आशु तमसः सुहृदात्मनैव ।
भूयो यथा व्यसनम् एतद् अनेकरन्ध्रं
मा मे भविष्यद् उपसादितविष्णुपादः ॥

श्रीधरः  तस्माद् अत्रैव स्थितोऽपि विगतविक्लवोऽव्याकुलः सन् सुहृदा आत्मना सारथिरूपया बुद्ध्यैवात्मानं तमसः संसाराद् उद्धरिष्यामि । अनेकरन्ध्रं नानागर्भवासरूपम् एतद् व्यसनं दुःखं यथा मे मा भविष्यत् न भविष्यति तथा । कात्र तव साधनसामन्री तत्राहौपसादितौ हृदयं प्रापितौ विष्णोः पादौ येन मया सः ॥२१॥

क्रमसन्दर्भः  यस्माद् ईदृक्कृपाभाजनं कृतोऽस्मि । तस्माद् आत्मना परमात्मनैव सुहृदा उपसादितौ सन्निधापितौ तत्रांशेनावतीत्र्णस्य विष्णोर् वीर्याणि शंस नः [भा.पु. १०.१.२] इति प्रसिद्धेः श्रीकृष्णाख्यस्य विष्णुरूपस्य स्वस्य पादौ यत्र सोऽयं तथात्मानम् उद्धरिष्ये यथा भूय इत्य् आदि ॥२१॥

विश्वनाथः  तर्हि किं निश्चिनोषीति ? तत्राहतस्माद् इति । तत्रैव स्थितो दुःखेनापि विगतविक्लवोऽव्याकुलः सन् सुहृदा आत्मना सारथिरूपया बुद्ध्यैव अनया त्वद्दत्तया आत्मानं तमसः संसाराद् उद्धरिष्यामि यथा एतत् अनेकरन्ध्रं नवद्वारस्थूलदेहलक्षणं व्यसनं विपत्तिर् मे अमं मा भविष्यन् न भविष्यति । कात्र तव साधनसामग्री, तत्राह उपसादितौ स्मरणकीर्तनादिभिर् आश्रितौ विष्णोस् तव पादौ येन तस्य ॥२१॥

 ओ)०(ओ

॥ ३.३१.२२ ॥

कपिल उवाच
एवं कृतमतिर् गर्भे दशमास्यः स्तुवन्न् ऋषिः ।
सद्यः क्षिपत्य् अवाचीनं प्रसूत्यै सूतिमारुतः ॥

श्रीधरः  दशम् आसाः परिच्छेदका यस्येति प्रसूतिपूर्वक्षणोपलक्षणम् । ऋषिर् जीवः । सद्यस् तत् क्षणम् एव । अवाचीनम् अवाङ् मुखम् । सूतिहेतुर् मारुतः । क्षिपति नुदति ॥२२॥

क्रमसन्दर्भः  अत्र श्रीभगवान् उवाचेति क्वचित् । य ऋषिर् भगवद्द्रष्टा पूर्वोक्तरीत्या ब्रह्मवैवर्तवर्णितश्रीशुकदेव इव कश्चित् स दशमास्य एव स्तुवन् कृतमतिः पूर्णभगवज्ज्ञानो भवति । अतः प्रसङ्गेनैवोक्तमहिम्नस् तस्य जन्मादिसांषारिकावस्थाभासो न वर्णनीय इति भावः । यस् तु प्रस्तुतो दुर्जीवस् तस्य तु पुनर् दुरवस्था श्रूयताम् इत्य् आहसद्य इति । अवाचीनम् अधोगच्छन्तं संसारपदवीम् अनुवर्तमानम् इत्य् अर्थः । तं दशमास्यत्वे सति सूतिहेतुर् मारुतः सद्यः क्षिपति । यस् तु शुकदेववद् भगवज्ज्ञानपूर्णः, स तु तद्वत् स्वातन्त्र्येणैवाविर्भवतीत्य् अर्थः । मध्यस्थितानां तु जीवानां तारतम्यं ज्ञेयम् इति भावः । अत्रैकवाक्यत्वे सति पूर्वार्धेऽपि द्वितीयान्तान्य् एव पदानि प्रयुज्येरन्न् इति ज्ञेयम् ॥२२॥

विश्वनाथः  एवं कृत्वा गर्भ एवोषित्वा कृष्णं भजामीति निश्चिता मतिर् येन सः । स्तुवन् सन् ऋषिर् एव भवेद् इत्य् अन्वयः । न तस्य गर्भान् निःसृतस्य पुनः संसार इति भावः । यस् तु प्रस्तुतः पूर्वाध्यत एव प्रक्रान्तो जीवस् तस्य दुरवस्था श्रूयताम् इत्य् आहसद्य इति । अवाचीनम् अधोगच्छन्तं सांसारिकं सूतिहेतुर् मारुतः प्रसूयै सद्यो दशमासीयक्षण एव क्षिपति । तेन यः स्तुवन् ऋषिर् भवेत्, स तु सूतिमारुतक्षेपं विनैव गर्भान् निर्गच्छतीत्य् अर्थो लभ्यते । अत्रैक एव जीवो यदि विवक्षितः स्यात् तदा पूर्वार्धेऽपि कृतमतिम् इत्य् एवं द्वितीयानान्य् एव पदानि प्रयुज्येरन्न् इति सन्दर्भः ॥२२॥

 ओ)०(ओ

॥ ३.३१.२३ ॥

तेनावसृष्टः सहसा कृत्वावाक्शिर आतुरः ।
विनिष्क्रामति कृच्छ्रेण निरुच्छ्वासो हतस्मृतिः ॥

श्रीधरः  अवसृष्टोऽधः क्षिप्तः सन् ॥२३॥

क्रमसन्दर्भः  हता स्मृतिः पूर्वपूर्वजन्मानुसन्धानलक्षणा यस्य सः ॥२३॥

विश्वनाथः  हता स्मृतिः मृतश् चाहं पुनर् जातः इत्य् आदिपूर्वपूर्वजन्मानुसन्धानलक्षणा यस्य सः ॥२३॥

अन्वयः तेन सूतिवातेन सहसा अवसृष्टः अधःक्षिप्तः सन् शिरः अवाक् अधः कृत्वा आतुरः अवशः निरुच्छ्वासः मूर्च्छितः हतस्मृतिः हता विनष्टा पूर्वोक्ता स्मृतिः यस्य सः अतिकृच्छ्रेण बहुक्लेशेन विनिष्क्रामति बहिः आगच्छति ॥२३॥

 ओ)०(ओ

॥ ३.३१.२४ ॥

पतितो भुव्य् असृङ्मिश्रः विष्ठाभूर् इव चेष्टते ।
रोरूयति गते ज्ञाने विपरीतां गतिं गतः ॥

श्रीधरः  रोरूयति रोरूयते ॥२४॥

क्रमसन्दर्भः  पतित इति त्रिकम् । विण्मूत्रे विष्ठाभूः कृमिर् इव । ज्ञाने अनेकजन्मगतसुखदुःखादिविषये पूर्वपूर्वमहादुह्खे विस्मृते साम्प्रतिकक्षुद्रदुःखेनैव दुह्खी भवतीत्य् अर्थः ॥२४॥

विश्वनाथः  विष्ठाभूः कृमिर् इव रोरूयति रोरूयते ज्ञाने प्राचीने गते सति विपरीताम् अज्ञत्वलक्षणां, भक्तजीवस्यापि वस्तुस्वाभाव्याद् आबाल्यं प्रायो ज्ञानम् आवृतं तिष्ठति । ततः किञ्चिन्मात्रं सत्सङ्गेनोद्बुद्धपूर्वसंस्कारस्य भक्त्या भगवत्प्राप्तिर् इति ज्ञेयम् ॥२४॥

 ओ)०(ओ

॥ ३.३१.२५ ॥

परच्छन्दं न विदुषा पुष्यमाणो जनेन सः ।
अनभिप्रेतम् आपन्नः प्रत्याख्यातुम् अनीश्वरः ॥

श्रीधरः  परस्य छन्दम् अभिप्रायम् अविदुषा । अनभिप्रेतं स्तन्यार्थं रोदने उदरव्यथां प्रकल्प्य निम्बरसपानम् उदरव्यथया रोदने स्तनपानम् इत्यादि ॥२५॥

क्रमसन्दर्भः  न व्याख्यातम्.

विश्वनाथः  परस्य छन्दम् अभिप्रायम् अविदुषा स्तन्यार्थं रोदने उदरव्यथां रोदने क्षुधां प्रकल्प्य स्तन्यं पाययता जनेन मात्रादिना ॥२५॥

 ओ)०(ओ

॥ ३.३१.२६ ॥

शायितोऽशुचिपर्यङ्के जन्तुः स्वेदजदूषिते ।
नेशः कण्डूयनेऽङ्गानाम् आसनोत्थानचेष्टने ॥

श्रीधरः  आसनोत्थानचेष्टने चानीशः सन् रोरूयतीत्य् अनुषङ्गः ।

क्रमसन्दर्भः  न व्याख्यातम्.

विश्वनाथः  नेशः, न समर्थः । रोरूयत इत्य् अनुषङ्गः ॥२५॥

 ओ)०(ओ

॥ ३.३१.२७ ॥

तुदन्त्य् आमत्वचं दंशा मशका मत्कुणादयः ।
रुदन्तं विगतज्ञानं कृमयः कृमिकं यथा ॥

श्रीधरः  आमा कोमला त्वग् यस्य तम् । विगतं गर्भे जातं ज्ञानं यस्य ॥२७॥

क्रमसन्दर्भः  न व्याख्यातम्.

विश्वनाथः  आमा कोमला त्वग् यस्य तम् । कृमिकं क्षुद्रकृमिम् ॥२७॥

 ओ)०(ओ

॥ ३.३१.२८२९ ॥

इत्य् एवं शैशवं भुक्त्वा दुःखं पौगण्डम् एव च ।
अलब्धाभीप्सितो ञ्ज्ञानाद् इद्धमन्युः शुचार्पितः ॥
सह देहेन मानेन वर्धमानेन मन्युना ।
करोति विग्रहं कामी कामिष्व् अन्ताय चात्मनः ॥

श्रीधरः  शैशवं पञ्चवर्षाणि । ततः पौगण्डं यौवनाद् अर्वाक् । तत्र चाध्ययनादि दुःखम् । यौवने दुःखम् आह सार्धैस् त्रिभिः । अलब्धाभीप्सितत्वेन शुचार्पितो व्याप्तः । अज्ञानाद् इद्धो दीप्तो मन्युर् यस्य सः ॥२८॥ देहेन सहैव वर्धमानेनाभिमानेन मन्युना च विग्रहं विरोधं करोति । आत्मनोऽन्ताय नाशाय ॥२९॥

क्रमसन्दर्भः  इतीति युग्मकम् ॥२८॥

विश्वनाथः  इद्धमन्युर् उद्दीप्तक्रोद्धः । शुचार्पितः शोकव्याप्तः ॥२८२९॥

ओ)०(ओ

॥ ३.३१.३० ॥

भूतैः पञ्चभिर् आरब्धे देहे देह्य् अबुधोऽसकृत् ।
अहं ममेत्य् असद्ग्राहः करोति कुमतिर् मतिम् ॥

श्रीधरः  अज्ञानं प्रपञ्चयति । भूतैर् आरब्धे देहे । असदाग्रहोऽहं ममेति मतिं करोति ॥३०॥

क्रमसन्दर्भः  न व्याख्यातम्.

विश्वनाथः  अज्ञानं दर्शयति । भूतैः पञ्चभिर् आरब्ध इति देहस्य स्वतोऽन्यत्वं स्पष्टम् एव । तद् अपि तत्रैव अहं ममेति मतिं करोति असद्ग्राहः असद्वस्त्व् एव गृह्णाति, न तु सत् ॥३०॥

 ओ)०(ओ

॥ ३.३१.३१ ॥

तदर्थं कुरुते कर्म यद्बद्धो याति संसृतिम् ।
योऽनुयाति ददत् क्लेशम् अविद्याकर्मबन्धनः ॥

श्रीधरः  तदर्थं देहार्थम् । यद् येन कर्मणा बद्धः । यो देहः अनुयाति पुनः पुनर् आयात्य् अनुवर्तत इति वा । कुतः ? अविद्याकर्मभ्यां बध्यत इति तथा ॥३१॥

क्रमसन्दर्भः  न व्याख्यातम्.

विश्वनाथः  अर्थं देहार्थम् । यद् येन कर्मणा बद्धः । यो देहो जीवाय क्लेशं नरकादिदुःखं ददत् दातुम् अनुयाति, अविद्यया कर्मबन्धनं यतः सः । यो देहः क्लेशं ददाति, तम् एव पापकर्मणापि पुष्यतीति मौढ्यम् ॥३१॥

 ओ)०(ओ

॥ ३.३१.३२ ॥

यद्य् असद्भिः पथि पुनः शिश्नोदरकृतोद्यमैः ।
आस्थितो रमते जन्तुस् तमो विशति पूर्ववत् ॥

श्रीधरः  यद्य् असद्भिर् आस्थितोऽधिष्ठितः संस् तेषां पथि रमते । पथि सन्मार्गे आस्थितोऽपि यद्य् असद्भिः सह रमत इति वा तर्हि यातनादेह आवृत्येत्य् आदिपूर्वोक्तप्रकारेण तमो नरकं प्रविशति ॥३२॥

क्रमसन्दर्भः  साधारणकामासक्तिदोषम् उक्त्वा पापजतदासक्तिदोषम् आहयदीति । असद्भिः पापिष्ठैः ॥३२॥

विश्वनाथः  पूर्ववद् इति यातनादेह आवृत्येति पूर्वोक्तप्रकारेण नरकं विशति यद्य् असद्भिर् इत्य् अनेन । “यदि सद्भिः पथि पुनः कृष्णसेवाकृतोद्यमैः । आस्थितो रमते जन्तुः कृष्णं प्राप्नोति पूर्ववद् ॥” इति च लभ्यते । अत्र पूर्ववद् इति पूर्वोक्तभक्तजीववद् इत्य् अर्थः ॥३२॥

 ओ)०(ओ

॥ ३.३१.३३३४ ॥

सत्यं शौचं दया मौनं बुद्धिः श्रीर् ह्रीर् यशः क्षमा ।
शमो दमो भगश् चेति यत्सङ्गाद् याति सङ्क्षयम् ॥
तेष्व् अशान्तेषु मूढेषु खण्डितात्मस्व् असाधुषु ।
सङ्गं न कुर्याच् छोच्येषु योषित्क्रीडामृगेषु च ॥

मध्वः असत्सङ्गं निन्दतिसत्यम् इति त्रिभिः । बुद्धिः परमपुरुषार्थविषया । श्रीर् धनधान्यलक्षणा । ह्रीर् लज्जा । यशः कीर्तिः । क्षमा सहिष्णुत्वम् । शमो बाह्येन्द्रियनिग्रहः । दमो मनोनिग्रहः । भग उन्नतिः । यत् सङ्गाद् येषाम् असतां सङ्गात् ॥३३॥
खण्डितात्मावसायिषु जीवमात्रज्ञानिषु ॥ ३४ ॥

श्रीधरः  दयेत्य् अत्र तप इति क्वचित् एष पुण्यारण्यसम्मतः ॥३३॥ खण्डितात्मसु देहात्मबुद्धिषु । योषितां क्रीडामृगवदधीनेषु । यथा च योषित्सङ्गिनां सङ्गतो बन्धस् तथान्यप्रसङ्गतो न भवेत् ।

क्रमसन्दर्भः  दयेत्य् अत्र तप इति क्वचित्, एतत् पुण्यारण्यमतम् । चकाराद् यथैवासाधुषु तेषु न कुर्यात् । तथा योषित्क्रीडामृगेषु न कुर्याद् इत्य् अर्थः ॥३३३४॥

विश्वनाथः असन्त एव के इति तान् लक्षयन् तत्सङ्गं निषिद्ध्यति सत्यम् इति त्रिभिः । खण्डितात्मसु आत्मनोऽधःपातनाद् आत्मघातिष्व् इत्य् अर्थः ॥३३३४॥

 ओ)०(ओ

॥ ३.३१.३५ ॥

न तथास्य भवेन् मोहो बन्धश् चान्यप्रसङ्गतः ।
योषित्सङ्गाद् यथा पुंसो यथा तत्सङ्गिसङ्गतः ॥

मध्वः सत्पुंसु च तथा स्त्रीषु न सङ्गो दोषम् आवदेत् ।
यथायोग्यं गुणा नैव दोषकृद् दृष्टजन्तुषु ॥ इति वाराहे ॥३५॥

श्रीधरः  

क्रमसन्दर्भः  तद्दोषम् एव दर्शयतिन तथेति । सङ्गोऽत्र तत्तद्वासनया तत्तद्वार्तादिमयः ॥३५॥

विश्वनाथः यथा च तत्सङ्गिसङ्गत इति चकारोऽत्र अध्याहार्यः ॥३५॥

[अत्र यथाश्लोकं ११.१४.३०पद्यं द्रष्टव्यम् ।]

 ओ)०(ओ

॥ ३.३१.३६ ॥

प्रजापतिः स्वां दुहितरं दृष्ट्वा तद्रूपधर्षितः ।
रोहिद्भूतां सोऽन्वधावद् ऋक्षरूपी हतत्रपः ॥

श्रीधरः  योषित्सङ्गस्यानर्थहेतुतां प्रपञ्चयतिप्रजापतिर् इति सप्तभिः । रोहिद्भूतां मृगीरूपां सतीम् ऋक्षरूपी मृगाकारः सन् । हतत्रपो निर्लज्जः ॥३६॥

क्रमसन्दर्भः  न व्याख्यातम्.

विश्वनाथः  न च विवेकज्ञानादिमतां महापुरुषाणां धियं भ्रंशयितुं योषिन् न शक्नोतीति वाच्यम् इत्य् आह प्रजापतिर् ब्रह्मा, रोहिद्भूतां मृगीरूपां सतीम् । ऋष्यरूपी मृगाकारः सन् ॥३६॥

 ओ)०(ओ

॥ ३.३१.३७ ॥

तत्सृष्टसृष्टसृष्टेषु को न्व् अखण्डितधीः पुमान् ।
ऋषिं नारायणम् ऋते योषिन्मय्येह मायया ॥

मध्वः  भयः प्रधान उद्दिष्टो माया तद्वश उच्यते इति षाड्गुण्ये ॥३७॥

श्रीधरः  तेन ब्रह्मणा सृष्टा मरीच्यादयस् तैः सृष्टा कश्यपादयस् तैर् अपि सृष्टा देवमनुष्यादयस् तेषु को नु पुमान् अखण्डितधीर् अनाकृष्टमनाः ॥३७॥

क्रमसन्दर्भः  तत्सृष्ट्यन्तरवतारित्वेऽपि श्रीनारायणस्य त्व् अखण्डितधीरत्वम् एवेत्य् आहऋषिम् इति । अथवा नारायणविनाभूतस् तदनासक्तो यः स्याद् एष को नु तादृश इत्य् अर्थः ॥३७॥

विश्वनाथः  तेन ब्रह्मणा सृष्टा मरीच्यादयस् तैः सृष्टा कश्यपादयस् तैः सृष्टाः कश्यपादयस् तैर् अपि देवमनुष्यादयः । तेषु मध्येषु कृत्भावेषु नारायणम् ऋते नारायणं विना वर्तमानेषु नारायणम् अनुपासीनेष्व् इत्य् अर्थः । तेषु मध्ये नारायणं विनेति न व्याख्येयम्, नारायणस्य विधिसृज्यत्वापत्तेः ॥३७॥

[अत्रानुरूपार्थकं ११.२६.१५पद्यं द्रष्टव्यम् ।]

 ओ)०(ओ

॥ ३.३१.३८ ॥

बलं मे पश्य मायायाः स्त्रीमय्या जयिनो दिशाम् ।
या करोति पदाक्रान्तान् भ्रूविजृम्भेण केवलम् ॥

श्रीधरः  दिशां जयिनः शूरान् अपि ॥३८॥

क्रमसन्दर्भः  निर्णीते केवलम् इत्य् अमरकोषात् केवलम् इत्य् अव्ययम् । तच् च भ्रूविजृम्भस्य विशेषणम् । ततो भ्रूविजृम्भेणैवेत्य् अर्थः ॥३८॥

विश्वनाथः  दिशां जयिनः सर्वा दिशो विजित्य स्वान्तःपुरम् आगतांश् चक्रवर्तिनोऽपि या मां त्यक्त्वा अन्यदेशीयाः स्त्रीः सम्भोक्तुं दिग्विजयं करोषि धिक् त्वाम् इति व्यञ्जकेन कोपकुटिलीकृतेन भ्रूविजृम्भेण मानिनी स्त्रीजातिस् तान् प्रथमतः पदाक्रान्तान् पदप्रहारपरिभूतान् करोतीति केवलं निर्णीतम् । नात्र युक्त्र् अन्वेष्टव्येति भावः । निर्णीते केवलम् इत्य् अमरः ॥३८॥

 ओ)०(ओ

॥ ३.३१.३९ ॥

सङ्गं न कुर्यात् प्रमदासु जातु
योगस्य पारं परम् आरुरुक्षुः ।
मत्सेवया प्रतिलब्धात्मलाभो
वदन्ति या निरयद्वारम् अस्य ॥

श्रीधरः  प्रतिलब्ध आत्मरूपो लाभो येन । अस्य मुमुक्षोर् याः प्रमदा निरयद्वारं वदन्ति योगिनः ॥३९॥

क्रमसन्दर्भः  प्रमदासु स्वीयास्व् अपि । निरयः संसारः ॥३९॥

विश्वनाथः  प्रमदासु स्वीयास्व् अपि सङ्गम् आसकित्ं परं पारम् आरुरुक्षुर् ज्ञानी च प्रतिलब्धात्मभावो भक्तश् च न कुर्यात्, तेन नो शयानः पतत्य् अधः इति न्यायेन कर्मी स्त्रीसङ्गकृद् अपि न दुष्यतीति लभ्यते । अस्य पुम्मात्रस्य ॥३९॥

[अत्रानुरूपाभिप्रायकं ११.१४.२९तमं, ११.२६.२४शपद्यं च द्रष्टव्यम् ।]

 ओ)०(ओ

॥ ३.३१.४० ॥

योपयाति शनैर् माया योषिद् देवविनिर्मिता ।
ताम् ईक्षेतात्मनो मृत्युं तृणैः कूपम् इवावृतम् ॥

श्रीधरः  शनैः शुश्रूषादिमिषेणोपयाति या योषिद्रूपा माया तां मृत्युं प्रतिकूलाम् ईक्षेत ॥४०॥

क्रमसन्दर्भः  ताम् इति । यथा स्वपाल्यं पश्वन्तरं पतन्तं प्रति तृणैर् आवृतं कूपं मृत्युरूपम् ईक्षते, तथा योषित्वेनावृतां ताम् आत्मनो मृत्युरूपाम् ईक्षतेत्य् अर्थः ॥४०॥

विश्वनाथः  या च पुरुषं विरक्तं ज्ञात्वा स्वीयनिष्कामतां व्यञ्जयन्ती शुश्रूषादिमिषेणोपयाति साप्य् अनर्थकारिणीत्य् आहयोपयातीति । ईक्षेत् ईक्षेत । अत्र तृणाच्छादितकूपस्य मयि जनः पतत्व् इति भावनाभावात् कस्यचित् पार्श्वेऽप्य् अनागमनात् सर्वत्रोदासीना वा भक्तिज्ञानवैराग्यादिमती वा उन्मादाद् अचेतना निद्राणा वा मृतापि वा स्त्री सर्वथैव दूरे परित्याज्येति व्यञ्जितम् ॥४०॥

 ओ)०(ओ

॥ ३.३१.४१४२ ॥

यां मन्यते पतिं मोहान् मन्मायाम् ऋषभायतीम् ।
स्त्रीत्वं स्त्रीसङ्गतः प्राप्तो वित्तापत्यगृहप्रदम् ॥
ताम् आत्मनो विजानीयात् पत्यपत्यगृहात्मकम् ।
दैवोपसादितं मृत्युं मृगयोर् गायनं यथा ॥

श्रीधरः  मुमुक्षुं स्त्रियं प्रत्य् एतद् एवाहयां मन्यते इति द्वाभ्याम् । ऋषभायतीं पुरुषवद् आचरन्तीं यां मम मायां वित्तादिप्रदं पतिं मन्यते, तदा तां पुरुषरूपां मायां मृत्युं विद्याद् इत्य् उत्तरेणान्वयः । यतः पूर्वजन्मनि स्वयं पुमान् स्त्रीसङ्गतोऽन्तकाले स्त्रीध्यानेन स्त्रीत्वं प्राप्तो जीवः ॥४१॥

तां पत्यादिरूपं मृत्युं विजानीयात् । मृगयोर् लुब्धकस्य गायनम् अनुकूलत्वेन प्रतीयमानम् अपि यथा मृगस्य मृत्युः ॥४२॥

क्रमसन्दर्भः  याम् इति युग्मकम् ॥४१४२॥

विश्वनाथः  यथा भक्तिज्ञानवतां पुंसां योषिदनर्थहेतुस् तथैव भक्तिज्ञानवतीनां योषितां पुमांश् चेत्य् आहयाम् इति द्वाभ्याम् । ऋषभायतीं पुरुसावद् आचरन्तीं यां मम मायां पतिं वित्तादिप्रदं मन्यते । स्त्रीसङ्गतः अन्तकाले स्त्रीध्यानेन स्त्रीत्वं प्राप्तो जीवः ॥४१॥

तां मायां पत्यादिरूपं मृत्युं जानीयात् । यथा मृअयोर् लुब्धकस्य गानं सुखदम् अपि मृगो मृत्युं जानीयात् ॥४२॥

 ओ)०(ओ


॥ ३.३१.४३ ॥

देहेन जीवभूतेन लोकाल् लोकम् अनुव्रजन् ।
भुञ्जान एव कर्माणि करोत्य् अविरतं पुमान् ॥

मध्वः  जीवभूतेन जीवकर्मभूतेन ॥४३॥

श्रीधरः  तद् एवं जीवस्य संसृतिः प्रपञ्चिता । तत्र च तस्य कर्मवशेन लोकाल् लोकान्तरगमनं जन्ममरणं चोक्तम् । तत्रैवं शङ्क्यते । ननु व्यापकस्य लोकाल् लोकान्तरगमनम् ? नित्यस्य च कथं जन्ममरणे ? भोगेन कर्मक्षये च सति, जन्ममरणं नेष्यते, तत् कुतः पुनर् अपि तस्य कर्मसम्भवः ? इति । तत्र लोकान्तरगमनं कर्म च सम्भवतीत्य् आहदेहेनेति । जीवस्योपाधितया भूतेन जातेन लिङ्गदेहेन लोकान्तरम् अनुव्रजन् । अविरतं कर्माणि करोतीति कर्मणाम् असमाप्तिर् उक्ता ॥४३॥

क्रमसन्दर्भः  अथ जीवस्य स्वतो निरीहत्वादिकेऽपि लोकान्तरगमनादिकं योजयतिदेहेनेति चतुर्भिः ॥४३॥

विश्वनाथः  तद् एवं जीवस्य संसारः प्रपञ्चितः, तत्रैवं शङ्कते । ननु जीवः शुभाशुभं कर्म येन देहेन कुरुते तं देहं त्यक्त्वा देहान्तरे तत्फलं स्वर्गादिकं भुङ्क्ते इति को न्यायः । तत्र येनैव देहेन कर्म कुरुते तेनैव देहेन भुङ्क्ते इत्य् आह देहेन जीवभूतेन लिङ्गशरीरेण लोकान् मर्त्यलोकात् लोकं स्वर्गं नरकादिकम् अनुव्रजन्न् इति उपाधिगमनेनैव कर्म कुरुते उपहितस्य जीवस्यापि गमनं सम्भावितं तत्र भुञ्जान एव भोगम् असमाप्नुवन्न् एव पुनर् मर्त्यलोकम् आगत्य कर्माणि कुरुते, अतो लिङ्गदेहेनैव कर्म कुरुते भुङ्क्ते चेत्य् उक्तम् ॥४३॥

 ओ)०(ओ

॥ ३.३१.४४ ॥

जीवो ह्य् अस्यानुगो देहो भूतेन्द्रियमनोमयः ।
तन्निरोधोऽस्य मरणम् आविर्भावस् तु सम्भवः ॥

श्रीधरः  जन्ममरणसम्भवम् आह जीवो जीवोपाधिलिङ्गदेहो ‘स्यात्मनो ‘नुगो ‘नुवर्ती । भूतेन्द्रियमनोमयः स्थूलभूतादिविकारो देहो भोगायतनं तयोर् निरोधः । कार्यायोग्यता तद् अस्य जीवस्य मरणम् उच्यते । आविर्भावस् तु सम्भवो जन्मोच्यते ॥४४॥

क्रमसन्दर्भः  अनुगः कर्माधीनः ॥४४॥

विश्वनाथः  ननु तर्हीतो मर्त्यलोकात् मृत्वास्वर्गं भुङ्क्ते स्वर्गाद् आगत्य जायते इति मृत्युजन्मप्रतीतिः कुतोऽस्त्य् इत्य् अत आहजीवो जीवोपाधिर् लिङ्गदेहस् तथास्यात्मनोऽनुवर्ती स्थूलदेहो भोगायतनं मिलित्वा एक एव देहो भूतेन्द्रियमनोमयो भवति । तस्य नोरोधः कार्यायोग्यत्वम् अस्य जीवस्य मरणं तच् च स्थूलदेहविगमे स्थूलान्तरप्राप्तिप्राक्काले भवेत् । सुषुप्तादौ तु स्वकार्याकारित्वेऽपि कार्यं प्रति योग्यता अस्त्य् एव सुषुप्तिभङ्गे सति सद्य एव तत्तद्योग्यतादर्शनात् । आविर्भावः प्रकटीभावस् तु सम्भवो जन्म स च भोगायतनदेहविगमे स्थूलान्तरप्राप्तौ गर्भान् निष्क्रमणसमये भवेत् ॥४४॥

 ओ)०(ओ

॥ ३.३१.४५४६ ॥

द्रव्योपलब्धिस्थानस्य द्रव्येक्षायोग्यता यदा ।
तत् पञ्चत्वम् अहम्मानाद् उत्पत्तिर् द्रव्यदर्शनम् ॥
यथाक्ष्णोर् द्रव्यावयव दर्शनायोग्यता यदा ।
तदैव चक्षुषो द्रष्टुर् द्रष्टृत्वायोग्यतानयोः ॥
तस्मान् न कार्यः सन्त्रासो न कार्पण्यं न सम्भ्रमः ।
बुद्ध्वा जीवगतिं धीरो मुक्तसङ्गश् चरेद् इह ॥

मध्वः  चक्षुः सकाशाद् द्रष्टुर् द्रष्टृत्वम् अक्ष्णोर् योग्यता ॥४६॥

श्रीधरः  एतद् एव दृष्टान्तेन स्पष्टान्तेन स्पष्टयति । द्रव्योपलब्धिस्थानस्य नेत्रगोलकादेर् द्रव्येक्षायां रूपादिदर्शने काचकामलादिदोषेण यदायोग्यता भवति तदैव चक्षुष इन्द्रियस्याप्य् अयोग्यता । अनयोः स्थानचक्षुषोर् यदायोग्यता तदैव द्रष्टुर् जीवस्य द्रष्टृत्वायोग्यता । एवं स्थूलदेहवैकल्ये लिङ्गस्य वैकल्यं तद् एव जीवस्य मरणं न स्वत इत्य् अर्थः । क्वचिद् एकः श्लोकोऽधिकः पठ्यते । तत्रायम् अर्थः, द्रव्योपलब्धिस्थानस्य स्थूलशरीरस्य द्रव्येक्षायां यदायोग्यता तत् पञ्चत्वं मरणम् । अहं मानादिदम् एवाहम् इत्य् अभिमानेन द्रव्यस्य स्थूलशरीरस्य दर्शनम् उत्पत्तिः । अक्ष्णोर् गोलकयोर् द्रव्यावयवस्य रूपादेर् दर्शनेऽयोग्यता । शेषं समानम् । यस्मान् न वस्तुतो जीवस्य जन्ममरणादि तस्मान् मरणात् सन् त्रासो न कार्यो जीवने च न कार्पण्यं दैन्यं कार्यम् । सम्भ्रमश् च जीवनप्रयत्ने ॥४५४७॥

क्रमसन्दर्भः  द्रव्योपलब्धीति युग्मकम् ॥४५॥ अनयोः स्थूलसूक्ष्मशरीरयोः ॥४६॥

विश्वनाथः  मृत्युजन्मनोर् लक्षणं पुनः स्पष्टम् आहद्रव्येति । द्रव्याण्य् अत्र [दृष्टान्तं दृष्ट्वा] मर्त्यलोकस्थान्य् एव वस्तुमात्राण्य् उच्यन्ते, तानि च यद्यपि लिङ्गदेहेनैवोपलभ्यन्ते, तद् अपि द्रव्योपलब्धिस्थानस्य स्थूलशरीर्रस्य भङ्गुरत्वे सति द्रव्येक्षायां यदा यत् अयोग्यता, तद् एव पञ्चत्वम् । स्थूलदेहस्य भङ्गुरत्वे सूक्ष्मदेहस्यापि द्रव्योपलब्धाव् अयोग्यता, तद् एव जीवस्य मरणं न स्वत इत्य् अर्थः । अहम्मानात् इदम् एवाहम् इति स्थूलान्तरेऽभिमानप्रवेशाद् उत्पत्तिर् जन्म । द्रव्यस्य मर्त्यलोकस्थवस्तुमात्रस्य दर्शनं दर्शनहेतुर् इत्य् अर्थः । अत्र दृष्टान्तो यथा अक्ष्णोर् नेत्रगोलकयोर् द्रव्यावयवानां दर्शने अयोग्यता काचकामलादिदोषरूपेण भङ्गुरत्वेन भवेत्, तद् एव चक्षुष इन्द्रियस्यायोग्यता अनयोः स्थानचक्षुषोर् यदा अयोग्यता, तदैव द्रष्टुः पुरुषस्यापि द्रष्टृत्वस्यायोग्यतेति । सा चायोग्यता मर्त्यलोक एव सम्भवेत्, न तु स्वर्गनरकयोर् इति दार्ष्टान्तिकेऽपि तथा व्याख्यानलाभात् स्वर्गनरकगतस्थूलदेहानाम् उत्पत्तिविनाशयोर् न जन्ममरणव्यवहारः स्थूलस्य नाश एव सूक्ष्मस्य जीवस्य च नाश उपचर्यते, एवम् उत्पत्तिश् च । यस्माद् आत्मनो वस्तुतो नास्ति जन्ममरणादि तस्माद् इति ॥४५४७॥

 ओ)०(ओ

॥ ३.३१.४८ ॥

सम्यग्दर्शनया बुद्ध्या योगवैराग्ययुक्तया ।
मायाविरचिते लोके चरेन् न्यस्य कलेवर ॥

मध्वः  कैवल्यज्ञानं पुरुषार्थः । देहादिष्व् असङ्गिनो जीवस्य तन्निमित्तसुखदुःखादयो न सन्ति, किम् उत देहस्याचेतनत्वात् ॥४७॥

श्रीधरः  ननु सर्वथा मुक्तसङ्गत्वे कथं जीवितम् अत आहसम्यक् पश्यति विचारयतीति सम्यग् दर्शना तया बुद्ध्या मायाविरचिते लोके कलेवरं न्यस्य निक्षिप्य । तस्मिन्न् आसक्तिं त्यक्त्वा विचरेद् इत्य् अर्थः ॥४८॥

क्रमसन्दर्भः  न व्याख्यातम्.

विश्वनाथः  कलेवरं न्यस्य तत्रासक्तिं त्यक्त्वा ॥४८॥

 ओ)०(ओ

इति सारार्थदर्शिन्यां हर्षिण्यां भक्तचेतसाम् ।
तृतीय एकत्रिंशोऽयं सङ्गतः सङ्गतः सताम् ॥*॥

 ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां तृतीयस्कन्धे
विदुरमैत्रेयसंवादे कापिलेये जीवगतिर् नाम
एकत्रिंशोऽध्यायः ।
॥ ३.३१ ॥




(३.३२)

द्वात्रिंशोऽध्यायः
विदुरमैत्रेयसंवादे कापिलेये कर्मविपाकः

॥ ३.३२.१ ॥

कपिल उवाच
अथ यो गृहमेधीयान् धर्मान् एवावसन् गृहे ।
अर्थं च धर्मान् स्वान् दोग्धि भूयः पिपर्ति तान् ॥

मध्वः  ईषद्भक्तो भगवति सुकर्मा स्वर्गम् एष्यति ।
अभक्तो निरयं याति सुकर्मापि स्वर्गम् एष्यति ॥ इति वामने ॥१॥

श्रीधरः
द्वात्रिंशे सात्त्विकैर् धर्मैर् ऊर्ध्वं गतिर् उदीर्यते ।
तत्त्वज्ञानविहीनस्य ततश् च पुनर् आगतिः ॥

तद् एवं पापकर्मणो गतिर् उक्ता, इदानीं काम्यकर्मणो गतिम् आहअथेति चतुर्भिः । यो गृह एवावसन् स्वान् धर्मान् दोग्धि । दोह्यम् आहकामम् अर्थं च तान् दुग्धान् धर्मान् भूयः पिपर्ति पूरयत्य् अनुतिष्ठति ॥१॥

क्रमसन्दर्भः  धर्मान् गोस्थानीयान् दुग्धस्थानीयं फलं दोग्धि । धर्मान् स्वान् इति क्वचित् पाठः ॥१॥

विश्वनाथः
द्वात्रिंशे तु सकामानां निष्कामानां च कर्मिणाम् ।
पुनर् आवृत्त्यनावृत्ती प्रोच्याभक्तान् निनिन्द च ॥

तद् एवम् अविहितस्य पापस्य कर्मणो गतिम् उक्त्वा विहितस्य काम्यकर्मणो गतिम् आहअथेति । गृह एव गृहम् एव आवसन् धर्मान् दोग्धि । दोह्यम् आहकामम् अर्थं च धर्मांश् चेति । भूयः पुनर् अपि तान् धर्मान् पिपर्ति, पूरयत्य् अनुतिष्ठति । यथा गाश् चारयित्वा दुग्धानि दोग्धि, पुनर् अपि दुग्धप्राप्त्याशया ताश् चारयतीति ॥१॥

ओ)०(ओ

॥ ३.३२.२ ॥

स चापि भगवद्धर्मात् काममूढः पराङ्मुखः । ।
यजते क्रतुभिर् देवान् पित्ṝंश् च श्रद्धयान्वितः ॥ ॥

श्रीधरः  सोऽपि भगवदाराधनरूपाद् धर्मात् पराङ्मुखः सन् प्राकृतान् अपि देवान् पित्ṝंश् च यजते ॥२॥

क्रमसन्दर्भः  स चापीति । चशब्द उक्तसमुच्चयार्थः, यथा पूर्वोक्तः पापकर्मा भगवद्धर्मात् पराङ्मुखस् तथा स चेत्य् अर्थः । अपीति । यद्यपि वैदिककर्मा तथापीत्य् अर्थः । सर्वकामदाद् अपि तस्माद् भगवद्धर्मात् पराङ्मुखत्वे तथा तदन्यसम्मुखत्वे च हेतुः । कामेन मूढः विवेकरहितः ॥२॥

विश्वनाथः  विहितकृद् अप्य् असौ निन्द्य एवाधिकारीत्य् आहस चापीति ॥२॥

ओ)०(ओ

॥ ३.३२.३ ॥

तच्छ्रद्धयाक्रान्तमतिः पितृदेवव्रतः पुमान् ।
चान्द्रमसं लोकं सोमपाः पुनर् एष्यति ॥

श्रीधरः  ततः किम् ? तत्राहतेषां श्रद्धयाक्रान्ता व्याप्ता मतिर् यस्य । पित्रर्थं देवार्थं च व्रतं नियमो यस्य । सोमपाः, तत्र सोमं पीत्वेत्य् अर्थः ॥३॥

क्रमसन्दर्भः  न व्याख्यातम्.

विश्वनाथः  सोमपास् तत्र सोमं पीत्वा पुनर् एष्यति पुनर् अधः पतिष्यति ॥३॥

ओ)०(ओ

॥ ३.३२.४ ॥

यदा चाहीन्द्रशय्यायां शेतेऽनन्तासनो हरिः ।
लोका लयं यान्ति त एते गृहमेधिनाम् ॥

श्रीधरः  लोके तिष्ठत्य् अपि पुण्यक्षयात् पातम् उक्त्वा लोकानाम् अपि लयम् आहयदा चाहरहः प्रलये ॥४॥

क्रमसन्दर्भः  शेते त्रिलोक्याम् अवधानं न करोतीत्य् अर्थः ॥४॥

विश्वनाथः  तेषाम् अधःपातस्य का वार्ता तेषां प्राप्या लोका अपि ब्रह्मणः प्रतिदिनम् अधः पतन्तीत्य् आहयदा चाहरहः प्रलये ॥४॥

ओ)०(ओ

॥ ३.३२.५६ ॥

ये स्वधर्मान् न दुह्यन्ति धीराः कामार्थहेतवे ।
न्यस्तकर्माणः प्रशान्ताः शुद्धचेतसः ॥
निवृत्तिधर्मनिरता निर्ममा निरहङ्कृताः ।
स्वधर्माप्तेन सत्त्वेन परिशुद्धेन चेतसा ॥

श्रीधरः  भगवद्धर्मनिष्ठानां तत् प्राप्तिम् एव गतिम् आह त्रिभिः । ये तु कामार्थप्रयोजनाय स्वधर्मान् न दुह्यन्ति न दुहन्ति । निःसङ्गा अनासक्ताः । न्यस्तान् ईश्वरे समर्पितानि कर्माणि यैः ॥५६॥

क्रमसन्दर्भः  ये स्वधर्मान् इति त्रिकम् । प्रशान्ता प्रकर्षेण शान्ता भगवन्निष्ठबुद्धय इति साक्षात्तदाराधननिर्देशः ॥५६॥

विश्वनाथः  सकामकर्मिणां पुनः पुनर् आवृत्तिम् उक्त्वा निष्कामकर्मिणां पुनर् अनावृत्तिम् आहये इति । न दुह्यन्ति न दुनन्ति न धर्मफलं स्वर्गादिकम् इच्छन्तीत्य् अर्थः । निःसङ्गाः अनासक्ताः । न्यस्तकर्माणः ईश्वरार्पितकर्मफलाः ॥५६॥

ओ)०(ओ

॥ ३.३२.७ ॥

सूर्यद्वारेण ते यान्ति पुरुषं विश्वतोमुखम् ।
परावरेशं प्रकृतिम् अस्योत्पत्त्यन्तभावनम् ॥

श्रीधरः  विश्वतोमुखं परिपूर्णं पुरुषं यान्ति । तथा च श्रुतिःसूर्यद्वारेण ते विरजाः प्रयान्ति यत्रामृतः पुरुषो ह्य् अव्ययात्मा इति । प्रकृतिम् उपादानकारणम् । उत्पत्त्य् अन्तभावनं निमित्तकारणम् ॥७॥

क्रमसन्दर्भः  सूर्येति । श्रुतौ तत्स्थानप्राप्तिनिर्देशेन तत्प्राप्तिनिर्देशः । अत्र तु साक्षाद् इति तत्तात्पर्येणैकार्थता । तथा च तयोर् ऐकात्म्यम् एवोपलब्धम् । एवम् अन्यत्रापि ज्ञेयम् । तत्र श्रुतौ विरजाः प्रकृतिसङ्गरहिता इति पदार्थः । अनेन तस्य लोकस्याप्राकृतत्वं यत्रामृतः पुरुष इत्य् अनेन तद्वन् नित्यत्वं च बोधितम् ॥७॥

विश्वनाथः  ज्ञानं प्राप्य विश्वतो मुखं परिपूर्णं पुरुषं यान्ति प्राप्नुवन्ति मुक्ता भवन्तीत्य् अर्थः । तथा च श्रुतिःसूर्यद्वारेण ते विरजाः प्रयान्ति तत्रामृतः पुरुषो ह्य् अव्ययात्मा इति । अस्य जगतः प्रकृतिम् उपादानकारणम् उत्पत्त्यन्तभावनं निमित्तकारणं च ॥७॥

ओ)०(ओ

॥ ३.३२.८ ॥

द्विपरार्धावसाने यः प्रलयो ब्रह्मणस् तु ते ।
तावद् अध्यासते लोकं परस्य परचिन्तकाः ॥

श्रीधरः  परमेश्वरदृष्ट्या हिरण्यगर्भोपासकानाम् अपि क्रमेण तत्प्राप्तिम् आहद्विपरार्धावसान इति त्रिभिः । परस्य हिरण्यगर्भस्य । परचिन्तकाः परमेश्वरदृष्ट्या हिरण्यगर्भोपासकाः ॥८॥

क्रमसन्दर्भः  तावद् इति । तस्याद्यांशं प्राप्येत्य् अर्थः ॥८॥

विश्वनाथः  ब्रह्मा परमेश्वरस्य गुणावतार एवेति परमेश्वरदृष्ट्या हिरण्यगर्भोपासकानाम् अपि क्रमेण भक्तिनाम्मिश्रज्ञानेन ब्रह्मणा सह मुक्तिर् भवेद् एव ।

ब्रह्मणा सह ते सर्वे सम्प्राप्ते प्रतिसञ्चरे ।
परस्यान्ते परमात्मनः प्रविशन्ति परं पदम् ॥ इति श्रुतेः ।

ये तु केवलं हिरण्यगर्भोपासकास् तेषां ब्रह्मणो मुक्ताव् अपि न मुक्तिर् इत्य् आहद्विपरार्धावसान इति त्रिभिः । लोकं सत्यलोकं परस्य ब्रह्मणः परिचिन्तकाः, वैराजध्यानपराः ॥८॥

ओ)०(ओ

॥ ३.३२.९ ॥

क्ष्माम्भोऽनलानिलवियन्मनैन्द्रियार्थ
भूतादिभिः परिवृतं प्रतिसञ्जिहीर्षुः ।
अव्याकृतं विशति यर्हि गुणत्रयात्माकालं
पराख्यम् अनुभूय परः स्वयम्भूः ॥

श्रीधरः  क्ष्मादीनि पञ्चमहाभूतानि मनश् चेन्द्रियाणि चार्थाश् च शब्दादयो भूतादिश् चाहङ्कारः एवम् आदिभिः परिवृतं युक्तं ब्रह्माण्डं प्रति संहर्तुम् इच्छुः सन् । अव्याकृतम् ईश्वरम् । पराख्यं द्विपरार्धलक्षणं कालम् ॥९॥

क्रमसन्दर्भः  प्रतिसञ्जिहीर्षुस् त्यक्तुम् इच्छुर् जिघृक्षुर् इति पुण्यारण्यः । गुणत्रयात्मेति प्रकृत्या सह तादात्म्यं प्राप्त इत्य् अर्थः ॥९॥

विश्वनाथः  ततश् च महाप्रलये सति ब्रह्मा मुच्यते इत्य् आहक्ष्मेति । क्ष्मादिभिः परिवृतं स्वदेहं वैराजं प्रतिसञ्जिहीर्षुः त्यक्तुम् इच्छुः । अव्याकृतं परमेश्वरं प्रकृत्यन्तर्यामिणं विशति गुणत्रयात्मा रजोगुणोपाधिकोऽपि त्रिगुणः पराख्यं द्विपरार्धलक्षणं कालं ज्ञात्वा ॥९॥

ओ)०(ओ

॥ ३.३२.१० ॥

एवं परेत्य भगवन्तम् अनुप्रविष्टा
ये योगिनो जितमरुन्मनसो विरागाः ।
तेनैव साकम् अमृतं पुरुषं पुराणं
ब्रह्म प्रधानम् उपयान्त्य् अगताभिमानाः ॥

श्रीधरः  परेत्य दूरं गत्वा भगवन्तं हिरण्यगर्भम् अनुप्रविष्टा ये योगिनोऽमृतं परमानन्दरूपं प्रधानम् उत्कृष्टं ब्रह्म तेनैव सहोपयान्ति, न तु पूर्वम् । यस् तदागताभिमानाः । तथा च स्मृतिः,

ब्रह्मणा सह ते सर्वे सम्प्राप्ते प्रतिसञ्चरे ।
परस्यान्ते कृतात्मानः प्रविशन्ति परं पदम् ॥ इति ॥१०॥

क्रमसन्दर्भः  न व्याख्यातम्.

विश्वनाथः  एवं ब्रह्मणो मुक्ताव् अपि तदुपासका भक्त्यभावान् न मुच्यन्त इत्य् आहएवम् इति । परेता ब्रह्मलोक एव देहं त्यक्त्वा भगवन्तं ब्रह्माणम् अनुप्रविष्टाः ये योगिनस् ते तेनैव ब्रह्मणैव साकं पुराणं पुरुषं परमेश्वरं प्रधानम् उत्कृष्टं ब्रह्म उपयान्ति प्रविशन्ति । अगताभिमाना वयं हिरण्यगर्भोपासका इत्य् अभिमानवन्तः तेन परमेश्वरे तेषाम् आत्यन्तिको न लयः, किन्तु प्राकृतिक एवेति तेन पुनर् जगत्सर्गे तेषाम् अपि सर्गो भावीति भावः ॥१०॥

ओ)०(ओ

॥ ३.३२.११ ॥

अथ तं सर्वभूतानां हृत्पद्मेषु कृतालयम् ।
श्रुतानुभावं शरणं व्रज भावेन भामिनि ॥

श्रीधरः  भगवदुपासकास् तु साक्षाद् एव तं प्राप्नुवन्ति न तु क्रमेण, अतस् त्वं साक्षात् तम् एव भजेत्य् आहअथ तस्मात् । भावेन प्रेम्णा ॥११॥

क्रमसन्दर्भः  अथेति । भावेन येषाम् अहं प्रिय आत्मा सुतश् च [भा.पु. ३.२५.३८] इत्य् उक्तरीत्या प्रियत्वाद्यभिमानैकतमेन । तत्रापि प्राप्ततया सुतभावेनैवेत्य् आहभाविनीति ॥११॥

विश्वनाथः  अथेति । यस्माद् भक्तिं विना न कोऽपि निस्तरन्त्य् अतस् त्वं तम् एव भगवन्तं शरणं व्रज । हे भाविनि ! मयि परमेश्वरे पुत्रभाववतीति त्वयि भक्त्युपदेशः पिष्टपेषरूप एवेति भावः ॥११॥

ओ)०(ओ

॥ ३.३२.१२ ॥

आद्यः स्थिरचराणां यो वेदगर्भः सह र्षिभिः ।
योगेश्वरैः कुमाराद्यैः सिद्धैर् योगप्रवर्तकैः ॥

श्रीधरः  एवं तावद् भगवद्भक्तानां निरन्तरम् एव तत्प्राप्तिर् भगवदभेदेन हिरण्यगर्भोपासकानां तु क्रमेणेत्य् उक्तम् । भेदेनोपासने तु ब्रह्मादयोऽप्य् आवर्तन्ते किम् उतान्य इत्य् आहआद्य इति चतुर्भिः । यो वेदगर्भः सोऽपि गुणव्यतिकरे जाते यथापूर्वं ब्रह्मपदाधिकृतः सन् प्रजायते इति तृतीयेनान्वयः । न केवलं स एवैकः, किन्तु ऋषिभिर् मरीच्यादिभिर् योगेश्वरादिभिश् च सह ॥१२॥

क्रमसन्दर्भः  आद्य इति चतुष्कम् । भेददृष्ट्या परमेश्वराद् भिन्नत्वेन हिरण्यगर्भदृष्ट्या । तथा हिरण्यगर्भ एवाहम् अस्मीत्य् अभिमानेन च यत् कर्तृत्वम् उपासकत्वं तस्माद् इत्य् अर्थः । उपासना हि क्षयरहिता । ननु बलवत् कर्मान्तरम् अन्यथा जन्मान्तरं प्रापयर्तुं तत्राहनिःसङ्गेनेति । तत्रापि कर्तृत्वाद् इति योज्यम्, किन्तु क्रियानिष्पादकत्वाद् इत्य् अर्थः । तत्र महर्ष्यादीनां सृष्टिं विशिष्य दर्शयति । ऐश्वर्यम् इति । पूर्ववत् कर्मणा धर्मेण योगेन च विनिर्मितम् ॥१२॥

विश्वनाथः  ननु ब्रह्मा मुक्तो भवेद् अथच स्वभक्तान् मोचयितुं नेष्ट इति कथं प्रतीमस् तत्र, माम् एव ये प्रपद्यन्ते मायाम् एतां तरन्ति ते [गीता ७.१५] इति भगवत्प्रतिज्ञाश्रुतेर् भक्तिं विना ब्रह्मापि संसरति, के पुनर् अन्ये वराका इत्य् आहआद्यः स्थिरचराणां सृष्टत्वात् कारणरूपोऽपि वेदगर्भः सर्ववेदविद् अपि ऋषिभिर् मरीच्यादिभिर् अपि सह योगिभिः साधकैः सहेति किं वक्तव्यं योगेश्वरैः सिद्धैर् अपि सह ॥१२॥

ओ)०(ओ

॥ ३.३२.१३ ॥

भेददृष्ट्याभिमानेन निःसङ्गेनापि कर्मणा ।
कर्तृत्वात् सगुणं ब्रह्म पुरुषं पुरुषर्षभम् ॥

श्रीधरः  जन्मनि हेतुद्वयम् । भेददृष्ट्याभिमानेन कर्तृत्वाद् इति च । यथा पूर्वत्वे हेतुः, निःसङ्गेन निष्कामेन कर्मणेति ॥१३॥

क्रमसन्दर्भः  न व्याख्यातम्.

विश्वनाथः  भेददृष्ट्या यथा रुद्रः संहरति, विष्णुः पालयति, तथाहम् अपि ब्रह्मा सृजामीति भगवतः सकाशाद् भेददृष्ट्या योऽभिमानस् तेन यत् कर्तृत्वं तस्मात् सगुणं कल्यानगुणमयं ब्रह्म महत्स्रष्टारं काले महाप्रलयकाले प्रविश्य पुनः कालेन गुणव्यतिकरे महत्तत्त्वादौ जाते सति यथापूर्वं प्रजायते, ब्रह्मा भवतीत्य् अर्थः । तेऽपि तत्सङ्गिनो महर्ष्यादयोऽपि कर्मज्ञानयोगादिविनिर्मितमणिम् आद्यैश्वर्यादिकं पूर्वमहाकल्प एव निषेव्य पुनर् महाकल्पारम्भे आयान्ति आवर्तन्ते ॥१३॥

ओ)०(ओ

॥ ३.३२.१४ ॥

स संसृत्य पुनः काले कालेनेश्वरमूर्तिना ।
जाते गुणव्यतिकरे यथापूर्वं प्रजायते ॥

मध्वः  अभिमानेन पूर्णज्ञानेन । सङ्गत्यालये परमेश्वरं प्रविश्य । यथापूर्वं प्रजायते उच्चनीचभावेन जायते ।
अगुणव्यतिकरे बहिश् चैतद् द्विधे निर्गच्छति ।
गुणव्यतिकराभावेऽप्य् उच्चनीचादि पूर्ववत् ॥
विष्णोश् चैव विमुक्तानां न कदाचन गच्छति ॥ इति गारुडे ॥१४॥

श्रीधरः  किं कृत्वात्र प्रजायते ? प्रथमं पारमेष्ठ्यम् ऐश्वर्यं निषेव्य, पश्चात् प्रलये सगुणं गुणाधिष्ठातारं प्रथमावताररूपं पुरुषं संसृत्य प्राप्य, तेऽपि ऋषिप्रमुखाः स्वकर्मनिर्मितम् ऐश्वर्यं निषेव्य पुरुषं च संसृत्य यथा पूर्वं स्वस्वाधिकारेण पुनर् आयान्तीत्य् अन्वयः ॥१४॥

क्रमसन्दर्भः  न व्याख्यातम्.

विश्वनाथः  ननु योगेश्वराणां सनत्कुमारादीनां च सिद्धानाम् अन्येषां च योगप्रवर्तकत्वेन सर्वज्ञादिगुरूणां च कथं भेददृष्टिर् अभिमानो वा सम्भवेत्, ताभ्यां स्थिताभ्यां कथं योगेश्वरादित्वम् ? उच्यतेतेषां निरभिमानानां निर्भेदब्रह्मानुसन्धानम् अस्त्य् एव, किन्तु भेदव्युदासे भगवत्य् अपि मायाशवलितब्रह्मत्वबुद्ध्या मायिकवस्त्वन्तरवद् भेददृष्टिस् तथा वयं ब्रह्मानुभविनः साकारं रूपं निषिध्याम इत्य् अभिमानश् च ताभ्याम् एव दोषाभ्यां यत् कर्तृत्वं कर्माधिकारस् तस्माद् आवृत्तिर् इत्य् एतच् च क्वाचित्कब्रह्माण्डावर्तिब्रह्मब्राह्मणयोगिज्ञानिकुमारादीनाम् अभक्तत्वाद् उक्तम् । तदन्यसर्वब्रह्माण्डवर्तिनां ब्रह्मादीनां तेषां तु भक्तिमत्वान् मुक्तिप्रेमभक्तिभगवद्दास्यादिभावप्राप्तयो यथायथं भक्तितारतम्याज् ज्ञेयाः ॥१४॥

ओ)०(ओ

॥ ३.३२.१५ ॥

ऐश्वर्यं पारमेष्ठ्यं च तेऽपि धर्मविनिर्मितम् ।
निषेव्य पुनर् आयान्ति गुणव्यतिकरे सति ॥

मध्वः  गुणव्यतिकरे असति प्रलये प्राप्ते पुनः परमेश्वरम् आयान्ति ।

ब्रह्मा दैवः परिवृतः प्रलये परमेश्वरम् ।
प्रविश्य स्वर्गे तु पुनश् चेतद् द्विधे प्रावर्तते ॥
ज्ञानधर्मफलांस् तत्र भोगान् भुक्त्वालये पुनः ।
नारायणं समाविश्य ज्ञानं व्यक्तं निजं सुखम् ॥
भुञ्जते त्व् एवम् एवैषां कल्पे संसर्गनिसर्गौ ।
नित्यौ नित्यसुखं चैव सृष्टौ भोगास् तथोत्तमाः ॥
यथा पूर्वं हरेः सर्वगुणैर् नीचोच्चता तथा ।
ब्रह्मणश् च तथान्येषाम् अन्येषां च यम् आपदम् ॥ इति स्कान्दे ॥१५॥

अन्यैस् त्रिभिर् न व्याख्यातम्.

ओ)०(ओ

॥ ३.३२.१६१७ ॥

ये त्व् इहासक्तमनसः कर्मसु श्रद्धयान्विताः ।
कुर्वन्त्य् अप्रतिषिद्धानि नित्यान्य् अपि च कृत्स्नशः ॥
रजसा कुण्ठमनसः कामात्मानोऽजितेन्द्रियाः ।
पित्ṝन् यजन्त्य् अनुदिनं गृहेष्व् अभिरताशयाः ॥

श्रीधरः  यदा ब्रह्मोपासकानाम् अपि भेददर्शनाभिमानाभ्याम् एवम् आवृत्तिः, तदा काम्यकर्मिणां किं वक्तव्यम् इति तान् निन्दन्न् आह षड्भिः । ये त्व् इह कर्मस्वासक्तमनसः सन्तोऽप्रतिषिद्धानि काम्यानि नित्यानि च कर्माणि कृत्स्नानि कुर्वन्ति, तेऽर्यम्णो दक्षिणेन पथा धूममार्गेण पितृलोकं व्रजन्तीति पञ्चमेनान्वयः । मध्ये तन्निन्दा ॥१६॥

क्रमसन्दर्भः  ये त्व् इति पञ्चकम् ॥१६॥

विश्वनाथः  यत्र भक्त्यभावे सति ब्रह्मादीनाम् अप्य् एवम् आवृत्तिस् तत्र काम्यकर्मिणां कस्यां लेखायां स्थितिर् इति तान् निन्दन्न् आह षड्भिःये त्व् इहेति । अप्रतिषिद्धानि काम्यानि नित्यान्य् अपि सर्वाण्य् एव कर्मणि कुर्वन्ति । तेऽपि निन्द्यन्ते, किम् उत विकर्माणः कर्मिण इति भावः । हरति संसारं मेधा यस्य तस्य ॥१६१८॥

ओ)०(ओ

॥ ३.३२.१८१९ ॥

त्रैवर्गिकास् ते पुरुषा विमुखा हरिमेधसः ।
कथायां कथनीयोरुविक्रमस्य मधुद्विषः ॥
नूनं दैवेन विहता ये चाच्युतकथासुधाम् ।
हित्वा शृण्वन्त्य् असद्गाथाः पुरीषम् इव विड्भुजः ॥

श्रीधरः  श्रीधरः  हरति संसारं मेधा यस्य । कथनीया उरवो विक्रमा यस्य तस्य मधुद्विषः कथायां विमुखाः सन्तो ये त्रैवर्गिकाः । ये चाच्युतस्य कथसुधां हित्वासतां गाथाः शृण्वन्ति ते नूनं दैवेन विहिता इत्य् अन्वयः ।।१८१९॥

क्रमसन्दर्भः  दैवेनेति । तेषां नरकाद् उद्धार एव नास्तीति ते न वर्ण्या इत्य् अर्थः, अच्युतकथेति । तदन्याः सर्वा एवासत्कथा इति ज्ञापितम् । खण्डादिकं हित्वा विड्भुजो यथा पुरीषम् एवाभिगच्छन्तीत्य् अर्थः ॥१९॥

विश्वनाथः  अच्युतकथैव सुधा तां त्यक्त्वेति तद् अन्याः सर्वा एवासद्गाथाः । ननु सुधां प्राप्य के नोपभुञ्जते ? तत्राहपुरीषम् इवेति । क्षीरखण्डादिकं त्यक्त्वा विड्भुजो हि पुरीषम् एवान्विष्यन्तीत्य् अर्थः ॥१९॥

ओ)०(ओ

॥ ३.३२.२० ॥

दक्षिणेन पथार्यम्णः पितृलोकं व्रजन्ति ते ।
प्रजाम् अनु प्रजायन्ते श्मशानान्तक्रियाकृतः ॥

श्रीधरः  पितृलोकात् पुनः प्रजाम् अनु स्वपुत्रादिषु प्रजायन्ते । गर्भाधानाद् आरभ्य श्मशानान्ताः क्रियाः कृतवन्तः । यथोक्तकारिण इत्य् अर्थः ॥२०॥

क्रमसन्दर्भः  श्मशानान्ताः क्रियाः कृतवन्तः ता लब्धवन्तः इत्य् अर्थः ॥२०॥

विश्वनाथः  पितृलोकात् पुनः प्रजाम् अनु स्वपुत्रादिषु प्रजायन्ते । गर्भाधानाद् आरभ्य श्मशानान्ताः क्रियाः कृतवन्तः शास्त्रोक्तकर्मकारिण इत्य् अर्थः ॥२०॥

ओ)०(ओ

॥ ३.३२.२१ ॥

ततस् ते क्षीणसुकृताः पुनर् लोकम् इमं सति ।
पतन्ति विवशा देवैः सद्यो विभ्रंशितोदयाः ॥

श्रीधरः  कथं प्रजायन्ते ? तद् आहततस् ते पुनर् इमं लोकं प्रति पतन्ति । विभ्रंशित उदयो भोगसाधनं येषाम् ॥२१॥

क्रमसन्दर्भः  न व्याख्यातम्.

विश्वनाथः  कथं प्रजायन्ते ? तत्राहततस् ते पुनर् इमं लोकं प्रति पतन्ति । उदयो भोगसाधनं येषाम् ॥२१॥

ओ)०(ओ

॥ ३.३२.२२ ॥

तस्मात् त्वं सर्वभावेन भजस्व परमेष्ठिनम् ।
तद्गुणाश्रयया भक्त्या भजनीयपदाम्बुजम् ॥

श्रीधरः  परमेष्ठिनं परमेश्वरम् । सर्वभावेनातिप्रीत्या । तस्य गुणान् आश्रयते या भक्तिस् तया ॥२२॥

क्रमसन्दर्भः  सर्वभावेन सर्वात्मना । भक्त्या प्रेम्णा । ननु सा कथं स्यात् तत्राहतद्गुण एवाश्रयः प्रवृत्तिहेतुर् यस्याः, अहो बकीयं [भा.पु. ३.२.२३] इत्यादिरीत्या तदनुसन्धाने कृते सा प्रवर्तत एवेति भावः । भजनीयपदाम्बुजम् इति तदा तस्य सौन्दर्यादिकम् अप्य् उल्लसितम् । तत् तु तद्भजनं निरन्तरम् एव रोचयिष्यतीत्य् अर्थः । तद् एवं तत्र पुरुषार्थान्तरम् अपि निरस्तम् ॥२२॥

विश्वनाथः  निवृत्तकर्मपराणाम् अन्ते यथा, अथ तम् इत्य् अत्र श्रुतानुभावं शरणं व्रज भावेन भाविनि [भा.पु. ३.३२.११] इत्य् आह स्म । तथैव प्रवृत्तकर्मपराणाम् अन्तेऽप्य् आहतस्मात् त्वम् इति । तेन त्वं निवृत्तं प्रवृत्तं च कर्म मा कुर्व् इति भावः । सर्वभावेन सर्वात्मना हरिं भक्त्या भजस्व । ननु सैव कथं स्यात् ? तत्राहतद्गुणा एवाश्रयः प्रवृत्तिहेतुर् यस्यास् तया भजनीयं भजनार्हम् इति । अम्बुजं खलु कस्मै मधुव्रताय न रोचते इति भावः ॥२२॥

ओ)०(ओ

॥ ३.३२.२३ ॥

वासुदेवे भगवति भक्तियोगः प्रयोजितः ।
जनयत्य् आशु वैराग्यं ज्ञानं यद् ब्रह्मदर्शनम् ॥

श्रीधरः  भजने च ज्ञानवैराग्ये स्वत एव भवत इत्य् आहवासुदेव इति ॥२३॥

क्रमसन्दर्भः  ज्ञानादीच्छुर् अपि । ताम् एव कुर्याद् इत्य् आहवासुदेव इति ॥२३॥

विश्वनाथः  ज्ञानादीच्छुर् अपि भक्तिम् एव कुर्याद् इत्य् आहवासुदेव इति । ब्रह्मदर्शनं ब्रह्मानुभवः ॥२३॥

ओ)०(ओ

॥ ३.३२.२४ ॥

यदास्य चित्तम् अर्थेषु समेष्व् इन्द्रियवृत्तिभिः ।
न विगृह्णाति वैषम्यं प्रियम् अप्रियम् इत्य् उत ॥

श्रीधरः  तद् एवोपपादयति । यदास्य भक्तस्य चित्तं भगवद्गुणानुरागेण तस्मिन्न् एव निश्चलं सदिन्द्रियवृत्तिभिर् वैषम्यम् अर्थेषु न विगृह्णाति ॥२४॥

क्रमसन्दर्भः  तच् चापि चित्तबडिशं शनकैर् वियुङ्क्ते इति न्यायेन टीका सङ्गमनीया ॥२४॥

विश्वनाथः  ननु भक्तिजन्ये ज्ञानवैराग्ये केन लक्षणेन ज्ञातव्ये ? इत्य् अपेक्षायाम् आहयदास्य भक्तिमतश् चित्तं भगवद्गुणानुरागेण तस्मिन्न् एव निश्चलं सत् इन्द्रियवृत्तिभिः समेषु अर्थेषु प्राकृतेषु दृश्यश्रव्यस्पृश्यादिवस्तुषु इन्द्रियग्राह्यत्वांशेन वस्तुतस् तुल्येष्व् अपीदं मे प्रियं श्रव्यादि, इदम् अप्रियम् अश्रव्यादीति वैषम्यं न गृह्णाति, निन्दास्तुत्यादिषु लोष्ट्रकाञ्चनादिषु च समभावनं स्याद् इत्य् अर्थः ॥२४॥

ओ)०(ओ

॥ ३.३२.२५ ॥

स तदैवात्मनात्मानं निःसङ्गं समदर्शनम् ।
हेयोपादेयरहितम् आरूढं पदम् ईक्षते ॥

मध्वः मत्स्यकूर्मादिरूपं च विष्णोर् ज्ञानैकमात्रकम् ।
तन् मन्यन्ते भौतिकं तु ये गच्छन्त्य् अधरं तमः ॥ इति ब्राह्मे ॥२५॥

श्रीधरः  तदैवात्मनात्मानं स्वप्रकाशम् ईक्षते । कथम्भूतम् ? समं च तद्दर्शनं च । तत् कुतः ? निःसङ्गम् । सङ्गाद् धि वैषम्यं भवति । निःसङ्गत्वे हेतुःहेयोपादेयरहितम् । तत् कुतः ? पदं व्यवसितम् आरूढम् । परमानन्दोऽहम् इति निश्चयं प्राप्तम् इत्य् अर्थः ॥२५॥

क्रमसन्दर्भः  न व्याख्यातम्.

विश्वनाथः  तद् एव आत्मना बुद्ध्या आत्मानं स्वीयजीवं निःसङ्गत्वादिभिर् हेतुभिः पदं ब्रह्मस्वरूपम् आरूढम् आरूढप्रायम् ईक्षते अनुभवति ॥२५॥

ओ)०(ओ

॥ ३.३२.२६ ॥

ज्ञानमात्रं परं ब्रह्म परमात्मेश्वरः पुमान् ।
दृश्यादिभिः पृथग् भावैर् भगवान् एक ईयते ॥

श्रीधरः  समेष्व् अर्थेष्व् इत्य् उक्तं तद् एव साम्यं दर्शयति । ज्ञानमात्रम् एव परब्रह्मादिशब्दैः प्रसिद्धम् । दृश्यादिभिर् दृश्यद्रष्टृकरणरूपेण पृथक् प्रतीयते । ज्ञानमात्रत्वेन समेष्व् इत्य् अर्थः ॥२६॥

क्रमसन्दर्भः  तथैव योजयतिज्ञानमात्रम् इति । दृशिर् ज्ञानं भावो भावना पृथक्पृथग्भावनैर् ज्ञानयोगादिभिर् एक एव भगवान् परब्रह्मादिरूप ईयते इति भगवत एवांशित्वम् आयातं, व्याख्यान्तरे तु मात्रपदेनैव विवक्षितसिद्धेर् एकपदस्योपादानं पुंस्त्वं च न युक्तं स्यात् । तत्र ज्ञानयोगेन परब्रह्मेयते अष्टाङ्गयोगी विशेषेण परमात्मा । शुद्ध्या भक्त्या तु स्वयं भगवान् एवेति विवेचनीयं, तत्र च ब्रह्मणो लक्षणं ज्ञानमात्रम् इति । परमात्मन ईश्वरः पुमान् इति प्रकृतेः परस् तदाद्यन्तर्यामी पुरुष इत्य् अर्थः । भगवतस् तु भगवान् एवेति । पूर्णषडैश्वर्ययुक्तमहावैकुण्ठनाथः, तद् एतद् अनन्ततदाविर्भावस्याप्य् उपलक्षणं ज्ञेयम् ॥२६॥ [भक्तिसन्दर्भः १७६]

विश्वनाथः  एवं च भक्तियोगाध्यायोक्तं, पश्यन्ति ते मे रुचिराण्य् अम्ब [भा.पु. ३.२५.३५] भगवद्धाम्नि प्रेमवत्पार्षदत्वम् । तथा ज्ञानयोगाध्ययोक्तं, निःश्रेयसं स्वसंस्थानं कैवल्याख्यं मदाश्रयं [भा.पु. ३.२७.२८] इत्य् आदिना ज्ञानफलं ब्रह्मैक्यं, तथाष्टाङ्गयोगाध्यायोक्तम्मुक्ताश्रयं यर्हि निर्विषयं विरक्तं निर्वाणम् ऋच्छति [भा.पु. ३.२८.३५] इत्य् आदिदिभिर् योगफलम् अपि ज्ञान.विशेषाभ्यां मोक्षम् एव । साम्प्रतं तु तस्मात् त्वं [भा.पु. ३.३२.२२] इत्य् आदिना, वासुदेव [भा.पु. ३.३२.२३] इत्य् आदिना च, तत् तत् सर्वं भक्तिज्ञानयोगफलं केवलयैव भक्त्या सिद्ध्यतीत्य् उच्यते ।

अकामः सर्वकामो वा मोक्षकाम उदारधीः ।
तीव्रेण भक्तियोगेन यजेत पुरुषं परम् ॥ [भा.पु. २.३.१०] इत्य् उक्तं च ।

यत् कर्मभिर् यत् तपसा [भा.पु. ११.२०.३२] इत्यादौ,

सर्वं मद्भक्तियोगेन मद्भक्तो लभतेऽञ्जसा ।
स्वर्गापवर्गं मद्धाम कथञ्चिद् यदि वाञ्छति ॥ [भा.पु. ११.२०.३३] इति ।

वक्ष्यते चतत्र का युक्तिर् इत्य् अपेक्षायाम् आहज्ञानमात्रम् इति । एको भगवान् षडैश्वर्यपूर्णः वैकुण्ठनाथ एव दृश्यादिभिर् दृशिर् ज्ञानं तदादिभिः साधनैः पृथग्भावैः पृथग्भावनावद्भिर् उपासकैः परं ब्रह्मादिरूप ईयते ईर्यत इति च पाठः । यद् वा, दृश्यैः स्वरूपैः अदृश्यैः स्वरूपैर् दृश्यादृश्यैश् च स्वरूपैः । तत्र परब्रह्मणो लक्षणं ज्ञानमात्रम् इति । परमात्मनो लक्षणम् ईश्वरः पुमान् इति, तेन भगवत एव ब्रह्मत्वात् परमात्मत्वाच् च भगवत्साधनभूतया भक्त्यैव स्वसाध्यं प्रेमवत्पार्षदत्वं ज्ञानयोगसाध्यं सायुज्यं च सिद्ध्यति । न च तथा ब्रह्मसाधनेन ज्ञानेन परमात्मसाधनेन योगेन वा प्रेमवत्पार्षदत्वं सिद्ध्यति प्रमाणाभावाद् एवेति । अत्र ब्रह्मणो निराकारत्वाद् अदृश्यं स्वरूपं, परमात्मनोऽपि निराकारत्वाद् अदृश्यम् ।

केचित् स्वदेहान्तर्हृदयावकाशे
प्रादेशमात्रं पुरुषं वसन्तम्
चतुर्भुजं [भा.पु. २.२.८] इत्य् आदिना,

सहस्रशीर्षा पुरुषः इत्य् आदिश्रुत्या केषाञ्चिन् मते साकारत्वाद् दृश्यं, भगवतस् तु ब्रह्मत्वात् परमात्मत्वाच् चादृश्यं, भगवदवतारकाले दृश्यम् अन्यदा दृश्यादृश्यं च । यद् उक्तं विष्णुपुराणे प्रथमेऽंशे

प्राकृतं ब्रह्मरूपस्य विष्णोः स्थानम् अनुत्तमम् ।
अत्राव्यक्तस्वरूपोऽसौ व्यक्तरूपो जगत्पतिः ॥
विष्णुर् ब्रह्मस्वरूपेण स्वयम् एव व्यवस्थितः ॥ [वि.पु. १.२.५५५६] इति ।

अस्यार्थःअनुत्तमं निकृष्टं तत्र प्राकृत अव्यक्तस्वरूपस् तेनाप्राकृते उत्तमे स्थाने व्यक्तरूप इति ॥२६॥

ओ)०(ओ

॥ ३.३२.२७ ॥

एतावान् एव योगेन समग्रेणेह योगिनः ।
युज्यतेऽभिमतो ह्य् अर्थो यद् असङ्गस् तु कृत्स्नशः ॥

श्रीधरः  ननु ज्ञानमात्रम् आत्मनः स्वरूपत्वान् नित्यप्राप्तम् एवेति किम् अनेकसाधनसाध्येन योगेन प्राप्यते तद् आहएतावान् इति । युज्यते प्राप्यते । प्रपञ्चसङ्गव्युद् आस एव योगफलम् इत्य् अर्थः ॥२७॥

क्रमसन्दर्भः  तत्र सर्वत्र मूलं भक्तिर् एव ज्ञानादियोगेन तु प्रपञ्चव्युदासमात्रम् इत्य् आहएतावान् इति ॥२७॥

विश्वनाथः  त्रयाणाम् एवोपासकानां कम् अपि साधारणं धर्मफलसाधकम् आहएतावान् एवेति । योगेन भक्त्याख्येन ज्ञानाख्येन योगाख्येन च । योगिनो भक्तस्य ज्ञानिनोऽष्टाङ्गयोगिनश् च यत् कृत्स्नशोऽसङ्ग इन्द्रियार्थेष्व् अनासक्तिर् एतावान् एव अभिमतार्थसाधकत्वात् अभिमतोऽर्थः प्रयुज्यते युक्त उचितो भवतीत्य् अर्थः । कृत्स्नशोऽनासक्त्यैव स्वाभिमतं वस्तु प्रेमा मोक्षो वा लभ्यत इत्य् अर्थः ॥२७॥

ओ)०(ओ

॥ ३.३२.२८ ॥

ज्ञानम् एकं पराचीनैर् इन्द्रियैर् ब्रह्म निर्गुणम् ।
अवभात्य् अर्थरूपेण भ्रान्त्या शब्दादिधर्मिणा ॥

श्रीधरः  ननु कथं प्रत्यक्षादिप्रतीतः प्रपञ्चो व्युदसितुं शक्यते प्रतीतेर् भ्रान्तित्वात् ? इत्य् आहज्ञानम् इति । पराचीनैः पराङ्मुखैः । शब्दादिर् धर्मो यस्य तेनार्थरूपेण ज्ञानरूपं निर्गुणं ब्रह्मैवावभाति, न त्व् अर्थः पृथग् अस्तीत्य् अर्थः ॥२८॥

क्रमसन्दर्भः  ननु ब्रह्मणो ज्ञानमात्रत्वेऽपि नित्यतदाश्रयकस्य प्रपञ्चस्य ज्ञानमात्रेण कथं व्युदासः स्यात् ? सति च तस्मिन् भगवत्तायाः कथं न स्यात् ? उच्यते । उभयस्य तदाश्रयकत्वेऽपि भगवत्ताया नित्यम् एव स्वरूपशक्तिसिद्धत्वात् स्वरूपवद् एवात्मारामाणां पुरुषार्थत्वाच् च न व्युदासः कर्तुं शक्यते, कर्तुम् इष्यते वा । ब्रह्म च जीवानां शब्दगोचर एव, न त्व् अनुभवगोचरः, तं त्व् औपनिषदं पुरुषं पृच्छामीति श्रुतेः । शास्त्रयोनित्वात् इति न्यायाच् च तत्र तत्कार्यस्य प्रपञ्चस्य सम्बन्धश् च शब्देनैव व्युदस्यते । एकम् एवाद्वितीयं ब्रह्म इत्य् आदिना, धाम्ना स्वेन सदा इत्य् आदिना च । अतस् तत्र जीवानां तर्कप्रयासो न किञ्चित्करः । जीवस्वरूपं चिद्वस्त्व् एव तु जीवैर् जाग्रदादिष्व् अनुभूयते । जाग्रत्स्वप्नयोर् जडस्य प्रकाश्यस्य प्रकाशकत्वेन सुषुप्तौ तु स्वयम् एव स्फुरद्रूपत्वेन यतः सुखम् अहम् अस्वाप्सम् इत्य् आदि प्रतिसन्धीयते । तद् एवं सति शरीरद्वयम् इदं चिज्जडात्मकत्वेन यज् जीवानां भासते तत्र चिदंशो जीवस्वरूपं जडांशः प्रधानस्य कार्यम् । चिदंशस् तु नानाजडसम्बन्धेनैव नाना भासते यद् एव संसारहेतुर् भवति । तस्माच् चिदंशोऽयं जडात् पृथग् विभातीत्य् अभिप्रेत्य तथैव विभावयतिज्ञानम् इति द्वाभ्याम् । एकं शुद्धं यत एव निर्गुणं ज्ञानं चिद्रूपं सूर्यस्थानीयस्य ब्रह्मणो रश्मिपरमाणुस्थानीयत्वेन ब्रह्माभिन्नं सत् । पराचीनैस् तत्पराङ्मुखैर् इन्द्रियैर् या भ्रान्तिस् तयैव शब्दादिधर्मिणा शरीरगतव्योमाद्यर्थरूपेणावभाति तत्तादात्म्यापन्नत्वेन प्रतीयते । तस्मात् तद्व्युदासार्थम् एव विवेकः कर्तव्य इत्य् अर्थः ॥२८॥

विश्वनाथः  ननु भक्तिर् अस्मच् चिकीर्षिता श्रुतावगता च ज्ञानयोगाव् अप्य् अस्मज्जिज्ञास्यौ श्रुतावगतौ च । तत्र यद् अद्वैतं ज्ञानं तन् न सम्यग् अवगतमतः सङ्क्षेपेण ब्रूहीत्य् अतो विवर्तवादिनां सम्मतं ज्ञानम् आहज्ञानम् एकम् अद्वैतं ब्रह्म यत् तद् एव पराचीनैः पराङ्मुखैर् मायाशक्त्युत्थैर् इन्द्रियैः श्रोत्रादिभिर् हेतुभिः शब्दादिधर्मणा अर्थरूपेण, शब्दवान् अयं मृदङ्गः, रूपवतीयं स्त्री, रसवद् इदं क्षीरं, स्वादितम् इत्य् आदिरूपेण जीवस्य भ्रान्त्या अवभातिइन्द्रियाणां सर्वेषाम् अभावे ज्ञानभेदाभावाद् यद् एकं ज्ञानं तद् अद्वैतं ब्रह्मैवेत्य् अर्थः ।

ननु तर्हि भ्रमप्रतीतवस्तुनो मिथ्यात्वम् इव विश्वस्यास्य मिथ्यात्वं प्रसज्जेत । मैवं, रजतम् इदम् इति प्रतीतौ शुक्तित्वेन प्रतीतिभावात् शुक्तौ रजततस्य मिथ्यात्वम् एव, चक्षुषा रूपम् एव पश्यतीत्य् अत्र तु चक्षुःकरणकम् एतत् कर्तृकं रूपविषयकं ज्ञानम् इति ज्ञानमात्रस्य ब्रह्मणो विशेष्यत्वेनानुभवो भवत्य् एव केवलं कर्तृकरणकर्माणि विशेषणानि ज्ञानपदार्थभेदकानि मायया बहिरङ्गशक्त्या सृजन्त इति न तेषां मिथ्यात्वं ज्ञेयम् । सृष्ट्वा चाविद्यया स्ववृत्त्या जीवः साहजिकं ज्ञानं भ्रमयित्वा स्वसृष्टकर्त्रादिविशेषणवैशिष्ट्याद् अनन्तविधे ज्ञाने पात्यते । एषैव जीवस्यार्थरूपे नानाविधे ज्ञाने भ्रान्त्या प्रवृत्तिर् यथा गोगर्दभादीनां शुद्धे गङ्गोदके वर्तमानेऽपि प्रणालिकादिविविधखातजलेष्व् एव पिपासया प्रवृत्तिर् भ्रान्त्यैव, न त्व् अभ्रान्तधियां मनुष्याणाम् इति । अत्र पराङ्मुखैर् इतीन्द्रियाणां विशेषणाद् अपराङ्मुखैर् अबहिर्मुखैर् भगवदुन्मुखैर् इन्द्रियैस् तु मधुरशब्दवतीयं भगवन्मुरली, श्यामसुन्दरो ‘यं भगवद्देह इत्य् आदि चिद्वस्तुनिष्ठो ज्ञानभेदो न व्यवच्छिद्यते तस्य ब्रह्मत्वाद् एवेत्य् आहुर् भागवताः ॥२८॥

ओ)०(ओ

॥ ३.३२.२९ ॥

यथा महान् अहंरूपस् त्रिवृत् पञ्चविधः स्वराट् ।
एकादशविधस् तस्य वपुर् अण्डं जगद् यतः ॥

मध्वः  एकादशेन्द्रियात्मा च पञ्चभूतात्मकस् तथा ।
सर्वाभिमानी भगवान् स्वराड् इन्द्रः पुरन्दरः ॥
इदम् अण्डं जगत् सर्वं शक्रदेहं विदुर् बुधाः ।
तत्पतिस्त्रीगुणो रुद्रस् तस्य ब्रह्मा ततो हरिः ॥ इति वामने ॥२९॥

श्रीधरः  अर्थरूपत्वम् एवोदाहृत्य दर्शयति, यथेति । अहंरूपोऽहङ्कारः । स च त्रिवृत् त्रिगुणात्मकः । पुनश् च भूतरूपेण पञ्चविधः, इन्द्रियरूपेणैकादशविधश् च । स्वराड् जीवरूपः । तस्य जीवस्य वपुर् अण्डं जगच् च । यतो येभो महदादिभ्यः । तथावभाति ॥२९॥

क्रमसन्दर्भः  तद् एवं विवेके सति व्यष्टिरूपोऽयं जीवस् तथावभाति, यथा समष्टिरूपो ज्ञानप्रधानतया स्वराट् स्वप्रकाशः सन्न् अवभातीत्य् अर्थः । समष्टिरूपोऽयं जीवः कीदृशोऽपि स्वराट्तयावभाति ? तत्राहमहान् इत्य् आदिना । समष्टिमहदादितादात्म्यापन्नोऽपीत्य् अर्थः । तस्य स्वराड् जीवस्य समष्टिरूपत्वम् एव दर्शयतितस्येति । यतो जगत् स्वावरजङ्गमवृन्दं भवतीति ॥२९॥

विश्वनाथः  अर्थरूपेणावभातीत्युक्तमतोऽर्थमध्यपतितम् एव सर्वं मायिकं वस्त्व् इति दर्शयतियथेति । महांश् चित्तम् अहंरूपोऽहङ्कारः त्रिवृत् त्रिगुणात्मकः स च पञ्चविधः शब्दादिरूपेणाकाशादिरूपेण च पुनर् एकादशविध इन्द्रियरूपेण । स्वराट् समष्टिर् व्यष्टिश् च विराड् शुद्धजीवस्य वपुर् अण्डं चेति यतो महदादिभ्यो जगन्मायिकम् इदं विश्वं भवति महदादीनाम् एषां बुद्धिविषयत्वाद् अर्थरूपत्वम् ॥२९॥

ओ)०(ओ

॥ ३.३२.३० ॥

एतद् वै श्रद्धया भक्त्या योगाभ्यासेन नित्यशः ।
समाहितात्मा निःसङ्गो विरक्त्या परिपश्यति ॥

मध्वः  यथैतान् पश्यन्ति तद्वद् इव ज्ञानात्मकं मत्स्यादिरूपं पश्यन्त्य् अज्ञाः ॥३०॥

श्रीधरः  ननु तर्हि जनः किम् इत्य् एवं न प्रत्येति ? तत्राहएतद् ब्रह्म ॥३०॥

क्रमसन्दर्भः  एतच् चिद्वस्तु च श्रद्धापूर्विका या भक्तिर् भगवदुपासना तत्पूर्वको यो योगाभ्यासः पूर्वोक्तः सबीजो नित्यशः क्रियमाणस् तेनैव समाहितात्मेत्य् आदिरूपः सन् परिपश्यति । निरीश्वरसाङ्ख्यस् तु भक्त्यादिकं विना विवेकमात्रेण न पश्यतीत्य् एवेत्य् अर्थः ॥३०॥

विश्वनाथः  अस्य ज्ञानस्याधिकारिणम् आहएतज् ज्ञानरूपं ब्रह्म ॥३०॥

ओ)०(ओ

॥ ३.३२.३१ ॥

इत्य् एतत् कथितं गुर्वि ज्ञानं तद् ब्रह्मदर्शनम् ।
येनानुबुद्ध्यते तत्त्वं प्रकृतेः पुरुषस्य च ॥

श्रीधरः  उक्तम् एवार्थं सुखप्रतिपत्त्यर्थं सङ्क्षेपेणानुवदतिइतीति । हे गुर्वि पूज्ये ॥३१॥

क्रमसन्दर्भः  इत्य् एतत् पूर्वप्रकारकं ज्ञानं कथितम् । कीदृशं तस्य शास्त्रमात्रज्ञेयस्य ब्रह्मणो दर्शनं ज्ञानद्वारम् । पूर्वप्रकारत्वम् एवानुवदतियेनेति । प्रकृतेः प्रधानस्य पुरुषस्य जीवस्य ॥३१॥

विश्वनाथः  उक्तम् एवार्थं सुखबोधार्थं सङ्क्षेपेणानुवदति । गुर्वि, हे मातः ! ॥३१॥

ओ)०(ओ

॥ ३.३२.३२ ॥

ज्ञानयोगश् च मन्निष्ठो नैर्गुण्यो भक्तिलक्षणः ।
द्वयोर् अप्य् एक एवार्थो भगवच्छब्दलक्षणः ॥

मध्वः  ज्ञानभक्तिं विना नैव मुक्तिः कस्यापि विद्यते ।
तयोर् एकतरेणैव विष्णुगेनोभयं विना ॥
एवम् अप्य् एतयोर् एकभावेऽप्य् अनियते ध्रुवम् ।
एकेनापि भवेन् मुक्तिस् तदर्थं त्व् अन्यसाधनम् ॥ इति हरिवंशेषु ॥३२॥

श्रीधरः  अनेन च ज्ञानयोगेन भगवान् एव प्राप्यो यथा भक्तियोगेनेत्य् आहनैर्गुण्यो ज्ञानयोगश् च मन्निष्ठो भक्तिलक्षणश् च यो योगस् तयोर् द्वयोर् अप्य् एक एवार्थः प्रयोजनम् । कोऽसौ । भगवच्छब्दो लक्षणं ज्ञापको यस्य । तद् उक्तं गीतासुते प्राप्नुवन्ति माम् एव सर्वभूतहिते रताः [गीता १२.४] इति ॥३२॥

क्रमसन्दर्भः  ज्ञानमात्रम् इत्य् अत्रोक्तं सुष्ठु बोधयन् भगवत्य् एव सर्वतात्पर्यं दर्शयतिज्ञानेति द्वयेन । मन्निष्ठो नैर्गुण्यश् चेत्य् उभयम् अप्य् उभयोर् एव विशेषणम् । तत्र यद्यपि कैवल्यं सात्त्विकं ज्ञानं सन्निष्ठं निर्गुणं स्मृतं [भा.पु. ११.२५.२४] इति भगवदुक्त्या नैर्गुण्यत्वं न सम्भवति, तथापि तत्फलस्य कैवल्यस्य निर्गुणत्वापेक्षया निर्गुणत्वम् इत्य् उक्तम् । एतद् एवाहद्वयोर् अप्य् एक एवार्थ इति ॥३२॥ [भगवत्सन्दर्भः ९३]

विश्वनाथः  योगस्यायत्यां ज्ञानत्वाद् एतत्प्रकरणोक्ते ज्ञानं भक्तिश् चेति द्वे एव साधने भवतः तत् साध्ययोर् ब्रह्मप्राप्तिभगवत्प्राप्त्योद्वित्वेऽप्य् उक्तन्यायेन भगवत एव भूत्त्वात् भगवत्प्राप्तिर् इत्य् एकम् एव फलं स्याद् इत्य् आहज्ञानेति । मन्निष्ठ इति ममैव ब्रह्मत्वाद् इति भावः । नैर्गुण्यो निर्गुणो भक्तिलक्षणश् च यो योगस् तयोर् द्वयोर् एक एवार्थः प्रयोजनम् । कोऽसौ भगवच्छब्दो लक्षणं ज्ञापको यस्य । तद् उक्तं गीतासुते प्राप्नुवन्ति माम् एव सर्वभूतहिते रताः [गीता १२.४] इति । ब्रह्मणो हि प्रतिष्ठाहम् अमृतस्याव्ययस्य च [गीता १४.२७] इत्य् अतः सायुज्यप्रेम्णोर् भगवत एव सिद्धिः ॥३२॥

ओ)०(ओ

॥ ३.३२.३३ ॥

यथेन्द्रियैः पृथग्द्वारैर् अर्थो बहुगुणाश्रयः ।
एको नानेयते तद्वद् भगवान् शास्त्रवर्त्मभिः ॥

श्रीधरः  ननु ज्ञानयोगस्यात्मलाभः फलं शस्त्रेणावगम्यते । भक्तियोगस्य तु भजनीयेश्वरप्राप्तिः । कुतस् तयोर् एकार्थत्वम् ? इत्य् आशङ्क्य दृष्टान्तेनोपपादयतियथा बहूनां रूपरसादीनां गुणानाम् आश्रयो गुडक्षीरादिर् एक एवार्थो मार्गभेदप्रवृत्तैर् इन्द्रियैर् नाना प्रतीयते । चक्षुषा शुक्ल इति, रसनेन मधुर इति, स्पर्शनेन शीत इत्यादि, तथा भगवान् एक एव तत्तद्रूपेणावगम्यते ॥३३॥

क्रमसन्दर्भः  इन्द्रिययैर् नानेयते इति मनसा तु सर्वांश एव गृह्यते इति । अतः सर्वांशप्रत्यायकत्वाद् भगवद्भक्तियोगस् तु मनःस्थानीयो ज्ञेयः । अतः स एवाङ्गित्वेन निगदितः । भावैर् इत्य् अत्र “कामैर् इति क्वचिन् नानायते” इति पुण्यारण्यः ॥३३॥ [भगवत्सन्दर्भः ९३]

विश्वनाथः  न केवलं ज्ञानभक्तिगम्य एव भगवान् अपि त्व् अनन्तशक्तित्वात् सर्वसाधनगम्य इत्य् अत्र दृष्टान्तम् आहयथेति । बहूनां रूपरसादीनां गुणानाम् आश्रयः क्षीरादि एक एवाइप् पृथग्द्वारैः पृथङ्मार्गप्रवृत्तैर् इन्द्रियैर् नाना प्रतीयतेचक्षुषा शुक्ल इति, रसनेन मधुर इति, त्वचा शीत इति, नासिकया सुगन्ध इति । श्रोत्रेण क्षीराभिधान इत्य् एवम् एकैक एव स्वग्राह्यो धर्मोऽनुभूयते, नानाग्राह्योऽत एव तत्तद्धर्मवान्, नापि क्षीररूपोऽर्थः । मनसेन्द्रियराजेन तु सुखदस् तृप्तिकरोऽयं शुक्लमधुरशीतलसुगन्धक्षीराभिधानोऽयम् अर्थ इति तत्तत्सर्वधर्मयुक्त एव स प्रतीयते, तथैव शास्त्रवर्त्मभिः कर्मज्ञानादिभिर् अपि साधनैः स्वर्गापवर्गादिरूपत्वात् स्वर्गप्रद ईश्वर इत्य् अपवर्गप्रद आत्मा ब्रह्मेत्य् एकोऽंश एवानुभूयते । भक्त्या तु साधनमुख्यया प्रेमविषयीभूतो भगवान् स्वर्गापवर्गादिसर्वफलप्रद ईश्वरादिशब्दवाच्यः स सर्वथैवानुभूयते इति भागवतामृतदृष्टा व्याख्या । तथा हि

यथा रूपरसादीनां गुणानाम् आश्रयः सदा ।
क्षीरादिर् एक एवार्थो ज्ञायते बहुधेन्द्रियैः ॥
दृशा शुक्लो रसनया मधुरो भगवांस् तथा ।
उपासनाभिर् बहुधा स एकोऽपि प्रतीयते ॥
जिह्वयैव यथा ग्राह्यं माधुर्यं तस्य नापरैः ।
यथा चक्षुरादीनि गृह्णन्त्य् अर्थं निजं निजम् ॥
तथान्या बाह्यकरणस्थानीयोपासनाखिला ।
भक्तिस् तु चेतःस्थानीया तत्तत्सर्वार्थलाभतः ॥
इति प्रवरशास्त्रेषु तस्य ब्रह्मस्वरूपतः ।
माधुर्यादिगुणाधिक्यात् कृष्णस्य श्रेष्ठतोच्यते ॥ [ल.भ. १.५.२०१५] इति ॥३३॥

ओ)०(ओ

॥ ३.३२.३४ ॥

क्रियया क्रतुभिर् दानैस् तपःस्वाध्यायमर्शनैः ।
आत्मेन्द्रियजयेनापि सन्न्यासेन च कर्मणाम् ॥

श्रीधरः  शास्त्रमार्गान् एव प्रपञ्चयतिक्रिययेति त्रिभिः । क्रियया पूर्तरूपया । क्रतुभिर् यागैः । मर्शनं मीमांसा । आत्मेन्द्रियजयो निषिद्धवर्जनम् ॥३४॥

क्रमसन्दर्भः  तत्र पूर्णदर्शनहेतुं भक्तियोगं खण्डदर्शनहेतुं क्रियादिकं च गणयन् तत् तत् प्राप्य तदाविर्भावभेदान् दर्शयतिक्रिययेति त्रिकेण । क्रिययेत्यादित्रयं गृहस्थस्य धर्मः । तपोवानप्रस्थस्य स्वाध्यायमर्शने ब्रह्मचारिणः । आत्मेति द्वयं सन्न्यासिन इति कर्मकाण्डमार्गम् उक्त्वा उपासनाकाण्डमार्गान् आहयोगेनेति । विविधाङ्गेन नानाभेदेन ज्ञानकाण्डमार्गान् आहभक्तियोगेनेति । आत्मतत्त्वावबोधेनेति च प्रेम्णा ब्रह्मानुभवेन चेत्य् अर्थः । तत्र भक्तेर् द्वारभूतानुष्ठानविशेषम् आहधर्मेणेति । भगवद्धर्मेणेत्य् अर्थः । तद् एव दर्शयतिउभयं चिह्नं यत्र तेनेति । उभयचिह्नत्वम् एव व्यञ्जयतियो धर्मः प्रवृत्तिः श्रीभगवति निवृत्तिर् अन्यत्र तद्द्वयवान् इति । द्वितीयमार्गस्य द्वारम् आहवैराग्येण च निवृत्तिमात्रात्मकेनेत्य् अर्थः । अत्र साद्ध्यम् अप्य् अन्तर्भूतं ज्ञेयम् अत्र प्राप्यस्याविर्भावभेदान् आहसगुणः स्वर्गादिरूपः कर्ममार्गैः । निर्गुणो ब्रह्मरूपो ब्रह्मानुभवेन स्वदृक् स्वस्वरूपेणैव सर्वद्रष्टा भगवांस् तु भक्तियोगेन अष्टाङ्गयोगस् तु तद्द्वयाङ्गत्वसम्पादनानुसारेण तद्द्वयप्रापकः । क्वचित् तत्तत्सिद्धिरूपसगुणप्रापकश् चेत्य् अर्थः ॥३४॥

विश्वनाथः  शास्त्रमार्गान् एव प्रपञ्चयतिक्रिययेति त्रिभिः । क्रियादित्रयं गृहस्थस्य धर्मः । तपो वानप्रस्थस्य । मर्शनं मीमांसा । स्वाध्यायमर्शने ब्रह्मचारिणः । आत्मेति द्वयं भिक्षोः, भक्तियोगेन चैव हीति चकारेण क्रिययेत्यादीनां भक्तिमिश्रत्वं ज्ञापयतिक्रियया भक्तियोगेन च क्रतुभिर् भक्तियोगेन च दानैर् भक्तियोगेन चेत्य् एवं सर्वत्र योजनात् भक्तियोगमिश्रणं विना क्रियादीनां प्रति स्वफलसाधकत्वाशक्तिं बोधयति । एवहिशब्दाभ्याम् अवधारणनिश्चयवाचकाभ्यां क्रियादिसाध्यां वस्तु भक्तियोगेनैव केवलेन लभ्यं निश्चितं स्याद् इति च बोधयत्य् अतो भक्तियोगस्य सर्वमुख्यत्वं भगवत्स्वरूपस्येव ज्ञेयम् ॥३४॥

ओ)०(ओ

॥ ३.३२.३५ ॥

योगेन विविधाङ्गेन भक्तियोगेन चैव हि ।
धर्मेणोभयचिह्नेन यः प्रवृत्तिनिवृत्तिमान् ॥

श्रीधरः  उभयचिह्नेन सकामनिष्कामलक्षणेन । तम् एवाहय इति । सकामधर्मप्राप्यं स्वर्गाद्य् अपि भगवत एव सगुणं स्वरूपम् इति भावः ॥३५॥

क्रमसन्दर्भः  न व्याख्यातम्.

विश्वनाथः  उभयचिह्नेन सकामनिष्कामलक्षणेन । तद् एवं स्पष्टयतियो धर्मः प्रवृत्तिनिवृत्तिमान् ॥३५॥

ओ)०(ओ

॥ ३.३२.३६ ॥

आत्मतत्त्वावबोधेन वैराग्येण दृढेन च ।
ईयते भगवान् एभिः सगुणो निर्गुणः स्वदृक् ॥

श्रीधरः  एभिर् वर्त्मभिः । स्वदृक् स्वप्रकाशः ॥३६॥

क्रमसन्दर्भः  न व्याख्यातम्.

विश्वनाथः  सगुणः क्रियाक्रत्वादिप्राप्यः स्वर्गादिरूप इत्य् अर्थः । निर्गुणः सन्न्यासयोगादिप्राप्यः ब्रह्मपरमात्मदिस्वरूप इत्य् अर्थः । स्वदृक् स्वान् अनन्यभक्तान् एवासक्त्या पश्यतीति स्वदृक् शुद्धभक्तियोगप्राप्यो भगवद्रूप इत्य् अर्थः ॥३६॥

ओ)०(ओ

॥ ३.३२.३७ ॥

प्रावोचं भक्तियोगस्य स्वरूपं ते चतुर्विधम् ।
कालस्य चाव्यक्तगतेर् योऽन्तर्धावति जन्तुषु ॥

श्रीधरः  तद् एवं ज्ञानयोगम् उपसंहृत्य तस्य च भक्तियोगेन समानार्थत्वम् उक्त्वा भक्तियोगाद्य् उपसंहरतिप्रावोचम् इति द्वाभ्याम् । चतुर्विधं त्रिगुणनिर्गुणभेदेन । अन्तर्धावति उत्पत्तिनिधनादि करोति ॥३७॥

क्रमसन्दर्भः  तत्र भक्तियोगम् एव प्राधान्यादनुवदति । प्रावोचम् इति युग्मकेन । स्वं तस्यैव स्वरूपं रूप्यते येन तच् चतुर्विधं लक्षणम् । तदर्थम् एव च कालादयो निरूपिता इत्य् आहकालस्येति ॥३७॥

विश्वनाथः  तद् एवं ज्ञानयोगम् उपसंहृत्य तस्य च भक्तियोगप्राप्ये भगवत्य् एव निष्ठां प्रदर्श्य समुचितदृष्टान्तेन भगवत एव कर्मादिसर्वमार्गलक्ष्यत्वम् उपपाद्येदानीं भक्तियोगादिकम् उपसंहरतिप्रावोचम् इति द्वाभ्याम् । चतुर्विधं त्रिगुणनिर्गुणभेदेन ॥३७॥

ओ)०(ओ

॥ ३.३२.३८ ॥

जीवस्य संसृतीर् बह्वीर् अविद्याकर्मनिर्मिताः ।
यास्व् अङ्ग प्रविशन्न् आत्मा न वेद गतिम् आत्मनः ॥

श्रीधरः  अङ्ग हे मातः ॥३८॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ३.३२.३९ ॥

नैतत् खलायोपदिशेन् नाविनीताय कर्हिचित् ।
न स्तब्धाय न भिन्नाय नैव धर्मध्वजाय च ॥
न लोलुपायोपदिशेन् न गृहारूढचेतसे ।
नाभक्ताय च मे जातु न मद्भक्तद्विषाम् अपि ॥

श्रीधरः  उपदेशेऽनधिकारिणो दर्शयति, नैतद् इति द्वाभ्याम् । स्वलाय परोद्वेजकाय । भिन्नाय दुराचाराय । धर्मध्वजाय दाम्भिकाय ॥३९४०॥

क्रमसन्दर्भः  नैतद् इति युग्मकम् । खलः परपक्षोऽपि दूषयितुम् इच्छया प्रविष्टः अविनीतः शिष्यमर्यादारहितः । स्तब्धो गर्वी भिन्नो मतान्तरेण भेदं प्राप्तः धर्मध्वजो जीविकामात्रार्थम् आत्मनि तादृशत्वव्यञ्जकः लोलुपस् तत्तद्दोषरहितोऽपि लोभेन गतधैर्यः । गृहारूढचेताः पुत्रजायादिष्व् अत्यन्तासक्तः अभक्तस् तद्विपरीतगुणयुक्तोऽपि मद्भक्तिविरोधिसंस्कारः भक्तद्विषो भक्तिसंस्काराभाससद्भावेऽपि भक्तविरोधरूपमहादोषवन्तः । बहुत्वं तद्भेदेष्व् एकोऽपि न ग्राह्य इति भावः ॥३९४०॥

विश्वनाथः  एतद् उपदेशानधिकारिणो दर्शयतिनैतद् इति । खलो दूषणार्थम् एव कृत्रिमभक्त्या अधिजिगमिषुः । अविनीतः शिष्टमर्यादारहितः, स्तब्धोऽतिगर्ववान्, भिन्नो मतान्तरेण भेदं प्राप्तः, धर्मध्वजो लाभप्रतिष्ठाद्यर्थम् एव धर्मनिष्ठः । लोलुपस् तत्तद्दोषरहितोऽपि विषयभोगेऽतिलोभी । गृहारूढचेताः विषयेष्व् अनतिलोलुपोऽपि पुत्रदारधनादिष्व् अत्यासक्तः । अभक्तः उक्तानुक्तसर्वदोषरहितोऽपि मद्भक्तिहीनः । किं च, भ्रमप्रमादतः कदाचिद् एभ्योऽप्य् उपदिशतु नाम, जातु कदाचिद् अपि मद्भक्तद्विषाम् इति षष्ठ्यन्तनिर्देशेन तत्सम्बन्धिनोऽपि नोपदिशेत् किम् उत तेभ्य इति ॥३९४०॥

ओ)०(ओ

॥ ३.३२.४१४२ ॥

श्रद्दधानाय भक्ताय विनीतायानसूयवे ।
भूतेषु कृतमैत्राय शुश्रूषाभिरताय च ॥
बहिर्जातविरागाय शान्तचित्ताय दीयताम् ।
निर्मत्सराय शुचये यस्याहं प्रेयसां प्रियः ॥

श्रीधरः  अधिकारिण आहश्रद्दधानायेति द्वाभ्याम् ॥४१॥

क्रमसन्दर्भः  तद्विपरीतान् अधिकारिण आहश्रद्दधानायेति युग्मकेन । श्रद्दधानो मद्भक्तगुरुमदुपदिष्टशास्त्रयोर् विश्वासवान् भक्तो भक्तिसंस्कारयुक्तः । विनीतः शिष्यमर्यादायुक्तः । अनसूयुः सतीर्थादिषु गुणाधिक्येन गुर्वादराधिक्ये दृष्टे प्रत्युत सुखवान् । कृतमैत्रो दयायुक्तः । शुश्रूषाभिरतो गुरुसेवायाम् अनलसः । बहिर् इति द्वयस्य यथा बहिर् विरक्तस् तथान्तरम् अपीत्य् अर्थः । निर्मत्सरः सर्वशुभाकाङ्क्षी । शुचिर् बहिरन्तःपवित्रः, एषां हेतुहेतुमत्त्वं च यथेष्टं विवेचनीयम् । यस्याहम् इति । तेन गुरुणा दीयत इत्य् अन्वयाद् गुरुलक्षणम् अप्य् उक्तम् । यद् वा, तादृशशिष्यस्य फलम् आहयस्येति । एवम्भूतस्य यस्याहम् अतिप्रेयान् भविष्यामीत्य् अर्थः । अत्र यद्यपि पूर्वदोषा अपि त्यक्ताः स्युस् तथापि तेषाम् उद्देशो व्यतिरेकस्यापि पृथग्ज्ञानार्थ इति ज्ञेयम् । किं च, एते गुणास् तु समुदिता एव ज्ञेयाः । तत्तदङ्गवैकल्ये तु न्यूनाधिकारित्वम् इति तान् एव गुणान् समुद्दिश्याहशुचय इति ॥४१॥

विश्वनाथः  अधिकारिण आहश्रद्दधानायेति द्वाभ्याम् । बहिर् बाह्यविषयेषु विरक्ताय ॥४१४२॥

ओ)०(ओ

॥ ३.३२.४३ ॥

य इदं शृणुयाद् अम्ब श्रद्धया पुरुषः सकृत् ।
यो वाभिधत्ते मच्चित्तः स ह्य् एति पदवीं च मे ॥

श्रीधरः  एतच्छ्रवणकीर्तनपरस्यापि मत्पदप्राप्तिर् एव फलम् इत्य् आहय इति । अप्यर्थे चकारः । सोऽपि मत्पदवीम् एति । हि निश्चितम् ॥४३॥

क्रमसन्दर्भः  फलश्रुत्यापि निजोपदेशवृन्दतात्पर्यं निर्धारयति । य इदम् इति । पदवीं भक्तियोगम् ॥४३॥

विश्वनाथः  एतद् अनुष्ठात्ṝणां भाग्यं किं वक्तव्यम् एतच् छ्रवणकीर्तनमात्रकृतो भाग्यं शृण्व् इत्य् आहय इदम् इति । स मच्चित्तः सन् मत्पदवीं मच्चरणविन्यासस्थलीम् ॥४३॥


ओ)०(ओ

इति सारार्थदर्शिन्यां हर्षिण्यां भक्तचेतसाम् ।
द्वात्रिंशोऽयं तृतीयस्य सङ्गतः सङ्गतः सताम् ॥*॥

 ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां तृतीयस्कन्धे
विदुरमैत्रेयसंवादे कापिलेये कर्मविपाको नाम
द्वात्रिंशोऽध्यायः ।
॥ ३.३२ ॥




(३.३३)
त्रयस्त्रिंशोऽध्यायः
विदुरमैत्रेयसंवादे कपिलोपाख्यानं

॥ ३.३३.१ ॥

मैत्रेय उवाच
एवं निशम्य कपिलस्य वचो जनित्री
सा कर्दमस्य दयिता किल देवहूतिः ।
विस्रस्तमोहपटला तम् अभिप्रणम्य
तुष्टाव तत्त्वविषयाङ्कितसिद्धिभूमिम् ॥

श्रीधरः
त्रयस् त्रिंशे तु तस्यैव कपिलस्योपदेशतः ।
ज्ञानभवेन तन्मातुर् जीवन् मुक्तिर् उदीर्यते ॥

विस्रस्तं मोहरूपं पटलम् आवरणं यस्याः सा । तत्त्वान्य् एव विषयस् तेनाङ्किता सिद्धिः साङ्ख्यज्ञानं तस्य भूमिं क्षेत्रं प्रवर्तकम् ॥१॥

क्रमसन्दर्भः  यानि तत्त्वानि तत्त्वविचारस्य विषयाः तैर् अङ्किता लक्षिता या सिद्धिः परमात्मस्फूर्तिस् तस्या भूमिम् आश्रयं प्रवर्तकम् इत्य् अर्थः । एवम् अन्यत्र । एतद् इति पुण्यारण्यमतः पाठः । सिद्ध इति सम्बन्धोक्तिमतः ॥१॥

विश्वनाथः
त्रयस्त्रिंशे देवहूत्या स्तुतः श्रीकपिलो ययौ ।
वनं तदुपदिष्टेन वर्त्मनैव तम् अपि सा ॥

जनित्री जनयित्री । विस्रस्तं मोहपटलं भक्तिज्ञानादिविषयकम् अज्ञानसमूहो यस्या सा । तत्त्वविषयेषु भक्तितत्त्वसाङ्ख्यज्ञानतत्त्वयोगतत्त्वादिविषयेषु अङ्कितः परमनिपुणत्वेन अङ्कगणनायां रेखा सञ्जाता यस्य स चासौ सिद्धा भूमयो भूतलस्था जना यतः स चेति तम् ॥१॥

 ओ)०(ओ

॥ ३.३३.२ ॥

देवहूतिर् उवाच
अथाप्य् अजोऽन्तःसलिले शयानं
भूतेन्द्रियार्थात्ममयं वपुस् ते ।
गुणप्रवाहं सदशेषबीजं
दध्यौ स्वयं यज् जठराब्जजातः ॥

मध्वः  भूतेन्द्रियार्थात्ममयं तेभ्यः प्रधानम् । त्वं प्रधानमयो देवप्रधानाद् अधिको यतः इति वाराहे ॥२॥

श्रीधरः  अथेति वाक्यान्तरे । अजोऽपि तव वपुः केवलं दध्यौ, न तु दृष्टवान् । स च स्वयं साक्षाद् यस्य तव जठराब्जाज् जातः, स भवान् एव विश्वस्य सर्गादि विधत्ते, न तु तव सर्गादिकर्ता कश्चिद् अस्ति । स एवम्भूतस् त्वं मे मया कथं जठरेण धृत इति त्रयाणाम् अन्वयः । कथं भूतं वपुः ? सत् व्यक्तम् । तत्र हेतुःअन्तःसलिले शयानम् । कीदृशम् ? भूतानीन्द्रियाणि चार्थाश् च शब्दादय आत्मा च मन एतन्मयम् एतैर् व्याप्तम् इत्य् अर्थः । कुतः ? गुणानां प्रवाहो यस्मिंस् तत् । कुतः ? अशेषस्य कार्यकारणस्य बीजं कारणम् ॥२॥

क्रमसन्दर्भः  अथेति त्रिकम् । अथ वाक्यान्तरे । अज इति प्रसिद्धोऽपि ब्रह्मा यस्य तव जठराज् जातः, ते तव रूपं दध्यौ स्वीयाश्रेष्ठत्वसम्पादनार्थम् उपासनाञ्चकारेत्य् अर्थः । कतमत् तद्रूपम् ? तत्राहसलिलम् इति । गर्भोदकशायीत्य् अर्थः । तच् च किं स्वरूपं सत् ? कीदृशतया दध्यौ ? तत्राहसद् इति । सच्चिदानन्दस्वरूपम् एवाशेषबीजं दध्यौ । अनश्वरबीजतया चिन्तितवान् इत्य् अर्थः । यतो भूतादीनां य आत्मा कारणं प्रकृतिः तन्मयं तच्छक्तिकम् इत्य् अर्थः । अत एव गुणानां प्रवाहो यस्मात् तादृशं तद् एवं यस्य जठराज् जातोऽसौ, स एव सर्गादि विधत्ते, न तदादयः ॥२॥

विश्वनाथः  तत्त्वम् उपदिश्य यत् त्वं मां संसाराद् उद्धरसि, नैतच् चित्रम् । चित्रं खल्व् एतद् एव यन् मानुष्या निकृष्टाया ममापि गर्भाज् जातोऽसि जठरीकृतानन्तकोटिब्रह्माण्डाः परमेश्वर इत्य् आहअथेति वाक्यारम्भे । अजोऽपि ब्रह्मापि अन्तःसलिले ब्रह्माण्डमध्यस्थितसलिले शयानं वपुर् गर्भोदशायिरूपं तव दध्यौ केवलं, न तु प्रथमम् एव ददर्शेति भावः । कीदृशं भूतानि च इन्द्रियाणि च अर्थांश् च आत्ममयाः स्वमयाश् चिदानन्दरूपा एव, न तु प्रकृतिविकारा यत्र तत् । गुणान् भक्तवात्सल्यादीन् प्रकर्षेण वहतीति तत्, सत् सत्यं, अशेषस्य जगतो बीजं कारणम् ॥२॥

 ओ)०(ओ

॥ ३.३३.३ ॥

स एव विश्वस्य भवान् विधत्ते
गुणप्रवाहेण विभक्तवीर्यः ।
सर्गाद्य् अनीहोऽवितथाभिसन्धिर्
आत्मेश्वरोऽतर्क्यसहस्रशक्तिः ॥

श्रीधरः  कथम्भूतो भवान् सर्गादि विधत्ते ? गुणप्रवाहरूपेण विभक्तं वीर्यं शक्तिर् येन सः । शक्तिद्वारेण विधत्ते न साक्षाद् इत्य् अर्थः । यतोऽनीहो निष्क्रियः । तर्हि कथं शक्तिद्वारेणापि सर्गादि विधत्ते ? तत्राहअवितथाभिसन्धिः सत्यसङ्कल्पः । किमर्थं विधत्ते ? आत्मनां जीवानाम् ईश्वरः । जीवानां भोगार्थम् इत्य् अर्थः । ननु कथं विचित्रान् भोगान् एक एव विदध्यात् ? तत्राहअतर्क्याः सहस्रम् अपरिमिताः शक्तयो यस्य ॥३॥

क्रमसन्दर्भः  तत्र हेतुःगुणप्रवाहेण तद्वृत्तिपरम्पराभेदेन विभक्तं ब्रह्मादिभ्यः विभज्य दत्तं वीर्यं स्वशक्तिर् येन सः । तेन च तस्य न लेप इत्य् आहअनीहश् चावितथाभिसन्धिश् चेति । तत्रानीहत्वे हेतुःआत्मा परमसाक्षी । उत्तरत्र हेतुःईश्वरः स्वच्छन्देच्छ इति । तत्राविरोधे हेतुम् आहअतर्क्येति । अचिन्त्यानन्तशक्तेस् तस्य नैतावताश्चर्यत्वम् । अपरम् अपि तद् अनन्तत्वम् अस्तीत्य् अर्थः, श्रुतेस् तु शब्दमूलत्वात् [वे.सू. १.१.४] इति भावः ॥३॥

भगवत्सन्दर्भः (१२) तासाम् अचिन्त्यत्वम् आहआत्मेश्वरोऽतर्क्यसहस्रशक्तिः इति । स्पष्टम् । उक्तं चाचिन्त्यत्वं श्रुतेस् तु शब्दमूलत्वाद् [वे.सू. २.१.२७] इत्य् आदौ । आत्मनि चैवं विचित्राश् च हि [वे.सू. २.१.२८] इत्यादौ च ॥३॥

विश्वनाथः  गुणप्रवाहेण रजआदिगुणपरम्परया विभक्तं विभज्य दत्तं वीर्यं सृष्ट्यादिशक्तिर् येन सः । अवितथाभिसन्धिः सत्यसङ्कल्पः ॥३॥

 ओ)०(ओ

॥ ३.३३.४ ॥

स त्वं भृतो मे जठरेण नाथ
कथं नु यस्योदर एतद् आसीत् ।
विश्वं युगान्ते वटपत्र एकः
शेते स्म मायाशिशुर् अङ्घ्रिपानः ॥

श्रीधरः  किं च, प्रलये यस्योदरे एतद् विश्वम् आसीत् स त्वं मया जठरेण कथं धृतः ? ननु शिशौ मयि किम् एतद् उच्यते ? तत्राहबटपत्र इति । अङ्घ्रिं पादाङ्गुष्ठं पिबतीत्य् अङ्घ्रिपानः । इदम् अपि शिशुत्वं तद्वद् एव मायेति भावः ॥४॥

क्रमसन्दर्भः  स त्वम् इति । शैशवलीलार्थं मदिच्छयेति चेत् सा च स्वत एव स्याद् इत्य् आहबटपत्र इति माया अतर्क्या शक्तिस् तत्प्रधानः शिशुः ॥४॥

विश्वनाथः  स त्वं मया मानुष्या कथं जठरेण भृतः इत्य् आश्चर्यस्य कारणं त्वम् एव ब्रूहीति भावः । ननु स्वशिशौ मयि कथम् एवं ब्रूषे ? तत्र सत्यम् एव त्वं शुशुर् एवेत्य् आहयुगान्ते प्रलये बटस्य एकस्मिन् पत्रे भवान् शेते स्म । किमर्थं मायाशिशुः मां बाललालनाभ्यासिनः सांसारिका अपि लोका ध्यातुं शक्नुवन्त्व् इति कृपामयबालमूर्तिर् इत्य् अर्थः । तत्र समुचितमधुरलीलाम् आहअङ्घ्रिपानः स्वचरणाङ्गुष्ठपानकर्ता सर्वम् एव सुखं त्यक्त्वा मच्चरणमाधुर्ये एव सर्वे मनीषिणो निमज्जन्ति, तद् एतन् मयाप्य् आस्वाद्यानुभवनीयम् इति बुद्ध्यैवेति भावः ॥४॥

 ओ)०(ओ

॥ ३.३३.५ ॥

त्वं देहतन्त्रः प्रशमाय पाप्मनां
निदेशभाजां च विभो विभूतये ।
यथावतारास् तव सूकरादयस्
तथायम् अप्य् आत्मपथोपलब्धये ॥

मध्वः  देहतन्त्रः देहप्रकाशः । ततिः प्रकाशो विस्तारस् तन्त्रं चेत्य् अभिधीयते इति तन्त्रमालायाम् ॥५॥

श्रीधरः  अथवा न त्वं मयापत्यान्तरम् इव जठरे भृतः, किन्तु वराहाद्यवतारवद् इच्छयैवाविर्भूतोऽसीत्य् आहत्वं देहतन्त्रो देहपरिकरः स्वीकृतमूर्तिर् असि । पाप्मनां दुष्टानाम् । निदेशभाजाम् आज्ञानुवर्तिनां विभूतये समृद्धये । आत्मपथोपलब्धये ज्ञानमार्गप्रदर्शनाय ॥५॥

क्रमसन्दर्भः  एतादृशं च प्राकट्यं किमर्थम् ? इत्य् अत्राहत्वम् इति । तत्र त्वम् इत्य् अर्धेन सामान्यतः प्रयोजनं योजयित्व विशेषत आहयथेति । तस्माद् इति शेषः ॥५॥

विश्वनाथः  किं च, तव स्वभाव एवायं यत् कृपयैवम् अवतरसीत्य् आहत्वं देहतन्त्रः, अन्यबालको यथ मातृकुक्षिप्रविष्टो मातुर् देहाधीनः, तथा त्वम् अपि लीलया मम मातुर् देहाधीनः । यद् वा, देहे तन्त्रं वस्त्रालङ्कारपरिच्छदो यस्य सः । किमर्थं द्रष्टुः पाप्मनां पापानां प्रशमाय निदेशभाजां त्वदाज्ञानुवर्तिनां विभूतये भक्तिज्ञानादिसम्पत्त्यै । अयम् अपि कपिलावतारः स्वीयभक्तिज्ञानमार्गोपलब्धये ॥५॥

 ओ)०(ओ

॥ ३.३३.६ ॥

यन्नामधेयश्रवणानुकीर्तनाद्
यत्प्रह्वणाद् यत्स्मरणाद् अपि क्वचित् ।
श्वादोऽपि सद्यः सवनाय कल्पते
कुतः पुनस् ते भगवन् नु दर्शनात् ॥

श्रीधरः  अतस् त्वद्दर्शनाद् अहं कृतार्थास्मीति कैमुत्यन्यायेनाह । यन्नामधेयस्य श्रवणम् अनुकीर्तनं च तस्मात् । क्वचित् कदाचिद् अपि । श्वानम् अत्तीति श्वादः श्वपचः, सोऽपि सवनाय सोमयागाय कल्पते योग्यो भवति । अनेन पूज्यत्वं लक्ष्यते ॥६॥

क्रमसन्दर्भः  क्वचित् कदाचिद् अपि प्रारब्धपापहार्त्वम् अप्य् आह द्वाभ्याम् नामधेयश्रवणादिहेतोर् इत्य् एवान्वयः । उत्तरानुरोधात् । अपिशब्दस्यासङ्गतेश् च । श्वादत्वम् अत्र श्वभक्षकजातिविशेषत्वम् एव श्वानम् अत्तीति निरुक्तेर् वर्तमानप्रयोगात्, क्रव्यादवत् तच्छीलत्वप्राप्तेः । कादाचित्कभक्षणे प्रायश्चित्तविवक्षायां त्व् अतीतप्रयोगः क्रियेत । रूढिर् योगम् अपहरतीति न्यायेन च तद् विरुध्यते । अत एव श्वपच इति टीकाकाराः । सद्यः सवनाय कल्पत इति

सकृद् उच्चारितं येन हरिर् इत्य् अक्षरद्वयम् ।
बद्धः परिकरस् तेन मोक्षाय गमनं प्रति ॥ इतिवत् ।

तत्र योग्यतायां लब्धारम्भो भवतीत्य् अर्थः । तदनन्तरजन्मन्य् एव द्विजत्वं प्राप्य तदाद्यधिकारी स्याद् इति भावः ॥६॥

विश्वनाथः  त्वद्दर्शनाल् लोकः कृतार्थीभवतीति कैमुत्यन्यायेनाह यद् इति । प्रह्वणं नमस्कारः । क्वचिद् इति कादाचित्काद् अपि स्मरणाद् इत्य् अर्थः । श्वादोऽपि श्वपचोऽपि सद्यस् तत्क्षण एव सवनाय सोमयागाय कल्पते योग्यो भवति । सोमयागकर्ता ब्राह्मण इव पूज्यो भवतीति दुर्जात्यारम्भकप्रारब्धपापनाशो व्यञ्जितः । यद् उक्तं श्रीरूपगोस्वामिचरणैः

दुर्जातिर् एव सवनायोग्यत्वे कारणं मतम् ।
दुर्जात्यारम्भकं पापं यत् स्यात् प्रारब्धम् एव तत् ॥ [भ.र.सि. १.१.२२]

सरस्वती हे भगवन् ! क्वचित् यन्नामधेयश्रवणानुकीर्तनात् यस्य भगवतः तव नाम्नः आदौ श्रवणम् । अनु तदनन्तरं कीर्तनं च तस्मात् । यत्प्रह्वणात् यस्य तव शिरसा नमस्कारात् । यत्स्मरणात् यस्य तव भगवतः स्मरणेन च श्वादः । सर्वाधमश्वपचकुलोद्भूतोऽपि सद्यः तत्क्षणात् सवनाय सोमयागाय कल्पते योग्यो भवति ते तव दर्शनात् पुनः कुतः नु किं कर्तव्यं कृतार्थोऽस्मीत्य् अर्थः ॥६॥

 ओ)०(ओ

॥ ३.३३.७ ॥

अहो बत श्वपचोऽतो गरीयान्
यज्जिह्वाग्रे वर्तते नाम तुभ्यम् ।
तेपुस् तपस् ते जुहुवुः सस्नुर् आर्या
ब्रह्मानूचुर् नाम गृणन्ति ये ते ॥

श्रीधरः  तद् उपपादयतिअहो बत आश्चर्ये । यस्य जिह्वाग्रे तव नाम वर्तते श्वपचोऽप्य् अतोऽस्माद् एव हेतोर् गरीयान् । यद् यस्माद् वर्तते अत इति वा । कुतः ? इत्य् अत आहत एव तपस् तेपुः कृतवन्तः । जुहुवुर् होमं कृतवन्तः । सस्नुः तीर्थेषु स्नाताः । आर्यास् त एव सदाचाराः । ब्रह्म वेदम् अनूचुर् अधीतवन्तः । त्वन्नामकीर्तने तपआद्यन्तर्भूतं, ततस् ते पुण्यतमा इत्य् अर्थः । यद् वा, जन्मान्तरे तैस् तपोहोमादि सर्वं कृतम् इति त्वन्नामकीर्तनमहाभाग्योदयाद् अवगम्यत इत्य् अर्थः ॥७॥

सनातनगोस्वामी  अहो बतेत्य् आश्चर्ये । यस्य जिह्वाग्रे तुभ्यं तव त्वदर्थम् अपि वा नाम वर्तते, श्रद्धादिराहित्येनापि यथाकथञ्चिद् अपि असम्यक्तयापि नामाभासम् अपि य उच्चारयतीत्य् अर्थः, स श्वपचोऽपि जात्या कर्मणा च श्वमांसभक्षणाद् अनिवृत्तेर् उभयथा पापोऽपि, अतोऽस्माद् एव हेतोर् गरीयान् । यद् यस्माद् वर्तते, अत इति वा । कुतः ? इत्य् अत आहत एव तपस् तेपुः सम्यक् कृतवन्तः । जुहुवुर् होमं कृतवन्तः । सस्नुः तीर्थेषु स्नाताः । आर्यास् त एव सदाचाराः । ब्रह्म वेदम् अनूचुर् अधीतवन्तः । त्वन्नामकीर्तने तपआदिकं सर्वं सत्कर्मान्तर्भूतं, अतस् ते पुण्यतमा इत्य् अर्थः । यद् वा, जन्मान्तरेषु तैस् तपोहोमादि सर्वं कृतम् अस्तीति त्वन्नामकीर्तनमहाभाग्योदयाद् अवगम्यत इत्य् अर्थः । तपआदीनां सर्वेषां नामकीर्तनफलतोक्त्या सर्वसत्कर्माधिकत्वं व्यक्तम् एव ॥७॥ (ह.भ.वि. ११.३८९)

क्रमसन्दर्भः  तस्मात् सद्यः सवनाय कल्पते इति यद् उक्तं, तद् अपि न किञ्चित्, यतस् तपआदिकं सर्वं तन्नामग्रहणमात्रान्तर्भूतम् एव स्यात्, यत एव तस्य तन्नामग्रहीतुस् तपआदिकर्तृकेभ्यो गरीयस्त्वम् अपि स्याद् इत्य् अभिप्रेत्याहअहो बतेति । व्याख्या तु टीकायाः प्रथमपक्षगतैव ग्राह्या ॥७॥

विश्वनाथः  सद्यः सवनाय कल्पत इति यद् उक्तं, तद् अपि न किञ्चिद् यतः सोमयागकर्तृभ्योऽप्य् आधिक्यम् एवास्य फलतो भवेद् इत्य् आह अहो बतेत्य् आश्चर्याद् अप्य् एतद् आश्चर्यम् इत्य् अर्थः । यस्य श्वपचस्य जिह्वाग्रे जिह्वाया अग्रे एव न तु सम्पूर्णायां तस्याम् इत्य् असम्यक्तयोच्चारितम् इत्य् अर्थः । वर्तते एव न तु वृत्तम् इत्य् असम्पूर्णम् उच्चारितम् इत्य् अर्थः । नाम एकम् एव, न तु नामानीत्य् अर्थः । सम्पूर्णजिह्वायां सम्पूर्णोच्चारितानि बहूनि नामानि तु किम् उतेति भावः । तुभ्यं तव त्वां प्रीणयितुं चेति वा । अतएव स श्वपचो गरीयान् अतिशयेन गुरुर् भवतीत्य् अन्यान् अपि नामात्मकमन्त्रम् उपदेष्टुं योग्यतां धत्ते इति भावः ।

ननु तर्हि स श्वपचो यज्ञाध्ययनतपआदिकं करोत्व् इति, तत्राह तेपुर् इति । तस्यैकस्य का वार्ता, अन्येऽपि ये तव नाम गृणन्ति ते एव तेपुर् इत्य् अवधारणं लभ्यते । अन्येषां तपः सामस्त्यसाङ्गत्वाद्यदर्शनात् । एवं विशेषानुक्तेः सर्वम् एव तपः । जुहुवुः । सर्वेष्व् एव तीर्थेषु । आर्या अपि त एव नान्ये । ब्रह्म वेदं त एव अनूचुर् अधीतवन्तः । अनूचानः प्रवचने साङ्गेऽधीती गुरोस् तु यः इत्य् अमरः । अत्र तेपुर् इत्य् आदिषु भूतनिर्देशात् गृणन्तीति वर्तमाननिर्देशात् त्वन्नामानि गृह्यमाण एव तपो यज्ञादयः सर्वे कृता एव भवन्ति । न तु, क्रियमाणा नापि करिष्यमाणा इत्य् अतस् तांस् तु कथं पुनः कुर्युर् इत्य् अत एव भक्तानां कर्मस्व् अनधिकारोऽपि ज्ञेयः । परोक्षवाचि लिडन्तपदप्रयोगेण सिद्धान्य् एव तानि तपआदिनापि ते न जानन्ति, किं पुनस् तत्साधनश्रमम् इति भावः । अत्र गृणन्तीति वर्तमानप्रयोगेण नामग्रहणाविच्छेद एव यदि स्यात् तदैवैवं स्याद् इति तु न व्याख्येयम् ।

	चित्रं विदूरविगतः सकृद् आददीत
	यन्नामधेयम् अधुना स जहाति बद्धम् इति ।

यन्नाम सकृत् श्रवणात् पुक्कशोऽपि विमुच्यते संसारात् इत्य् आदि वाक्येषु सकृत्पदप्रयोगव्याकोपात् ॥७॥

सरस्वती  यत् यस्य जिह्वाग्रे रसनाप्रान्ते तुभ्यं तव नाम वर्तते अतः दैक्षविप्राभिधानात् स श्वपचः शौक्रान्त्यजादिनीचकुलोद्भूतोऽपि गरीयान् श्रेष्ठः । अहो बत इत्य् आश्चर्यम् । ये ते तव नाम गृणन्ति उच्चारयन्ति ते तपः तेपुः अनुष्ठितवन्तस् तपस्विनोऽधिका इत्य् अर्थः । जुहुवुः होमं कृतवन्तः । सस्नुः सर्वेष्व् एव तीर्थेषु स्नाताः । आर्याः सदाचाराः ब्रह्म साङ्गं वेदम् अनूचुः अधीतवन्तः ॥

 ओ)०(ओ

॥ ३.३३.८ ॥

तं त्वाम् अहं ब्रह्म परं पुमांसं
प्रत्यक्स्रोतस्य् आत्मनि संविभाव्यम् ।
स्वतेजसा ध्वस्तगुणप्रवाहं
वन्दे विष्णुं कपिलं वेदगर्भम् ॥

श्रीधरः  प्रत्यक्स्रोतसि प्रत्याहृते आत्मनि मनसि संविभाव्यं सञ्चिन्त्यम् । वेदा गर्भे यस्य सः ॥८॥

क्रमसन्दर्भः  न व्याख्यातम् ।

विश्वनाथः  अतस् त्वाम् अहम् अज्ञः स्तोतुं नैव प्रभवामीति केवलं वन्देतम् इति । प्रत्यक्स्रोतसि प्रत्याहृते मनसि ॥८॥

 ओ)०(ओ

॥ ३.३३.९ ॥

मैत्रेय उवाच
ईडितो भगवान् एवं कपिलाख्यः परः पुमान् ।
वाचाविक्लवयेत्य् आह मातरं मातृवत्सलः ॥

श्रीधरः  अविक्लवया गम्भीरया वाचा ॥९॥

क्रमसन्दर्भः  न व्याख्यातम् ।

विश्वनाथः  विक्लवया गद्गदया यतो मातृवत्सलः ॥९॥

 ओ)०(ओ

॥ ३.३३.१० ॥

कपिल उवाच
मार्गेणानेन मातस् ते सुसेव्येनोदितेन मे ।
आस्थितेन परां काष्ठाम् अचिराद् अवरोत्स्यसि ॥

श्रीधरः  ते तव सुसेव्येन सुखसेव्येन मे मयोदितेन । आस्थितेनानुष्ठितेन । परां काष्ठां जीवन्मुक्तिम् अवरोत्स्यसि प्राप्स्यसि ॥१०॥

क्रमसन्दर्भः  सुसेव्येन भक्तियोगस्य तथोक्तत्वात् ॥१०॥

विश्वनाथः  सुसेव्येन भक्तियोगेनेत्य् अर्थः । आस्थितेनानुष्ठितेन परां काष्ठां प्रेमसिद्धिम् अवरोत्स्यसि प्राप्स्यसि नित्यसिद्धमातृभावोऽपि तां तथोक्तिर् लोकशिक्षार्थम् एव ज्ञेयः ॥१०॥

 ओ)०(ओ

॥ ३.३३.११ ॥

श्रद्धत्स्वैतन् मतं मह्यं जुष्टं यद् ब्रह्मवादिभिः ।
येन माम् अभयं याया मृत्युम् ऋच्छन्त्य् अतद्विदः ॥

श्रीधरः  यायाः यास्यसि । अतद्विदो मन्मतम् अविद्वांसः ॥११॥

क्रमसन्दर्भः  न व्याख्यातम् ।

विश्वनाथः  मह्यं मम । यायाः यास्यसि ॥११॥

 ओ)०(ओ


॥ ३.३३.१२ ॥

मैत्रेय उवाच
इति प्रदर्श्य भगवान् सतीं ताम् आत्मनो गतिम् ।
स्वमात्रा ब्रह्मवादिन्या कपिलोऽनुमतो ययौ ॥

श्रीधरः  अनुमतोऽनुज्ञातः ॥१२॥

क्रमसन्दर्भः  उशतीम् इत्य् अत्र सतीं ताम् इति क्वचित् ॥१२॥

विश्वनाथः  अनुमतौ हेतुःब्रह्मवादिन्या स्वपुत्रम् अपीमं ब्रह्मैव ब्रवीमि जानामि च । तत् कथं स्वेच्छया गृहे रक्षितुं प्रभवामीति विचारेण ॥१२॥

 ओ)०(ओ

॥ ३.३३.१३ ॥

सा चापि तनयोक्तेन योगादेशेन योगयुक् ।
तस्मिन्न् आश्रम आपीडे सरस्वत्याः समाहिता ॥

श्रीधरः  सरस्वत्या आपीडे पुष्पमुकुटतुल्ये । सरस्वत्येति पाठे मुकुटेनेव संवेष्टिते । बिन्दुसरसि समाहिता बभूव ॥१३॥

क्रमसन्दर्भः  सा चेति युग्मकम् । सरस्वत्येति पाठे आपीडवति तस्मिन् बिन्दुसरसीत्य् अर्थः । प्रकृत्याभिरूप इतिवत् तृतीया ॥१३॥

विश्वनाथः  सरस्वत्या आपीडे पुष्पमुकुटतुल्ये ॥१३॥

 ओ)०(ओ

॥ ३.३३.१४ ॥

अभीक्ष्णावगाहकपिशान् जटिलान् कुटिलालकान् ।
आत्मानं चोग्रतपसा बिभ्रती चीरिणं कृशम् ॥

श्रीधरः  कथम्भूता सती समाहिता ? तद् आहअभीक्ष्णं त्रिसवणम् अवगाहः स्नानं तेन कपिशान् पिशङ्गान् स्वत एव कुटिलान् अलकान् केशांस् तथात्मानं देहं चीरधारिणं कृशं च बिभ्रती सती ॥१४॥

क्रमसन्दर्भः  अभीक्ष्णावगाहेत्य् अत्र अभीक्ष्णगाहेति स्वामिपुण्यारण्ययोर् मतः ॥१४॥

विश्वनाथः  अभीक्ष्णं त्रिसवनम् अवगाहः स्नानं कुटिलालकान् जटिलान् । आत्मानं देहं च चीरधारिणम् ॥१४॥


 ओ)०(ओ

॥ ३.३३.१५ ॥

प्रजापतेः कर्दमस्य तपोयोगविजृम्भितम् ।
स्वगार्हस्थ्यम् अनौपम्यं प्रार्थ्यं वैमानिकैर् अपि ॥

श्रीधरः  प्रजापतेः कर्दमस्य तपोयोगाभ्यां विजृम्भितम् अतिशयितं स्वगार्हस्थ्यं हित्वा पुत्रभूतेश्वरविरहातुरा सती वदनं किञ्चिद् अनिर्वाच्यं शोकव्याकुलं चकारेति षष्ठेनान्वयः ॥१५॥

क्रमसन्दर्भः  प्रजापतेर् इति षट्कम् । विबुधानुचरा विबुधानुचर्यः किञ्चित् किम् अपि अनिर्वचनीयम् । अतिमलिनम् इत्य् आदिवत् । तत्र हेतुःपुत्रेति ॥१५॥

विश्वनाथः  प्रजापतेर् इत्य् आदीनां वदनं किञ्चिद् अनिर्वाच्यं शोकव्याकुलं चकारेति षष्ठेनान्वयः ॥१५॥

 ओ)०(ओ

॥ ३.३३.१६ ॥

पयःफेननिभाः शय्या दान्ता रुक्मपरिच्छदाः ।
आसनानि च हैमानि सुस्पर्शास्तरणानि च ॥

श्रीधरः  यत्र गार्हस्थ्ये । क्षीरफेननिभा मृदुशुभ्राः शय्या आस्तरणान्य् आभान्ति दन्तघटिता मञ्चकाश् च । स्वर्णमयाः परिकराः । आसनानि पीठादीनि । सुस्पर्शान्य् आस्तरणानि येषु ॥१६॥

क्रमसन्दर्भः, विश्वनाथः  न व्याख्यातम् ।

 ओ)०(ओ

॥ ३.३३.१७ ॥

स्वच्छस्फटिककुड्येषु महामारकतेषु च ।
रत्नप्रदीपा आभान्ति ललना रत्नसंयुताः ॥

न कतमेन व्याख्यातम् ।

 ओ)०(ओ

॥ ३.३३.१८ ॥

गृहोद्यानं कुसुमितै रम्यं बह्वमरद्रुमैः ।
कूजद्विहङ्गमिथुनं गायन्मत्तमधुव्रतम् ॥

श्रीधरः  बहुभिर् अमरद्रुमैः रम्यम् ॥१८॥

क्रमसन्दर्भः, विश्वनाथः  न व्याख्यातम् ।

 ओ)०(ओ

॥ ३.३३.१९ ॥

यत्र प्रविष्टम् आत्मानं विबुधानुचरा जगुः ।
वाप्याम् उत्पलगन्धिन्यां कर्दमेनोपलालितम् ॥

श्रीधरः  यत्रोद्याने प्रविष्टम् आत्मानं देवहूतिम् ॥१९॥

क्रमसन्दर्भः  न व्याख्यातम् ।

विश्वनाथः  प्रविष्टम् आत्मानं देवहूतिम् ॥१९॥

 ओ)०(ओ

॥ ३.३३.२० ॥

हित्वा तद् ईप्सिततमम् अप्य् आखण्डलयोषिताम् ।
किञ्चिच् चकार वदनं पुत्रविश्लेषणातुरा ॥

श्रीधरः  आखण्डल इन्द्रस् तस्य या योषितस् तासाम् अपीप्सिततमं प्राप्तुम् इष्टतमं तद् धित्वा तत्राभिमानं त्यक्त्वा ॥२०॥

क्रमसन्दर्भः, विश्वनाथः  न व्याख्यातम् ।

 ओ)०(ओ

॥ ३.३३.२१ ॥

वनं प्रव्रजिते पत्याव् अपत्यविरहातुरा ।
ज्ञाततत्त्वाप्य् अभून् नष्टे वत्से गौर् इव वत्सला ॥

श्रीधरः  सुहृद्वियोगस्य दुःसहताम् आहवनम् इति । नष्टे वत्से वत्सला गौर् इवाभूत् ॥२१॥

क्रमसन्दर्भः  भगवति वात्सल्याख्यायाः प्रीतेः सर्वोपमर्दित्वम् आहवनम् इति । ज्ञाततत्त्वापि शुद्धान्तःकरणत्वात् श्रवणसमय एव तत्तत्साधनसाध्याविर्भाववत्य् अपि ॥२१॥

विश्वनाथः  भगवति वात्सल्याख्यायाः प्रीतेः सर्वोपमर्दित्वम् आहवनम् इति । पत्यौ कर्दमे वनं गतेऽपि यद् अपत्यं वीक्ष्यमाणा जीवन्त्य् आसीत् तस्यापि विरहेणातुरेतिहन्त भोः के कुत्र वर्तन्ते ? पश्यन्तु यद् अपत्यं शीघ्रम् एव परावर्तयन्तां भवन्तो, नो चेद् अहं न जीविष्यामीति विलपन्ती गौर् इवेति सर्वम् एव तत्त्वज्ञानं सहसैव विस्मृतवतीवेति भावः ॥२१॥

 ओ)०(ओ

॥ ३.३३.२२ ॥

तम् एव ध्यायती देवम् अपत्यं कपिलं हरिम् ।
बभूवाचिरतो वत्स निःस्पृहा तादृशे गृहे ॥

श्रीधरः  विरहकृतध्यानफलम् आहनिस्पृहा निर्वासना । वत्स विदुर ।

क्रमसन्दर्भः  तम् एवेति सार्धचतुष्कम् । तत्र पूर्ववर्णितगृहत्यागोऽपि तथैव जात इत्य् आहतम् इति । हरिं कपिलं ध्यायन्ती कपिलरूपेणैवाविर्भूतं स्मरन्ती तं चापत्यं ध्यायन्ती अपत्यत्वेनैव स्मरन्तीत्य् अर्थः ॥२२॥

विश्वनाथः  विरहोत्थध्यानफलम् आहतम् एवेति ॥२२॥

 ओ)०(ओ

॥ ३.३३.२३२६ ॥

ध्यायती भगवद्रूपं यद् आह ध्यानगोचरम् ।
सुतः प्रसन्नवदनं समस्तव्यस्तचिन्तया ॥
भक्तिप्रवाहयोगेन वैराग्येण बलीयसा ।
युक्तानुष्ठानजातेन ज्ञानेन ब्रह्महेतुना ॥
विशुद्धेन तदात्मानम् आत्मना विश्वतोमुखम् ।
स्वानुभूत्या तिरोभूत मायागुणविशेषणम् ॥
ब्रह्मण्य् अवस्थितमतिर् भगवत्य् आत्मसंश्रये ॥

श्रीधरः  ततः स्वसुतः कपिलो यद् आह, तद् भगवतो रूपं ध्यायती तद् आत्मानं च विश्वतोमुखं सर्वगतं ध्यायती ब्रह्मण्य् अवस्थितमतिर् बभूवेति पूर्वस्यैवानुषङ्गः । केन ध्यायती ? विशुद्धेनात्मना मनसा ॥२३॥

विशुद्धौ कारणान्य् आहभक्तिप्रवाहरूपेण योगेन वैराग्येण च युक्तानुष्ठानेन जातं यज् ज्ञानं तेन च । युक्तानुष्ठानं च गीतासूक्तं

युक्ताहारविहारस्य युक्तचेष्टस्य कर्मसु ।
युक्तस्वप्नावबोधस्य योगो भवति दुःखहा ॥ [गीता ६.१७] इति ।

ब्रह्महेतुना ब्रह्मत्वापादकेन ॥२४॥

विश्वतोमुखत्वे हेतुःस्वानुभूत्या स्वरूपप्रकाशेन तिरोभूतम् । मायागुणैर् विशेषणं परिच्छेदो यस्य ॥२५॥

कथम्भूते ब्रह्मणि ? आत्मनां जीवानां संश्रये भगवति ॥२६॥

क्रमसन्दर्भः  कथं वा कीदृशत्वेन वा ज्ञाततत्त्वाप्य् अभूत् ? तत्राहध्यायन्तीति सार्धैस् त्रिभिः । ज्ञानकथनसमये ब्रह्मण्य् अवस्थितमतिर् बभूव । भक्तिकथनसमये भगवत्य् अवस्थितमतिर् बभूव । किन्तु ब्रह्मज्ञानम् अपि तत्र भगवज्ज्ञानोपोद्बलकम् एव जातम् इति ज्ञेयम्, ब्रह्मभूतः प्रसन्नात्मा [गीता १८.५५] इत्यादिगीताद्यनुसारात् तथैव भगवन्तं विशिनष्टि । आत्मसंश्रये ब्रह्मणो हि प्रतिष्ठाहं [गीता १४.२६] इति श्रीगीतानुसारात्, शुभाश्रयः सचित्तस्य सर्वगस्य तथात्मनः इति श्रीविष्णुपुराणानुसाराच् च । ब्रह्मण्य् अवस्थाने हेतुर् इति अस्य विशेषणं युक्तानुष्ठानजातेन ब्रह्महेतुजातेन ब्रह्महेतुर् इति च ब्रह्माविर्भावकारणेनेत्य् अर्थः । पूर्वं साधनवैराग्येणेति विशुद्धेनेत्य् आदि च । आत्मानं शुद्धजीवं विशेषतः शुद्धेन अविद्यास्पर्शसम्भावनामात्रहीनेन आत्मना परमात्मना तत्तादात्म्येन विश्वतोमुखं सर्वगतं ध्यायन्तीति जीवात्मनः शुद्धत्वप्रकारम् आहस्वानुभूत्येति । भगवत्य् अवस्थाने हेतुर् भक्तिप्रवाहयोगेनेति । मद्गुणश्रुतिमात्रेण इत्यादिरीत्या प्रेमप्रवर्तितसन्ततमनोगत्या इत्य् अर्थः । तत्पूर्वसाधनं समस्तव्यस्तचिन्तय अन्वयव्यतिरेकविचारपूर्वकं यद् भगवद्रूपं प्रसन्नवदनः सुतो ध्यानगोचरम् आहध्यानविषयत्वेनोपदिष्टवान् तद् ध्यायन्तीति । यद् एव वासनान्तरानुसारेण ज्ञानफलतयोपदिष्टं, तद् एव हि स्ववासनानुसारेण प्रेमफलतयानुष्ठितम् इति भावः । तथाप्य् आनुषङ्गिकतया ज्ञानहेतुत्वम् अपि तस्यैव ज्ञेयम् । श्रेयःसृतिं भक्तिम् उदस्य [भा.पु. १०.१४.४] इत्य् आदेः ॥

तदानीन्तनीं तदवस्थाम् आहसार्धैस् त्रिभिः । तत्र निवृत्तेति सार्धकम् । जीवापत्तिर् लिङ्गशरीराध्यासः ॥

विश्वनाथः  ततश् च हन्त हन्त विरहातुराया मम मनो भगवति पुत्रभावं न जहाति, तद् अहं क्षणम् एकान्ते उपविश्य पुत्रभावं विहाय मनः प्रणिधाय तद् उक्तं ध्यानम् एवाभ्यस्यामीति सा दध्याव् इत्य् आहध्यायतीति । भगवद्रूपं ध्यायन्ती ब्रह्मणि भगवत्य् अवस्थितमतिर् आसीद् इत्य् अन्वयः । भक्तेः प्रवाहरूपेण योगेन युक्तं समुचितं यद् अनुष्ठानजातं तेन । यद् वा, गीतासूक्तं

युक्ताहारविहारस्य युक्तचेष्टस्य कर्मसु ।
युक्तस्वप्नावबोधस्य योगो भवति दुःखहा ॥ [गीता ६.१७] इति ।

युक्तानुष्ठानं तस्माज् जातेन वैराग्येण तथा ज्ञानेन ब्रह्महेतुना ब्रह्मानुभवस्य हेतुना शुद्धभक्त्युत्थेनेत्य् अर्थः । न तु ब्रह्मरूपेण ऐक्यपदार्थज्ञानेनेत्य् अर्थः । अत एव निर्गुणत्वाद् विशुद्धेन तद् आत्मानं तस्य भगवत आत्मानं स्वरूपं विश्वतो दशदिक्ष्व् एव मुखं यस्य तथाभूतं स्फूर्तिप्राप्तं स्वानुभूत्या स्वानुभवेन पश्यन्तीति शेषः तिरोभूता मायाया गुणविशेषा यत्र तद् यथा स्यात् तथा पश्यन्ती, ब्रह्मणि भगवति आत्मनां जीवानां संश्रये परमात्मनीति क्रमेण ज्ञानिनां भक्तानां योगिनां च प्राप्ये वस्तुनि परिपूर्णेऽङ्गिनि स्वरूपे अवस्थिता मतिर् यस्या सा । तेन भक्तिप्रवाहयोगेनेत्य् अनेन प्रवाहपदव्यञ्जिता मद्गुणश्रुतिमात्रेणेत्य् उक्तलक्षणा भावभक्तिस् तस्या अभूद् एव । तथा ज्ञानिनां तृतीयभूमिकाविनाभूतं यत् त्वम्पदार्थतत्पदार्थयोर् ज्ञानं तद् भक्तिमते उपासकोपास्ययोर् भक्तभगवतोर् ज्ञानम् उपयुज्यत एव । यद् उक्तं ज्ञान.विशेषयोर् भक्तिप्रवेशायोपयोगितेति तथैवाष्टाङ्गयोगिनां यत् सप्तमं ध्यानं तन् नवाङ्गभक्तेस् तृतीयम् अङ्गं परमोपयुक्तम् एवेति देवहूत्या ज्ञानिनां तज् ज्ञानं योगिनां ध्यानं च सारङ्ग इव सारभुग् इति न्यायेन गृहीत्वा स्वानुष्ठेयायां भक्तावन्तर्भावितम् । अत एवोक्तं ज्ञानेन ब्रह्महेतुनेति । यद् आह ध्यानगोचरं सुत इति च ॥२३२६॥

 ओ)०(ओ

॥ ३.३३.२७ ॥

निवृत्तजीवापत्तित्वात् क्षीणक्लेशाप्तनिर्वृतिः ।
नित्यारूढसमाधित्वात् परावृत्तगुणभ्रमा ।
न सस्मार तदात्मानं स्वप्ने दृष्टम् इवोत्थितः ॥

मध्वः  जीवोपाधिप्रभृतय आमुक्तेः सर्वदेहिनाम् ।
नियमात् सन्त्य् अभावस् तु निष्फलत्वाद् उदीर्यते ॥ इति वराहे ॥२७॥

श्रीधरः  ननु तथापि गुणानां विद्यमानत्वात् कथम् अस्मरणम् ? तत्राहनित्यारूढो लब्धप्रतिष्ठः समाधिर् यस्यास् तस्या भावस् तत्त्वं तस्मात् । परावृत्तः शान्तो गुणनिमित्तो भ्रमो यस्याः सा ।

क्रमसन्दर्भः  तस्या जीवन्मुक्तिम् आह सार्धैस् त्रिभिः । तदा च निवृत्ता जीवापत्तिर् जीवभावो यस्यास् तस्या भावस् तत्त्वं तस्मात् । विगतक्लेशा प्राप्तनिर्वृतिश् च सत्यात्मानं देहं न सस्मारेत्य् उत्तरेणान्वयः ।।२७॥

विश्वनाथः  ततश् च जरयत्य् आशु या कोषम् इत्य् उक्तलक्षणं भक्तेर् आनुषङ्गिकं च फलं तस्याम् उद्भूतम् इत्य् आहनिवृत्ता जीवस्य जीवात्मनः आपत्तिर् आपद्रूपा अविद्या यस्यास् तस्या भावस् तत्त्वं तस्मात् क्षीणक्लेशा अत एवाप्तनिर्वृतिः । यद् वा, भगवन्मातृत्वात् स्वरूपत एव या अविद्यारहिता तद् अपि तथोकित्र् अयम् आत्मा अपहतपाप्मेतिवत् । भक्तानां मते ध्यानानन्दमोह परावृत्तः शान्तः गुणेषु विषयेषु भ्रमो भ्रमणं पर्यटनं यस्याः सा । आत्मानं देहम् ॥२७॥

 ओ)०(ओ

॥ ३.३३.२८ ॥

तद्देहः परतः पोषोऽप्य् अकृशश् चाध्यसम्भवात् ।
बभौ मलैर् अवच्छन्नः सधूम इव पावकः ॥

श्रीधरः  परतः परभिर् एव कर्दमसृष्टविद्याधरीभिः पोषः पोषणं यस्य । आधिर् मनोग्लानिस् तद् असम्भवाद् अकृशः मलैर् अवच्छन्नोऽपि बभौ ।

क्रमसन्दर्भः  न केवलम् एतावत्, किन्तु तद्देहश् चाकृशोऽभूत् । कीदृशोऽपि ? तत्राहपरत इति । अकृशत्वे हेतुः । आध्यसम्भवाद् इति । भगवदावेशानन्देनेति भावः । अत एव बभौ कीदृषोऽपि ? तत्राहमलैर् इति । अपीति योज्यम् । तत्र दृष्टान्तःसधूम इति ॥२८॥

विश्वनाथः  तदानीन्तनीं तदवस्थाम् आहतस्या देहः परतः पराभिर् एव कर्दमसृष्टविद्याधरीभिः पोषः पोषणं यस्य सः । आधिर् मानसी व्यथा तदसम्भवाद् भगवदावेशानन्दाद् अकृशश् चनिर्वृतिर् अतिस्थूलकरणी इति वैद्यकोक्तेः ॥२८॥

 ओ)०(ओ

॥ ३.३३.२९ ॥

स्वाङ्गं तपोयोगमयं मुक्तकेशं गताम्बरम् ।
दैवगुप्तं न बुबुधे वासुदेवप्रविष्टधीः ॥

श्रीधरः  दैवगुप्तम् आरब्धकर्मपालितम् ॥२९॥

क्रमसन्दर्भः  दैवेन श्रीवासुदेवेनैव गुप्तं किम् अजितोऽवति नोपसन्नान् [भा.पु. २.२.६] इति न्यायेन ॥२९॥

विश्वनाथः  दैवगुप्तं भगवता रक्षितम् ॥२९॥

 ओ)०(ओ

॥ ३.३३.३० ॥

एवं सा कपिलोक्तेन मार्गेणाचिरतः परम् ।
आत्मानं ब्रह्मनिर्वाणं भगवन्तम् अवाप ह ॥

श्रीधरः  निर्वाणं नित्यम् उक्तम् ॥३०॥

क्रमसन्दर्भः  प्रकाशविशेषेण परमात्माख्यं ब्रह्माख्यं च भगवन्तं महावैकुण्ठनाथम् अवाप । तं च निर्वाणं संसारदुःखनिवृत्तिपूर्वकं यथा स्यात् तथा अवापेत्य् अर्थः । तदाभासस्यापि तदानवस्थितेः ।।३०॥

विश्वनाथः  परं श्रेष्ठम् आत्मानं भगवन्तं वैराग्य्कृतनाथम् । ननु सा किं निर्वाणं न प्राप ? तत्राहतस्या भगवान् एव ब्रह्म निर्वाण इत्य् आहब्रह्मेति । यद् वा, अधोक्षजालम्भम् इहेत्य् आदौ । तद् ब्रह्मनिर्वाणसुखं विदुर् बुधाः [भा.पु. ७.७.३७] इति सप्तमोक्तेर् ब्रह्मनिर्वाणपदवाच्यं तं कपिलम् एव स्वपुत्रं कपिलवैराग्य्कृते प्राप ॥३०॥

 ओ)०(ओ

॥ ३.३३.३१ ॥

तद् वीरासीत् पुण्यतमं क्षेत्रं त्रैलोक्यविश्रुतम् ।
नाम्ना सिद्धपदं यत्र सा संसिद्धिम् उपेयुषी ॥

श्रीधरः  हे वीर विदुर ! उपेयुषी प्राप्ता ॥३१॥

क्रमसन्दर्भः  न व्याख्यातम् ।

विश्वनाथः  हे वीर विदुर ! ॥३१॥

 ओ)०(ओ

॥ ३.३३.३२ ॥

तस्यास् तद् योगविधुत मार्त्यं मर्त्यम् अभूत् सरित् ।
स्रोतसां प्रवरा सौम्य सिद्धिदा सिद्धसेविता ॥

श्रीधरः  हे सौम्य, तस्यास् तन् मर्त्यं शरीरं सरिद् अभूत् । कथम्भूतम् ? योगेन विधूता विलीना मार्त्या दैहिका धातुमला यस्य ॥३२॥

क्रमसन्दर्भः  श्रीकपिलदेववद् रूपान्तरेण महावैकुण्ठस्थितापि लोकनिस्तारार्थं स्वदेहं सर्वत्र भ्रमयतीति लोकप्रसिद्धं सरिद्रूपम् आसाद्य स्वयं तदधिष्ठात्री भूत्वा पृथिव्याम् अपि व्यूह्य स्थितेत्य् आहतस्या इति ॥३२॥

विश्वनाथः  हे सौम्य, तस्यास् तन् मर्त्यं शरीरं सरिद् अभूत् । कीदृशम् ? योगेन विधूता विलीना मार्त्या धातुमला यस्य तत् ॥३२॥

 ओ)०(ओ

॥ ३.३३.३३ ॥

कपिलोऽपि महायोगी भगवान् पितुर् आश्रमात् ।
मातरं समनुज्ञाप्य प्रागुदीचीं दिशं ययौ ॥

श्रीधरः  कपिलोऽपि ययाव् इत्य् उक्तं तद् एव प्रपञ्चयति, कपिलोऽपीति त्रिभिः । समनुज्ञाप्यानुज्ञां सम्प्रार्थ्य ॥३३॥

क्रमसन्दर्भः  प्राक् प्रथमं सदाचाराद् उदीचीम् एव दिशं ययौ । पश्चाद् गङ्गासागरसङ्गम एव स्थिरताम् अवापेत्य् अर्थः ॥३३॥

विश्वनाथः  कपिलो ययाव् इत्य् उक्तम् । तद् एव प्रपञ्चयति कपिलोऽपीति त्रिभिः । समनुज्ञाप्य अनुज्ञां प्रार्थ्य प्राक् प्रथमं सदाचाराद् उदीचीम् एव दिशं ययौ । पश्चाद् गङ्गासागरसङ्गम एव स्थिरताम् अवापेत्य् अर्थः ॥३३॥

 ओ)०(ओ

॥ ३.३३.३४ ॥

सिद्धचारणगन्धर्वैर् मुनिभिश् चाप्सरोगणैः ।
स्तूयमानः समुद्रेण दत्तार्हणनिकेतनः ॥

श्रीधरः  दत्तम् अर्हणम् अर्ध्यं निकेतनं च यस्मै ॥३४॥

क्रमसन्दर्भः  सिद्धेति युग्मकम् ॥३४॥

विश्वनाथः  न व्याख्यातम्.

 ओ)०(ओ

॥ ३.३३.३५ ॥

आस्ते योगं समास्थाय साङ्ख्याचार्यैर् अभिष्टुतः ।
त्रयाणाम् अपि लोकानाम् उपशान्त्यै समाहितः ॥

श्रीधरः  उपशान्त्य् अर्हं समाहित आस्ते ॥३५॥

क्रमसन्दर्भः, विश्वनाथः  न व्याख्यातम् ।

 ओ)०(ओ

॥ ३.३३.३६ ॥

एतन् निगदितं तात यत् पृष्टोऽहं तवानघ ।
कपिलस्य च संवादो देवहूत्याश् च पावनः ॥

श्रीधरः  प्रकरणार्थम् उपसंहरतिएतद् इति । तव त्वया ॥३६॥

क्रमसन्दर्भः  एतद् इत्य् अत्र एवम् इति पुण्यारण्यः ।।३६॥

विश्वनाथः  न व्याख्यातम्.

 ओ)०(ओ

॥ ३.३३.३७ ॥

य इदम् अनुशृणोति योऽभिधत्ते
कपिलमुनेर् मतम् आत्मयोगगुह्यम् ।
भगवति कृतधीः सुपर्णकेताव्
उपलभते भगवत्पदारविन्दम् ॥

श्रीधरः  एतच् छ्रवणकीर्तनफलम् आहय इति । सुवर्णकेतौ गरुडध्वजे । उपलभते प्राप्नोति ॥३७॥

क्रमसन्दर्भः  श्रीकपिलदेवोक्ततात्पर्यं फलेन दर्शयन् श्रीदेवहूत्यास् तादृशीं गतिम् एव द्रढयतिय इदम् इति । योऽभिधत्ते मात्रं यो वा शृणोति मात्रं किम् उतानुतिष्ठति यः किमुततरां श्रीदेवहूतिर् इवेत्य् अर्थः ॥३७॥

विश्वनाथः  श्रीमत्कपिलदेवोक्ततात्पर्यं फलेन दर्शयन् देवहूत्यास् तादृशीं गतिम् एव द्रढयतिय इदम् इति । योऽभिधत्ते मात्रं यो वा शृणोति मात्रं किमुतानुतिष्ठति यः किमुततरां श्रीदेवहूतिः । उप आधिक्येन प्रेमवत् पार्षदतया भगवत्पदारविन्दसेवार्थं प्राप्नोति ॥३७॥

 ओ)०(ओ

इति सारार्थदर्शिन्यां हर्षिण्यां भक्तचेतसाम् ।
तृतीयस्य त्रयस्त्रिंशः सङ्गतः सङ्गतः सताम् ॥*॥
श्रीमद्भगवानस्यार्थम् अशास्त्रज्ञो न वेद्म्य्अहम् ।
टीकां कुर्वे तद् अप्य् आत्मबुद्धेस् तत्सङ्गवाञ्छया ॥
ब्रह्मादिस्तम्बपर्यन्तं विश्वं नाथत्य् अयं जनः ।
प्रसादम् एव प्रणमन् क्षमयन् मन्तम्आत्मनः ॥
तृतीयस्कन्धटीकेयम् अपूरि यमुनातटे ।
श्रीवृन्दावनकल्पद्रुममूले ऐषाष्टमीदिने ॥

 ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां तृतीयस्कन्धे
विदुरमैत्रेयसंवादे कपिलोपाख्यानं नाम
त्रयस्त्रिंशोऽध्यायः ।
॥३३॥
