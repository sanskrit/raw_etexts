यमकभारतम् ।।  
ध्यायेत् तं परमानन्दं यन्माता पतिमयदपरमानन्दम् ।  
उज्झितपरमानं दम्पत्याद्याद्याश्रमैः सदैव परमानन्दम् ।।1।।  
यस्य करालोलं चक्रं कालः परः स हि करालोलम् ।  
यस्य गदा पवमानः सन् यो व्यासोभवत् सदापवमानः ।।2।।  
यस्य रमा न मनोगं जगृहे विश्वम्भरापि न मनोगम् ।  
यस्य पुमानानन्दं भुङ्क्ते यद् धाम कपतिमानानन्दम् ।।3।।   
परमेषु यदा तेजः परमेषु चकार वासुदेवोजः ।  
मानधि बिभ्रत्सु मनो मानधिमासीन्न वासुदेवो जः ।।4।।  
सोजनि देवक्यन्ते यस्मादनुकम्पनावदेव क्यन्ते ।  
अवदन् देव क्यं ते भुवनं हि सुराः सदैवदेव क्यन्ते ।।5।।  
नीतो वसुदेवेन स्वततेन स गोकुलं सुवसुदेवे न ।  
तत्र यशोदा तनयं मेने कृष्णं स्वकीयमवदातनयम् ।।6।।  
ववृधे गोकुसमध्यायो देवो विश्वमद्भुताकुलमध्यात् ।  
तत्र च पूतनिकाया वधमकरोत् यन्निजाः सुपूतननिकायाः ।।7।।  
अधुनोच्छकटं लोली पादाङ्गुष्ठेन वातपेशशकटं लोली ।  
अतनोद् रक्षामस्य स्वाज्ञानाद् गोपिका सदेरक्षामस्य ।।8।।  
मुखलालनलोला तन्मुखगं जगदचष्ट सालनलोलातत् ।  
नाध्यैन्मायामस्य जगत्प्रभोः स्वधिकतततमायामस्य ।।9।।  
तस्य सुशर्माण्यकरो दरिणो गर्गः सदुक्तिकर्माण्यकरोत् ।  
अवदन्नामानमयं जगदादि वासुदेवनामानमयम् ।।10।।  
तस्य सखा बलनामा ज्येष्ठो भ्राताथ यन्निजाबलना मा ।  
यस्य च पर्यङ्कोयं पूर्वतनो विष्णुमजसपर्यं कोयम् ।।11।।  
तेन हतो वातरयस्तृणचक्रो नाम दितिसुतोवातरयः ।  
हरमाणो बालतमं स्वात्मानं कण्ठरोधिनावालतमम् ।।12।।  
सोवनिमध्ये रङ्गन् अरिदरयुग् बालरूपमध्येरं गन् ।  
अमुषन्नवनीतमदः सगोकुले गोपिकासु नवनीतमदः ।।13।।  
तन्माता कोपमिता तमनुससारात्मवादवाकोपमिता ।  
जगृहे सा नमनं तं देवं तच्चिन्तयैव सानमनन्तम् ।।14।।  
अथ सान्तरितामानं विष्णुं विश्वोद्भवं सदान्तरितामानम् ।  
अनयद् दामोदरतां योरमयत् सुन्दरीं निजामोदरताम् ।।15।।  
चक्रे सोर्जुननाशं प्राप्नोति च यत्स्मृतिः सदार्जुनना शम् ।  
तौ च गतौ निजमोकस्तेनैव नुतेन यन्निजो निजमोकः ।।16।।  
अथ वृन्दावनवासं गोपाश्चक्रुर्जगत्क्षितावनवासम् ।  
तत्र बकासुरमारः शौरिरभून्नित्यसंश्रितासुरमारः ।।17।।  
अहनद् वत्सतनूकं योपल्लोकं स्वयत्नवत्सतनूकम् ।  
सोपाद् वत्सानमरः सहाग्रजो गोपवत्सवत्सानमरः ।।18।।  
सः विभुः श्रीमानहिके ननर्त यस्य श्रमानमा मा न हि के ।  
अकरोन्नद्युदकान्तं कान्तं नीत्वोरगं स नाद्युदकान्तम् ।।19।।  
हत्वा धेनुकमूढं बलात् प्रलम्बं च खेट् सधेनुकमूढम् ।  
व्रजमावीदमृताशः पीत्वा वह्निं चरस्थिरादमृताशः ।।20।।  
गिरिणा रक्षापि कृता व्रजस्य तेन स्वरक्षरक्षापिकृता ।  
शक्राय व्यञ्जयता स्वां शक्तिं विश्वमात्मनाव्यं जयता ।।21।।  
रेमे गोपीष्वरिहा स मन्मथाक्रान्तसुन्दरीपीष्वरिहा।  
पूर्णानन्दैकतनुः स विश्वरुक्पावनोप्यनन्दैकतनुः ।।22।।  
अथ हतयोर्गिलकेशयोः श्वफल्कजप्रापितः पुरीं गिलकेश्योः ।  
भङ्क्वा धनुराजवरं जघान तेनैव च स्वयं राजवरम् ।।23।।  
मृत्नन् गजमुग्रबलं सबलो रङ्गं विवेश सृतिमुग्रबलम् ।  
हत्वा मल्लौ बिलनौ कंसं च विमोक्षितौ ततौ लौ बिलनौ ।।24।।  
प्रादात् सान्दीपनये मृतपुत्रं ज्ञानदीपसन्दीपनये ।  
गुर्वर्थेज्ञानतमःप्रभेदिता नित्यसम्भृताज्ञानतमः ।।25।।  
जित्वा मागधराजं तोषितमकरोत् सदात्मयोगधराजम् ।  
अनु कुर्वन् निजसदनं चक्रे रम्यां पुरीं सुबोधनिजसदनम् ।।26।।  
प्रसभं सगजबलस्य क्षत्रस्योच्चैः समगधराजबलस्य ।  
मानं शिशुपालवरं हत्वा भैष्मीमवाप शिशुपालवरम् ।।27।।  
हंसो डिभकश्चपलावमुना संसूदितो यवनकश्च पला ।  
कीर्तिर्विमला विरता प्रतता विश्वाधिपावनीलाविरता ।।28।।  
सत्याजाम्बवतीर्या भार्या विन्दाद्या भानुसाम्बवतीर्याः ।  
प्रद्युम्नं मोदरतः प्राप ज्येष्ठं हरिः सुतं मोदरतः ।।29।।  
यत्परिवारतयेशा जाता देवा नृपात्मजा रतयेशाः ।  
यद्भरितं विषसर्पप्रभृति ध्वान्तं न मारुतिं विषसर्प ।।30।।  
येन हिडिम्बबकाद्या रक्षोधीशा निपातिता बबकाद्याः ।  
भीमे प्रीतिममेयां व्यञ्जयता तेनैव शेषपाति ममे याम् ।।31।।  
अथ कृष्णावरणे तान् प्राप्तान् राज्ञोशृणोत् सदावरणेतान् ।  
द्रष्टुं यातः सबलस्तां चानैषीत् पृथासुतांस्ततः सबलः ।।32।।  
तानिन्द्रस्थलवासांश्चक्रे कृष्णः परो निजस्थलवासान् ।  
स्वबलोद्रेचितमानैर्जुगोप धर्मं च तैः पराचितमानैः ।।33।।  
वािलवधानुनयाय प्रणयी सख्यं सुसन्दधे नु नयाय ।  
वासवजेन विशेषात् तेनैव पुनर्नृजन्मजेन विशेषात् ।।34।।  
मातुः परिभवहान्यै राज्ञा द्युसदामितश्च परिभवहान्यैः ।  
अभवन्नरकमुरारिर्यो वासीदत् समस्तनरकमुरारिः ।।35।।  
नीतो दिवि देववरै रेमे सत्यासमन्वितोदेववरैः ।  
सर्वर्तुवने शशिना निशि सत्यां वासरे वनेशशिना ।।36।।  
सुरतरुमापािलमतात् प्रकाशयञ्छक्तिमात्मनः पािलमतात् ।  
सुरवरवीरेषु दरी प्रधानजीवेश्वरः परेषुदरी ।।37।।  
पुरमभियायारिदरी दत्वा भद्रां पृथासुतायारिदरी ।  
शक्रपुरीमभियातः प्रादाद् वह्नेर्वनं सतामभियातः ।।38।।  
शिवभक्तप्रवराद्यं पुमान् न सेहे गिरीशविप्रवराद्यम् ।  
तं स्वात्मेन्द्रवरेण व्यधुनोद् भीमेन धूतरुद्रवरेण ।।39।।  
यस्याज्ञाबलसारैः पार्थैर्दिग्भ्यो हृतं धनं बलसारैः ।  
जित्वा क्ष्मामविशेषां प्रसह्य भूपान् समस्तकामविशेषाम् ।।40।।  
अथ पार्थान् क्रतुराजं प्रापयदमरेट् सरुद्रशक्रतुराजम् ।  
पूजा तेनावापि च्छिन्नश्चैद्यः सृतिं गते नावापि ।।41।।  
निहतौ सौभकरूशौ शीतो भातश्च येन तौ भकरूशौ ।  
अजयद् रुद्रं च रणे बाणार्थेवनतिपतितकचन्द्रं चरणे ।।42।।  
असृजज्ज्वरमुग्रतमःक्षयप्रदो लीलयाधिवरमुग्रतमः ।  
क्रीडामात्रं विश्वं प्रकाशयन्नात्मनः स विहरकमात्रं विश्वम् ।।43।।  
यस्यावेशोरुबलान्नयहनत् पार्थोसुरान् प्रजेशोरुबलान् ।  
वरदानदस्यैव जगत्प्रभोरीरणात् समनुगतनादस्यैव ।।44।।  
यस्यावेशात् स बलः प्रचकर्ष पुरं प्रसह्य वेशात् सबलः ।  
कुरुपतिनाम नु यमुना कृष्टा येनाहुरर्ह्यमतनु यमुना ।।45।।  
यद्बलवान् क्रोधवशान्निनाय नाशं वृकोदरः क्रोधवशान् ।  
लेभे चान्यागम्यं स्थानं पुष्पाणि धाम चान्यागम्यम् ।।46।।  
यद्बलभारवहत्वान्नाचलदुरगादिभिः सुभारवहत्वम् ।  
धर्मादरिहापि पदं भीमो येनैव साहसं रिहापि पदम् ।।47।।  
न हि नहुषोलं नहितुं धर्मो द्रौणिस्तथेतरोलं नहितुम् ।  
नो राट् कर्णो ब्रह्मवरी येन ध्वस्तोस्त्रमग्रहीत् सुब्रह्म वरी ।।48।।  
क्षात्रं धर्मं स्ववता गुरुवृत्त्यै केशवाज्ञया च मं स्ववता ।  
सर्वं सेहे मनसा भीमेनेशैकमानिना हेमनसा ।।49।।  
यद्भक्तप्रवरेण प्रोतः स्वस्मिन् स कीचकः प्रवरेण ।  
पतितास्तस्य सहायाः कृष्णार्थे मानिनः समस्य सहायाः ।।50।।  
यद्भक्त्यानुगृहीतौ पार्थो भीमश्च गोनृपौ नु गृहीतौ ।  
ऋणमुक्त्यै सुव्यत्यस्त्यै क्रमशो वीरावमुञ्चतां सुव्यत्यस्त्यै ।।51।।  
यद्भक्त्यामितयालं कृष्णा कार्ये विवेश कृष्णाकार्ये ।  
यामीरार्द्धतनुत्वान्नापाद् भीमादृतेपि नापाद् भीमात् ।।52।।  
यां स्प्रष्टुमिच्छन्तमजातशत्रुं न्यवारयत् स्वस्थमजातशत्रुम् ।  
शंरूपाने नित्यरतेरियं श्रीरिति स्म देवेड्यदितेरियं श्रीः ।।53।।  
मनसामनसा मनसा मनसा यमनन्तमजस्रमवेदनुया ।  
विलयं विलयं विलयं विलयन्निखिलं त्वशुभं प्रचकार च यः ।।54।।  
सोगाद् दूतमुखेन प्रभुणेदं वर्तते यदूतमुखेन ।  
पार्थार्थे बहुतनुतां यत्र प्रकाशयन् स्वयं सबहुतनुताम् ।।55।।  
गुरुकर्णनदीजानवधीच्चक्षुर्बलेन जनदीजादी ।  
शक्त्या निजया परवान् स्वजनानुद्रेचयन्ननन्तयापरवान् ।।56।।  
यस्य सुनीतिसहायान्न रिपून् मेनेर्जुनः समेतसहा यान् ।  
अकरोच्चासु परासुप्रततिं सेनासु धावनासुपरासु ।।57।।  
येन जयद्रथमारः पार्थः शत्रूनवापतद्रथमारः ।  
यद्विरहादपि देहे स रथः शश्वत् स्थितेः सदादपि देहे ।।58।।  
यद्भरितो भरताभः प्रभुरम्भाभावितोभिभरताभः ।  
भीमो रभसाभिभवी प्रसभं भा भाभिभूर्भसा भिभवी ।।59।।  
यदनुग्रहिपूर्णत्वाद् भीमः सर्वानरीननहिपूर्णत्वात् ।  
अदहत् बाहुबलेन क्रोधाग्नावाहितान् निजाहुबलेन ।।60 ।।  
कृष्णाभीमाप्ततमः शीर्णं येन स्वकीयहृदयमाप्ततमः ।  
धृतराष्ट्रसुतानवधीत् भीमेन स्थापितो मनसि सुसुतानवधीत् ।।61।।  
भीमविपाटितदेहानदर्शयत् स्वनरीन् विपाटितदेहान् ।  
कृष्णाया हितकारी सम्यगीरप्रियः सदाहितकारी ।।62।।  
अथ हरिणा पीतबलं द्रौणेरस्त्रं महारिणापीतबलम् ।  
दधता वासोमरणं नीतं चक्रेभिमन्युजं सोमरणम् ।।63।।  
तस्य च रक्षा सुकृता जनार्दनेनेशशेषकेक्षासुकृता ।  
पार्थेषु प्रेमवता नित्यं भर्त्रासुतासुविप्रेमवता ।।64।।  
ज्ञानं परमं प्रादाद् भीष्मगतः सृतिविमोक्षचरमं प्रादात् ।  
पाण्डुसुतानामधिकं चक्रे वेदं गुणोत्तरं स्वनामधिकम् ।।65।।  
तेनावापि सुजातैर्हरिमेधस्तुरगवर्ततेनपि सुजातैः ।  
पाण्डुसुतैः सवसूकैः प्राप्तैर्व्यासात्मना च सुसवसूकैः ।।66।।  
तदनु स पाण्डुतनूजै रेमे क्ष्मां पालयन् सुपाण्डुतनूजैः ।  
अनुपमसुखरूपोजः परमः श्रीवल्लभः सति खरूपो जः ।।67।।  
सुगतिं चरमामददान्निजयोग्यां ज्ञानिसुततिं परमामददात् ।  
पार्थानां सयदूनां स पितृप्रेष्यादिनामिनां सयदूनाम् ।।68।।  
रेमे तत्रापिसुखी परमोनन्तो ननन्द तत्रापि सुखी ।  
प्राणेनेन्दिरया च प्रयुतो नित्यं महागुणेन्दिरया च ।।69।।  
एवं सर्वाणि हरे रूपाणि श्रीपतेः सुपर्वाणिहरेः ।  
पूर्णसुखानि सुभान्ति प्रततनि निरन्तराणि सुभान्ति ।।70।।  
राम राम महाबाहो माया ते सुदुरासदा ।  
वाद सादद को लोके पादावेव तवासजेत् ।।71।।  
जेत् सवातव वेदापाके लोकोदद सादवा ।  
दासरादुसुतेयामाहोवाहा मम राम रा ।।72।।  
देवानां पतयो नित्यं मतं यस्य न जानते ।  
तस्मै देव नमस्तेहं भवतेसुरमारये ।।73।।  
समस्तदेवजनकवासुदेवपरामृत ।  
वासुदेव परामृत ज्ञानमूर्ते नमोस्तु ते ।।74।।  
देवादे देवलोकप पूर्णानन्दमहोदधे ।  
सर्वज्ञेश रमानाथ देवादे देव लोकप ।।75।।  
यो निर्ममेशेषपुराणविद्यां यो निर्ममेशेषपुराणविद्याम् ।  
योनिर्ममेशेषपुराणविद्यां यो निर्ममेशेषपुराणविद्याम् ।।76।।  
अनन्तपारामितविक्रमेश प्रभो रमापारमनन्तपार ।  
महागुणाढ्यापरिमेयसत्त्व रमालयाशेषमहागुणाढ्य ।।77।।  
भा भा भा भा भा भा भा भा भा भा भा भा भा भा भा भा ।  
भा भा भा भा भा भा भा भा भा भा भा भा भा भा भा भा ।।78।।  
नैव परः केशवतः परमादरस्मात् समश्च सुकेशवतः ।  
सोयं शपथवरो नः शश्वत् सन्धारितः सुशपथवरोनः ।।79।।  
कृष्णकथेयं यमिता सुखतीर्थेनोदितानने यं यमिता ।  
भक्तिमता परमेशे सर्वोद्रेका सदानुताप रमेशे ।।80।।  
इति नारायणनामा सुखतीर्थपूजितः सुरायणना मा ।  
पूर्ण गुणैर्धिक पूर्णज्ञानेच्छाभक्तिभिः स्वधिकपूर्ण ।।81।।  
इति श्रीमदानन्दतीर्थभगवत्पादाचार्यविरचितं यमकभारतम् ।।  
