श्रीमदानन्दतीर्थभगवत्पादाचार्यविरचितम्
ब्रह्मसूत्रभाष्यम्

अथ चतुर्थाध्यायस्य प्रथमः पादः
१. अथ आवृत्त्यधिकरणम्
श्रीगुरुभ्यो नमः ।। हरिः ॐ ।।
 फलं निगद्यतेऽस्मिन्नध्याये । कर्मनाशाख्यं फलमस्मिन्पादे । नित्यशः कार्यं सर्वथा भाव्यं साधनं प्रथमत उच्यते । प्रायिकत्वाच्चाध्यायानां पादानां च न विरोधः ।
।। ॐ आवृत्तिरसकृदुपदेशात् ॐ ।। १ ।।
।। ‘आत्मा वा ओ द्रष्टव्यः श्रोतव्यो मन्तव्यो निदिध्यासितव्यः’ 
इत्यादीनां नाग्निष्टोमादिवदेकवारेणैव फलप्राप्तिः । किन्त्वावृत्तिः कर्तव्या ।
 ‘स य एषोऽणिमैतदात्म्यमिदं सर्वमि’
त्याद्यसकृदुपदेशात् ।। १ ।।
 
श्रीजयतीर्थविरचिता तत्त्वप्रकाशिका
एतदध्यायप्रतिपाद्यं दर्शयति ।। फलमिति ।। विरक्त्यादिसाधनैर्ब्रह्मदर्शनमापाद्यमित्युक्तं पूर्वाध्याये । तत्र तद्दर्शनस्य किं फलं येन तदापाद्यं स्यादित्याशङ्कानिवृत्त्यर्थं यत्तस्य भगवत्प्रसादद्वारा फलं भवति तदस्मिन्नध्याये सूत्रकृता निगद्यत इति भावः । ननु पुरुषार्थाधिकरणे ज्ञानात्सर्वे पुरुषार्था भवन्तीत्युक्तत्वात् किमत्र वक्तव्यमस्तीति । मैवम् । मोक्षेतरपुरुषार्थानामसाधारण्येन ज्ञानफलत्वाभावात् । मोक्षोऽपि ज्ञानेन भवतीत्युक्तमिति चेत् । सत्यम् । स एव कीदृश इति विचार्यतेऽत्रेति । एतत्पादार्थं दर्शयति ।। कर्मेति ।। ज्ञानफलं मोक्षलक्षणं चतुर्विधं भवति । कर्मक्षयोत्क्रान्तिमार्गभोगभेदात् । तत्र कर्मक्षयाख्यफलस्य प्राथम्यात्तत्प्रथमपादे निगद्यत इति भावः । नन्वावृत्तिरित्यादि सूत्रेषु कर्मक्षयोक्त्यप्रतीतेः कथमेतदित्यत आह ।। नित्यश इति ।। नैतेषुसूत्रेषु कर्मक्षयो निगद्यते किं तु ज्ञानसाधनमेव । तत्तृतीये एव किं नोच्यते । उक्तमेव पुनः किमुच्यते । तस्यैव नित्यशः कार्यत्वमिति । किमिति तद्विना मोक्षलेशाभावात् । अतोऽत्र कर्मक्षयोक्त्यप्रतीतिर्युक्तैवेति भावः ।
यदि फलाध्याये कर्मक्षयपादे च साधनमेवोच्यते तर्ह्यध्यायपादानामर्थव्यवस्थाभावः स्यादित्यत आह ।। प्रायिकत्वाच्चेति ।। नार्थान्तरोक्तावपि व्यवस्थाभावविरोधः । योऽर्थो यत्र प्रायेणोच्यते सोऽध्यायादिस्तदर्थ इति व्यवस्थोपपत्तेः । अत एव एतेष्वधिकरणेषु नाध्यायादिसङ्गतिरन्वेषणीया । तत्रादौ भगवज्ज्ञानाय श्रवणाद्यावृत्तेः कर्तव्यतोपपादनादस्ति शास्त्रसङ्गतिः । अन्यथा श्रवणादीनां ज्ञानसाधनत्वासिद्धेः साधनीयमेतत् । श्रवणादिकं विषयः । किं सकृदनुष्ठेयमुत तदावृत्तिरिति सन्देहः । उभयविधसाधनदर्शनं सन्देहबीजम् । सकृदेवेति पूर्वः पक्षः । सकृदनुष्ठिताग्निष्टोमादिना स्वर्गफलदर्शनात्तद्वदेव सकृदनुष्ठितश्रवणादिनापि ज्ञानसम्भवात् । श्रवणादिविधेश्चाग्निष्टो-मादिविधिवत्सकृदनुष्ठानेन चरितार्थत्वात् । साधनावृत्तेरपि दर्शनादत्रापि तथा स्यादिति चेन्न । उभयथादर्शनेऽप्यनावृत्त्यैवापरोक्षज्ञानाभ्युपगमे सर्वसुशकत्वं ज्ञानस्येति गुणलाभादनावृत्त्या श्रवणस्यैव ज्यायस्त्वात् । अतोऽनावृत्त्यैव ज्ञानं सम्भवति । न च तथा भवति । अतो न श्रवणादि ज्ञानसाधनमिति । सिद्धान्तयत्सूत्रमुपन्यस्य व्याचष्टे ।। आवृत्तिरिति ।। अग्निष्टोमादिवदेकवारेणैव फलसिद्धेरात्मेति श्रुत्युक्तानां श्रवणादीनामनावृत्तिरिति यदुक्तं न तद्युक्तं किंतु श्रवणा-दीनामावृत्तिरेव कर्तव्या । उद्दालकेन नवकृत्वः श्वेतकेतुं प्रति तत्त्वस्योपदिष्टत्वात् । श्रवणादेः सकृदेव कर्तव्यत्वे किमर्थमसावसकृदुपदिशेत् । न चाग्निष्टोमादिवदनावृत्तिः । तस्यादृष्टफलत्वेन सकृदनुष्ठानसम्भवात् । तावतैव तद्विधिपूर्तेश्च । श्रवणादेः पुनरज्ञाननिवृत्त्यादिदृष्टफलसाधनत्वेन यावत्फलं कर्तव्यत्वात् । आवर्तन एव तद्विधिपर्यवसानाद् व्रीह्यवघातविधिवत् । 
न च सुशकत्वगुणलाभादनावृत्तिः । महाफलस्य तदभावस्यैव गुणत्वात् । सर्वेषां 
मोक्षङ्गात् चेति भावः।। १ ।।
    
श्रीराघवेन्द्रतीर्थविरचितः भावदीपः
यं विजिज्ञास्य विद्वांसो निर्मुक्ताः क्लेशबन्धनात् ।
लभन्ते परमानन्दं तं वन्दे श्रीनिकेतनम् ।। १ ।।
क्वचिदेकदेशे निगद्यत इत्युपपत्त्याऽध्यायार्थत्वाप्रतीतेराह ।। एतदिति ।। चतुर्थाध्यायस्य प्रतिपाद्यमित्यर्थः । एतत्प्रदर्शनं च वृत्तवर्तिष्यमाणयोः सङ्गतिसूचनायेति भावेन व्याचष्टे ।। विरक्त्यादीति ।। विरक्तिभक्तिश्रवणमननध्यानगुरूपसत्त्यादिभिरित्यर्थः ।। उक्तमिति ।। प्रकाशश्च कर्मण्यभ्यासात् तन्निर्धारणार्थनियमस्तद्दृष्टेः पृथग्ध्यप्रतिबन्धः फलमित्या-दावुक्तमित्यर्थः । जिज्ञासासूत्रस्थाऽतःपदार्थसूचनायोक्तं भगवत्प्रसादद्वारेति । यद्वा न च ज्ञानं विनात्यर्थप्रसाद इत्याद्युक्तदिशा प्रसादरूपफलस्यात्राकथनादाह ।। प्रसादद्वारेति ।। चतुर्थाध्यायस्य वैयर्थ्यमाशंक्य प्रपञ्चनपरतया निराह ।। नन्वित्यादिना ।। असाधारण्येनेति ।। कृषेः पलालकुलस्येवानुषङ्गसिद्धत्वात् । अत एव पूर्वस्थफलपदस्यैव भाष्येऽनुवाद इति भावः ।। उक्तमिति ।। अनियमः सर्वेषां, विद्यैव तु, अधिकोपदेशात्तु, एवं मुक्तिफलानियम इत्यादावित्यर्थः ।।
इति विचार्यत इति ।। तद्विचारश्च तत्राधिकारिणां रुचिविशेषजननाय वा ज्ञानान्मोक्षो न सम्भवतीत्यादिचोद्यनिरासाय वेति ध्येयम् । पूर्ववत् पादार्थत्वाप्रतीतिं निराह ।। एतत्पादार्थमिति ।। ननु मोक्षाख्यफलोक्तिं प्रतिज्ञाय कर्मक्षयः कथ्यत इत्युक्तिरयुक्तेत्यत आह ।। ज्ञानफलमिति ।। प्राथम्यादिति ।। क्षीणकर्मण एवार्चिरादिमार्गादिसम्भवात् ।
कर्मक्षयस्तथोत्क्रान्तिर्मार्गो भोगश्चतुष्टयम् ।
फलं मोक्ष इति प्रोक्तः क्रमात्पादेषु चोदितः ।।
इति द्वितीयपादीयानुभाष्योक्तेः । नित्यशः कार्यमित्येतच्छंकापूर्वं व्यनक्ति ।। तदिति ।। ज्ञानसाधनमित्यर्थः । तत्तृतीय एव किं नोच्यत इति प्रश्नस्योत्तरमाह ।। उक्तमेवेति ।। सर्ववेदांतप्रत्ययमित्यादिना श्रवणादिसाधनमुक्तमेवेत्यर्थः । शङ्कते ।। पुनरिति ।। समाधत्ते ।। तस्यैवेति ।। सर्वथा भाव्यमित्येतच्छङ्कापूर्वं व्यनक्ति ।। किमितीति ।। तस्मान्नित्यशः कार्यत्वं वाच्यमित्यर्थः । तद्विना नित्यशः कारणं विनाऽपरोक्षज्ञानत्वरूपमोक्षलेशाभावादित्यर्थः । कर्मक्षयो हि मोक्षैकदेश उक्तः । स च तदधिगम इति वक्ष्यमाणदिशाऽपरोक्षज्ञाने सति भवति । अपरोक्षज्ञानं च श्रवणादेर्नित्यशः करणं विना न युज्यत इति क्षीणकर्मत्वावस्था । जीवन्मुक्ततावस्था अपरोक्षज्ञानित्वावस्था इत्यनर्थान्तरमित्यपरोक्षज्ञानाभावादित्यनुक्त्वा मोक्षलेशेत्युक्तम् । अपरोक्षाभावादित्येवोक्तौ तर्हि ज्ञानपादादावेव निवेशः स्यादिति शङ्का स्यात् । अतः फलाध्यायसङ्गतत्वद्योतनायैवमुक्तिः ।। अत इति ।। अंतरङ्गतयाऽऽवश्य-कसाधनोक्तिपरत्वादित्यर्थः । प्रायेणोच्यते प्राधान्येनोच्यते । अन्यत्तु तदुपयुक्ततयेत्यर्थः । अत एव प्रधानप्रमेयोपयुक्तविचारपरत्वादेवेत्यर्थः । प्राचीनपञ्चाधिकरणीवदिह शास्त्रसङ्गतिमात्रमेवेति भावः ।

ॐ आवृत्तिरसकृदुपदेशात् ॐ ।। १ ।। तत्रेति आवश्यकसाधनानां मध्य इत्यर्थः । भगवज्ज्ञानायेत्युक्त्या शास्त्रसङ्गतिरुपपादिता भवति । एवमग्रेऽपि । भक्तिपादे प्रकाशश्च कर्मण्यभ्यासादित्यत्र श्रवणाद्यभ्यासादपरोक्षधीरित्युक्तम् । इह तु तत्कर्तव्यतेति भेद इति भावः ।। उभयविधेति ।। अग्निष्टोमावघातादिसाधनेत्यर्थः । अग्निष्टोमादिवदेकवारेणैव फलप्राप्तिरिति प्रतिज्ञादृष्टान्तौ व्यनक्ति ।। सकृदेवेति ।। श्रवणादिकं सकृदनुष्ठानेन फलदम् । फलसाधनतया श्रुतिविहितत्वात् अग्निष्टोमादिवदित्युक्तं भवति । विधिबलादावृत्तिरस्त्वित्यत आह ।। श्रवणादीति ।। सत्प्रतिपक्षाभिप्रायेण शङ्कते ।। साधनावृत्तेरिति ।। अवघातादौ तुषविमोक्षादिसाधने आवृत्तेरपि दर्शनादित्यर्थः । न्यायविवरणोक्तसुशकत्वरूपतर्कसाहित्येन बलवत्त्वमाह ।। अनावृत्त्यैवेति ।। अत इति ।। अग्निष्टोमादौ दर्शनात्सर्वजनसुशकत्वगुण-लाभाच्चेत्यर्थः । अस्तु तथेत्यत आह ।। न च तथेति ।। सकृच्छ्रवणाद्यनुष्ठानमात्रेण ज्ञानोदय इत्यर्थः ।। अत इति ।। फलव्यभिचारादित्यर्थः । तथा च तन्निर्धारणार्थनियम इत्यादौ श्रवणादेर्ज्ञानसाधनत्वोक्तिरयुक्तेति भावः ।। छ ।।
शेषपूर्त्या प्रथमादिविपरिणामेन च भाष्यं योजयति ।। अग्निष्टोमादिवदिति ।। आवृत्तिरेवेति ।। एकेन वाक्येनावगतस्य तत्वस्य पुनः पुनस्तेनान्येन वाऽवगतिः श्रवणावृत्तिः । एकया वृत्त्याऽनुसंहितस्य भूयो भूयस्ययाऽन्यया वानुसंधानं मननावृत्तिः । ध्यानावृत्तिस्तु व्यक्तैवोपदिष्टत्वाच्छान्दोग्ये षष्ठे । तावता कथमावृत्तिरित्यतोऽन्यथानुपपत्त्येति भावेनाह ।। श्रवणादेरिति ।। पूर्वोक्तदृष्टान्तमाशङ्क्य वैषम्येण निराह ।। न चेति ।। अज्ञाननिवृत्त्यादीति ।। संशयादिनिवृत्तिरादिपदार्थः । तद्दृष्टेः पृथग्ध्यप्रतिबन्धः फलमित्यत्र तथोक्तेरिति भावः । कल्पकं नेत्यत आह ।। आवर्तन एवेति ।। व्रीहीनवहंतीति कर्माङ्गत्वेन विहितावघातस्य यावत्तुषविमोकं कर्तव्यत्वे तद्विधेर्यथापर्यवसानं तथा श्रवणादिविधेर-पीत्यर्थः । प्रागुक्तयुक्तिमाशङ्क्य महाफलत्वात्सर्वेषामशक्यताया एवोपपन्नत्वादित्याद्यन्य-त्रोक्तं हेतुद्वयमाह ।। न चेत्यादिना ।। १ ।।
 
सूत्रभाष्यम्
।। ॐ लिङ्गाच्च ॐ ।। २ ।।
‘स तपोऽतप्यत....पुनरेव वरुणं पितरमुपससार’
इत्याद्यावर्तनलिङ्गाच्च ।
‘नित्यशः श्रवणं चैव मननं ध्यानमेव च ।
 कर्तव्यमेव पुरुषैर्ब्रह्मदर्शनमिच्छुभिरि’ति बृहत्तन्त्रे ’ ।। २ ।।
इति आवृत्त्यधिकरणम् ।। १ ।।
 
तत्त्वप्रकाशिका
हेत्वन्तरेण श्रवणाद्यावृत्तिं साधयत्सूत्रं पठित्वा व्याचष्टे ।। लिङ्गाच्चेति ।। ‘तस्मा एतत्प्रोवाच अन्नं प्राणं चक्षुः श्रोत्रं मनो वाचम्’ इति श्रुतावन्नादिरूपविषय एव पुनः पुनर्भृगोः प्रश्नस्तथैव वरुणस्योक्तिः श्रुतस्य पुनरालोचनेनापरोक्षितत्वमित्येतल्लिङ्गदर्शनाच्च श्रवणाद्यावृत्तिः कर्तव्येति भावः । अत्र स्मृतिं चाह ।। नित्यश इति ।। अतो ज्ञानार्थं श्रवणाद्यावृत्तेः कर्तव्यत्वाद्युक्तं श्रवणादीनां ज्ञानसाधनत्वमिति सिद्धम् ।। २ ।। अ०१ ।।
 
भावदीपः
ॐ लिङ्गाच्च ॐ ।। २ ।। भाष्योक्तवाक्ये आलोचनप्रतीतावपि ब्रह्मविषयत्वाप्रतीतेः पूर्ववाक्योक्तिपूर्वं भाष्यं व्याचष्टे ।। तस्मा एतदित्यादिना ।। तस्मै भृगवे वरुणः प्रोवाचेत्यर्थः ।। प्रश्न इति ।। तद्विज्ञाय पुनरेव वरुणं पितरमुपससार । अधीहि भगवो ब्रह्मेतीति प्रश्नः । तं होवाच तपसा ब्रह्म विजिज्ञासस्वेति वरुणस्योक्तिरित्यर्थः ।। श्रुतस्य पुनरिति ।। स तपस्तप्त्वा अन्नं ब्रह्मेति व्यजानादित्यादिना अपरोक्षितत्वमित्यर्थः । पूर्वमन्नं प्राणमित्यादिना भगवद्रूपाण्युपदिश्य यतो वा इमानि भूतानीत्यादिना ब्रह्मलक्षणानि च तेषूक्त्वा तद्विजिज्ञासस्वेति श्रवणमननध्यानानि मयोपदिष्टरूपविषये कुर्विति वरुणेनोपदिष्टोऽपि भृगुरेकं रूपं मननध्यानाभ्यामपरोक्षीकृत्य पुनः पितरं प्राप्याधीहि भगव इति द्वितीयं रूपं पृष्टवान् । वरुणोऽपि द्वितीयं रूपं ब्रह्मेत्युपदिश्य तन्मननादि कुर्वित्युक्तवान् । एवमन्यान्यपि रूपाणि पृष्टान्युत्तरितानि चेति श्रवणाद्यवृत्तौ भवतीदं लिङ्गमिति निष्कृष्टार्थः ।। अत्रेति ।। श्रवणाद्यावृत्तिकर्तव्यत्व इत्यर्थः ।। अत इति ।। असकृदुपदेशलिङ्गदर्शनरूपप्रमाणभावाद् दृष्टार्थत्वाच्चेत्यर्थः ।। २ अ०१ ।।
 
२. आत्मोपगमाधिकरणम्
।। ॐ आत्मेति तूपगच्छन्ति ग्राहयन्ति च ॐ ।। ३ ।।
आत्मेत्युपदेश उपासनं च मोक्षार्थिभिः सर्वथा कार्यमेव । 
‘नान्यं विचिन्तय आत्मानमेवाहं विजानीयामात्मानमुपास आत्मा हि ममैष भवती’ति ह्युपगच्छन्ति । 
‘आत्मेत्येवोपास्व आत्मेत्येव विजानीहि नान्यं किञ्चन विजानथ आत्मा ह्येवैष भवती’ति ग्राहयन्ति च ।
‘आत्मेत्युपासनं कार्यं सर्वथैव मुमुक्षुभिः ।
 नानाक्लेशसमायुक्तोऽप्येतावन्नैव विस्मरेदि’ति भविष्यत्पर्वणि ।।
‘आत्मा विष्णुरिति ध्यानं विशेषणविशेष्यतः ।
 सर्वेषां च मुमुक्षूणामुपदेशश्च तादृशः ।।
 कर्तव्यो नास्य हानेन कस्यचिन्मोक्ष इष्यत’ इति ब्राह्मे ।। ३ ।।
।। इति आत्मोपगमाधिकरणम् ।। २ ।।
 तत्त्वप्रकाशिका
अत्र भगवज्ज्ञानसाधनात्मत्वोपासनस्य नित्यशः कार्यत्वसमर्थनादस्ति शास्त्रसङ्गतिः । स्वस्वामिभावसम्बन्धस्य नित्यमुपास्यत्वाभावे वेदानां तत्र महातात्पर्यमयुक्तं स्यादिति समर्थनीयमेतत् । प्रकृतात्मत्वं विषयः । नित्यश उपास्यं न वेति सन्देहः । उपासनस्य नित्यशः कर्तव्यत्वं गुणान्तरसाम्यप्रतीतिश्च सन्देहबीजम् । तत्रात्मत्वं न सर्वथा सदोपास्यमिति पूर्वः पक्षः । हरेर्जगत्स्वामित्वस्य शश्वदतिप्रसिद्धत्वात् । शश्वदतिप्रसिद्धस्य नित्यमुपासनं व्यर्थमेव किं त्वप्रसिद्धगुणोपासनस्य ज्यायस्त्वेन तदेव नित्यशः कर्तव्यम् । अतः स्वामित्वस्य नित्यमनुपास्यत्वाद्वेदानां तत्र महातात्पर्यं व्यर्थमिति । सिद्धान्तयत्सूत्रमुपन्यस्य व्याचष्टे ।। आत्मेति ।। विष्णुरात्मेत्युपासनं सदा सर्वथा कार्यमेव । तस्यैव मोक्षसाधनत्वात् । अन्यथा तदसिद्धेः । न केवलं तथोपासनमावश्यकं किं तु तथोपदेशश्च कर्तव्यः । तदभावेऽपि मोक्षासिद्धेः । न केवलमात्मत्वोपासनोपदेशान्वयव्यतिरेकित्वात्तस्य सर्वदा सर्वथोपास्यत्वं किं तर्हि ‘नान्यं विचिन्तये’ इति तस्य सर्वथोपास्यत्वोपदेश्यत्वयोः श्रुतिसद्भावाच्चेति भावः । आत्मा हि ममैष भवतीत्याद्यविद्यमानोपासनं नैतदिति वक्ति । उपगच्छन्त्युपासते । ग्राहयन्त्युपदिशन्ति । न च शश्वदतिप्रसिद्धत्वात्सदा सर्वथोपास्यत्वाभावः । उपासनस्य फलार्थस्य प्रसिद्ध्यप्रसिद्धिभ्यां कर्तव्यत्वाद्यसिद्धेः । आत्मत्वोपासनस्य मुक्तिहेतुत्वात्तत्सर्वथा कर्तव्यमित्येतत्कुत इत्यत आह ।। आत्मेति ।। विष्णुरात्मतया जीवत्वेनोपास्य इत्यहंग्रहं केचनात्र वर्णयन्ति तदयुक्तमिति भावेनाह ।। आत्मेति ।। आत्मत्वं विष्णुविशेषणमित्येवोपासनं कार्यं न तु तज्जीवत्वविधानेनेति 
भावः । अतो विष्णोः सर्वस्वामित्वस्य सर्वदा सर्वथोपास्यत्वाद्युक्तं तत्र वेदानां तात्पर्यमिति सिद्धम् ।। ३ ।। अ०२ ।।
   
भावदीपः
ॐ आत्मेति तूपगच्छन्ति ग्राहयन्ति च ॐ ।। ३ ।। आत्मत्वेति ।। स्वामित्वेत्यर्थः ।। नित्यशः कर्तव्यत्वेति ।। कर्तव्यत्वमात्रस्यानन्दादय इत्यत्रैव सिद्धत्वादिति भावः । चिन्तापलमाह ।। स्वस्वामीति ।। महातात्पर्यमिति ।। समन्वयसूत्राद्यभिमतं सर्वोत्कर्षे देवदेवस्य विष्णोर्महातात्पर्यमित्यादिश्रुत्याद्युक्तमिति भावः । पूर्वसङ्गतिं सूचयन्विषयमाह ।। प्रकृतेति ।। आत्मा वा अर इत्यादिश्रुतौ यदात्मज्ञानार्थं श्रवणादिकर्मावर्तनीयमित्युक्तम् । तदात्मत्वमत्र चिंत्यत इति सङ्गतिरिति भावः ।। उपासनस्येति ।। श्रवणादेः ।। गुणेति ।। ज्ञानादिगुणान्तरेत्यर्थः । उपासनं सर्वथा कार्यमेवेति भाष्यव्यावर्त्यं स्वामित्वं न नित्यश उपास्यमित्यन्यत्रोक्तप्रतिज्ञांशमाह ।। तत्रात्मत्वमिति ।। एवं सन्देहे सतीत्यर्थः । सर्वथा गुणान्तरप्रहाणेनापीत्यर्थः । नित्यश इत्यस्यार्थः सदेति ।। नानाक्लेशयुक्ततादशा-यामपीत्यर्थः । अन्यत्रोक्तमेव हेतुमाह ।। हरेरिति ।। हेतोरप्रयोजकत्वं निराह ।। शश्वदिति ।। चित्ते स्थिरीकरणार्थं ह्युपासनम् । तच्च प्रसिद्धतया प्रागेव सिद्धमिति विपक्षे फलाभावो बाधकमिति भावः । एवं तर्हि उपासनैव न स्यादित्यत आह ।। किंत्विति ।। ज्यायस्त्वेनेति ।। चित्ते स्थिरीकरणरूपफलवत्त्वादिति भावः ।। अत इति ।। अतिप्रसिद्धतया तदुपासनस्य व्यर्थत्वादित्यर्थः ।। व्यर्थमिति ।। आध्यानाय प्रयोजनाभावादित्युक्तदिशा महातात्पर्येण स्वामित्वप्रतिपादनस्योपासनार्थत्वादिति भावः ।। छ ।। 
आत्मा विष्णुरिति ध्यानमिति स्मृत्यनुरोधेन भाष्यं व्याचष्टे ।। विष्णुरिति ।। आत्मा स्वामीत्यर्थः । नास्य हानेन कस्यचिन्मोक्ष इति स्मृतिशेषपर्यवसानलब्धं मोक्षार्थिभिरिति भाष्यसूचितं हेतुमाह ।। तस्यैवेति ।। नञ्द्वयार्थ एवेति । हेतोरसिद्धिं निराह ।। अन्यथेति ।। उपदेशश्च तादृश इति स्मृत्यनुरोधेनैव भाष्यखण्डं व्याचष्टे ।। न केवलमिति । चशब्दो भिन्नक्रम इति भावः । स्मृतिशेषोक्तमेव हेतुमाह ।। तदिति ।। नान्यमित्यादि भाष्यशेषं व्याचष्टे ।। न केवलमिति ।। अन्वयव्यतिरेकौ च सर्वेषां च मुमुक्षूणामिति स्मृतिसिद्धाविति भावः । श्रुतिशेषोक्तेरुपयोग-माह ।। आत्मा हीति ।। आदिपदेन आत्मा ह्येष भवतीति वाक्यग्रहः । सौत्रपदानुकारिभाष्यपदयोः प्राप्त्याद्यर्थकत्वभ्रमनिरासाय श्रुत्यनुसार्यर्थमाह ।। उपगच्छन्तीति ।। प्रागुक्तहेतुद्वयमनूद्य निराह ।। न चेति ।। अतिप्रसिद्धत्वात्तत एव वैयर्थ्याच्चेत्यपि ध्येयम् । फलार्थस्येति हेतुगर्भम् । अकर्तव्यत्वादीत्यादिपदेन व्यर्थत्वग्रहः । अहंग्रहं प्रत्यगर्थ-स्यात्मत्वग्रहमित्यर्थः । न तु तज्जीवत्वविधानेनेति ।। आत्मशब्दश्च न स्वरूपपर इत्यनुभाष्ये प्रपञ्चितमिति भावः ।। अत इति ।। अन्वयव्यतिरेकाभ्यां तस्यैव मोक्षहेतुत्ववचनात् । श्रुतिबलाच्चेत्यर्थः ।। ३ ।। अ० २ ।।
 
३. नप्रतीकाधिकरणम् 
ॐ न प्रतीके न हि सः ॐ ।। ४ ।।
‘नाम ब्रह्मेत्युपासीत’ इत्यादिना शब्दभ्रान्त्या न प्रतीके ब्रह्मदृष्टिः कार्या । किन्तु तत्स्थत्वेनैवोपासनं कार्यम् । ब्रह्मतर्के च—
‘नामादिप्राणपर्यन्तमुभयोः प्रथमात्वतः ।
 ऐक्यदृष्टिरिति भ्रान्तिरबुधानां भविष्यति ।।
 नामादिस्थितिरेवात्र ब्रह्मणो हि विधीयते ।
 सर्वार्था प्रथमा यस्मात्सप्तम्यर्था ततो मते’ति ।। ४ ।।
।। इति नप्रतीकाधिकरणम् ।। ३ ।।
  
तत्त्वप्रकाशिका
अत्र भगवज्ज्ञानसाधनस्य विष्णुप्रतीकैक्योपासनवर्जनस्याऽऽवश्यकत्वसाधनादस्ति शास्त्र-सङ्गतिः । तथोपासने यदुक्तं सर्वस्वामित्वेनोपासनं कार्यमिति तदयुक्तं स्यादतः साधनीयमेतत् । यन्नामवागादिकं भगवत्प्रतिमारूपं प्रकृतं तदत्र विषयः । ब्रह्मतयोपास्यं न वेति सन्देहः । श्रुतिरन्यत्वं च सन्देहबीजम् । ब्रह्मतयोपास्यमिति पूर्वः पक्षः । ‘नाम ब्रह्मेत्युपासीत’ इत्यादिश्रुतेः । न च ब्रह्मप्रतीकयोर्भिन्नत्वादभेदेनोपासनायोगः । यथा खलु पूर्वत्र प्रसिद्ध्यादेरप्रयोजकत्वमुक्त्वा फलमात्रस्योपासनाप्रयोजकत्वेनात्मत्वोपासनं समर्थितं तथात्रापि प्रतीके ब्रह्मत्वोपासनसम्भवात् । फलस्योपासनाप्रयोजकत्वेन भेदादेरप्रयोजकत्वात् । श्रूयते खलु प्रतीके ब्रह्मत्वोपासनस्य फलं ‘नाम ब्रह्मेत्युपास्ते यावन्नाम्नो गतं तत्रास्य कामचारो भवति’ इत्यादि । अतः प्रतीके ब्रह्मत्वोपासनस्य कर्तव्यत्वादुक्तमयुक्तमिति । सिद्धान्तयत्सूत्रं पठित्वा व्याचष्टे ।। न प्रतीक इति ।। नाम ब्रह्मेत्यादिना सामानाधिकरण्येन जातयाऽत्रैक्योपासनं विधीयत इति शब्दभ्रान्त्या यत्परेणोक्तं प्रतीके ब्रह्मदृष्टिः कार्येति न तद्युक्तम् । यतः स विष्णुः प्रतीकं न भवति । न हि भिन्नयोरभेदेनोपासनं युक्तम् । न च वाच्यं फलस्यैव प्रयोजकत्वाद्युक्तमुपासनमिति । अन्यथोपासनस्य निष्फलत्वात् प्रत्युतानर्थफलत्वाच्चेति भावः । ननु यदि नाभेदेनोपासनं युक्तं कथं तर्हि कार्यम् । न तु न कार्यमेव । श्रुत्यप्रामाण्यप्रसङ्गादित्याशङ्क्य परिहरति ।। किं त्विति ।। कार्यमेव श्रुत्युक्तमुपासनं तच्च ब्रह्मणः प्रतीकस्थितत्वेनैव । न च नैतच्छतिर्वक्तीति वाच्यम् । अपवादेन प्रथमादिविभक्तेरेव सप्तम्यर्थत्वोपपत्तेः । सप्तसु प्रथमा षट्सु द्वितीयेत्यादेरेवेति भावः । उक्तार्थे स्मृतिं चाह ।। ब्रह्मतर्के चेति ।। उभयोर्नामादिब्रह्मपदयोरैक्यदृष्टिरत्र कर्तव्यतयोच्यत इति भ्रान्तिः । कस्मादियं भ्रान्तिरिति तत्राह ।। नामादीति ।। प्रथमायास्तर्हि का गतिरित्यत आह ।। सर्वेति ।। न च वाच्यं क्षत्तरि राजदृष्ट्या फलदर्शनादत्राप्येवं स्यादिति क्षत्तैव राजेत्यस्योपचारत्वात् । तथा ज्ञानेऽनर्थदर्शनाच्चेति । अतः प्रतीके ब्रह्मत्वोपासनस्यायोगादुक्तं युक्तमिति सिद्धम् ।। ४ ।। 
 
 
भावदीपः
।। ॐ न प्रतीके न हि सः ॐ ।। ४ ।। विष्णुप्रतीकेति ।। विष्णुतत्प्रतिमयो-रैक्योपासनस्य मिथ्योपासनत्वेन अचेतनासत्यायोग्यान्यनुपास्यान्यफलत्वविपर्ययाभ्यामित्युक्त्या तद्वर्जनस्यैव ज्ञानसाधनत्वमिति भावः । अलौकिकज्ञानानन्दादिगुणोद्रिक्ततया उपासनोक्त्यैव पूर्वत्रैक्योपासनवर्जनं सिद्धमित्युपेत्याह ।। आवश्यकत्वेति ।। समर्थनफलमाह ।। तथेति ।। तदयुक्तमिति ।। एतेन पूर्वाक्षेपेणात्र पूर्वपक्षोत्थानात्पूर्वसङ्गतिरपि सूचिता । हरेः प्रकृतत्वात् गौणं तत्प्रतिमाख्यमपि हरे रूपं प्रकृतमेवेति भावेनाह ।। यन्नामवागादिकमिति ।। यद्वा आत्मशब्दस्य शरीरप्रतिसंबन्धिनि जीवात्मनि आत्मपद-प्रयोगवत् पूर्वत्र चिदचित्प्रतिसम्बन्धितया तच्छरीरकत्वेन तदन्तःप्रविष्टस्यैव विष्णोः सर्वस्वामितयात्मपदेन ग्रहणात्तत्प्रतिमाख्यं रूपमपि प्रकृतमेवेत्युपेत्याह ।। यन्नामवागादिकमिति ।। यद्वा इयदामननादित्यत्र प्रकृतमित्यर्थः । छान्दोग्ये सप्तमे नाम ब्रह्मेत्युपास्ते वाचं ब्रह्मेत्युपास्त इत्यादिना नामवाङ्मनस्संकल्पचित्तध्यानविज्ञानबलान्नाप्तेज आकाशस्मराशाप्राणशब्दितानि । उषास्वाहापर्जन्यमित्राग्निवरुणविधुप्राणप्रवहानिरुद्धेंद्रोमारुद्र वाणीमारुताख्यानि प्रतिमारूपाणि विषय इत्यर्थः ।।
श्रुतिरिति ।। नाम ब्रह्मेति सामानाधिकरण्यश्रुतिः पृथगुपदेशादित्यत्रोक्तभेदश्चेत्यु-भयदृष्टिरित्यर्थः । न प्रतीक इत्यादिभाष्यव्यावर्त्यं प्रतीकमीश्वर इत्युपासनमित्यन्य-त्रोक्तरीत्या भाष्यप्रतिज्ञार्थमाह ।। ब्रह्मतयेति ।। भाष्योक्तहेतुमाह ।। नाम ब्रह्मेत्युपासीते-त्यादीति ।। यद्यपि छान्दोग्ये नामोपास्स्व नाम ब्रह्मेत्युपास्त इत्यादिरेव पाठो न तूपासीतेति । तथाप्यर्थतोऽनुवादो वा शाखान्तरपाठो वेत्यदोषः । पृथगुपदेशादित्यनेन पूर्वपक्षानुदयमाशङ्कते ।। न चेति ।। कुतो वाऽयोग इत्यतः तर्हि विशेषवत्त्वादेवेत्यन्यत्रोक्तं हेतुं तर्हीतिशब्दार्थं वदन्नेव विवृणोति ।। यथेति ।। एतेन पूर्वन्यायेनाप्यत्र सङ्गतिः सूचिता । भेदादेरित्यादिपदेन ध्येयस्य सत्यत्वग्रहः । फलासिद्धिं निराह ।। श्रूयते खल्विति ।। यो नाम ब्रह्मेत्युपास्त इत्यर्थः । गतं व्याप्तिरित्यर्थः । आदिपदेन यावद्वाचो गतमित्यादिग्रहः ।। अत इति ।। सामानाधिकरण्यश्रुतेर्भावात् फलवत्त्वाच्चेत्यर्थः ।। उक्तमिति ।। स्वामित्वोपासनमित्यर्थः ।। छ ।।
 भाष्यं योजयति ।। नामेति ।। कुत इत्यतः प्रतीकं नैव विष्णुर्यदित्यनु-भाष्यदिशा सूत्रखण्डस्यार्थमाह ।। यत इति ।। हिर्हेताविति भावः । हेतोरप्रयोजकत्वं निराह ।। न हीति ।। अन्यस्येश्वरत्वग्रहणस्य मिथ्याज्ञानत्वादेवानुपपत्तेरित्यन्यत्रोक्तहेतुं व्यनक्ति ।। अन्यथेति ।। मिथ्योपासा ह्यनर्थदा इत्याद्यनुभाष्योक्तेराह ।। निष्फलत्वादित्यादि ।। न कार्यमेवेति तु नेत्यत्र हेतुः श्रुतीत्यादि ।। न च नैतदिति ।। एतत् प्रतीकस्थत्वेन ब्रह्मदृष्टिरित्येतत् नाम ब्रह्मेत्यादि श्रुतिर्न वक्तीत्यर्थः ।। अपवादेनेति ।। योऽन्यथा संतमात्मानमन्यथा प्रतिपद्यते । किं तेन न कृतं पापमित्यादिमिथ्योपासनानिषेधक-वचनरूपापवादेनेति वा पृथगित्यत्र प्रमितरूपभेदरूपापवादेनेति वार्थः । यद्वा तमेवापवादं सप्तसु प्रथमा यस्माद्भूयो भूयस्त्वतस्तथा । षट्सु द्वितीया यस्माच्चेति छान्दोग्यभाष्योक्तमाह ।। सप्तस्विति ।। वाचं ब्रह्मेत्यादेरुपयोगायाह ।। षट्स्विति ।। षडि्वभक्त्यर्थेष्वित्यर्थः ।। उक्तार्थ इति ।। तत्स्थत्वेनैवोपासनं कार्यं न त्वभेदेनेत्युक्तार्थ इत्यर्थः । स्मृतौ प्रथमात्वत इत्यस्य द्वितीयात्वादित्यस्याप्युपलक्षकत्वस्य तत्वप्रदीपोक्तेरत्र टीकायामनुक्तिः । अत उभयोरित्यस्य नामादिब्रह्मपदयोरित्युक्तिर्युक्तेति ध्येयम् । निष्फलत्वादित्याद्युक्त-हेत्वोरसिद्धिमाशङ्कते ।। न च वाच्यमिति ।। किं क्षत्तरि राजगुणारोपेण स्तवनमभिमतमुत तथा ज्ञानं वा । आद्ये तस्योपचारत्वेन प्रकृतानुपयोगात् । द्वितीयं त्वसदेव । नैष्फल्यादित्याह ।। तथेति ।। घातयंति हि राजानो राजाहमिति वदन्तमित्यादितत्व-निर्णयोक्तेरिति भावः ।। अत इति ।। तयोर्भेदात् अन्यथोपासनस्यानर्थफलत्वाच्चेत्यर्थः । उक्तं स्वामित्वोपासनम् ।। ४ ।। अ० ३ ।।
 
४. ब्रह्मदृष्ट्यधिकरणम्
।। ॐ ब्रह्मदृष्टिरुत्कर्षात् ॐ ।। ५ ।।
ब्रह्मदृष्टिश्च सर्वथा कार्यैव परमेश्वरे । उत्कृष्टत्वात् ।
‘ब्रह्मदृष्ट्या सदोपास्यो विष्णुः सर्वैरपि ध्रुवम् ।
 महत्त्ववाची शब्दोऽयं महत्त्वज्ञानमेव हि ।
 सर्वतः प्रीतिजनकमतस्तत्सर्वथा भवेत् ।।
 आत्मेत्येव यदोपासा तदा ब्रह्मत्वसंयुता ।
 कार्यैव सर्वथा विष्णोर्ब्रह्मत्वं न परित्यजेदि’ति ब्रह्मतर्के ।। ५ ।।
।। इति ब्रह्मदृष्ट्यधिकरणम् ।। ४ ।।
‘‘ब्रह्मत्वं पूर्णता प्रोक्ता तदस्य स्वत एव तु ।
 स ब्रह्माऽत्मा समुद्दिष्टो वासुदेवः सनातन’’ इति हरिवंशेषु ।।
इति ब्रह्मदृष्ट्यधिकरणम् ।।
तत्त्वप्रकाशिका
अत्र ब्रह्मदर्शनसाधनब्रह्मत्वोपासनस्यावश्यकत्वसमर्थनादस्ति शास्त्रसङ्गतिः । अन्यथा भूम्नो ज्यायस्त्वमित्युक्तहानिप्रसङ्गात् समर्थनीयमेतत् । भूम्न इत्यत्र प्रकृतं ब्रह्मत्वमेव विषयः । किं सदा सर्वथोपास्यं न वेति सन्देहः । उभयथापि दर्शनं सन्देहबीजम् । न ब्रह्मत्वं सदा सर्वथोपास्यमिति पूर्वः पक्षः । भगवत्प्रसादाय हि तदुपासनं कर्तव्यम् । स च प्रतिदिनं विविधगुणोपसंहारेणोपासने सिध्यति । तथा च किं ब्रह्मत्वस्यैकस्यैव विशिष्य सदोपासने कारणमस्ति । तदुपासनमपि भगवत्प्रसादजनकमिति चेत्तथापि गुणान्तरसाम्यमेव स्यात् । न चात्मत्ववद्गुणत्वाविशेषेपि नित्योपास्यत्वे विशेषहेतुरस्ति । अतो ब्रह्मत्वस्य नित्योपास्यत्वाभावादुक्तं ज्यायस्त्वमयुक्तमिति । सिद्धान्तयत्सूत्रं पठित्वा व्याचष्टे ।। ब्रह्मेति ।। परमेश्वरे सदा सर्वथा ब्रह्मत्वोपासनं कार्यम् । तत्र सर्वगुणान्तर्भावेन भगवदुत्कृष्टत्वसिद्धेः । भगवदुत्कृष्टत्वं हि ब्रह्मत्वम् । तथा च ब्रह्मत्वोपासनं नाम उत्कृष्टत्वोपासनमेव । सर्वोत्कृष्टत्वोपासनं चान्योपासनेभ्योऽतिशयेन भगवत्प्रसादहेतुरिति भावः । ब्रह्मदृष्टिः प्रतीके कार्येति केचित्तदतीतसूत्रेणैव निरस्तमिति भावेनोक्तं परमेश्वर इति । अत्र स्मृतिं चाह ।। ब्रह्मेति ।। शब्दोऽयं यत इति शेषः । सर्वतो महत्त्वज्ञानमित्यन्वयः । गुणान्तरोपासनादाधिक्येनेति वा । आत्मत्वोपास्तिवत् ब्रह्मत्वोपासनं विनापि मोक्षासम्भवाच्च तत्कार्यमिति भावेनाह ।। आत्मेति ।। ब्रह्मत्वस्याप्यावश्यकत्वे चतुर्गुणोपासननियमभङ्गः स्यादित्यतो वाह ।। आत्मेति ।। आत्मत्वविशेषणत्वेनोपासनाददोष इति भावः । अतो ब्रह्मत्वस्य विशिष्योपास्यत्वादुक्तं युक्तमिति सिद्धम् ।। ५ ।। अ०४ ।।
 
भावदीपः
ॐ ब्रह्मदृष्टिरुत्कर्षात् ॐ ।। ५ ।। ब्रह्मत्वेति ।। पूर्णत्वेत्यर्थः । भूम्न इत्यत्रैव तदुपासनस्य सिद्धेराह ।। आवश्यकत्वेति ।। एतेन नामब्रह्मेत्यादौ नामादिप्रतीकस्थतयो-पास्यत्वेन प्रकृतस्य ब्रह्मणस्तत्त्वेनोपासनस्यात्रावश्यकत्वोक्तेः पूर्वसङ्गतिरपि सूचिता । चिन्ताफलमाह ।। अन्यथेति ।। आवश्यकत्वानुक्तौ पूर्णत्वाख्यभूमगुणस्योपास्यसर्व-गुणसाधारण्येन ज्यायस्त्वशब्दितं सर्वगुणेभ्यः श्रैष्ठ्यं न स्यादित्यर्थः । पूर्वसूत्रेऽप्रकृतत्वेऽपि भूम्न इत्यस्य प्रपञ्चनपरत्वमस्य सूचयितुं भूम्न इत्यत्र प्रकृतमित्युक्तम् ।। उभयथेति ।। आत्मत्वोपासने भगवद्गुणान्तरोपासने चावश्यकत्वानावश्यकत्वदृष्टिरित्यर्थः । प्रतिदिनं विविधगुणाभ्यासेन भगवत्प्रीत्युपपत्तेर्न ब्रह्मतादृष्टिनियम इत्यन्यत्रोक्तप्रतिज्ञाहेत्वोः साक्षाद-नन्वयान्मध्ये तद्दृष्टेर्भगवत्प्रीत्यर्थत्वादिति हेतुं संयोज्य तस्यान्यथासिद्ध्युक्ति-परत्वेनान्यत्रोक्तं हेतुं योजयति ।। न ब्रह्मत्वमित्यादिना ।। अभ्यासेनेत्यस्यार्थ उपसंहारेणेति ।। भगवत्प्रीतेरन्यथोपपत्तावपि कारणान्तरादस्तु तस्य नियमेनोपासनमित्यतः सौत्रहेतुमाह ।। तथा चेति ।। नियमपदतात्पर्यं विवृण्वन्नुक्तहेतोरेव ब्रह्मत्वदृष्ट्योपपत्तिमाशङ्क्य निराह ।। तदिति ।। गुणेति ।। ज्ञानादिगुणान्तरसाम्यमेव न त्वत्यावश्यकत्वमित्यर्थः । भाष्यस्थच-शब्दव्यावर्त्यं गतार्थत्वमाशङ्क्य निराह ।। न चेति ।। गुणान्तरदृष्ट्या भगवत्प्रीत्युपपत्तावपि विना मोक्षायोगेन हेतुना आत्मत्वोपासनं यथावश्यकं तथा ब्रह्मत्वदृष्टिरप्यस्तु । तदभावेऽपि मोक्षायोगात् । एवं चात्मेत्यनेनैव गतार्थत्वान्नात्र पूर्वपक्षोदय इति न शङ्क्यम् । मानाभावेन मोक्षायोगरूपविशेषहेतोरभावादित्यर्थः ।। छ ।। 
भाष्यं व्याचष्टे ।। परमेश्वर इति ।। उत्कृष्टत्वादित्यत्र ब्रह्मत्वस्येत्यन्वयमुपेत्य तत्कथमित्यतोऽशेषगुणान्तर्भावेनेत्यन्यत्रोक्तदिशोपपादयति ।। तत्रेति ।। ब्रह्मत्व इत्यर्थः । ततश्च किमित्यतस्तस्यैवाधिकसाधनत्वादित्यन्यत्रोक्तदिशा भाष्यभावमाह ।। तथा चेति ।। ब्रह्मत्वे उत्कृष्टत्वरूपे सतीत्यर्थः । ननु भाष्ये ब्रह्मत्वोपास्तिः कार्येत्येवोक्तौ पूर्वन्यायेनान्यत्र तथोपास्तेरप्रसक्ते ब्रह्मणीत्येव लाभात्परमेश्वर इत्युक्तिर्व्यर्थेत्यत आह ।। भगवदिति ।। निरस्तमिति ।। न हि स इति सूत्रांशेनेति भावः ।। इति भावेनेति ।। अत्र सूत्रे पूर्वत्रानुषक्तमात्मपदमेव सप्तम्यन्ततयाऽनुवर्तते । न तु प्रतीकपदमिति भावः । स्मृतिं व्याचष्टे ।। शब्द इति ।। न चात्मत्ववदित्यादिप्रागुक्तचोद्यनिरासकतया स्मृतिशेषं व्याचष्टे ।। आत्मत्वेति ।। सा यथा मुक्तिहेतुरेवं ब्रह्मत्वोपास्तिरपि मुक्तिहेतुरित्यस्य स्मृतौ साक्षादप्रतीतेराह ।। इति भावेनेति ।। ब्रह्मत्वसंयुतेत्युक्त्या एवं तात्पर्यं गम्यत इति भावः । अत एव इत्यतो वेत्यर्थान्तरोक्तिः । एतेन ब्रह्मत्वदृष्टिं विना मोक्षाभावेनोत्कृष्ट-साधनत्वादात्मनि ब्रह्मत्वदृष्टिः कार्यैवेति सूत्रस्यार्थान्तरं सूचितम् ।। चतुर्गुणेति ।। आनन्दादय इत्यत्रोक्तेति भावः ।। अत इति ।। अतिशयेन भगवत्प्रीतिहेतुत्वादित्यर्थः ।। उक्तमिति ।। भूम्न इत्यत्रोक्तं ज्यायस्त्वमित्यर्थः ।। ५ ।। अ०४ ।।
 
५. आदित्यादिमत्यधिकरणम्
।। ॐ आदित्यादिमतयश्चाङ्ग उपपत्तेः ॐ ।। ६ ।।
‘चक्षोः सूर्यो अजायते’त्याद्युपासनं च देवानां कार्यमेव । स्वोत्पत्तिस्थान-त्वात्स्वाश्रयत्वान्मुक्तौ तत्र लयस्यापेक्षितत्वाच्चोपपन्नं तेषां तथोपासनम् ।
नारायणतन्त्रे च—
‘आधिव्याधिनिमित्तेन विक्षिप्तमनसोऽपि तु ।
गुणानां स्मरणाशक्तौ विष्णोर्ब्रह्मत्वमेव तु ।।
स्मर्तव्यं सततं तत्तु न कदाचित्परित्यजेत् ।
अत्र सर्वगुणानां च यतोऽन्तर्भाव इष्यते ।।
स्वोत्पत्त्यङ्गं च देवानां विष्णोश्चिन्त्यं सदैव तु ।
तेषां तत्र प्रवेशो हि मुक्तिरित्युच्यते बुधैः ।।
तदाश्रिताश्च ते नित्यं ततश्चिन्त्यं विशेषतः’ इति ।। ६ ।।
।। इति आदित्यादिमत्यधिकरणम् ।। ५ ।।
तत्त्वप्रकाशिका
अत्र भगवदपरोक्षसाधनस्याङ्गाश्रितत्वेन देवतोपासनस्यावश्यकत्वसमर्थनादस्ति शास्त्रसङ्गतिः। अन्यथा तन्न्यायेनात्मत्वस्याप्यावश्यकत्वाभावप्रसङ्गात्समर्थनीयमेतत् । भगवदङ्गाश्रितत्वेन देवतो-पासनं देवानामुक्तम् । तत्र स्वस्य स्वोपत्त्यङ्गाश्रितत्वेनोपासनं विषयः । सदा सर्वथा कार्यं न वेति सन्देहः । द्विविधोपास्तिदर्शनं सन्देहबीजम् । न सदा सर्वथा तथोपासनं देवैः कार्यमिति पूर्वः पक्षः । सूर्यादीनां विविधस्थानेषु सञ्चरणेन सदा भगवच्चक्षुराद्याश्रितत्वाभावात् । सदा चक्षुराद्याश्रितत्वाभावेऽपि तथोपासनस्यानर्थफलत्वात् । गुणान्तरेषु सत्सु भगवदङ्गाश्रितत्वेन विशिष्य स्वचिन्तने कारणविशेषाभावाच्च । अतः सत्यप्याश्रयिभावसम्बन्धे तस्य सर्वथोपास्यत्वा-भावात्तद्वत्स्वस्वामिभावे सत्यपि नात्मत्वोपासनमावश्यकमिति । सिद्धान्तयत्सूत्रं पठित्वा व्याचष्टे ।। आदित्यादीति ।। ‘चक्षोः सूर्यो अजायत’ इत्यादिना यदुक्तं स्वाश्रयत्वेन भगवदङ्गोपासनं तदादित्यादिदेवैः सदा सर्वथा कार्यमेव । को विशेषहेतुः । मुक्तौ तत्र लयस्यापेक्षितत्वात् । उपासनस्य फलसाम्येन कार्यत्वात् । मुक्तौ तत्र लय एव कुतः । स्वोत्पत्तिस्थानत्वात् । यतो यस्योत्पत्तिस्तत्र तस्य लयनियमात् । न चान्यथोपासनप्रसङ्गादेतदयुक्तम् । नित्यं रूपान्तरेणाङ्गानां स्वाश्रयत्वादिति भावः । अतीताधिकरणसहितैतदधिकरणार्थे स्मृतिं चाह ।। नारायणेति ।। स्वोत्पत्त्यङ्गं स्वाश्रयत्वेन चिन्त्यम् । अत एतदुपासनस्यावश्यकत्वादुक्तमपि युक्तमिति सिद्धम् ।।
 
भावदीपः
ॐ आदित्यादिमतयश्चाङ्ग उपपत्तेः ॐ ।। ६ ।। ओषु यथाश्रयभाव इत्यत्रैव सिद्धत्वादाह ।। आवश्यकत्वेति ।। आत्मत्वस्यापीति ।। एतेन यद्विशेषणतया ब्रह्मत्वदृष्टिः कार्या तदेवात्मत्वमनावश्यकमिति पूर्वोक्ताक्षेपेण शङ्कोदयात्पूर्वसङ्गतिरपि सूचिता ।। देवानामुक्तमिति ।। ओषु यथाश्रयभाव इत्यत्रोक्तमित्यर्थः ।। द्विविधेति ।। पूर्ववज्ज्ञेयम् । विविधस्थानेष्वादित्यादीनां चरणाद्विष्ण्वंगेष्वादित्यादिमतिनियमो नास्तीत्यन्यत्रोक्त-प्रतिज्ञाहेतू व्यनक्ति ।। न सदेति ।। तथेति ।। स्वस्य स्वोत्पत्त्यङ्गाश्रितत्वेनेत्यर्थः । हेतोरप्रयोजकत्वं निराह ।। सदा चक्षुरादीति ।। ।। अनर्थेति ।। न प्रतीक इत्यत्र तथोक्तेरिति भावः । उपपत्तेरिति सौत्रहेतुव्यावर्त्यं चाह ।। गुणान्तरेष्विति ।। अत इति ।। उक्तहेतुद्वयादित्यर्थः ।। नात्मत्वेति ।। ननु तदाश्रितत्वस्य सर्वदा तत्राभावेन मिथ्योपासनापत्त्या अङ्गाश्रितत्वेनोपासनायोगेऽपि स्वामित्वस्य नित्यं भावात्कथं तदुपासनस्याप्यनावश्यकत्वमिति चेन्न । तदाश्रितत्वस्याभावदशायां स्वस्वामिभावस्याप्ययोगादिति तात्पर्यात् ।।छ।। अत्राङ्गेष्वित्यत्रोक्तोपासनं न कार्यमित्येकः पूर्वः पक्षः । तस्य कार्यत्वेऽपि न सदा सर्वथा कार्यमित्यपरः। तत्रांत्यनिवर्तकतया भाष्यं व्याचष्टे ।चक्षोरिति ।।
उपासनमिति ।। तस्यां श्रुतावुपासनापदाश्रवणेऽपि तमेवं विद्वानमृत इह भवतीत्यग्रे तदपरोक्षज्ञानेन फलोक्तेरपरोक्षस्य चोपासनसाध्यत्वादर्थादुपासनं प्राप्तमिति वा आध्यानाय प्रयोजनाभावादित्युक्तदिशोपासनलाभाद्वेति भावः । उपपत्तेरिति सौत्रहेतुविवरणपरभाष्यं व्यनक्ति ।। को विशेषहेतुरित्यादिना ।। हेतोरप्रयोजकत्वं निराह ।। उपासनस्येति ।। तं यथा यथोपासते इत्यादेरर्थसामान्यादित्युक्तेश्चेति भावः । हेतोरसिद्धिनिरासकतया भाष्यशेषं व्यनक्ति ।। मुक्ताविति ।। उक्तार्थे हेतुत्वमस्य व्यनक्ति ।। यत इति ।। नियमादिति ।। समाहारादित्यत्राङ्गैः पराद्ये हि देवा विसृष्टा इत्यादिभाष्योक्तश्रुतौ तथोक्तेरिति भावः । प्रागुक्ताद्यपूर्वपक्षनिरासकतया भाष्यशेषोपयोगमाह ।। न चेति ।। प्रकृतोपयोगायार्थमाह ।। स्वोत्पत्तीति ।। अत इति ।। मुक्तौ भगवदङ्गेषु प्रवेशान्यथानुप-पत्तिरूपोपपत्तिबलादित्यर्थः । उक्तमपीति । आत्मत्वोपासनमपीत्यर्थः ।। ६ ।। अ०५ ।।
  
६. आसनाधिकरणम्
।। ॐ आसीनस्सम्भवात् ॐ ।।७।।
सर्वदोपासनं कुर्वन्नप्यासीनो विशेषतः कुर्यात् । तदा विक्षेपाल्पत्वेन सम्भवात् ।। ७ ।।
 
तत्त्वप्रकाशिका
अत्र भगवद्दर्शनसाधनध्याने आसनादिनियमसमर्थनादस्ति शास्त्रसङ्गतिः । अन्यथा तदुपदेशानर्थक्यप्रसङ्गात्समर्थनीयमेतत् । प्रकृतभगवदुपासनार्थमासनाद्युच्यते ‘उपविश्यासने युञ्ज्याद्योगमात्मविशुद्धये’ इत्यादौ । तदासनमत्र विषयः । सर्वथापेक्षितं न वेति सन्देहः । द्विविधसाधनदर्शनं सन्देहबीजम् । नासनं सर्वथाऽपेक्षितमिति पूर्वः पक्षः । तत्कृत्याभावात् । भगवत्संदर्शनार्थं हि सर्वमुपासनाद्यन्वेष्टव्यं प्रयोजनान्तराभावात् । तस्य च ज्ञानस्य मनसो भगवद्विषयत्वमात्रेण सम्भवात्किमस्त्यासनादिना कृत्यम् । न च वाच्यं मनसः सम्यग्भगवद्विषय-त्वस्यैव ज्ञानसाधनत्वेऽपि तदर्थमेवासनमिति । आसनं विना मनसो भगवति निवेशनासम्भवे ‘स्मर्तव्यः सततं विष्णुः’ इत्यादिविधीनामनुपपत्तिप्रसङ्गात् । तस्मादासनादेरावश्यकत्वा-भावात्तदुपदेशाप्रामाण्यमिति । सिद्धान्तयत्सूत्रमुपन्यस्य व्याचष्टे ।। आसीन इति ।। जिज्ञासुरासीन एवोपासनं विशेषतः सर्वथा कुर्यात् । उपासनस्यैव ज्ञानसाधनत्वेऽपि तस्यासने सत्येव सम्भवाद-न्यथाऽसम्भवात् । आसीनस्य चित्तविक्षेपासम्भवादन्यस्य तन्नियमात् । नन्वासीनस्योपासने सर्वदोपासनाभावः । मैवम् । सदोपासनं कार्यम् । आसनं चापेक्षितमेवेति भावः ।। ७ ।।
 
भावदीपः
ॐ आसीनस्सम्भवात् ॐ ।। ७ ।। ध्यान इति ।। स्मरणोपासनं चेति स्मृत्योपासनस्य द्वैविध्यात्तत्र स्मरणरूपोपासने आसनानियमेऽपि ध्यानरूपोपासने आसनादिनियमसमर्थ-नादित्यर्थः । सूत्रे आसनमात्रोक्तिरुपलक्षणम् । स्मरन्ति चेत्यत्र तथोक्तेरिति भावः । एतेनातीतनयैरुक्तमविवेचितनित्योपासनमुपजीव्येहासनादिनियमाक्षेपेण शङ्कोदयाद्वा प्राङ्-नित्यशः कार्यत्वेनोक्तोपासनस्येह ध्यानस्मरणभेदेन विवेकपूर्वमितिकर्तव्यताकथनाद्वा पूर्वसङ्गतिरिति सूचितम् । समर्थनफलमाह ।। तदुपदेशेति ।। नन्वेतावता प्रागुक्त-प्रमेयाविरोधाद् व्यर्थेयं चिन्तेति चेत् । न । उपविश्यासने युंज्यादित्याद्युपदेशानर्थक्ये प्रागुक्तेतिकर्तव्यतोपदेशेऽप्यनाश्वासप्रसङ्गादिति तात्पर्यात् । षष्ठगीतावाक्यमाह ।। उपविश्येति ।। द्विविधेति ।। आत्मत्वाद्युपासनं सर्वथापेक्षितम् । गुणान्तरोपासनं तु न तथा दृष्टमिति भावः । ज्ञानस्य सम्यक्तद्विषयत्वमात्रेण पूर्तेरासनादिना न कार्यमित्यन्यत्रोक्त-प्रतिज्ञामुक्त्वा तत्र हेतुमध्याहृत्य तदुपपादकत्वेन तत्रोक्तहेतुं योजयति ।। नासनमित्यादिना ।। भगवत्सन्दर्शनार्थं हीति ।। प्रकाशश्च कर्मण्यभ्यासात् तन्निर्धारणार्थनियम इत्यादौ तथोक्तेरिति भावः ।। तस्येति ।। दर्शनस्येत्यर्थः । तस्य सम्भवादिति पूर्तेरित्यस्यार्थः ।। मनस इति ।। एतेन ज्ञायतेऽनेनेति व्युत्पत्त्या ज्ञानपदेन मनसो ग्रह इति सूचितम् । सौत्रहेतुव्यावर्त्यमन्यत्रोक्तमुक्त्वा ध्यानाच्चेति सूत्रव्यावर्त्यं शङ्कापूर्वं व्यनक्ति ।। न च वाच्यमित्यादिना ।। स्मर्तव्यः सततं विष्णुरित्यादिसदाचारस्मृत्युक्तवचनम् ।। तस्मादिति ।। कृत्याभावादित्यर्थः ।। छ ।। 
उपासनं कुर्वन्नित्यस्यार्थं वदन् भाष्यं व्याचष्टे ।। जिज्ञासुरिति ।। अपिपदार्थं वदन्नेव भाष्यशेषं व्याचष्टे ।। उपासनस्यैवेत्यादिना ।। सर्वदेति पदतात्पर्यं शङ्कापूर्वं व्यनक्ति ।। आसीनस्येति ।। ७ ।।
 
सूत्रभाष्यम्
।। ॐ ध्यानाच्च ॐ ।। ८ ।।
‘स्मरणोपासनं चैव ध्यानात्मकमिति द्विधा ।
स्मरणं सर्वदा योग्यं ध्यानोपासनमासने ।।
नैरन्तर्यं मनोवृत्तेर्ध्यानमित्युच्यते बुधैः ।
आसीनस्य भवेत्तत्तु न शयानस्य निद्रया ।।
स्थितस्य गच्छतो वाऽपि विक्षेपस्यैव सम्भवात् ।
स्मरणात्परमं ज्ञेयं ध्यानं नास्त्यत्र संशय’ इति नारायणतन्त्रे ।। अतो ध्यानत्वाच्च ।। ८ ।।
 
तत्त्वप्रकाशिका
नन्वेतद्विरुद्धं सर्वदोपासनमासनस्य सर्वथापेक्षितत्वं च । तत्र सर्वदोपासनमेवोपादेयं विहितत्वात् । अतो नासनमावश्यकमित्याशङ्कां परिहरत्सूत्रमुपन्यस्य सप्रमाणकं व्याचष्टे ।। ध्यानाच्चेति ।। न सर्वदोपासनासननियत्योर्विरोधादासनस्य नावश्यकत्वम् । उपासनं हि द्वेधा भवति । स्मरणं ध्यानमिति तत्र स्मरणस्य सर्वदा योग्यत्वात्सर्वदोपासनविधेस्तद्विषयतयोपपत्तेः । उपासनविशेषस्य च ध्यानत्वात्तस्य चासनमन्तरेणासम्भवादासनस्यावश्यकत्वं सिध्यति । न च स्मरणेनैवालम् । ध्यानस्य ततोऽधिकत्वात् । कुत एतत् । यतः स्मृतावुक्तमत एवेति भावः ।। ८ ।।

भावदीपः
ॐ ध्यानाच्च ॐ ।। ८ ।। विहितत्वादिति ।। यद्यप्युपविश्यासने युंज्यादित्यादावपि युंज्यात् उपासीतेति यत् तदासने उपविश्येति योगानुवादेनासनमपि विहितमेव तथाप्युपा-सनस्य श्रुतिविहितत्वात्तस्य स्मृतिविहितत्वात् श्रुतिस्मृत्योर्विरोधे श्रुतिविहितमेवोपादेयम् । न तु स्मार्तम् । विरोधे त्वनपेक्षं स्यादसति ह्यनुमानमिति जैमिनिसूत्रादिति भावः । यद्वा आसीतेति स्पष्टविधेरभावादिति भावः । चशब्दः शङ्कानिरासक इति भावेन चशब्दार्थं वदति ।। न सर्वदेति ।। अध्याहारो वा आसीन एवोपासीतेत्यनुवृत्तस्य भावार्थो वा । स्मृत्युक्तेर्भावमाह ।। उपासनमिति ।। आसीनस्येत्यादिस्मृतिशेषभावमाह ।। तस्य चेति ।। स्मरणादित्यादिस्मृतिशेषोपयोगमाह ।। न चेत्यादिना ।। कुत एतदिति ।। प्रागुक्तं सर्वं कुतो मानादित्यर्थः । भाष्यं योजयति ।। यत इति ।। उपासनस्य द्वैविध्यं यतश्च स्मरणोपासनं नित्ययोग्यमपि ध्यानमासनं विना न युक्तम् । यतश्च स्मरणात् ध्यानमधिकं अत आसनापेक्षयोच्यमानस्य ध्यानत्वादासनमावश्यकमिति भाष्यार्थ इति भावः ।। ८ ।।
 सूत्रभाष्यम्
।। ॐ अचलत्वं चापेक्ष्य ॐ ।। ९ ।।
‘अचलं चेच्छरीरं स्यान्मनसश्चाप्यचालनम् ।
 चलने तु शरीरस्य चञ्चलं तु मनो भवेदि’ति ब्रह्माण्डे ।। ९ ।।
 
तत्त्वप्रकाशिका
ननु ध्यानार्थमपि नासनमावश्यकं प्रत्याहारादिना चित्तविक्षेपपरिहारादित्याशङ्कां परिहरत्सूत्रं पठित्वा स्मृत्यैव व्याचष्टे ।। अचलत्वं चेति ।। न केवलं प्रत्याहारादिना विक्षेपाभावो भवति किं तु शरीराचलत्वं चापेक्ष्य । तच्चासने सत्येवेति तदावश्यकमिति भावः ।। ९ ।।
भावदीपः
ॐ अचलत्वं चापेक्ष्य ॐ ।। ९ ।। उपासनमासनसापेक्षं ध्यानरूपत्वात्तस्येत्युक्त- हेतोरप्रयोजकत्वशङ्कानिरासकतयोत्तरयोगमवतारयति ।। नन्विति ।। प्रत्याहारो नाम इंन्द्रियाणां विषयेभ्य उपसंहारः । धैर्यादिरादिपदार्थः । चशब्दार्थोक्तिपूर्वं सूत्रार्थमाह ।। न केवलमिति ।। अपेक्ष्य भवतीत्यन्वयः ।। ९ ।।
 
सूत्रभाष्यम्
।। ॐ स्मरन्ति च ॐ ।। १० ।।
‘समं कायशिरोग्रीवं धारयन्नचलं स्थिरः ।
 सम्प्रेक्ष्य नासिकाग्रं स्वं दिशश्चानवलोकयन्नि’त्यादि ।। १० ।।
 
तत्त्वप्रकाशिका
स्मृतिभिरप्यासनस्यावश्यकत्वं साधयत्सूत्रमुपन्यस्य ताः स्मृतीरुदाहरति ।। स्मरन्ति चेति ।। स्थिरः स्थिरमनाः । अस्योपविश्यासन इत्यनेन सम्बन्धाद्विवक्षितसिद्धिः ।। १० ।।
 
भावदीपः
ॐ स्मरन्ति च ॐ ।। १० ।। सौत्रबहुवचनानुरोधादाह ।। स्मृतिभिरिति ।। चशब्दार्थोऽपीति ।। ताः स्मृतीरिति ।। भाष्यस्थादिपदेन स्मृत्यंतराण्यपि ग्राह्याणीति भावः । अपौनरुक्त्यायाह ।। स्थिर इति ।। स्मृतावासनस्य ध्यानाङ्गत्वस्याप्रतीतेराह ।। अस्येति ।। वाक्यस्येत्यर्थः ।। १० ।।
 
सूत्रभाष्यम्
।। ॐ यत्रैकाग्रता तत्राविशेषात् ॐ ।। ११ ।।
देशकालावस्थादिषु यत्रैकाग्रता भवति तत्रैव स्थातव्यम् ।
‘तमेव देशं सेवेत तं कालं तामवस्थितिम् ।
 तानेव भोगान्भुञ्जीत मनो यत्र प्रसीदति ।।
 न हि देशादिभिः कश्चिद्विशेषः समुदीरितः ।
 मनः प्रसादनार्थं हि देशकालादिचिन्तने’ति वाराहे ।। ११ ।।
।। इति आसनाधिकरणम् ।। ६ ।। 
तत्त्वप्रकाशिका
आसनादिनियतिवदेव देशकालादीनामपि नियतिरस्ति । ‘पर्वताग्रे नदीतीरे’ ‘ब्राह्मे मुहूर्ते चोत्थाय’ इत्यादेरित्याशङ्कां निवारयितुं सूत्रं पठित्वा व्याचष्टे ।। यत्रेति ।। देशकालादीनां किमासनादिवद्ध्यानोपयोगितयाऽऽवश्यकत्वं स्यादुत पृथगेव ज्ञानोपयोगित्वात् । नाद्यः । नियतदेशकालादिना ध्याने विशेषाभावात् । अतो यत्र देशादौ ध्यानस्यैकाग्रताविशेषः स एव देशादिराश्रयणीयः । नापि द्वितीयः । स्वतन्त्रदेशादिना ज्ञाने विशेषाभावादेवेति भावः । स्थातव्यमित्युपलक्षणम् । अस्मिन्नेवार्थे स्मृतिमाह ।। तमेवेति ।। अत्रापि पूर्ववद्विकल्पः । तमेवेति प्रथमस्य दूषणम् । तत्र हेतुर्न हीति ।। नियतदेशादिना ध्याने न कश्चिद्विशेष इत्यर्थः । द्वितीयस्यापि न हीत्यनेन दूषणम् । केवलदेशादिना ज्ञाने न विशेष इत्यर्थः । तत्र हेतुर्मनः प्रसादनार्थमिति । प्रायेण मनः प्रसादनार्थत्वात्पर्वताग्राद्युक्तिः । अवस्थितिरासनं तच्च वीरं पद्ममेवेति न नियतिरिति भावः । अत आसनस्यावश्यकत्वात्तदुपदेशावैयर्थ्यमिति सिद्धम् ।। ११ ।। अ० ६ ।।
 
भावदीपः
ॐ यत्रैकाग्रता तत्राविशेषात् ॐ ।। ११ ।। ब्राह्मेति ।। ब्राह्मे मुहूर्त उत्थाय वार्युपस्पृश्य माधवः । दध्यौ प्रसन्नकरणः स्वात्मानं तमसः परमित्यादि दशमस्कन्धे । ब्राह्मे मूहूर्त उत्थाय धर्मार्थावनुचिन्तयेदिति मनुस्मृतौ चोक्तेः । भाष्ये सौत्रहेत्वंशस्याव्याख्यानेऽपि स्मृत्युक्त्यैव व्याख्यातत्वं द्वेधा दर्शयत् भाष्यवाक्यं व्याचष्टे ।। देशेति ।। अत इति ।। अविशेषादित्यर्थः । भाष्ये यत्रेति सौत्रपदानुवादो देशेत्यादि तु व्याख्यानमिति दर्शयति ।। यत्र देशादाविति ।। ध्यानपदस्य विपरिणामेनानुवृत्तिं मत्त्वाह ।। ध्यानस्येति ।। तत्रैवेति देशमात्रोक्तिरुपलक्षणमित्युपेत्याह ।। स एव देशादिरिति ।। स्मृत्यनुरोधाद्देशेत्यादि-पूर्वभाष्यानुरोधाद्वाऽऽह ।। स्थातव्यमितीति ।। त एव भोगाः सेव्याः । स एव कालो ग्राह्यः । सैवावस्था ग्राह्येत्यर्थः । पर्वताग्र इत्याद्युक्तेः का गतिरित्यत आह ।। प्रायेणेति ।। प्रकृतोपयोगायार्थमाह ।। अवस्थितिरिति ।। वीराद्यासनेषु यस्मिन्नासने मनः प्रसीदति तदेवासनं ग्राह्यमित्यर्थः ।। अत इति ।। प्रयोजनसद्भावादित्यर्थः ।। ११ ।। अ०६ ।।
 
७. प्रायणाधिकरणम्
।। ॐ आ प्रायणात्तत्रापि हि दृष्टम् ॐ ।। १२ ।।
यावन्मोक्षस्तावदुपासनादि कार्यम् ।
‘स यो ह वै तद्भगवन्मनुष्येषु प्रायणान्तमोङ्कारमभिध्यायीते’ति हि श्रुतिः ।।
‘सर्वदैनमुपासीत यावद्विमुक्तिर्मुक्ता अपि ह्येनमुपासत’ इति सौपर्णश्रुतिः ।।
‘श्रुणुयाद्यावदज्ञानं मतिर्यावदयुक्तता ।
 ध्यानं च यावदीक्षा स्यान्नेक्षा क्वचन बाध्यते ।।
 दृष्टतत्वस्य च ध्यानं यदा दृष्टिर्न विद्यते ।
 भक्तिश्चानन्तकालीना परमे ब्रह्मणि स्फुटा ।
 आ विमुक्तेर्विधिर्नित्यं स्वत एव ततः परमि’ति ब्रह्माण्डे ।। १२ ।।
।। इति प्रायणाधिकरणम् ।। ७ ।।
 
तत्त्वप्रकाशिका
अत्र भगवज्ज्ञानसाधनध्यानस्य प्रायणान्तत्वसमर्थनादस्ति शास्त्रसङ्गतिः । अन्यथा ज्ञानिनां ध्यानफलाभावप्रसङ्गेन मुक्तौ तारतम्याभावप्रसङ्गात्समर्थनीयमेतत् । प्रकृतं ध्यानमेव विषयः । किं ज्ञानपर्यन्तमेवावश्यकमुत मुक्तिपर्यन्तमपीति सन्देहः । ज्ञानसाधनत्वं ज्ञानिनामपि तद्दर्शनं सन्देहबीजम् । ज्ञानपर्यन्तमेवावश्यकमिति पूर्वः पक्षः । दर्शनार्थमेव श्रवणादिविधानात् । ज्ञानार्थं विहितस्य मुक्तिपर्यन्तमनुष्ठाने कारणाभावात् । न च ज्ञानसाधनस्यापि ध्यानस्य मोक्षोपयोगि-त्वात्तावदावश्यकत्वमिति वाच्यम् । ज्ञानमात्रस्यैव मोक्षे सामर्थ्यात् । न चानन्दातिशयार्थं ध्याननियतिः । आनन्दातिशयार्थं श्रवणादिसाधनान्तरस्यापि कर्तुं शक्यतया तन्नियमायोगात् । ज्ञान एव ध्यानस्य प्राबल्यात् । न ह्येकत्र यस्य प्राधान्यं तस्य सर्वत्रापीति । अतो यावन्मोक्षं ध्यानस्य कर्तव्यत्वाभावाज्ज्ञानिनां शुकादीनां तद्व्यर्थमिति । सिद्धान्तयत्सूत्रमुपन्यस्य व्याचष्टे ।। आ प्रायणादिति ।। मुमुक्षुणा मोक्षपर्यन्तं ध्यानमवश्यं कर्तव्यमेव । ध्यानं विनाऽपरोक्षज्ञानाभावेन तावज्ज्ञानपर्यन्तमावश्यकत्वादिति भावः । तथापि मुक्तिपर्यन्तं तदनुवृत्तिः कुत इत्यतो दृष्टं हीति सूचितश्रुतिं दर्शयति ।। स इति ।। एतत् एतेषु । ॐकारो हरिः । कैमुत्येनापि ध्यानस्य मुक्तिपर्यन्तत्वं साधयन्नाह ।। सर्वदेति ।। ज्ञानात्पूर्वं श्रवणादियुतध्यानस्य कर्तव्यत्वाज्ज्ञानानन्तरं च सम्यग्ध्यानालाभे श्रवणादित्यत उपासनादीत्यादिपदम् । उक्तं हि-
भोक्तव्यकर्मण्यक्षीणे जपेन कथयापिवा । 
वर्तयन्ति महात्मानस्तन्निष्ठास्तत्परायणाः ।। इति । 
ज्ञानपर्यन्तं श्रवणादियुक्तं ध्यानम् । ततः प्रायेण केवलं कर्तव्यमेवेत्यत्र स्मृतिं चाह ।। शृणुयादिति ।। नेक्षा क्वचन बाध्यत इति ।। कादाचित्क्यपि मोक्षसाधनं भवतीत्यर्थः । दृष्टतत्त्वस्य च ध्यानं निरवधिकम् । ज्ञानोत्तरमपि निरवधिकं ध्यानं किं विहितत्वात्क्रियतेऽन्यथा वा । नाद्यः । मोक्षविरोधात् । न द्वितीयः । करणानुपपत्तेरित्यत आह ।। आविमुक्तेरिति ।। स्वत एव स्वभावेनेत्यर्थः । न च वाच्यं ज्ञानोत्तरध्यानस्य फलाभावादकर्तव्यत्वमिति । आनन्दाति-शयफलत्वात् । न चोक्तदोषः । ‘योगारूढस्य तस्यैव शमः कारणमुच्यते’ इति वचनादानन्दवृद्धौ ध्यानस्यैव प्रधानसाधनत्वात् । अतो मोक्षपर्यन्तं ध्यानस्य कर्तव्यत्वेन ज्ञानिनामपि तद्विचित्रफलेन मुक्तौ तारतम्यसिद्धिरिति सिद्धम् ।। १२ ।। अ०७ ।।
  
भावदीपः
ॐ आप्रायणात्तत्रापि हि दृष्टं ॐ ।। १२ ।। प्रायणांतत्वेति ।। मोक्षपर्यन्तत्वेत्यर्थः । एतेन यस्मिन् ध्याने अविशेषाद्देशादिर्नादर्तव्य इत्युक्ततया तस्य ध्यानस्य मोक्षपर्यन्तकार्यत्वं नापेक्ष्यं मोक्षे तत्कृतविशेषाभावादिति शङ्कोदयात्पूर्वसङ्गतिरपि सूचिता ।। ज्ञानिनामिति ।। अपरोक्षिणां शुकादीनां यद्ध्यानं तस्य मुक्तावानन्दाभिव्यक्तिरूपफलाभावापातेन मुक्तानां यावत्स्वरूपसुखाभिव्यक्तौ यावदधिकारमवस्थितिरित्यादावुक्तशतगुणोद्रिक्तत्वादितारतम्यं न स्यात् क्लृप्तानन्दस्य मुक्तौ ह्रासादित्यर्थः । तद्दर्शनं ध्यानदर्शनम् । विश्वेदेवा उपासत इत्यादावित्यर्थः । अन्यस्यापि साधनस्य कर्तुं शक्यत्वान्न यावन्मुक्ति ध्यानं कार्यमित्यन्य-त्रोक्तप्रतिज्ञाया ध्यानं च यावदीक्षेति सूचितं भावार्थमाह ।। ज्ञानपर्यंतमेवेति ।। शृणुयादित्यादिस्मृतिसूचितहेतुमाह ।। दर्शनार्थमिति ।। द्रष्टव्यः श्रोतव्य इत्यादौ श्रवणमन-नयोरप्युक्तेः श्रवणादीत्युक्तम् । ध्यानस्य विधानादित्यर्थः । तस्यैव प्रकृतोपयोगादिति ज्ञेयम् । हेतोरप्रयोजकत्वं निराह ।। ज्ञानार्थमिति ।। कारणाभावासिद्धिमाशङ्क्य निराह ।। न च ज्ञानेति ।। ज्ञानमात्रस्यैवेति ।। विद्यैव त्वित्यादौ तथैवोक्तेरिति भावः ।
ननु ध्यानस्य ज्ञानोपयोगित्ववचनवत् ज्ञानसमकक्ष्यतया कृत्स्नमोक्षोपयोगित्ववचनाभावेन तदभावेऽपि मोक्षैकदेशोपयोगोऽस्तु । यावत्सेवा परे तत्वे तावत्सुखविशेषतेत्युक्तेः । भावं तु बादरायणोऽस्ति हीत्युक्तेश्च । तथा च ज्ञानिनामपि वस्वादीनां ध्यानादावधिकारोक्त्यै-वाप्रायणं कर्तव्यत्वसिद्धेर्नात्र पूर्वपक्षोदय इति भावेनाशङ्क्य निराह ।। न चेति ।। कुत इत्यतः प्रागुक्तन्यायविवरणस्थहेतुं योजयति ।। आनन्देति ।। ज्ञानार्थं विहितस्यापि यावत्सेवेत्यादिवचनबलेनान्यार्थत्वमपि सम्भवतीति भावेनोक्तं साधनान्तरेति । अत एव श्रवणादेरानन्दातिशयहेतुत्वे ज्ञानहेतुता नेति शङ्कानिरासाय प्राक् ध्यानविधानादिति वाच्ये श्रवणादीत्युक्तम् । तर्हि ज्ञानपर्यंतमपि नियमेन तन्न स्यादित्यत आह ।। ज्ञान एवेति ।। तन्निर्धारणार्थनियम इत्यादौ तथोक्तेरिति भावः । अस्तु मोक्षे आनन्दातिशयेऽपि प्राधान्यमित्यत आह ।। न हीति ।। कल्पकाभावादिति भावः ।। अत इति ।। ज्ञानार्थं विहितस्य यावन्मुक्तिकृतौ हेत्वभावान्मुक्तावानन्दातिशयस्यान्येनापि सिद्धत्वादित्यर्थः ।। तद्व्यर्थमिति ।। तथा च देवादीनां देवतानयोक्ताधिकारो ध्यानादन्यश्रवणादावेव न ध्यान इत्युपासनापादे देवानामितरे त्वर्थसामान्यादित्यादौ ध्यानोक्तिरयुक्तेति भावः । ननु सम्भवाच्च प्रकाशस्य परमेकमृते हरिमित्युक्त्या ज्ञानेऽतिशयार्थमपि ध्यानस्यावश्यकतया यावत्स्वयोग्यज्ञानपूर्तेर्ध्यानस्य कर्तव्यत्वात्तस्याश्चामुक्तेर्व्यक्त्यतिशयोपेतमित्युक्त्या मुक्ति-पर्यंतत्वाज्ज्ञानार्थमप्यामुक्तिकर्तव्यत्वं सिद्धमिति चेत् न । स्वयोग्यज्ञानपूर्त्यनन्तरमपि कियत्कालमवस्थितिसम्भवात् कादाचित्कज्ञानस्यापि मुक्त्यव्यभिचारेण ज्ञानातिशयस्यापि व्यर्थत्वमिति वा शङ्काभिप्रायात् । ज्ञानार्थं कर्तव्यत्वेऽपि सुखातिशयार्थं मास्त्विति शङ्कायां सुखातिशयेऽपि ध्यानस्य प्राधान्यं वक्तुं वाऽस्यारम्भात् । वक्ष्यति चानन्दवृद्धौ ध्यानस्येत्यादीति ।। छ ।।
 कर्त्रुक्तिपूर्वं भाष्यं व्याचष्टे ।। मुमुक्षुणेति ।। भाष्ये आदिपदोक्ता-वप्यन्यत्रोक्त्यनुरोधेन ध्यानस्यैवेह प्राधान्यसूचनाय तन्मात्रोक्तिः । तदर्थोऽग्रे व्यक्तः । कुतः कार्यमित्यतो ध्यानं विना परोक्षज्ञानस्य विशेषकार्यानुपपत्तेरित्यन्यत्रोक्तहेतुमाह ।। ध्यानं विनेति ।। यावत्स्वयोग्याज्ञानमित्यर्थः । प्रकृतानुपयोगात्कुत एतदुक्तिरित्यत आह ।। तावज्ज्ञानपर्यंतमिति ।। मुक्तिपर्यन्तमावश्यकत्वे हेतुं वक्ष्याम इत्यर्थः । एतच्च पूर्वोक्तप्रमेयस्मरणार्थमेवोक्तम् । न तु ज्ञानपर्यंतमपि न कर्तव्यमिति शङ्कानिरासार्थम् । तस्य प्रागेवावृत्तिनयसिद्धत्वेनात्र तथा शङ्काया एवानुदयादिति भावः । अत एव मुक्तिपर्यन्तं कार्यत्वे आवृत्तिनयसिद्धं ज्ञानपर्यन्तकार्यत्वं नेत्यपि भ्रांतिरपोढा । तथापि ज्ञानपर्यन्तं कार्यत्वेऽपीत्यर्थः । ॐमित्याक्रियते इत्योङ्कार इत्युपेत्याह ।।
ॐकारो हरिरिति ।। षट्प्रश्ने व्याख्यातैषा श्रुतिः । कैमुत्येनेति ।। मुक्ता अप्युपासते किमु प्राक् सर्वदा ज्ञानोत्तरमपीति कैमुत्येनेत्यर्थः । श्रुतौ स्मृतौ चाभिध्यायीत दृष्टतत्वस्य च ध्यानमिति ध्यानस्यैवोक्तेः भाष्ये कथमुपासनादीत्यादिपदेन श्रवणादेरप्युक्तिरित्यतः प्रायिकत्वेन ध्यानवदावश्यकत्वाभावात् श्रुत्यादौ तन्मात्रोक्तिरिति भावेनादिपदार्थमाह ।। ज्ञानादिति ।। इत्येतस्मात्कारणादित्यर्थः । कुत एवं तत्वप्रदीपरीत्या अर्चनादिरेवादि-पदार्थोऽस्त्वित्यत आह ।। उक्तं हीति ।। षष्ठे गीताभाष्ये । वर्तयन्ति वर्तन्ते कालं नयंतीति वार्थः । कथयापीत्यनेन श्रवणप्रतीतेरिति भावः । एवमादिपदस्य प्रायिकत्वाशयमुक्त्वा स्मृतिमवतारयति ।। ज्ञानेति ।। न बाध्यते अप्रमाणं न भवतीत्यर्थस्यानुपयोगादाह ।। कादाचित्कीति ।। स्मृतावनन्तकालीनेत्यग्रेतनपदं ध्यानमित्यत्राप्याकृष्यार्थमाह ।। दृष्टतत्वस्येति ।। उक्तार्थानुवादपूर्वमुत्तरार्धमवतारयति ।। ज्ञानेति ।। स्मृतौ यदा दृष्टिर्न विद्यते तिरोहिता । तदा दृष्टतत्वस्यापि पुनर्दृष्ट्यर्थं पुनः पुनर्ध्यानमावश्यकमित्युक्तम् । ईक्षा क्वापि न बाध्यत इत्यपि । तथा च व्यर्थं ध्यानमिति शङ्कते ।। न च वाच्यमिति ।। फलत्वादिति ।। ज्ञानातिशयद्वारा साक्षाद्वेति भावः ।। उक्तेति ।। श्रवणादिसाधनान्तरस्यापि कर्तुं शक्यत्वादित्युक्तदोष इत्यर्थः । योगारूढस्य ज्ञानिनः । शमः ध्यानम् । शमो मन्निष्ठता बुद्धेरित्युक्तेरिति भावः । उक्तं च षष्ठे गीताभाष्ये ।‘योगमारूढस्य अपरोक्षज्ञानिन इत्यर्थः। कारणं परमसुखकारण’मिति ।। अत इति ।। श्रुतिस्मृतिकैमुत्यन्यायसिद्धत्वात्फलवत्त्वा-च्चेत्यर्थः ।। १२ ।। अ०७ ।।
 
८. तदधिगमाधिकरणम्
।। ॐ तदधिगम उत्तरपूर्वाघयोरश्लेषविनाशौ तद्व्यपदेशात् ॐ ।। १३ ।।
ब्रह्मदर्शन उत्तराघस्याश्लेषः पूर्वस्य विनाशश्च ।
‘तद्यथा पुष्करपलाश आपो न श्लिष्यन्त एवमेवंविदि पापं कर्म न श्लिष्यते’ ।
‘तद्यथेषीकातूलमग्नौ प्रोतं प्रदूयेतैवं हैवास्य सर्वे पाप्मानः प्रदूयन्त’ इति तद्व्यपदेशात् ।। १३ ।।
 
तत्त्वप्रकाशिका
अत्र प्रासङ्गिकं समाप्य भगवज्ज्ञानेन कर्मक्षयलक्षणफलसिद्धिसमर्थनादस्ति शास्त्रादिसङ्गतिः । अन्यथा मोक्षाभावप्रसङ्गेनोक्तव्याहतेः समर्थनीयमेतत् । प्रकृतं ज्ञानमेव विषयः । मोक्षं साधयति न वेति सन्देहः । उभयविधार्थदृष्टिः सन्देहबीजम् । न ज्ञानेन मोक्ष इति पूर्वः पक्षः । प्रागापादितकर्मणां भावात् । न च तानि ज्ञानजन्मनि भुज्यन्ते । बहुशरीरफलकर्मणां भावात् । न च तानि क्रमेण भुज्यन्त इति वाच्यम् । तथा सति बहुकालान्तरितज्ञानस्य जीर्णबीजवद-मोक्षहेतुत्वापातात् । न च युगपत्कायव्यूहेन भोगसम्भवः । अनियतदेशकालविपाकत्वात् । न च योगप्रभावेन तादृशानामपि भोगः । तथा सति भोगस्याप्यभावप्रसङ्गात् । तद्भोगकाले च पुनः कर्मान्तरसम्भवेनासमाप्तेश्च । न च ज्ञानी न करोति । ‘न हि कश्चित् क्षणमपि जातु तिष्ठत्यकर्मकृत्’ इत्यादिविरोधात् । न च वाच्यं ज्ञानेनैव प्राचीनकर्मणां क्षयः पश्चात्तनानामलेप इति । ‘नाभुक्तं क्षीयते कर्म’ इति स्मृतिविरोधात् । न च प्रायश्चित्तेनेव ज्ञानेन कर्मक्षय इति । विप्रतिपत्तेः । ‘ब्रह्महा द्वादशाब्दं व्रतं चरेत्’ इत्यादेर्दग्धगेहेष्टिविधिवदुपपत्तेः । अस्तु वा प्रायश्चित्तेन कर्मक्षयो विशेषप्रमाणबलात् । न चात्र तथा प्रमाणमस्ति येन स्मृतिबाधः स्यात् । किं च ज्ञानेनैव कर्मक्षये ज्ञानोदयानन्तरं मोक्षः स्यात् । अथ न ज्ञानानन्तरमेव मोक्षस्तर्हि कर्मक्षय एव न प्राप्नोति । निष्कारणावस्थानायोगात् । न च वक्तव्यमुत्पन्नं ज्ञानं न तदैव कर्म क्षिणोतीति । तथा सति कदापि कर्मक्षयाभावप्राप्तेः । न हि ज्ञानस्य विरम्य व्यापारः सम्भवति । अतो ज्ञानेन मोक्षासिद्धेरुक्तमयुक्तमिति । सिद्धान्तयत्सूत्रं पठित्वा व्याचष्टे ।। तदिति ।। सम्भवत्येव ज्ञानेन मोक्षः । ब्रह्मदृष्टिरिति प्रकृतब्रह्माधिगमादेव पूर्वपापविनाशादुत्तरस्याश्लेषाच्च । ‘नाभुक्तं क्षीयते कर्म’ इति स्मृतिविरोध इति चेन्न । यथा खलु प्रायश्चित्तविधिबलादेतत्स्मृतेरकृत- प्रायश्चित्तविषयत्वं कल्प्यते तथाऽज्ञविषयत्वस्यापि सम्भवात् । न चात्र बाधकाभावः । ‘तद्यथा’ इति श्रुतिसद्भावादेवेति भावः । यदप्युक्तं प्रायश्चित्तविधिर्दग्धगेहेष्टिविधिवदतत्परिहारार्थं 
इति तन्न । प्रयोजनान्तराभावेन तद्वैयर्थ्यप्रसङ्गात् । दग्धगेहपदेनाग्निनाशनिमित्तप्रत्यवायवत उपलक्षणात् ।। १३ ।।
  
भावदीपः
ॐ तदधिगम उत्तरपूर्वाघयोरश्लेषविनाशौ तद्व्यपदेशात् ॐ ।। १३ ।। वृत्तानुवादपूर्वं वक्ष्यमाणं दर्शयन्नेवान्तर्भावसङ्गतिमाह ।। अत्रेति ।। समाप्येत्युक्त्याऽस्य पूर्वस्मादव-सरसङ्गतिः सूचिता । अत्र भगवदित्युक्त्या शास्त्रे कर्मक्षयेत्युक्त्या पादे फलेत्युक्त्याऽध्याये सङ्गतिरुपपादिता ।। अन्यथेति ।। ज्ञानात्कर्मक्षयासिद्धावनियमः सर्वेषामित्युक्तव्याघात इत्यर्थः ।। प्रकृतमिति ।। एवं निरूपितांतरङ्गात्यावश्यकसाधनजन्यतया प्रकृतमित्यर्थः । एतेन ज्ञानस्यांतरङ्गसाधनं निरूप्यात्र तत्फलं निरूप्यत इत्यपि सङ्गतिः सूचिता ।। उभयविधेति ।। कुण्ठिताकुण्ठितकुठारयोश्छिदिक्रियारूपफलासाधकसाधकयोर्दर्शनमित्यर्थः । न्यायविवरणे ज्ञानोदय इत्यादिनाऽनारब्धकार्ये एवेति सूत्रव्यावर्त्यमात्रस्योक्तेराद्यसूत्रादि-व्यावर्त्यं स्वयं विवृण्वन् हेतुमाह ।। प्रागिति ।। सन्ति हि बहुतरशरीरफलानि कर्माणि सप्त जन्मानि विप्रः स्यादित्यादेरिति द्वितीयगीताभाष्योक्तं सौत्रविनाशपदव्यावर्त्यशङ्कापूर्वं व्यनक्ति ।। न च तानीति ।। यच्छरीरे ज्ञानोदयस्तद्देह एवेत्यर्थः ।। बह्विति ।। तानि कथमेकजन्मन्येव भुज्येरन्निति भावः । पाशुपतवैशेषिकादयस्तु अनेकशरीरफलानामपि कर्मणां कायव्यूहनिर्माणेन युगपद्भोगमाहुः । तन्निरासायोक्तं गीताभाष्ये न च कायव्यूहापेक्षेति । तद्धेतूक्त्या व्यनक्ति ।। न च युगपदिति ।। अनियतेति ।। भिन्नदेशकालोपभोग्यानामेककालादावुपभोगायोगादिति भावः ।। तथा सतीति ।। योगप्रभावेन कर्मसामर्थ्यप्रतिबन्धे सतीत्यर्थः । सौत्राश्लेषपदव्यावर्त्यं व्यनक्ति ।। तद्भोगेति ।। गीतावाक्यविरोधमाह ।। न हीति ।। अनारब्धसूत्रसूचितहेतुव्यावर्त्यपूर्वमाह ।। न च वाच्यमिति ।। भोगं विनापि कर्मक्षयमाशङ्कते ।। न चेति ।। यदि प्रायश्चित्तेन कर्मक्षयो विप्रतिपन्नस्तर्हि प्रायश्चित्तशास्त्रस्य गतिरेव न स्यादित्यतो गतिमाह ।। ब्रह्महेति ।। यस्य गृहान् दहत्यग्नये क्षामवते पुरोडाशमष्टाकपालं निर्वपेदित्याहिताग्नेर्गृहदाहे सति क्षामवतीष्टिर्विधीयते । तत्र यथा क्षामवतीष्ट्या गृहदाहस्य क्षयो नास्ति किंतूपरागे स्नायादित्यादिवन्नैमित्तिकत्वेन विधानं तद्वदस्त्वित्यर्थः । चतुर्थाद्यपादे द्रव्यार्जनाधिकरणे गृहदाहेष्टेः भाट्टः फलार्थत्वोक्तावपि गृहदाहक्षयफलकत्वाभावात्प्राभाकरमते नैमित्तिकानाम-फलत्वोपगमाच्चेति भावः ।
तद्व्यपदेशादित्येतद्व्यावर्त्यमाह ।। अस्तु वेति ।। अप्रारब्धापेक्षयाऽयमभ्युपगमः ।। स्मृतीति ।। नाभुक्तमिति स्मृतीत्यर्थः ।। स्यादिति ।। अङ्गीकार्यः स्यादित्यर्थः । ज्ञानोदयेऽशेषकर्मक्षये कृतकृत्यत्वात्तदैव मुक्तिः न चेत्कर्माक्षय इति न्यायविवरणोक्तं अनारब्धकार्ये एवेति सूत्रव्यावर्त्यं व्यनक्ति ।। किं चेति ।। अवस्थानेति ।। कर्मक्षये ज्ञानिनोऽवस्थानायोगादित्यर्थः । कर्मनिबन्धनत्वादवस्थितेरिति भावः । श्रुताविषी-कतूलदृष्टान्तोक्तिव्यावर्त्यमाह ।। न चेत्यादिना ।। तथा सतीति ।। ज्ञानात्क्रमेण कर्मक्षये सतीत्यर्थः । अप्राप्तिमेव व्यनक्ति ।। न हीति ।। अत इति ।। कर्मक्षयायोगादित्यर्थः ।। छ ।।
 पूर्वपक्षनिरसनहेतुतया भाष्यं व्याचष्टे ।। सम्भवत्येवेति ।। सौत्रतत्पदस्याप्रकृतपरामर्शित्वं निराह ।। ब्रह्मेति ।। पूर्वत्र दृष्टिपदस्योपासनार्थत्वेनापरोक्षज्ञानार्थत्वाभावादधिगम इत्युक्तिरिति भावः । अत्राश्लेषो नाम ज्ञानोत्तरस्य पापस्य चतुर्थेऽलेप उच्यते । अशुचित्वादिकं वास्य न भवेदिति तत्फलमित्यनुभाष्योक्तदिशा बोध्यः । आनन्दह्रासकरत्वलेपस्तु विद्यत एव । अतो न स्तुतयेऽनुमतिर्वेत्यधिकरणविरोध इति भावः । तथोपास्यांजसा दृष्टं ब्रह्म पापं च भस्मसात् । करोति निखिलं पूर्वं पाश्चात्यस्याप्यसङ्गताम् । करोतीत्यनुभाष्यदिशा पौर्वापर्यक्रममनुसृत्य भाष्यादिस्थ-क्रमत्यागः । तद्यथेति भाष्यशेषमस्तु वेत्यादिप्रागुक्तशङ्कानिवर्तकत्वेन व्याचष्टे ।। नाभुक्तमिति ।। तद्वैयर्थ्येति ।। क्षामेष्टिवैयर्थ्येत्यर्थः ।। अग्निनाशेति ।। अग्निहोत्रगृहदाहे सति वैदिकाग्नेर्लौकिकाग्निसम्पर्केणाहितगार्हपत्यादिवैदिकाग्निनाशात् यस्य गृहान् दहतीत्यस्य यो गृहदाहनिमित्ताग्निनाशजन्यप्रत्यवायवानित्यर्थं विवक्षित्वा प्रत्यवायपरिहारार्थत्वस्य क्षामेष्टौ वाच्यत्वादित्यर्थः । तथा च ज्ञानस्यापि निषिद्धकरणादिजन्यप्रत्यवायनिवर्तकत्वं स्यादेवेति भावः । उक्तं च पूर्वतन्त्रे चतुर्थाद्यपादे द्रव्यार्जनाधिकरणे क्षामेष्टेः फलार्थत्वम् ।। १३ ।।
  
सूत्रभाष्यम्
ॐ इतरस्याप्येवमसंश्लेषः पाते तु ॐ ।। १४ ।।
पुण्यस्याप्येवमसंश्लेषः पाते । तुशब्दोऽनुत्थानवाची ।
‘यथाऽश्लेषो विनाशश्च मुक्तस्य तु विकर्मणः ।
 एवं सुकर्मणश्चापि पततस्तमसि ध्रुवमि’ति चाग्नेये ।। १४ ।।
 
तत्त्वप्रकाशिका
एवं ब्रह्मज्ञानिनो मुक्तिसिध्यर्थं ज्ञानादेवाघविनाशाश्लेषावुक्त्वा तत्समानन्यायत्वाद्भगवद् द्वेषिपुण्यस्यापि मिथ्याज्ञानादेव विनाशाश्लेषौ तमः सिध्यर्थं वदत्सूत्रमुपन्यस्य व्याचष्टे । इतरस्यापीति ।। भगवद्द्वेषिणः पाते प्रत्यासन्ने यथा ज्ञानिपापस्यैवं पुण्यस्याश्लेषो विनाशश्च भवतीति भावः । पातार्थमिति तादर्थ्ये वा सप्तमी । पाते प्राप्तेऽपि तदनुभवानन्तरं पुण्यभोग-सम्भवात्किं तदश्लेषादिनेत्यत आह ।। तुशब्द इति ।। अनुत्थानपाते प्रत्यासन्ने तदर्थमावश्यकावेव भगवद्द्विषां पुण्याश्लेषविनाशाविति भावः । सूत्रार्थे स्मृतिं चाह ।। यथेति ।। १४ ।।
भावदीपः
ॐ इतरस्याप्येवमसंश्लेषः पाते तु ॐ ।। १४ ।। भाष्ये सौत्रेतरशब्दस्य पूर्वप्रकृताघेत-रस्येत्युपेत्य पुण्यस्येत्युक्तम् । कस्येत्याकाङ्क्षानिरासाय स्मृत्यनुरोधेन पूर्वप्रकृताघेत-रस्येत्युपेत्य तदर्थं वदन् भाष्यं व्याचष्टे ।। भगवदिति ।। सामीप्ये सप्तमीमुपेत्याह ।। प्रत्यासन्न इति ।। एवंशब्दार्थो यथेत्यादि । असंश्लेष इत्युपलक्षणं मत्वोक्तं विनाशश्चेति । तद्द्विषश्चैव पुण्यनाशोऽप्यसङ्गतेत्यनुभाष्योक्तेरिति भावः । तमः प्राप्त्यर्थमित्यध्याहार-दोषनिरासायाह ।। तादर्थ्ये वेति ।। चर्मणि द्वीपिनं हंतीत्यादाविवेति भावः ।। १४ ।।
  
सूत्रभाष्यम्
।। ॐ अनारब्धकार्ये एव तु पूर्वे तदवधेः ॐ ।। १५ ।।
अनारब्धकार्ये एव पूर्वे पुण्यपापे विनश्यतः ।
‘तस्य तावदेव चिरं यावन्न विमोक्ष्येऽथ सम्पत्स्यत’ इति तदवधेः ।
तुशब्दः स्मृतिद्योतकः ।
‘यदनारब्धपापं स्यात्तद्विनश्यति निश्चयात् ।
 पश्यतो ब्रह्म निर्द्वन्द्वं हीनं च ब्रह्म पश्यतः ।
 द्विषतो वा भवेत्पुण्यनाशो नास्त्यत्र संशयः ।।
 तस्याप्यारब्धकार्यस्य न विनाशोऽस्ति कुत्रचित् ।
 आरब्धयोश्च नाशः स्यादल्पयोः पुण्यपापयोरि’ति नारायणतन्त्रे ।। १५ ।।
 
तत्त्वप्रकाशिका
नन्वेवं यदि ब्रह्मज्ञानिद्वेषिणोर्ज्ञानादिनैव पापपुण्यक्षये ज्ञानाद्युदय एव मोक्षादिप्रसङ्ग इत्याशङ्कां परिहरत्सूत्रं पठित्वा व्याचष्टे ।। अनारब्धेति ।। नास्माभिः सर्वपापादिक्षयो ज्ञानादिनोच्यते येन तदैव मुक्त्यादिप्रसङ्गः किं तु यस्य पापस्य कार्यं दुःखं भोक्तुमनारब्धं तस्यैव ज्ञानेन विनाशो यस्य च पुण्यस्य कार्यं सुखं न भोक्तुमारब्धं तस्यैव मिथ्याज्ञानेन नाश इति भावः । ज्ञानानन्तरं प्रारब्धप्रतिबन्धकसद्भावः कुत इत्यत आह ।। तस्येति ।। अत्र यावत्प्रतिबन्धेन न विमोक्षेत तावदेव ज्ञानिनो मोक्षाय चिरमिति मोक्षस्य प्रतिबन्धनिवृत्त्यवधित्वश्रवणाज्ज्ञानोत्तरमपि कर्मसद्भावो ज्ञायत इति भावः । तथापि प्रारब्धकर्मसद्भावोऽत्र स्फुटं न प्रतीयत इत्यत आह ।। तुशब्द इति ।। चार्थस्तुशब्द इत्युक्तं भवति । कासौ स्मृतिरिति तामुदाहरति ।। यदिति ।। एतेन नाभुक्तमिति स्मृतिः प्रारब्धविषयेत्यपि लभ्यते ।। १५ ।।
 
भावदीपः
ॐ अनारब्धकार्ये एव तु पूर्वे तदवधेः ।। १५ ।। किं चेत्यादिनोक्तदोषनिरासकतयोत्तरसूत्रमवतार्य व्याचष्टे ।। नन्वेवमिति ।। एवकारव्यावर्त्यं वदन् भाष्यं व्याचष्टे ।। नास्माभिरिति ।। सद्भाव इति सूत्रभाष्यगतैवकारसूचित इति भावः । विमोक्ष्ये इत्यस्य प्रतिपदं विमोक्ष्यते इति ।। एतेनेति ।। स्मृतिकथनेनेत्यर्थः ।। इत्यपीति ।। न केवलमज्ञविषयेत्यपेरर्थः ।। १५ ।।
 
सूत्रभाष्यम्
।। ॐ अग्निहोत्रादि तु तत्कार्यायैव तद्दर्शनात् ॐ ।। १६ ।।
अग्निहोत्राद्यपि तु मोक्षेऽनुभवायैव । तुशब्दाद्ब्रह्मदर्शनवतः ।
‘स एनमविदितो न भुनक्ति यथा वेदो वाऽननूक्तोऽन्यद्वा कर्माकृतम् यदि ह वा अप्यनेवंविन्महत्पुण्यं कर्म करोति तद्धास्यान्ततः क्षीयत एवात्मानमेव लोकमुपासीत स य आत्मानमेव लोकमुपास्ते न हास्य कर्म क्षीयतेऽस्माद्ध्येवात्मनो यद्यत्कामयते तत्तत्सृजत’ इति तद्दर्शनात् ।। १६ ।।
 
तत्त्वप्रकाशिका
ननु ज्ञानिकृतपुण्यस्य पूर्वोत्तरस्य विनाशाश्लेषौ विद्येते न वा । आद्येऽघशब्दवैयर्थ्यं द्वितीये मोक्षासिद्धिः । पुण्यस्यापि बन्धकत्वादित्याशङ्कां परिहरत्सूत्रमुपन्यस्य व्याचष्टे ।। अग्नीति ।। किं पूर्वोत्तरपुण्यस्याकाम्यस्य नाशाश्लेषौ विकल्प्येते उत काम्यस्य । आद्ये न नाशाश्लेषाविति ब्रूमः । न च तावता बन्धानिवृत्तिः । पूर्वकृताग्निहोत्राद्यकाम्यं कर्म तदधिगमाख्यकार्याय भवत्युत्तरकालकृतं च ज्ञानकार्यमोक्षातिशयानुभवाय भवतीत्युभयस्यापि मोक्षानुप्रवेशितत्वादिति भावः । पूर्वं ज्ञानिद्वेषिणोरनुवृत्तत्वादत्राप्युभयोरेतदुच्यत इति शङ्का मा भूदिति भावेनाह ।। तुशब्दादिति ।। इति तमन्यस्माद्विशिनष्टीति शेषः । ननु ब्रह्मदर्शिकृतस्यैव पूर्वोत्तरपुण्यस्य मोक्षानुप्रवेशे नाबन्धकत्वं कुत इत्यत आह ।। स इति ।। अत्र ‘स एनम्’ इत्यादिनाज्ञकृतकर्मणोऽल्पफलत्वमुक्त्वा ‘स य’ इति ज्ञानिनः पूर्वोत्तरपुण्यस्योक्तरीत्या मोक्षानुप्रवेश उच्यते । यो जिज्ञासुरुपास्ते तस्य पुण्यं ज्ञानद्वारेणाक्षयमोक्षफलदं भवतीति तथा य उपास्ते जानीते तस्य पुण्यमक्षयमोक्षातिशयाय भवतीति । एतच्च कर्माकाम्यमेव । काम्यस्य स्वल्पफलप्रदत्वात् ।। १६ ।।
 
भावदीपः
ॐ अग्निहोत्रादि तु तत्कार्यायैव तद्दर्शनात् ॐ ।। १६ ।। अघशब्देति ।। आद्यसूत्रे उत्तरपूर्वकर्मणोरिति वाच्यमिति भावः ।। परिहरदिति ।। अघवैषम्यकथनेनेति भावः । विकल्पपूर्वमाद्यपक्षे भाष्यं व्यनक्ति ।। किमिति ।। मोक्षहेत्वनुभवो मोक्षानुभव इति भाष्यार्थमुपेत्य तमर्थं सूत्रारूढतया दर्शयति ।। तदधिगमाख्येति ।। मोक्षस्यानुभव इत्यपि भाष्यार्थमुपेत्य तमपि सूत्रारूढं दर्शयति ।। उत्तरकालेति ।। प्रकृतोपयोगाय फलितार्थोक्तिप-रोत्तरवाक्यस्य स्वोक्तार्थपरत्वं च व्यनक्ति ।। अत्र स एनमित्यादिवाक्येन ।। व्याख्यातैषा श्रुतिर्भाक्तं वानात्मवित्त्वादित्यत्र ।। १६ ।।
 
सूत्रभाष्यम्
।। ॐ अतोऽन्यदपीत्येकेषामुभयोः ॐ ।। १७ ।।
मुक्तावनुभवकारणाद्यदन्यत् पुण्यमपि विनश्यति, अप्रारब्धमनभीष्टं च । तथा ह्येकेषां पाठ उभयोस्त्यागेन–
‘तस्य पुत्रा दायमुपयन्ति सुहृदः साधुकृत्यां द्विषन्तः पापकृत्यामि’ति ।
‘अनभीष्टमनारब्धं पुण्यमप्यस्य नश्यति ।
 किमु पापं परब्रह्मज्ञानिनो नात्र संशय’ इति पाद्मे ।। १७ ।।
 
तत्त्वप्रकाशिका
द्वितीयपक्षोत्तरत्वेन सूत्रं पठित्वा व्याचष्टे ।। अत इति ।। यदकाम्यपुण्यमतोऽन्यत्पूर्वोत्तर-काम्यपुण्यं तदपि नाशाश्लेषौ प्राप्नोति । तत्राप्यस्ति विशेषः । पूर्वतनं काम्यपुण्यं द्विविधं प्रारब्धमप्रारब्धं च । तत्र प्रारब्धं न नश्यति । अप्रारब्धं च द्विविधम् । इष्टमनिष्टं च । तत्रेष्टमपि न नश्यति । अनिष्टमेव नश्यति । तथोत्तरकालीनमपि द्विविधम् । इष्टमनिष्टं च । तत्रेष्टस्य संश्लेषोऽनिष्टस्याश्लेष इति भावः । कुत एतदित्यत आह ।। तथा हीति ।। अत्रापि साधुकृत्याशब्देन काम्यमप्रारब्धमनिष्टं पुण्यमुच्यते । अकाम्यस्य विनियुक्तत्वात्प्रारब्धस्य भोक्तव्यत्वात् । इष्टनाशस्यापुरुषार्थत्वात् । तथाप्ययं विशेषोऽत्र स्फुटं न प्रतीयतेऽत आह ।। अनभीष्टमिति ।। १७ ।।
 
भावदीपः
ॐ अतोऽन्यदपीत्येकेषामुभयोः ।। १७ ।। द्वितीयेति ।। काम्यस्य नाशाश्लेषौ विकल्प्येते इति पक्षेत्यर्थः । विकल्पपूर्वं भाष्यं व्यनक्ति ।। यदकाम्यपुण्यमत इत्यादिना ।। तत्रेष्टस्य संश्लेष इति ।। पुरुषार्थनयोक्तदिशा फलान्तरभोगरूपसंश्लेष इत्यर्थः । प्रकृतोपयोगायाह ।। अत्रापीति ।। श्रुतावपीत्यर्थः । न केवलं सौत्राघपदे इत्यपेरर्थः ।। विनियुक्तत्वादिति ।। ज्ञाने मोक्षातिशयेत्यर्थः ।। १७ ।।
 
सूत्रभाष्यम्
ॐ यदेव विद्ययेति हि ॐ ।। १८ ।।
ब्रह्मदर्शिकृतमल्पमपि पुण्यं महत्तममनन्तं च भवति ।
‘यदेव विद्यया करोति श्रद्धयोपनिषदा तदेव वीर्यवत्तरं भवती’ति श्रुतेः ।
‘न हास्य कर्म क्षीयत’ इति च ।
‘अल्पमात्रः कृतो धर्मो भवेज्ज्ञानवतो महान् ।
महानपि कृतो धर्मो ह्यज्ञानां निष्फलो भवेदि’ति च भारते ।। १८ ।।
 
तत्त्वप्रकाशिका
कथं ज्ञानिकृतोत्तरकालीनाकाम्यपुण्यस्य मोक्षानुप्रवेशः कर्मणो नाशशिरस्काल्पफलत्वादि-त्याशङ्कां परिहरत्सूत्रं पठित्वा व्याचष्टे ।। यदेवेति ।। यद्यप्यज्ञकर्मणो नाशशिरस्काल्पफलत्वं तथापि ज्ञानिकृताकाम्यकर्मणो महानन्तफलत्वाद्युक्तस्तस्य मोक्षानुप्रवेश इति भावः । कुत एतदित्यत उक्तार्थे क्रमेण श्रुतिस्मृती दर्शयति ।। यदेवेति ।। एतत्सूत्रत्रयन्यायो द्वेषिपुण्ये पापे चानुवर्तितव्यः । तत्पूर्वपुण्यस्याप्रारब्धस्य विनाश उत्तरस्याश्लेष उक्तः । तत्रानिष्टं चेन्न नश्यतीत्यादि ग्राह्यम् । तेषामपि किञ्चित्पुण्यसंश्लेषदर्शनात्पापस्य तु पूर्वकृतस्य कियतश्चिद्द्वेषाभिवृद्धिहेतुत्वेनोत्तरस्य तु साक्षात्तमोऽनुप्रवेश इति ।। १८ ।।
 
भावदीपः
ॐ यदेव विद्ययेति हि ॐ ।। १८ ।। व्याहतिनिरासायाल्पमपीत्युक्ताल्प- फलत्वमज्ञाधिकारिकत्वेनानुवादतया विवृण्वन् भाष्यं व्याचष्टे ।। यद्यपीति ।। महेति ।। महाफलत्वादविनाशिफलत्वादित्यर्थः ।। श्रुतिस्मृती इति ।। श्रुत्योः श्रुतित्वेनैकीकरणाद् द्विवचनोक्तिः । पुरुषार्थनये ‘तच्छ्रुतेः’ इत्यत्र यदेवेति श्रुतिर्व्याख्याता । तत्रोक्तावप्यत्र पुनरुक्तिः । यदेव विद्ययेत्यत्र पूर्वोक्ताद्धि विशिष्यते ।
पूर्वं स्वर्गादिसिद्ध्यर्थं वीर्यवत्त्वेन चोदितम् ।
कर्मविद्यायुतं पश्चान्मोक्षे वीर्यप्रदं त्विति ।।
अनुभाष्योक्तार्थभेदादिति भावः ।। एतत्सूत्रेति ।। अग्निहोत्रादित्यादिसूत्रत्रयेत्यर्थः । अत एव पूर्वत्र भाष्ये अग्निहोत्राद्यपीत्यपि पदम् । द्वेषिणस्तथापातादेश्च समुच्चायकतयो-पात्तम् । अन्यथा तन्न स्यादिति भावः ।। उक्त इति ।। इतरस्याप्येवमसंश्लेषः पाते त्विति सूत्रे उक्त इत्यर्थः । तत्राप्रारब्धपुण्ये अनिष्टं चेत् न नश्यति । इष्टं चेन्नश्यति । द्वेषपूर्त्युत्तरकालीनं चेत्पुण्यमप्रारब्धमनिष्टं चेत् श्लिष्यते । इष्टं चेन्न श्लिष्यत इति ग्राह्यमित्यर्थः । कथमनिष्टस्यापि पुण्यस्याविनाशसंश्लेषावित्यत आह ।। तेषामपीति ।। द्वेषिणामपीत्यर्थः । ऐश्वर्यादिभोगदर्शनादिति भावः ।। साक्षादिति ।। तमोगतदुःखभोगाति-शयजनकत्वेनानुप्रवेश इत्यर्थः ।। १८ ।।
 
सूत्रभाष्यम्
।। ॐ भोगेन त्वितरे क्षपयित्वाऽथ सम्पत्स्यते ॐ ।। १९ ।।
आरब्धपुण्यपापे भोगेन क्षपयित्वा ब्रह्म सम्पत्स्यते । अथेति नियमसूचकः ।
‘आरब्धपुण्यपापस्य भोगेन क्षपणादनु ।
 प्राप्नोत्येव तमो घोरं ब्रह्म वा नात्र संशयः ।।
 ब्रह्मणां शतकालात्तु पूर्वमारब्धसंक्षयः ।
 नियमेन भवेन्नात्र कार्या काचिद्विचारणे’ति च नारायणतन्त्रे ।। १९ ।।
।। इति तदधिगमाधिकरणम् ।। ८ ।। 
इति श्री आनन्दतीर्थभगवत्पादाचार्य विरचिते ब्रह्मसूत्रभाष्ये
चतुर्थाध्यायस्य प्रथमः पादः
 
तत्त्वप्रकाशिका
तथापि न ब्रह्मज्ञानिविद्वेषिणोर्मुक्तितमसी सिध्यतः । उभयोरपि प्रत्येकं प्रारब्धपुण्यपाप सद्भावादित्याशङ्कां परिहरत्सूत्रं पठित्वा व्याचष्टे ।। भोगेनेति ।। न प्रारब्धपुण्यपापसद्भावादित्याशङ्कां परिहरत्सूत्रं पठित्वा व्याचष्टे ।। भोगेनेति ।। न प्रारब्धकर्मसद्भावेन मोक्षाभावः । प्रारब्धं भोगेन क्षपयित्वा मोक्षादिप्राप्तिसम्भवादिति भावः । ज्ञानिनः प्रारब्धभोगे विशेषसूचकस्तुशब्दः । यदुक्तमुपमर्दं चेति । यथा ज्ञानाद्यनन्तरमपि न मोक्षादिनियमस्तथा कर्मक्षयानन्तरमपीति शङ्का मा भूदिति भावेनाह ।। अथेति ।। शब्द इति शेषः । कुतो नियत इत्यत आह ।। आरब्धेति ।। आरब्धभोगस्य निरवधिकत्वे ब्रह्मादिप्राप्त्यनुपपत्तिरिति तत्राह ।। ब्रह्मणामिति ।। ब्रह्मणां शतस्य यः कालस्तत्समाप्तेः पूर्वमेवेत्यर्थः । न च वाच्यं पुनः पुनरिष्टकाम्यपुण्यापादनादमुक्तिरिति । ‘प्रजहाति यदा कामान्’ इत्यादेस्तदापादनस्य कादाचित्कत्वात् । अतो ज्ञानेन क्षीणकर्मणां मोक्षसम्भवादुक्तं युक्तमिति सिद्धम् ।। १९ ।। अ०८ ।।
इति श्रीमदानन्दतीर्थभगवत्पादाचार्यविरचितस्य श्रीमद्ब्रह्मसूत्रभाष्यस्य टीकायां श्रीमज्जयतीर्थमुनिविरचितायां तत्त्वप्रकाशिकायां
चतुर्थाध्यायस्य प्रथमः पादः ।।
 
भावदीपः
ॐ भोगेन त्वितरे क्षपयित्वाऽथ सम्पत्स्यते ॐ ।। १९ ।। स्मृतौ तमो घोरमित्युक्ते-रुभयपरतया सूत्रमवतारयति ।। तथापीति ।। अनारब्धपुण्यपापप्रतिबन्धेऽपीत्यर्थः । उक्तशङ्कां प्रत्याह ।। न प्रारब्धेति ।। मोक्षाभावो मोक्षाद्यभावः । तत्र हेतुत्वेन भाष्यं व्यनक्ति ।। प्रारब्धमिति ।। क्षपयित्वा वर्तमानस्येत्यर्थः । ननु भोगेन प्रारब्धक्षपणोक्ता-वुपमर्दं चेत्युक्तविरोध इत्यत आह ।। ज्ञानिन इति ।। अल्पभोगलक्षणविशेषेत्यर्थः । ब्रह्मादीत्यादिपदेन तमोग्रहः ।। प्रजहातीति ।। 
प्रजहाति यदा कामान्सर्वान्पार्थ मनोगतान् ।
आत्मन्येवात्मना तुष्टः स्थितप्रज्ञस्तदोच्यते ।।
इति द्वितीये गीतोक्तदिशा प्रायः सर्वकामप्रहाण एव ज्ञानोदयेन कादाचित्ककाम्येष्टा-पादनस्य भोगेन क्षयसम्भवादिति भावः ।। अत इति ।। भोगैकनाश्यप्रारब्धकर्मणोऽवस्थिति सम्भवेनाप्रारब्धसर्वकर्मणां ज्ञानेन क्षयेऽपि सद्यो मुक्तिः स्यादिति बाधकाभावाच्छत्यादि बलाच्चेत्यर्थः । अनियम इत्युक्तं युक्तमिति फलोक्तिः ।। १९ ।। अ०८ ।।
इति श्रीमद्भाष्यटीकाभावदीपे राघवेन्द्रयतिकृते चतुर्थाध्यायस्य प्रथमः पादः ।।
अथ चतुर्थाध्यायस्य द्वितीयः पादः
१. वाङ्मनसाधिकरणम्
देवानां मोक्ष उत्क्रान्तिश्चास्मिन्पाद उच्यते–
।। ॐ वाङ्मनसि दर्शनाच्छब्दाच्च ॐ ।। १ ।।
वागभिमानिन्युमा मनोऽभिमानिनि रुद्रे विलीयते । वाचो मनोवशत्वदर्शनात् ।
 ‘तस्य यावन्न वाङ्मनसि सम्पद्यते’ इति शब्दाच्च ।
‘उमा वै वाक् समुद्दिष्टा मनो रुद्र उदाहृतः ।
 तदेतन्मिथुनं ज्ञात्वा न दाम्पत्याद्विहीयते’ इति स्कान्दे ।। १ ।।
  
तत्त्वप्रकाशिका
एतत्पादार्थं दर्शयति ।। देवानामिति ।। ज्ञानभोगाभ्यां क्षीणकर्मणामत्र देहक्षयक्रमो वक्तव्यो भवति । स च द्विविधः । देवानां स्वोत्तमप्रवेशेन तत्र देहलयः । अन्येषां तु ब्रह्मनाड्या देहोत्क्रान्तिरिति । तदुभयमस्मिन्पादेऽधिकार्याधिक्यक्रमेणैव निगद्यत इति भावः । न चैवं सति पादभेदप्रसङ्गः । उपासनावदेकस्यैवार्थस्याधिकारिभेदेन द्वैविध्यात् । तत्र यत्र देवतालये विवादस्स विचार्यते । अत्रादौ भगवत्प्राप्तिलक्षणमोक्षार्थं वाचो मनसि लयसमर्थनादस्ति शास्त्रादिसङ्गतिः । अन्यथा मोक्षाभावप्रसङ्गेनोक्तविरोधः स्यादतः साधनीयमेतत् । प्रकृतज्ञानिनामन्तर्गता वाग्विषयः । मनसि लीयते न वेति सन्देहः । ‘तत्पूर्वकत्वात्’ इति मनोजातत्वोक्तिर्विशेष-प्रमाणादर्शनं च सन्देहबीजम् । न वाङ्मनसि लीयत इति पूर्वः पक्षः ।
तथा हि । तदधीनस्य तत्र लयो वक्तव्यः । न च वाङ्मनसयोर्नियम्यत्वादि निश्चेतुं शक्यते । ‘वाक् पूर्वरूपं मन उत्तररूपं’ ‘मनः पूर्वरूपं वागुत्तररूपम्’ इति व्यामिश्रत्वोक्तेः । न चान्यतरग्रहणं युक्तं वचनद्वयस्यापि साम्यात् । अतो वाचो मनसि लयाभावेन मोक्षाभावादनियम इत्युक्तव्याघात इति । सिद्धान्तयत्सूत्रमुपन्यस्य व्याचष्टे ।। वागिति ।। अस्त्येव वाचो मनसि लयः प्रत्यक्षत एव वाचो मनोवशत्वदर्शनात् । न चोक्तेर्व्यामिश्रत्वेन मनः प्राधान्यानिश्चयः । अत्र खलु वाक् पूर्वरूपमित्यादिना वाङ्मनसयोः पूर्वोत्तरवर्णदेवतात्वे गुणप्रधानभावे च मुनिमतयोर्विवाद उच्यते । तत्र वर्णदेवतात्वविषये तूक्त्योः साम्यम् । अन्यतरपक्षे विशेषादर्शनात् । न च तत्र व्यामिश्रतापि । उभयोरपि ‘‘वर्णदेवतात्वोपपत्तेः । गुणप्रधानभावे तु साम्यमेव नास्ति । ‘मनसा वा अग्रे सङ्कल्पयत्यथ वाचा व्याहरति’ इति युक्त्या मनःपूर्वकत्वस्य विशेषश्रवणात्प्रत्य-क्षानुसारित्वाच्चेति भावः । न च वाचो मनोऽधीनत्वेऽपि देवतयोः कुतस्तदिति वाच्यम् । अचेतनस्यान्योन्यवशत्वस्य देवतानिमित्तत्वात् । अस्तु वाचो मनोऽधीनत्वं तथापि तत्र कुतो लयो नियामकानामनेकत्वेन निश्चयायोगादित्यत आह ।। तस्येति ।। नन्वेतच्छतिसूत्रगतौ वाङ्मनःशब्दावुमारुद्रपरौ कुत इत्यत आह ।। उमेति ।। अत्रोमापदेन वारुणी सुपर्णी चोच्येते । रुद्रपदेन च शेषसुपर्णाविति ज्ञातव्यम् ।। १ ।।
    
भावदीपः
एतदित्यादि पूर्ववद्व्याख्येयम् । पादार्थदर्शनं च वृत्तवर्तिष्यमाणयोः सङ्गतिसूचनायेति भावेनाह ।। ज्ञानेति ।। भाष्यदिशा पादैक्याप्राप्तेराह ।। देहक्षयेति ।। तर्हि भाष्ये देहक्षय इत्येव कुतो नोक्तमित्यत आह ।। स चेति ।। मोक्षशब्दार्थस्तत्र देहलय इति । उत्क्रान्तावपि देवकर्तृकत्वभ्रमनिरासायाह ।। अन्येषामिति ।। निगद्यते अविभागो वचनादित्यतः प्राग्देहलयः ततः परमुत्क्रान्तिरिति भावः । भाष्येऽविभागेनोक्तिर्देवा-नामित्यधिकार्युक्तिश्च पादभेदशङ्काव्युदासायेति भावेन शङ्कापूर्वं भाष्यभावं व्यनक्ति ।। न चैवमिति ।। उपासनावदिति ।। यथा सच्चिदानन्द आत्मेति मानुषैरित्यादि सङ्क्षेपभाष्यदिशा चतुर्गुणबहुगुणाखिलगुणोपासनेत्यधिकारिभेदेनोपासनावान्तरभेदेऽपि उपासनात्वेनैकार्थ्या-त्पादैक्यं तथेति भावः ।।
ॐ वाङ्मनसि दर्शनाच्छब्दाच्च ॐ ।। १ ।। तर्हि वादिलयविचारे को हेतुरित्यत आह ।। तत्रेति ।। देहलयप्रकारेऽवश्यवक्तव्ये सतीत्यर्थः । श्रुतौ वाचः प्रथमं श्रवणादाह ।। अत्रादाविति ।। भवदिति शास्त्रे मोक्षार्थमित्यध्याये लयेति पादे सङ्गतिरुपपादिता । एवमग्रेऽपि । अन्यथेति ।। देहलयाभाव इत्यर्थः ।। उक्तेति ।। अनियम इत्युक्तविरोध इत्यर्थः । वागादेर्ज्ञानित्वेन सामान्यतः प्रकृतत्वमाह ।। प्रकृतेति ।। वाक् उमादेवी । मनसि रुद्रे । एते च भूतपूर्वगत्या तयोर्नामनी । वर्तमाने तु वारुणीशेषावित्यग्रे व्यक्तम् ।। तदिति ।। तत्पूर्वकत्वाद्वाच इति सूत्र इत्यर्थः ।। विशेषेति ।। वाङ्मनसि संपद्यत इति श्रुतेः इतः पूर्वं क्वापि सूत्रकृदनुक्तेरदर्शनमित्युक्तम् । यद्वा वाचो मनोजातत्वे विशेषप्रमाणादृष्टिरित्यर्थः । मनः पूर्वरूपमिति तु सामान्यमिति भावः । सूत्रभाष्यव्यावर्त्यकोटिमाह ।। न वागिति ।। कुत इत्यतः वाक्पूर्वरूपं मन उत्तररूपं, मनः पूर्वरूपं वागुत्तररूपमित्युक्तेर्व्या-मिश्रत्वादनिर्णीतिरेवेत्यन्यत्रोक्तं परिष्कृत्य हेतुत्वेन योजयति ।। तदधीनेति ।। विपर्ययेण तु क्रमोऽत उपपद्यते चेत्यत्र तथोक्तेः । स्रष्टृष्वेव च सृज्यानां प्रवेशो ब्रह्मणो लय इत्याद्यनुभाष्योक्तेश्चेति भावः । अचतुरेत्यादिना निपातनाद्वाङ्मनसयोरित्युक्तिः । पूर्वरूपं कारणं उत्तररूपं कार्यमिति शङ्कितुराशयः । उक्तेरप्रयोजकत्वं निराह ।। न चेति ।। अत इति ।। व्यामिश्रत्वोक्त्या वाचो मनोवशत्वानिर्णयात्तद्वश एव तत्र लीयत इति वाच्यत्वादि-त्यर्थः ।। छ ।।
भाष्यं व्याचष्टे ।। अस्त्येवेति ।। अनिर्णयनिरासायैवकारः । प्रत्यक्षत इति ।। मनः प्रवृत्त्यनन्तरमेव वाक्प्रवृत्तेः सर्वानुभवसिद्धत्वादित्यर्थः । वाक्पूर्वरूपं मन उत्तररूपमिति वाचः पूर्ववर्णदेवतात्वनिर्देशमात्रेण मनः पूर्वरूपमित्यनेन साम्यमित्यन्यत्रोक्तं प्रागुक्तशङ्कोत्तरत्वेन परिष्कारपूर्वं व्यनक्ति ।। न चेत्यादिना ।। अत्र ऐतरेयश्रुतौ । वाङ्मनसयोः ‘‘वक्तृत्वाच्चैव वाङ्नामा मनोमंत्तृत्वहेतुतः’’ इति तद्भाष्योक्त्या वाङ्मनोनामकभगवद्रूपयोर्विष्णुनामगत-पूर्वोत्तरवर्णदेवतात्व इत्यर्थः । निर्देशमात्रेणेति मात्रपदव्यावर्त्यायाह ।। गुणेति ।। वाङ्मनोनामकभगवद्रूपोपासनायां स्थानभूतयोर्वाङ्मनोऽभिधयोस्तदभिमानिदेवतयोर्गुण-प्रधानभावेनेत्यर्थः । एतेन श्रुतौ पूर्वरूपोत्तररूपशब्दौ प्रधानाप्रधानपरावित्यपि व्याख्या सूचिता । मुनिमतयोः माण्डूकेयतज्ज्येष्ठपुत्रमतयोर्विवाद उच्यत इत्यर्थः ।
तथा हि श्रूयते । अथातः संहिताया उपनिषदित्युपक्रम्य वाक्पूर्वरूपं मन उत्तररूपं प्राणस्त्वेव संहितेत्यादि । एवं परिष्कृत्य पूर्ववर्णेत्यादि व्याचष्टे ।। तत्रेति ।। देवतात्व-गुणादिभावरूपार्थद्वयमध्ये इत्यर्थः । नन्वेवमुक्त्योः साम्ये देवतात्वानिर्णयादुपासनायोगादि-त्यतः साम्यपदभावमाह ।। न चेति ।। किं चेति चार्थः ।। उभयोरिति ।। रूपयोरेकैकवर्णदेवतात्वोपपत्तेरित्यर्थः । न चैवमैतरेयभाष्ये अत्र प्राणाख्यस्य प्राणे स्थितस्य विष्णोः संहितानामत्वे पितापुत्रयोः साम्यमेव अन्यत्र तु पुत्रपक्ष एव बलीयान् । युक्तिमत्त्वादित्युक्तिविरोध इति चेन्न । अन्यत्र तु गुणप्रधानभावे इत्यर्थोपपत्तेरिति भावेनाह ।। गुणेति ।। कुत इत्यतो न्यायविवरणशेषोक्तं हेतुमाह ।। मनसेति ।। प्रत्यक्षेति ।। वाचो मनोवशत्वस्यानुभाविकत्वादित्यर्थः । जडं मत्वा शङ्कते ।। न चेति ।। देवतेति ।। अभिमानिनयन्यायादिति भावः ।। अनेकत्वेनेति ।। छान्दोग्ये सप्तमे कुमारनारदसंवादे वाचः स्वाहात्वं मनसः पर्जन्यत्वं भाष्यते । ‘अग्निर्वाग्भूत्वा’ इति श्रुतेर्वाचोऽग्नित्वं क्वचिदुच्यते । स्कन्देन्द्रादीनां मनस्त्वं क्वचिदुच्यते । ‘वह्नींद्रोपेंद्रमित्रकाः’ इति भागवते वाचो वह्न्यादित्वमुच्यते । क्वचिच्च ‘वाग्रसः वागष्टमी ब्रह्मणी संविदाना’ इत्यादौ वाचो वाणीत्वमुच्यत इति वाङ्मनसाभिमानिनामनेकत्वाद्वागुत्तमदेवस्य कथं मनसि लय इति संदेहावस्कन्दनेना-निर्णयादित्यर्थः ।।
इत्यत आहेति ।। अभिमानिनामनेकत्वेऽपि बह्वीनामेकमानेन त्वेकं नाम च युज्यत इति ऋग्भाष्योक्त्या एकवस्त्वभिमानिनां वागादीनामनेकत्वेऽपि इह वाचो मनसि लयोक्त्या वाङ्मनसपदाभ्यामुमारुद्रयोरेव ग्रहणमिति भावः । कुत इत्यत आहेति ।। वाङ्मनसयोः सूत्रादौ सहनिर्देशाल्लिङ्गात्स्मृतौ दम्पतित्वेन सहभूततयोक्तावुमारुद्रावेव सूत्रादावभिमतौ । 
‘बहुवाचिनां च शब्दानां लिङ्गप्रकरणादिभिः । 
प्रवृत्तिहेतोश्चाधिक्यान्निर्णयोऽर्थेषु गम्यते ।’
इति तृतीये गीतातात्पर्योक्तेरिति भावः । 
यद्वा-
लिङ्गादिसाम्यं यत्र स्यात्प्रायो नाधिक्यमेव तु ।
नियामकं भवेत्तत्र तेन स्यात्स बहुश्रुतः ।।
इति तत्रैवोक्तदिशा स्मृतौ समुद्दिष्टेति प्रयोगाधिक्यात्तयोरेवात्र ग्रहणमिति भावः । ननु षष्ठे गीताभाष्ये 
‘स्थितप्रज्ञोऽपि यस्तूर्ध्वं प्राप्य रुद्रपदं ततः ।। 
साङ्कर्षणं ततो मुक्तिमगाद्विष्णुप्रसादतः’ इति गारुडे । 
‘महादेव परे जन्मंस्तव मुक्तिर्निरूप्यते’ इति च नारदीये’
 इत्युक्त्या देहानंतरमेव न मुक्तिरतः कथमेवमुक्तिरित्यत आह ।। अत्रेति ।। स्मृत्यादौ । अर्जुनादिदेहपातेऽपि स्वर्गारोहणकालेऽर्जुनादिशब्दप्रयोगवद्भूतपूर्वगत्या वारुण्या-दावुमादिपदप्रयोग इति भावः । एतच्च समानदेवतयोरप्युपलक्षणं मत्त्वाऽऽह ।। शेषसुपर्णाविति ।। 
उमागिरीशाविति भारतीराविति स्म वाग्वेदगता ब्रवीति ।
अहीन्द्रपत्नीमहिपं विरिंचपत्नीं विरिंचिं च विमुक्तिकाले ।।
इत्यनुभाष्योक्तेरिति भावः ।। १ ।।
     
सूत्रभाष्यम्
।। ॐ अत एव च सर्वाण्यनु ॐ ।। २ ।।
अत एव च शब्दात्सर्वाणि दैवतानि यथानुकूलं विलीयन्ते ।
‘अग्नौ सर्वे देवा विलीयन्तेऽग्निरिन्दे इन्द्र उमायामुमा रुद्रे विलीयते एवमन्यानि दैवतानि यथाऽनुकूलमि’ति हि गौपवनश्रुतिः ।। २ ।।
।। इति वाङ्मनसाधिकरणम् ।। १ ।।
  
तत्त्वप्रकाशिका
अस्त्वेवं वाचो लयनिर्णयस्तथापि न सर्वदेवानां मोक्षो लयानिश्चयादित्याशङ्कां परिहरत्सूत्रं पठित्वा व्याचष्टे ।। अत एवेति ।। न देवानां मोक्षाभावः । सर्वेषामपि देवानां स्वनियम्य-नियामकभावानुसारेण लयनिश्चयात् । न च नियामकबाहुल्येनानिश्चयः । श्रुत्या निर्णयोप-पत्तेरिति भावः । कासौ श्रुतिरित्यतस्तामुदाहरति ।। अग्नाविति ।। अत्रोमारुद्रपदाभ्यां सुपर्णीसुपर्णावुच्येते । अग्नेस्तु सूर्यद्वारेणेन्द्रे लयो ज्ञातव्यः । अतो वागादीनां मन आदिषु लयनिश्चयाज्ज्ञानिनां मुक्तिनियम इति सिद्धम् ।। २ ।। अ०१ ।।
 
भावदीपः
।। ॐ अत एव च सर्वाण्यनु ॐ ।। २ ।। एवमिति श्रुत्याद्युक्तप्रकारेणेत्यर्थः । सर्वदेवतालयोक्तेर्नैष्फल्यनिरासाय प्रागुक्तशङ्कानिवर्तनहेतुत्वेन भाष्यं व्याचष्टे ।। न देवानामिति ।। चशब्दार्थोऽपीति । न केवलं वाच इत्यर्थः । यथानुकूलशब्दार्थः स्वनियम्येत्यादि । नन्विन्द्रस्य सुपर्णीप्रवेश एव मोक्षोऽभिमत इति कथमुमापदोक्तवारुण्यनुप्रवेशोक्तिः श्रुतावित्यत आह ।। अत्रोमेति । इन्द्रप्रवेशस्तु यदोच्यतेऽत्र तदा ह्युमेत्येव सुपर्णपत्नीत्याद्युक्तेरिति भावः । साक्षादिन्द्राप्रवेशादाह ।। अग्नेस्त्विति ।। सूर्योऽग्नियुक्तो गुरुमाप्य तेन शक्रमित्यनुभाष्योक्तेरिति भावः ।। अत इति ।। दर्शनश्रुतिरूपनिर्णायक-योर्भावादित्यर्थः ।। २ ।। अ० १ ।।
 
२. मनोऽधिकरणम्
ॐ तन्मनः प्राण उत्तरात् ॐ ।। ३ ।।
‘मनः प्राण’ इत्युत्तराद्वचनान्मनोऽभिमानी रुद्रः प्राणे वायौ विलीयते ।
‘वायोर्वाव रुद्र उदेति वायौ विलीयते तस्मादाहुर्वायुर्देवानां श्रेष्ठ’ इति च कौण्डिन्यश्रुतिः ।। ३ ।।
।। इति मनोऽधिकरणम् ।। २ ।।
 
तत्त्वप्रकाशिका
अत्र मनसो ब्रह्मप्राप्त्यर्थं प्राणे लयसमर्थनादस्ति शास्त्रादिसङ्गतिः । अन्यथा मोक्षाभाव-प्रसङ्गेनोक्तव्याहतिरेव स्यादित्यतः समर्थनीयमेतत् । प्रकृतं मन एव विषयः । प्राणे लीयते न वेति सन्देहः । तस्य प्राणोत्पन्नत्वं विशेषादर्शनं च सन्देहबीजम् । न प्राणे मनो लीयते इति पूर्वः पक्षः । मनसः प्राणादनूनत्वात् । सर्वप्रवृत्तिहेतुर्हि प्राणः । मनोऽपि प्रत्यक्षत एवान्वयव्यतिरेकाभ्यां सर्वप्रवृत्तिकारणं दृश्यते । न च ‘इयदामननात्’  इति मनसः प्राणादूनत्वमुक्तमिति वाच्यम् । तत्र मनःशब्दस्यान्यपरत्वात् । न च स्मरशब्देन तद्ग्रहणम् । मनःप्राणयोरुक्तन्यायेन साम्यात् । तत्पदस्याप्यन्यपरत्वोपपत्तेः । न च मनसः प्राणोत्पन्नत्वात्तत्र लयः । ‘तत्प्राक् श्रुतेश्च’  इति मनसो भगवदुत्पन्नत्वस्योक्तत्वात् । अतो मनसो लयाभावेन मोक्षाभावादनियम इत्युक्तहानिरिति । सिद्धान्तयत्सूत्रं पठित्वा व्याचष्टे ।। तदिति ।। मनः प्राणे लीयत एव । ‘मनः प्राणे’ इति ‘वाङ्मनसि सम्पद्यते’ इति पूर्वोदाहृतोत्तरवाक्यसद्भावादिति भावः । अत्र प्राणपदेन चतुर्मुखः । तत्र च मनसो लयो वाणीद्वारा । ननु कथं प्राणादनुत्पन्नस्य मनसः प्राणे लय इत्यत आह ।। वायोरिति ।। न च भगवदुत्पन्नत्वोक्तिविरोधः । प्राणद्वारा तदुपपत्तेः । न च तयोश्चेष्टकत्वसाम्यम् । ‘मनः उदक्रामन्मीलित इवाश्नन्पिबन्नास्तैव प्राण उदक्रामत्तत्प्राण उत्क्रान्तेऽपद्यत । मनः प्राविशदशयदेव । प्राणः प्राविशत्तत्प्राणे प्रपन्न उदतिष्ठत’ इत्यादेः । अतो मनसः प्राणे लयसद्भावादुक्तं युक्तमिति सिद्धम् ।। ३ ।। अ०२ ।।
  
भावदीपः
ॐ तन्मनः प्राण उत्तरात् ॐ ।। ३ ।। प्राणे लयेति ।। एतेन वाङ्मनसि सम्पद्यते मनः प्राण इत्यादि श्रौतक्रमेण चिन्तनाद्वा पूर्वत्र प्रत्यक्षेण श्रौतयुक्त्या च वाचो मनोऽधीन-त्वेन तस्यास्तत्र लयेऽपि इह मनसः प्राणवशत्वे मानाभावेन न तत्र तस्य लय इति शङ्कनाद्वा पूर्वसङ्गतिरपि सूचिता ।। उक्तेति ।। अनियम इत्युक्तव्याघात इत्यर्थः ।। प्राणोत्पन्नत्वमिति ।। वायोर्वाव रुद्र उदेतीति वा प्राणाच्छ्रद्धाम् । खं वायुर्ज्योतिरापः पृथिवीन्द्रियमनोऽन्नमिति वा श्रुतेः प्राणोत्पन्नत्वदर्शनं वाचो मनोवशत्व इव मनसः प्राणवशत्वे विशेषप्रमाणादृष्टिश्चेत्यर्थः । तत उत्पन्नत्वं च हरौ व्यभिचारीति न तत्र लये विशेषमानमिति भावः । मनः प्राण इति सूत्राद्युक्तकोटिव्यावर्त्यमाह ।। नेति ।। मनोभिमानी शेषः सुपर्णश्च प्राणे चतुर्मुख इत्यर्थः । कुत इत्यतस्तस्य प्राणादनूनतेत्यन्यत्रोक्तं हेतुत्वेन योजयति ।। मनस इति ।। तदेव कुत इत्यतः मनःपूर्वकत्वादिति नियमादशेषदृष्टादृष्ट-व्यापाराणामित्यन्यत्रोक्तहेतोरनूनतोपपादकत्वं विवृण्वानः प्राणेऽपि तदाह ।। सर्वेति ।। यदाश्रयादस्य चेष्टा सोऽन्यं कथमुपाश्रयेदित्यादेः प्रकर्षेणानिति चेष्टत इति व्युत्पत्तेश्च । यत्प्राप्तिर्यत्परित्याग इत्यादेश्चेति भावः ।। प्रत्यक्षत एवेति ।। तत्तदनुभवसिद्धा-भ्यामन्वयव्यतिरेकाभ्यामित्यर्थः । अनूनत्वहेतोरसिद्धिमाशङ्क्य निराह ।। न चेति ।। उपासनापादे इयदिति नये च्छान्दोग्योक्तानां नामवाङ्मनस्संकल्पचित्तध्यानविज्ञान-बलान्नाप्तेजआकाशस्मराशाप्राणशब्दितानामुत्तरोत्तरातिशयेन प्राणस्य सर्वाधिकत्वोक्तेः मनसः प्राणादूनत्वं सिद्धमिति भावः ।। अन्येति ।। पर्जन्यपरत्वेन छान्दोग्यभाष्योक्तेरिति भावः । एतेन तेन गतार्थत्वमस्य निरस्तम् । प्रकारान्तरेण गतार्थत्वं शङ्कते ।। न चेति ।। तद्ग्रहणमिति ।। रुद्रग्रहणमित्यर्थः । नामादिप्राणान्तशब्दैः उषास्वाहापर्जन्यमित्राग्निवरुण-विधुप्रवहानिरुद्धाहङ्कारिकप्राणेन्द्रोमारुद्रवाणीमारुतानामुक्तेरिति भावः ।। उक्तेति ।। सर्वप्रवृत्तिहेतुत्वरूपन्यायेनेत्यर्थः । प्रकारान्तरेणानूनत्वासिद्धिमाशङ्कते ।। न चेति ।। उक्तत्वादिति ।। तथा च सूत्रकृदुक्तन्यायविरोधात्प्राणोत्पन्नत्वश्रुतिरमानमन्यथा वा नेयेति भावः ।। अत इति ।। प्राणादनूनत्वे प्राणे लयायोगादित्यर्थः ।। छ ।।
भाष्यं व्युत्क्रमेण विवृण्वन् सौत्रार्थमाह ।। मन इति ।। शेषः सुपर्णश्चेत्यर्थः । कस्मादुत्तरमित्यत उक्तं वागित्यादि । प्राणस्य मुक्तिद्वारत्वाभावादाह ।। अत्र प्राणेति ।। ननु मनसो ब्रह्माण्याः श्रेष्ठत्वेन तत्रैव लये वाच्ये कथं भूतपूर्वगत्या प्राणाख्ये चतुर्मुखे साक्षाल्लयोक्तिरित्यतः सर्ववेदान्तप्रत्ययन्यायेनानुक्तस्थलेऽप्यन्यत्रोक्तविशेषस्य ग्राह्यतया 
तस्मादशेषा गिरिजां प्रविश्य तयैव रुद्रं सह तेन वाणीम् ।
तया पतिं प्राप्य सहैव तेन लयं हरौ यांति समस्तजीवा ।। 
इत्युक्त्यनुरोधेनाह । तत्र चेति ।। सरस्वतीवत्पूर्वपक्षिणा प्राणादनूनत्वं प्राणवत्सर्वचेष्ट-कत्वेन प्राणादनुत्पन्नत्वेन चोपपादितम् । तत्र द्वितीयहेतुनिरासकतया वायोरिति भाष्यं व्याचष्टे ।। नन्विति ।। वियत्पादीयन्यायविवरणोक्तदिशा समाधिमाह ।। प्राणद्वारेति ।। आद्यहेतुमनूद्य सूत्रादौ प्रकृष्टाननवाचिप्राणपदप्रयोगलब्धसमाधिना निराह ।। न च तयोरिति ।। उदक्रामत् ब्रह्मणो देहादूर्ध्वमगमदित्यर्थः । आस्तैव ब्रह्मदेह इत्यर्थः । अशयत् अशेत । उदतिष्ठत् उदतिष्ठत । इत्यादेरैतरेयादौ श्रवणादसाधारण्येन प्राणस्यैव सर्वचेष्टकत्वेनाढ््य-तावगमादित्यर्थः । यद्यपि प्राणशब्दः पादांत्यप्राणनये प्राणस्तथानुगमादित्यत्र हरौ न्यायै-रुपपादितः । तथापि प्राणान्तर्यामितयैव न तु मुख्यप्राणस्य त्याग इति भावः । अत एवैतरेयभाष्ये मुख्यवायुपरतयाऽपि व्याख्यातम् । फलोक्त्या सूत्रार्थमुपसंहरति ।। अत इति ।। मनः प्राण इति श्रुतिबलात्प्राणान्मनस ऊनत्वयुक्तिबलाच्चेत्यर्थः । उक्तमनियम इत्युक्तमित्यर्थः ।। ३ ।। अ० २ ।।
  
३. अध्यक्षाधिकरणम्
ॐ सोऽध्यक्षे तदुपगमादिभ्यः ॐ ।। ४ ।।
स प्राणः परमात्मनि विलीयते । 
‘सर्वे प्राणमुपगच्छन्ति प्राणः परमुपगच्छति प्राणं देवा अनुप्राणन्ति प्राणः परमनुप्राणिति तस्मादाहुः प्राणस्य प्राण इति’ 
‘प्राणः परस्यां देवतायाम्’ ।
‘मुक्ताः सन्तोऽग्निमाविश्य देवाः सर्वेऽपि भुञ्जते ।
 अग्निरिन्द्रं तथेन्द्रश्च वायुमाविश्य सोऽपि तु ।
 आविश्य परमात्मानं भुङ्क्ते भोगांस्तु बाह्यकान् ।।
 न ह्यानन्दो निजस्तेषां परैर्लभ्यः कथञ्चन ।
 किमु विष्णोः परानन्दो न ते विष्णविति श्रुतेः ।।
 प्राणस्य तेजसि लयो मार्गमात्रमुदाहृतम् ।
 सर्वेशितुश्च सर्वादेस्तस्यान्यत्र लयः कथमि’त्यादिश्रुतिस्मृतिभ्यः ।। ४ ।।
।। इति अध्यक्षाधिकरणम् ।। ३ ।।
  
तत्त्वप्रकाशिका
अत्र प्राणस्य मोक्षसिध्यर्थं परमात्मनि लयसमर्थनादस्ति शास्त्रादिसङ्गतिः । अन्यथा कस्यापि मोक्षाभावप्रसङ्गात्समर्थनीयमेतत् । प्रकृतः प्राणोऽत्र विषयः । किं परमात्मनि लीयते न वेति सन्देहः । पूर्वोक्तं सन्देहबीजम् । प्राणो न परमात्मनि लीयत इति पूर्वः पक्षः । तस्य तदधीनत्वानिश्चयात् । न च वाच्यं ‘चक्षुरादिवत्’ इत्यादौ तदुक्तमिति । तस्यानन्याधीनत्वेऽपि श्रुतिसद्भावात् । न च तस्या गत्यन्तरं चोक्तमिति वाच्यम् । अनन्याधीनत्वे प्राणस्य श्रुतिबाहुल्यसद्भावात् । बाहुल्यस्य प्राबल्यहेतुत्वात् । न हि प्रबलस्य दुर्बलेन बाधः । वैपरीत्यस्यैवोचितत्वात् । महान्तमस्य महिमानमाहुरनद्यमानो यदनेन्नमत्ति’ इति प्राणस्य लयाभावोक्तेश्च । अतः प्राणस्य परमात्मनि लयाभावेन कस्यापि मोक्षाभाव इति । सिद्धान्तयत्सूत्रमुपन्यस्य व्याचष्टे ।। स इति ।। प्राणो हिरण्यगर्भः परमात्मनि लीयत एव तस्य तदधीनत्वात् । न च तदनिर्णयः । तदधीनत्वेऽपि श्रुत्यादिबाहुल्यसद्भावात् । न च साम्यम् । तदधीनत्वश्रुतीनां निरवकाशत्वात् । स्वातन्त्र्यश्रुतीनां तु ‘सर्वे प्राणमुपगच्छन्ति’ इति न्यायेन सावकाशत्वात् । सावकाशनिरवकाशयोश्च निरवकाशस्य प्राबल्यात् । अनद्यमान इति चान्यैरनद्यमान इत्यर्थोपपत्तेरिति भावः । बाह्यकानित्येतदेवोपपादयति ।। न हीति ।। ननु ‘प्राणस्तेजसि’ इति श्रुतेः प्राणस्य रमायां लयो न परमात्मनीत्यत आह ।। प्राणस्येति ।। चतुर्मुखस्य तेजसि लयो नाम तत्प्राप्तिमात्रं न तु तत्र देहलयः । तस्य साक्षात्परमात्मनि लययोग्यत्वादिति भावः । प्राणत्वेऽस्त्येव तेजसि लयः । अतो विरिञ्चस्य हरौ लयसद्भावाद्युक्तः सर्वज्ञानिनां मोक्ष इति सिद्धम् ।। ४ ।। अ०३ ।।
 
भावदीपः
ॐ सोऽध्यक्षे तदुपगमादिभ्यः ॐ ।। ४ ।। प्राणस्येति ।। एतेन श्रौतक्रमाद्वा पूर्वनयद्वयफलाक्षेपेण शङ्कनाद्वा पूर्वसङ्गतिरपि सूचिता । अत एवाह कस्यापि मोक्षासम्भवेति ।। पूर्वोक्तमिति ।। श्रेष्ठश्चेत्यत्रोक्तेश्वरजत्वं विशेषादृष्टिश्चेत्यर्थः । सोऽध्यक्ष इत्येतद्व्या-वर्त्यकोटिमाह ।। प्राण इति ।। सोऽध्यक्ष इत्यस्याप्येवमेवाशंक्येत्यन्यत्रोक्तेः पूर्वोक्तमेव हेतुमाह ।। तस्येति ।। श्रुतिबाहुल्यमेव शङ्कायां विशेषहेतुरित्यन्यत्रोक्तं व्यावर्त्यशङ्कापूर्वं व्यनक्ति ।। न चेति ।। इत्यादाविति ।। श्रेष्ठश्च एतेन मातरिश्वा व्यतिहारो विशिंषन्ति इत्यादिपदार्थः ।। श्रुतीति ।। न प्राणः किञ्चिदाश्रित इति यस्मिन्निदं सर्वमध्यर्ध्नोत्प्राण-स्यैतद्वशे सर्वं त्रिदिवे यत्प्रतिष्ठितमित्यादिश्रुतीत्यर्थः ।। गत्यन्तरं चोक्तमिति ।। विष्ण्वन्येश्वरवर्जनपरत्वरूपं गत्यन्तरं चक्षुरादिवदित्यत्रैवोक्तमित्यर्थः । दुर्बलेन अनन्येश्वर-परतावचनेनेत्यर्थः । छान्दोग्यचतुर्थाध्यायस्थविस्पष्टश्रुतिं चाह ।। महान्तमिति ।। अत इति ।। अनन्याधीनत्वे श्रुतिबाहुल्याल्लयाभावे श्रुतेर्भावाच्चेत्यर्थः ।। छ ।। स इत्यादिभाष्यं व्याचष्टे ।। प्राण इति ।। कुत इत्यतः सोऽध्यक्ष इत्यस्याप्येवमेव परिहार इत्यन्यत्रोक्तं हृदि कृत्वा पूर्वनयसिद्धान्तहेतुमेवात्राप्याह ।। तस्येति ।। श्रुतिबाहुल्यमेव परिहारे च विशेषहेतुरित्य-न्यत्रोक्तं शङ्कानिरासकत्वेन योजयति ।। न चेत्यादिना ।। सर्वे प्राणमित्यादिभाष्यं श्रुतिबाहुल्यस्य निरवकाशत्वोपपादकत्वेन योजयति ।। न च साम्यमित्यादिना ।। इति न्यायेनेति ।। रुद्रादिसर्वोपजीव्यत्वरूपश्रुत्युक्तन्यायेनेत्यर्थः । प्रागुक्तलयाभावश्रुतेर्गतिमाह ।। अनद्यमान इति चेति ।। प्राणत्व इति ।। हिरण्यगर्भत्वात्पूर्वं प्राणत्वावस्थायां श्रीतत्वे देहलयोऽस्त्येव । पुनश्चतुर्मुखतया जननादिति भावः ।। अत इति ।। हरौ लीनत्वश्रुति-बाहुल्यादित्यर्थः ।। ४ ।। अ०३ ।।
  
४. भूताधिकरणम्
।। ॐ भूतेषु तच्छतेः ॐ ।। ५ ।।
भूतेष्वन्येषां देवानां लयः । 
‘भूतेषु देवा विलीयन्ते भूतानि परे न पर उदेति नास्तमेत्यकल एव मध्ये स्थाता’ इति बृहच्छ्रुतेः ।। ५ ।।
।। इति भूताधिकरणम् ।। ४ ।।
 
तत्त्वप्रकाशिका
अत्र देवानां परमात्मप्राप्त्यर्थं समस्तभूतेषु लयसमर्थनादस्ति शास्त्रादिसङ्गतिः । अग्नावेव सर्वलये प्रागुक्तन्यायबाधः स्यादतः समर्थनीयमेतत् । ‘अग्नौ सर्वे देवा विलीयन्ते’ इत्युक्तदेवाविषयः । किमेकस्मिन्नग्नावेव लीयन्ते उत भूतान्तरेऽपीति सन्देहः । श्रुतिरन्याधीनत्वं च सन्देहबीजम् । अग्नावेव सर्वदेवानां लय इति पूर्वः पक्षः । ‘अग्नौ सर्वे देवा विलीयन्ते’ इति श्रुतिर्विपर्यये प्रमाणाभावाच्च । न चान्याधीनत्वादन्यत्र लयः । नियामकानां बाहुल्येन तस्यानिर्णायकत्वात् । अतोऽशेषदेवानामग्नावेव लयाद्यदुक्तमधमानामुत्तमेषु लय इति तदयुक्तमिति । सिद्धान्तयत्सूत्रमुपन्यस्य व्याचष्टे ।। भूतेष्विति ।। येऽत्र विशिष्योक्तेभ्योऽन्ये देवास्तेषां पञ्चस्वपि भूतेषु लयो न त्वेकस्मिन्नग्नावेव । ‘भूतेषु देवा’ इति श्रुतेरेवेत्यर्थः । ‘अत्र भूतानि परे’ इति न साक्षात् । आकाशोर्व्योर्बृहस्पतिद्वारा । भूतवायोः प्रवहस्येन्द्रद्वारा । अपां सोमद्वारेऽपि अतः सर्वेषामग्नौ लयाभावादुक्तं युक्तमिति सिद्धम् ।। ५ ।। अ०४ ।।
 
भावदीपः
ॐ भूतेषु तच्छतेः ॐ ।। ५ ।। समस्तभूतेष्विति ।। तत्र तत्र लये तत्तदधीनत्वस्या-तन्त्रतया अग्नावेव लय्द इति शङ्काप्राप्ताविति भावः । तेन तदुपगमादिभ्य इत्यनेन प्रागुक्ततदधीनत्वहेतुना तत्र लय इत्युक्तस्याक्षेपात्पूर्वसङ्गतिरपि सूचिता । अत एवाह ।। प्रागुक्तन्यायबाध इति ।। अग्नौ अग्न्यभिमानिनि । भूतान्तरेऽपि भूतान्तराभिमानिन्यपीत्यर्थः ।। श्रुतिरिति ।। अग्नौ सर्वे देवा इति श्रुतिः । अन्याधीनत्वं देवान्तराधीनत्वम् । विपर्यय इति देवान्तरे लय इत्यत्रेत्यर्थः । प्रागुक्तहेतुमेव प्रमाणत्वेनाशङ्क्य निराह ।। न चान्येति ।। बाहुल्येनेति ।। साक्षात्स्वनियामकमारभ्याध्यक्षपर्यन्तं नियामकानां बहुत्वेनेत्यर्थः ।। छ ।। भाष्यं व्याचष्टे ।। अत्रेति ।। वाङ्मनसीति श्रुतौ विशिष्योक्तेभ्यो वागादिभ्य इत्यर्थः । भूतेषु स्वजनकभूतमानिष्वित्यर्थः । नियामकबहुत्वेऽपि यतो यस्योद्भवस्तत्र तस्य लय इति निर्णयोपपत्तेरिति भावः । भूतानां साक्षात्परे लयाभावात् । आकाश उर्वीव गुरुं प्रविश्येति शक्रं मरुद्गणा इति सोमस्तु वारीशयुतोऽनिरुद्धमित्यनुभाष्योक्तरीत्याऽऽह ।। अत्रेति ।। अत इति ।। पञ्चस्वपि भूतेषु लयश्रवणादित्यर्थः ।। ५ ।। अ०४ ।।
     
५. अनेकलयाधिकरणम्
ॐ नैकस्मिन् दर्शयतो हि ॐ ।। ६ ।।
नैकस्मिन् भूते सर्वेषां देवानां लयः । ‘पृथिव्यामृभवो विलीयन्ते वरुणेऽश्विना-वग्नावग्नयो वायाविन्द्रः सोम आदित्यो बृहस्पतिरित्याकाश एव साध्या विलीयन्ते । मृत्यवः पृथिव्यां वरुण आपोऽग्नयस्तेजसि मरुतो मारुत आकाशे विनायका विलीयन्त’ इति महोपनिषच्चतुर्वेदशिखा च दर्शयतः । अतोऽग्नौ देवा विलीयन्त इति तत्र निर्दिष्टानामेव ।। ६ ।।
इति अनेकलयाधिकरणम् ।। ५ ।।
 
तत्त्वप्रकाशिका
अत्र पुनर्देवानां मुक्त्यर्थं सर्वभूतेषु लयसमर्थनादस्ति शास्त्रादिसङ्गतिः । अन्यथोत्तमानामधमेषु लयप्रसङ्गात्समर्थनीयमेतत् । प्रकृतदेवा एवात्र विषयः । किं सर्वभूतेषु लीयन्ते उताग्नावेवेति सन्देहः । उक्तमेव सन्देहबीजम् । अग्नावेव सर्वेषां लय इति पूर्वः पक्षः । ‘अग्नौ सर्वे देवा विलीयन्ते’ इति श्रुतेः । न च ‘भूतेषु देवा विलीयन्ते’ इति श्रुतिविरोधः । एकस्मिन्नग्नावेव सर्वदेवलयाङ्गीकारेऽपि तदुपपत्तेः । अस्ति तावद् भूतानामुत्पत्तिक्रमवैपरीत्येन लयः । उत्पत्तिश्चा-काशादिक्रमेण ‘आत्मन आकाशः’ इति श्रुतेः । मुक्तिश्च प्रलयविशेषः । तथा चाग्नावेव सर्वदेवानां लयाङ्गीकारेऽपि भूतेष्वित्युपपद्यते । अग्नेर्वायौ वायोराकाशे विलयात् । न च वाच्यं मुख्यार्थः किं न स्यादिति । ‘अग्नौ सर्वे देवा विलीयन्ते’ इत्येच्छत्यन्यथानुपपत्तेर्निरवकाशत्वात् । न चात्र विशेषप्रमाणमस्ति । अतोऽग्नावेव सर्वदेवानां विलयादुक्तव्यवस्थानुपपत्तिरिति । सिद्धान्तयत्सूत्रं पठित्वा व्याचष्टे ।। नैकस्मिन्निति ।। नैकस्मिन्नग्नावेव भूते सर्वदेवानां लयो वाच्यः । ‘पृथिव्यामृभव’ इत्यादिश्रुतिभ्यां प्रत्येकं भूतेषु देवतालयस्योक्तत्वात् । येषां देवानां यस्मिन्भूते लय उच्यते तत्तद्देवानां तत्तद्भूतोद्भूतत्वाच्च । न चाश्विप्रभृतीनां वरुणाद्यनुत्पन्नत्वान्न तत्र लयोपपत्तिरिति वाच्यम् । तेषां तदुत्पन्नत्वाभावे विशेषवचनाभावे च स्वसमानाबादि-देवतालयस्थाने वरुणादौ लयोपपत्तेः । अतो यदन्यथाव्याख्यानं तदयुक्तमिति भावः । अत्र वायुमारुतपदाभ्यां हिरण्यगर्भ उच्यते । तत्रेन्द्रस्य लय उक्तक्रमेण सोमस्य चानिरुद्धकामवा-रुणीशेषवाणीद्वारेण सूर्यस्य बृहस्पतिशक्रसौपर्णीसुपर्णवाणीद्वारेण मरुतामपीन्द्रादिद्वारा भूताभिमानिनां चान्योन्यलयाभावादन्यथाव्याख्यानमयुक्तम् । न चोत्पत्तिश्रुतिविरोधः । अत्र जडानां मुख्योत्पत्त्यभिधानात् । देवतानां त्वनुसर्गप्रतिपादनात् । ननु तर्हि ‘अग्नौ सर्वे देवा विलीयन्ते’ इति श्रुतेः का गतिरित्यत आह ।। अत इति ।। यत एवं पृथक् प्रत्येकं भूतेषु लयः सिद्धोऽतो ‘अग्नौ सर्वे देवा विलीयन्ते’ इति श्रुत्योदाहृतश्रुतावग्नौ विलीयमानत्वेन निर्दिष्टानामेव लयोऽभिधीयत इत्यङ्गीकार्यमिति भावः । उपलक्षणमेतत् । प्रायेणाधमानां सर्वेषां भूतान्तराप्रवेशिनां तत्रैव लयः । अतोऽग्नावेव सर्वेषां लयाभावादुक्तव्यवस्था युक्तेति सिद्धम् ।। ६ ।। अ०५ ।।
  
भावदीपः
ॐ नैकस्मिन् दर्शयतो हि ॐ ।। ६ ।। पुनर्देवानामिति ।। एतेन प्रागुक्तप्रमे-यस्यैतत्साधकश्रुत्यन्यथोपपत्त्याऽसिद्धिशङ्कायां विशेषवचनबलेन समर्थनात्पूर्वसङ्गतिरपि सूचिता । प्राचीनरीत्या स्यापूर्वेणैकाधिकरण्येऽपि न्यायभेदेनाधिकरणभेदोऽत्राश्रितः ।। भूतेषु लय इति ।। सामान्यतोऽनुक्तौ साक्षात्परंपरारूपविशेषचिन्तानवसरात् ।। अत एव प्राङ् न न्यायविवरणयोजना कृता ।। अधमेषु लय इति ।। तथा च प्राचीनाधिकरणेषूक्तस्वोत्तरेषु लयोऽयुक्तः स्यादिति भावः ।। उक्तमेवेति ।। श्रुतिरन्याधीनत्वं चेत्युक्तमेवेत्यर्थः । विशेषशङ्कोत्थापनाय प्रागुक्तहेतुमाह ।। इति श्रुतेरिति ।। पूर्वसिद्धांतीयश्रुतिमाशंक्य तदन्यथासिद्धिरूपविशेषशङ्कामाह ।। न चेत्यादिना ।। कथं तदुपपत्तिरित्यतः भूतानामुत्पत्तिवैपरीत्येन लयोक्तेर्मुक्तिलययोर्विशेषाभावाच्चेत्यन्यत्रोक्तं विवृण्वन् अन्यथो-पपत्तिं व्यनक्ति ।। अस्ति तावदिति ।। विपर्ययेण तु क्रमोऽत इत्यत्र द्वितीये तथोक्तेरिति भावः ।। तथा चेति ।। उत्पत्तिक्रमवैपरीत्येन लये सति मुक्तिलययोरविशेषे च सतीत्यर्थः । कथमित्यतो व्यनक्ति ।। अग्नेरिति ।। एकस्मिन्नेव भूते सर्वेषां लयोऽर्थतः क्लृप्त इति न्यायविवरणेऽर्थत इत्यस्यार्थापत्तितः अग्नौ सर्वे देवा इति श्रुत्यन्यथानुपपत्तित इत्यर्थमुपेत्य शङ्कानिवर्तकतया तद् व्यनक्ति ।। न चेति ।। मुख्यार्थः साक्षाल्लयरूपः ।। निरवकाशत्वादिति ।। अग्नितोऽन्यत्र लयरूपावकाशविरहादित्यर्थः ।। न चात्रेति ।। साक्षादेवाग्नौ लय इत्यर्थः । येनार्थापत्तिर्बाधिता स्यादिति भावः ।। अत इति ।। अग्नौ सर्व इति श्रुतेर्निरवकाशत्वाद्भूतेष्विति श्रुतेश्च सावकाशत्वादित्यर्थः । उक्तेति ।। स्वस्वोत्तमेषु लय इति व्यवस्थेत्यर्थः । भाष्यं व्याचष्टे ।। नैकस्मिन्निति ।। भूते भूतमानिनि । नन्वेवं स्वस्वजनके लयस्यासिद्धिप्रसङ्ग इत्यतस्तद्भूतोद्भवत्वात्तत्तद्देवानामित्यन्यत्रोक्तहेतुं चाह ।। येषामिति ।। तत्समानानां च विशेषवचनाभावे स्वसमानलयस्थान एव लयोपपत्तेरित्यन्य-त्रोक्तयुक्तिं हेत्वसिद्धिनिरासकतया योजयति ।। न चेत्यादिना ।। इन्द्रादावप्येवं स्यादित्यत आह ।। विशेषेति ।। इन्द्र उमायामुमा रुद्र इत्यादिविशेषवचनाभाव इत्यर्थः ।। अत इति ।। विशेषप्रमाणाभावादित्यर्थः ।। अन्यथाव्याख्यानमिति ।। अग्नेर्वायौ वायोराकाशे इत्युक्तं भूतेष्विति श्रुतेरन्यथाव्याख्यानमित्यर्थः । सर्ववेदान्तनयन्यायेन श्रुत्यन्तरोक्तक्रमोऽत्र ग्राह्य इति भावेनाह ।। इन्द्रस्येति ।। इन्द्र उमायामित्यादिश्रुत्युक्तक्रमेणेत्यर्थः । ‘सोमस्तु वारीशयुतः’ इत्याद्यनुभाष्यदिशाऽऽह ।। सोमस्येत्यादि ।। इन्द्रादीत्यादिपदेन प्रागुक्तसौपर्णी-सुपर्णवाणीग्रहः । एवं देवानामन्योन्यद्वारा लयोक्तौ प्रकृते किमायातमित्यतो भावमाह ।। भूतेति ।। अन्यथेति ।। अग्नेर्वायावित्यादिनोक्तेत्यर्थः । अस्ति तावदित्यादिनोक्तचोद्यमनूद्य निराह ।। न चोत्पत्तीति ।। जडानामिति ।। तेषां च –
‘वारिणा हृतगन्धा भूः सलिलत्वाय कल्पते’ 
इत्याद्येकादशस्कन्धोक्त्योत्पत्तिक्रमवैपरीत्येनैव लयोपगमादिति भावः । वियत्पादे आकाशादेरभिमानिदेवतापरत्वमप्यङ्गीकृतत्वादाह ।। देवानां त्विति ।। आदिसर्गोऽत्र नोच्यते किंत्वनुसर्गः । आदिसृष्टौ तु येन क्रमेणोत्पत्तिस्तद्वैपरीत्यक्रमेणैव देवानां लयोंऽगीक्रियत एव  । अत आत्मन आकाश इति श्रौतक्रमवैपरीत्येन लयाङ्गीकारेऽपि न दोष इति भावः ।। सिद्ध इति ।। उदाहृतश्रुतिभ्यामित्यर्थः । तत्रेत्यस्यार्थः उदाहृतश्रुताविति । अग्नावग्नय इति श्रुतौ निर्दिष्टानां कृत्स्नाग्निपुत्राणामेवेत्यर्थः ।। एतदिति ।। तत्र निर्दिष्टानामेवेत्यर्थः । विशंति शिष्टा अपि हव्यवाहमित्यनुभाष्योक्त्याऽग्निपुत्रेभ्योऽन्येषामपि सर्वे देवा इत्यत्र सर्वशब्देन ग्राह्यत्वादिति भावः ।। अत इति ।। प्रत्येकं भूतेषु लयकथनादित्यर्थः ।। उक्तेति ।। स्वस्वनियामके लय इत्युक्तव्यवस्थेत्यर्थः ।। ६ ।। अ० ५ ।।
  
६. समनाधिकरणम्
।। ॐ समना चाऽसृत्युपक्रमादमृतत्वं चाऽनुपोष्य ॐ ।। ७ ।।
देशतः कालतश्च व्याप्त्या समो ना परमपुरुषो यस्याः सा समना । संसारानुपक्रमात्स्वत एवामृतत्वं तस्याः । बृहच्छ्रुतिश्च-
 ‘द्वौ वाव सृत्यनुपक्रमौ प्रकृतिश्च परमश्च द्वावेतौ नित्यमुक्तौ नित्यौ च सर्वगतौ चैतौ ज्ञात्वा विमुच्यते’ इति । नैतावता साम्यम् ।। ७ ।।
 
तत्त्वप्रकाशिका
अत्र प्रकृतेर्विष्णौ लयाभावसमर्थनादस्ति शास्त्रादिसङ्गतिः । प्रकृतेर्भगवति लयेऽधिकारित्व-प्रसङ्गादुक्तबाध इत्युपपादनीयमेतत् । प्राणादुत्तमा प्रकृतिर्विषयः । परमात्मनि लीयते न वेति सन्देहः। भगवदधीनत्वं नित्यमुक्तत्वं च सन्देहबीजम् । लीयत इति पूर्वः पक्षः । भगवदधीनत्वात् । न च तदनिर्णायकम् । ‘तेजः परस्यां देवतायाम्’ इति विशेषश्रुतेश्च । अन्यथा वागादीनां मनःप्रभृतिषूक्तलयोऽपि न स्यात् । न च प्रकृतेरसंसारित्वस्योक्तत्वाल्लयाभावः । असंसारित्व-स्यैवानुपपत्तेः । तथात्वे भगवता सर्वसाम्यापातात् । न च गुणान्तरवैषम्यम् । नित्ससंसारराहित्ये सर्वगुणोपपत्तेः । न च सर्वसाम्यमङ्गीकर्तुं शक्यम् । सिद्धान्तविरोधात् । अतस्तस्यास्संसारि-त्वाद्भगवति लयसद्भावादधिकारित्वेनाधिकारिणां प्राणावसानत्वोक्तिरयुक्तेति । सिद्धान्तयत्सूत्र-मुपन्यस्य व्याचष्टे ।। समनेति ।। अत्राद्यश्चशब्दः पूर्वसूत्रान्नञोऽनुकर्षार्थः । न प्रकृतिर्लीयते । यतस्तस्या अनुपोष्यानुपास्य स्वत एवामृतत्वम् । न हि नित्यमुक्ताया लक्ष्म्या लयः सम्भवति । नित्यमुक्तत्वमेव तस्याः कुतः । कदापि संसारोपक्रमणाभावात् । तदपि कुतः । परमपुरुषवन्नित्य-त्वात्सर्वगतत्वाच्च । न हि संसारित्वे तदुपपत्तिरिति भावः । एतेन ‘तदधीनत्वात्’ इति प्रत्युक्तम् । न च श्रुतिविरोधः । अतिसामीप्यार्थतयोपपत्तेः । ‘हरेरत्यन्तसामीप्यं लयो लक्ष्म्याः प्रकीर्तितः’ । इति वचनात् । यदुक्तं प्रकृतेरीश्वरवन्नित्यसर्वगतत्वेनानुपक्रान्तसंसारित्वान्नित्य- मुक्तत्वं तत्कुत इत्यत आह ।। बृहदिति ।। नन्वेवं प्रकृतेरपि नित्यमुक्तत्वाङ्गीकारे भगवता सर्वसाम्यमापतितमित्यत आह ।। नेति ।। ७ ।।
 
भावदीपः
ॐ समना च असृत्युपक्रमादमृतत्वं चानुपोष्य ॐ ।। ७ ।। लयाभावेति ।। लयापवाद-स्यापि लयोक्तिपरपादादिसङ्गतत्वादिति भावः । संमतमेतत्पूर्वतन्त्रादावपि । एतेन तदधीनत्वविशेषश्रुत्यादिरूपपूर्वसिद्धान्तन्यायेन पूर्वपक्षप्रवृत्तेरापवादिक्यनंतरसङ्गतिरपि सूचिता ।। उक्तेति ।। कामादितरत्र तत्र चेत्यत्रोक्तोपासनानधिकारित्वबाध इत्यर्थः । यद्वा इयदित्यत्रोक्तेत्यर्थः । प्रकृतेरप्रकृतत्वशङ्कानिरासायाह ।। प्राणादिति ।। यद्वा परमात्मनि लीयते न वेत्येवंरूपसंदेहादिघटनायोक्तम् ।। प्राणादिति ।। कामादिति नयसिद्धत्वादाह ।। भगवदित्यादि ।। अस्य पूर्वापवादरूपत्वात्तदधीनत्वविशेषश्रुतिभ्यां पूर्वसिद्धान्तरीत्यैवेह पूर्वपक्षं भाष्यादौ कण्ठतोऽनुक्तमप्यर्थादुक्तप्रायं स्वयं व्यनक्ति । लीयत इतीत्यादिना ।। वागादिवदिति भावः । उक्तहेतोरप्रयोजकत्वं निराह ।। अन्यथेति ।। उक्तहेतुद्वयभावेऽपि लयाभाव इत्यर्थः । प्रागुक्तप्रयोगे संसारित्वमुपाधिः तस्य च वागादौ साध्यव्यापकस्य साधनवतः पक्षाद्व्यावृत्तत्वेन लयरूपसाध्यस्यापि व्यावर्तकत्वादिति शङ्कते ।। न चेति ।। उक्तत्वात् कामादित्यत्रेति भावः ।
तदाक्षेपेण पूर्वपक्षप्रवृत्तिं असृत्युपक्रमादिति सौत्रहेतुव्यावर्त्यमाह ।। असंसारित्वस्यैवेति ।। एतेन कामादित्यनेनागतार्थत्वं विभावितं ध्येयम् । कुतोऽनुपपत्तिरित्यतः संसाराभावादिना सर्वेषां साम्यमेवेश्वरेणेत्यन्यत्रोक्तं तदपीतेरिति सूत्रव्यावर्त्यं बाधकमुक्त्वा अनुपपत्तिं व्यनक्ति ।। तथात्व इति ।। सर्वपदतात्पर्यं शङ्कोत्तराभ्यां व्यनक्ति ।। न चेत्यादिना ।। असंसारित्वादन्यगुणैर्वैषम्यमित्यर्थः । इष्टापादनत्वं निराह ।। न चेति ।। संसारित्वमिति न्यायविवरणांशतात्पर्यं विवृण्वन्नेव फलोक्त्योपसंहरति ।। अत इति ।। असंसारित्वे भगवता सर्वसाम्यापत्तिरूपबाधकादित्यर्थः ।। प्राणावसानत्वोक्तिरिति ।। इयदामननादित्यत्रेति भावः । एतेनाधिकारिणां प्राणावधित्वनिर्णयात् श्रियोऽनधिकारित्वाल्लयायोग इति प्रत्युक्तम् । तस्यैवाक्षेपादिति ।। छ ।। 
अन्तिमचशब्दस्यावधारणार्थत्वं स्वत एवेति भाष्येण चशब्दोऽवधारण इति तत्वप्रदीपोक्त्या च व्यक्तमिति आद्यस्यार्थं स्वयमाह ।। आद्य इति ।। प्रकरणाल्लीयत इत्यन्वेति । प्राणादुत्तमत्वेन श्रौततेजःपदेन च प्रकृतिर्बुद्धौ सन्निधापितेति भावः । तत्र हेतुतया व्युत्क्रमेण सूत्रभाष्ये योजयति ।। यत इत्यादिना ।। आत उत्वं छान्दसमित्युपेत्याह ।। अनुपास्येति ।। एतस्य व्याख्यानं स्वत एवेत्येतदिति दर्शयति ।। स्वत एवेति ।। चशब्दार्थ एवेति भावः । हेतोरप्रयोजकत्वं निराह ।। न हीति ।। उपक्रमणं सम्बन्धः । तत्पदोक्तितात्पर्यं कदापीति । देशत इत्यादेर्भावार्थः परमेत्यादि । देहतोऽपि नित्यत्वाच्च ेत्यर्थः । हेत्वोरसिद्धिरव्याप्तिश्च निरसिष्यत इति भावः । अप्रयोजकतां हेतोर्निराह ।। न हीति ।। प्रागुक्तलयानुमानविरोध इत्यत आह ।। एतेनेति ।। सर्वगत्वादिना लयप्रयोजकसंसाराभावकथनेनेत्यर्थः । प्रत्युक्तं सोपाधिकत्वेन निरस्तमित्यर्थः ।। श्रुतीति ।। तेजः परस्यामिति श्रुतीत्यर्थः ।। अतिसामीप्येति ।। गुरौ वसतीतिवदिति भावः । एकादशस्कन्धे चतुर्विंशाध्यायतात्पर्योक्तमाह ।। हरेरिति ।। नित्येति ।। नित्यत्वेन सर्वगतत्वेन चेत्यर्थः । पूर्वसूत्रोक्तामृतत्वहेतोस्तर्कपराहतिनिरासकत्वेनोत्तरसूत्र सम्बन्धभाष्य-मवतारयति ।। नन्विति ।। एवं नित्यसर्वगतत्वेनेत्यर्थः ।। ७ ।।
 
सूत्रभाष्यम्
ॐ तदपीतेः संसारव्यपदेशात् ॐ ।। ८ ।।
‘समावेतौ प्रकृतिश्च परमश्च नित्यौ सर्वगतौ नित्यमुक्तावसमावेतौ प्रकृतिश्च परमश्च विलीनो हि प्रकृतौ संसारमेति विलीनः परमे ह्यमृतत्वमेती’ति सौपर्णश्रुतेः ।। ८ ।।
 
तत्त्वप्रकाशिका
नित्यमुक्तत्वाद्यस्तीत्येतावता न प्रकृतिपुरुषयोः सर्वसाम्यमित्येतत्कुत इति । तत्र हेतुतया सूत्रं पठित्वा तदुपात्तश्रुतिमेवोदाहरति ।। तदिति ।। प्रकृतिपुरुषयोर्नित्यत्वादिना साम्यमेव न तु सर्वसाम्यम् । प्रकृतौ विलयस्य संसारहेतुत्वेनेश्वरे लयस्य मुक्तिहेतुत्वेन श्रुतिसिद्धत्वात् । मोचकत्वामोचकत्ववतोः सर्वसाम्यायोगादिति भावः ।। ८ ।।
 
भावदीपः
ॐ तदपीतेः संसारव्यपदेशात् ॐ ।। ८ ।। भाष्यं विवृण्वन्नेवोत्तरवाक्यमवतारयति ।। नित्येति ।। हेतुहेतुमद्भावं पूर्वोत्तरभाष्यार्थयोर्व्यनक्ति ।। प्रकृतीति ।। भाष्ये साम्यपदं सर्वसाम्यपरमित्युपेत्य सर्वपदव्यावर्त्यं व्यनक्ति ।। नित्यत्वेत्यादि ।। श्रुत्युक्तनित्यसर्वगतत्व-नित्यमुक्तत्वसाम्यमेवेत्यर्थः । प्रकृतावित्यादिना सूत्रस्येहेश्वरापीतेर्मुक्तिव्यपदेशादित्यस्यापि उपलक्षकत्वमुपेत्य तदक्षरार्थोऽप्युक्तो भवति । तत्वप्रदीपे तु तदापीतेरिति पाठमुपेत्या-पीतिर्नाम स्वाप्ययोऽयं समुद्दिष्टस्तदन्येषामदर्शनमित्युक्त्या अन्यैरज्ञातप्रवेशः । नैतावानेव किन्तु आसमन्तादपीतिः । स्वस्याप्यविज्ञातप्रवेशस्तस्यामिति वक्तुं तदापीतेरित्युक्तमिति व्याख्यातम् । हेतोरप्रयोजकत्वं निराह ।। मोचकत्वेति ।। ८ ।।
 
सूत्रभाष्यम्
ॐ सूक्ष्मं प्रमाणतश्च तथोपलब्धेः ॐ ।। ९ ।।
सूक्ष्मत्वं चाधिकं ब्रह्मणः प्रकृतेः । ज्ञानानन्दैश्वर्यादिप्रमाणाधिक्यं च ।
‘सर्वतः प्रकृतिः सूक्ष्मा प्रकृतेः परमेश्वरः ।
 ज्ञानानन्दौ तथैश्वर्यं गुणाश्चान्येऽधिकाः प्रभोरि’ति च तुरश्रुतिः ।। ९ ।।
तत्त्वप्रकाशिका
हेत्वन्तरेण प्रकृतिपुरुषयोः सर्वसाम्यं प्रतिषेधयत्सूत्रं पठित्वा व्याचष्टे ।। सूक्ष्ममिति ।। ‘प्रकृतेरपि ब्रह्म सूक्ष्मं ज्ञानानन्दादिगुणपरिमाणेन चाधिकं सर्वतः’ इति श्रुतेः । ततोऽपि न सर्वसाम्यमिति भावः ।। ९ ।।
 
भावदीपः
ॐ सूक्ष्मं प्रमाणतश्च तथोपलब्धेः ॐ ।। ९ ।। सूत्रे चशब्दादाह ।। हेत्वंतरेणेति ।। न केवलं तदुभयाप्ययस्य बन्धमुक्तिव्यपदेशबलात् । किंतु परमसूक्ष्मत्वादिहेतुनापीत्यर्थः । भाष्यसूत्राविसंवादाय सूत्राक्षराणि योजयति ।। प्रकृतेरपीति ।। अधिकमिति शेषं मत्वाऽऽह ।। अधिकमिति ।। उपलब्धेरित्यस्यार्थः । सर्वत इति श्रुतेरिति । पूर्वसाध्यानुषङ्गमुपेत्याह ।। ततोऽपीति ।। ९ ।।
 
सूत्रभाष्यम्
ॐ नोपमर्देनातः ॐ ।। १० ।।
अतस्तस्य ये विशेषगुणास्तेषामनुपमर्देनैव साम्यम् ।
‘देशतः कालतश्चैव समा प्रकृतिरीश्वरे ।
 उभयोरप्यबद्धत्वं तदबन्धः परात्मनः ।
 स्वत एव परेशस्य सा चोपास्ते सदा हरिम् ।।
 प्रकृतेः प्राकृतस्यापि ये गुणास्ते तु विष्णुना ।
 नियता नैव केनापि नियता हि हरेर्गुणा’ इति भविष्यत्पर्वणि ।। १० ।।
तत्त्वप्रकाशिका
यदि प्रकृतेर्न पुरुषेण सर्वसाम्यं तर्हि नित्यमुक्तत्वादिसाम्यमपि न स्यात् ब्रह्मादिवत् । तथा च लयसद्भाव इत्याशङ्कां परिहरत्सूत्रमुपन्यस्य व्याचष्टे ।। नेति ।। अतः साम्यतदभावयोरेवं साधितत्वाद्ये परमेश्वरस्यासाधारणगुणाः स्वातन्त्र्यादयस्तेषामसाधारण्यमनुपमृद्यास्त्येव प्रकृतेः पुरुषेण नित्यमुक्तत्वादिसाम्यमिति भावः । यदि नित्यमुक्तत्वादिसाम्यं तर्ह्यस्त्येव विशेषगुणो-पमर्दः । नित्यमुक्तत्वे प्रकृतेः स्वातन्त्र्यादेरप्यापातादित्यत आह ।। देशत इति ।। ईश्वरे ईश्वरेण । एवं नित्यमुक्तत्वादिसाम्येऽपि न स्वातन्त्र्यादि प्रकृतेरित्येतदुच्यते ।। तदबन्ध इति ।। १० ।।
 
भावदीपः
ॐ नोपमर्देनातः ॐ ।। १० पूर्वयोगद्वयोक्तार्थे बाधकनिरासकत्वेनोत्तरयोगमवतारयति ।। यदीति ।। भाष्यं व्याचष्टे ।। अत इति ।। श्रियः सर्वसाम्येऽपि नेशगुणोपमर्द इत्यतोऽसाधारण्यमनुपमृद्येत्युक्तम् ।। विशेषगुणेति ।। विशेषगुणासाधारण्योपमर्द इत्यर्थः । समानार्थकयोगे तृतीयोक्तेराह ।। ईश्वरेणेति ।। स्मृतिशेषोक्तेरुपयोगमाह ।। एवमिति ।। 
 
सूत्रभाष्यम्
ॐ अस्यैव चोपपत्तेरूष्मा ॐ ।। ११ ।।
‘द्विधा हीदमवदृश्यते ऊष्मावदनूष्मावच्च । तत्रोष्मावत्परं ब्रह्म यन्न जिघ्रन्ति न पश्यन्ति न ृण्वन्ति न विजानन्ति । अथानूष्मावत्प्रकृतिश्च प्राकृतं च यन्न जिघ्रन्ति जिघ्रन्ति च यन्न पश्यन्ति पश्यन्ति च यन्न शृण्वन्ति शृृण्वन्ति च यन्न जानन्ति जानन्ति च’ इति सौपर्णश्रुतेः किञ्चित्साम्योपपत्तेः ।। ११ ।।
 
तत्त्वप्रकाशिका
युक्त्यन्तरेण किंचित्साम्यं समर्थयत्सूत्रं पठित्वा व्याचष्टे ।। अस्यैवेति ।। ईश्वरस्योष्मावत्त्वं प्रकृतेरूष्मावत्त्वामनूष्मवत्त्वं च वदन्ती श्रुतिरस्यैवार्थस्य किंचित्साम्यस्योपपत्तेरर्थे भवत्युपपादिका भवति । अतोऽप्यस्ति किंचित्साम्यमिति भावः ।। ११ ।।
 
भावदीपः
ॐ अस्यैव चोपपत्तेरूष्मा ॐ ।। ११ ।। सूत्रे चशब्दादाह ।। युक्तयन्तरेणेति ।। न केवलमतीतयोगैरुक्तसाम्यं तदभावान्यथानुपपत्त्या । किन्तु धर्मान्तरवैलक्षण्ययुक्त्याऽपी-त्यर्थः । सूत्रे ऊष्मपदमूष्मपदघटितश्रुतिपरमिति ज्ञानपादे समन्वारम्भणादित्यित्रैवोक्तं मत्वा सूत्राक्षरार्थमाह ।। ईश्वरस्येति ।। ११ ।।
 
सूत्रभाष्यम्
ॐ प्रतिषेधादिति चेन्न शारीरात् ॐ ।। १२ ।।
‘असमो वा एष परो न हि कश्चिदेवं दृश्यते सर्वे ह्येतेऽणवो जायन्ते च म्रियन्ते च छिद्रा ह्येते भवन्ति । अथ परो न जायते न म्रियते पूर्णश्चैष भवती’ति चतुर्वेदशिखायां साम्यप्रतिषेधान्नेति चेन्न । शारीराद्धि साम्यं प्रतिषिध्यते ।। १२ ।।
 तत्त्वप्रकाशिका
किंचित्साम्यमाक्षिप्य समादधत्सूत्रमुपन्यस्याक्षेपांशं तावद् व्याचष्टे ।। प्रतिषेधादिति ।। न च प्रकृतिपुरुषयोर्देशकालव्याप्त्यादिनापि साम्यम् । ‘असमो वा एष परमः’ इति श्रुतौ परमेश्वरस्यैव नित्यसर्वगतत्वादि । अन्येषां तदभावमुक्त्वा प्रतिषिद्धत्वात् । अतोऽस्ति प्रकृतेर्लय इति भावः । छिद्रा दोषिणः । पूर्णः सर्वगतः । चशब्दाददोषश्च । परिहारांशं व्याचष्टे ।। नेति ।। भवेदेतद्यद्येतस्यां श्रुतौ प्रकृतेर्भगवत्साम्यप्रतिषेधो भवेत् । नैतदस्ति । किं तर्हि शरीरेणैव साम्यमीश्वरस्य प्रतिषिध्यते । तस्य शरीरत्वेन नित्यसर्वगतत्वाद्ययोगादिति भावः ।। १२ ।।
 
भावदीपः
ॐ प्रतिषेधादिति चेन्न शारीरात् ॐ ।। १२ ।। साध्यार्पकतया किञ्चित्साम्यमिति पदमनुवर्त्य नञध्याहारेणान्वयमुपेत्य भाष्यं व्याचष्टे ।। न च प्रकृतीति ।। इति चतुर्वेदशिखायामित्यस्यार्थ इति श्रुताविति । साम्येत्यतः प्राक् भाष्ये शेषमाह ।। परमेत्यादि ।। सर्वे हीत्यादिनोक्त्वाऽसमो वेत्यादिपूर्वांशेन प्रतिषिद्धत्वात्साम्यस्येत्यर्थः । नेत्यादिभाष्यं व्याचष्टे ।। भवेदित्यादिना ।। शारीरपदोक्तिसूचितयुक्तिमाह ।। तस्येति ।। १२ ।।
 
सूत्रभाष्यम्
ॐ स्पष्टो ह्येकेषाम् ॐ ।। १३ ।।
‘अथातः समाश्चासमाश्चाभिधीयन्ते समासमाश्चाथ समानि ब्रह्मणो रूपाणि यैरुत्पत्तिः स्थितिर्लयो नियतिरायतिश्चैकं ह्येवैतद्भवत्यथासमा ब्रह्मेन्द्रो रुद्रः प्रजापतिर्बृहस्पतिर्ये के च देवा गन्धर्वा मनुष्याः पितरोऽसुरा यत्किञ्चेदं चरमचरं चाथ समाऽसमा प्रकृतिर्वाव समाऽसमा सैषा हि नित्याऽजरा तद्वशा चे’ति स्पष्टो हि माध्यन्दिनायनानां समादिवादः ।। १३ ।।
 
तत्त्वप्रकाशिका
नन्वस्याः श्रुतेः सामान्यरूपत्वादत्र शारीरेण साम्यं प्रतिषिध्यते परमात्मनो न प्रकृतेरिति कुत इत्याक्षिपति ।। कुत इति ।। तत्परिहाराय सूत्रं पठित्वा व्याचष्टे ।। स्पष्ट इति ।। सत्यमियं सामान्यश्रुतिरिति तथाप्युक्तं युज्यते । यतः स्पष्टश्रुतौ जीवानामेवासमत्वमुक्त्वा प्रकृतेः समासमत्वमुच्यते । विशेषश्रुत्या च सामान्यश्रुतेर्बाधोपपत्तेरिति भावः । आयतिः प्रवृत्तिः । प्रजापतिर्दक्षः ।। १३ ।।
भावदीपः
ॐ स्पष्टो ह्येकेषाम् ॐ ।। १३ ।। सूत्रादौ हिर्हेतावित्युपेत्य साध्यमध्याहृत्य भाष्यं योजयति ।। सत्यमित्यादिना ।। समादिवाद इत्यस्यार्थमाह ।। असमत्वमुक्त्वेत्यादि ।।१३।।
 
सूत्रभाष्यम्
ॐ स्मर्यते च ॐ ।। १४ ।।
‘मत्स्यकूर्मवराहाद्याः समा विष्णोरभेदतः ।
 ब्रह्माद्यास्त्वसमाः प्रोक्ताः प्रकृतिश्च समासमे’ति वाराहे ।। १४ ।।
।। इति समनाधिकरणम् ।। ६ ।।
तत्त्वप्रकाशिका
न केवलं सामान्यश्रुतेर्विशेषश्रुत्या बाधोऽपि तु विशेषस्मृत्या चेत्यर्थप्रतिपादकं सूत्रमुपन्यस्य तां स्मृतिमुदाहरति ।। स्मर्यते चेति ।। अतः प्रकृतेरीश्वरवन्नित्यमुक्तत्वादिना लयाभावाद्युक्तं प्राणावसानत्वमधिकारिणामिति सिद्धम् ।। १४ ।।
भावदीपः
ॐ स्मर्यते च ॐ ।। १४ ।। सौत्रचशब्दार्थाभिव्यक्तिर्न केवलमित्यादि ।। अत इति ।। देशकालव्याप्त्येशेन किञ्चित्साम्यभावादित्यर्थः ।। नित्यमुक्तत्वादिनेति ।। कदापि संसारित्वाभाव आदिपदार्थः ।।
  
७. लयाधिकरणम्
ॐ तानि परे तथा ह्याह ॐ ।। १५ ।।
प्राणद्वारेण सर्वाणि दैवतानि परमात्मनि विलीयन्ते । ‘सर्वे देवाः प्राणमाविश्य देवे मुक्ता लयं परमे यान्त्यचिन्त्य’ इति कौषारवश्रुतिः ।। १५ ।।
।।  लयाधिकरणम् ।। ७ ।।
 
तत्त्वप्रकाशिका
अत्र चतुर्मुखेतरदेवानां मोक्षे भगवत्प्राप्तिसमर्थनादस्ति शास्त्रादिसङ्गतिः । अन्यथा ज्ञानिनां मोक्षाभावप्रसङ्गात्समर्थनीयमेतत् । ‘सर्वे देवा भूतेषु विशन्ति’ इत्युक्तं, ते देवा अत्र विषयः । भगवति लीयन्त उत नेति सन्देहः । उभयथापि सम्भवः सन्देहबीजम् । न देवानां हरौ लयः इति पूर्वः पक्षः । ‘प्रतिबिम्बो हरेः प्राणः प्राणस्यान्याः कलाः क्रमात्’ इति वचनात्सर्वदेवानां क्रमेण प्राणप्रतिबिम्बत्वात्तस्यैकस्यैव परमात्मप्रतिबिम्बत्वात्प्रतिबिम्बस्यैव बिम्बे लयनियमात् । अतो वेदगर्भेतरदेवानां परमात्मनि लयाभावाज्ज्ञानिनामपि मोक्षाभाव इति । सिद्धान्तयत्सूत्रं पठित्वा व्याचष्टे ।। तानीति ।। येषां देवानां पूर्वं भूतप्रवेशो निगदितस्तानि सर्वाणि दैवतानि परमात्मनि विशन्त्येव । न च प्राणप्रतिबिम्बत्वविरोधः । तत्प्रतिबिम्बत्वेन तद्द्वारा परमात्मनि लयाङ्गीकारात् । न च देवानां तदभाव एव । सामान्यतोऽशेषजीवानां भगवत्प्रतिबिम्बत्वात् । विरिञ्चप्रविष्टानां विरिञ्चस्य चेश्वरप्रवेशे परमात्मप्रवेशस्यापरिहार्यत्वात् । न चात्र प्रमाणाभावः । ‘सर्वे देवाः’ इति विशेषश्रुतिसद्भावादेवेति भावः । अतो देवानां परमात्मनि लयसद्भावाद्युक्तमुक्तमिति सिद्धम् ।।
 
भावदीपः
।। ॐ तानि परे तथा ह्याह ॐ ।। १५ ।। चतुर्मुखेत्यादि ।। एतेन पूर्वत्र विलीनः परमे ह्यमृतत्वमेतीत्युक्तावस्तु तर्हि सोऽध्यक्ष इत्युक्तस्य प्राणस्य मोक्षः न तु भूतेष्वित्यादि-नोक्तदेवानामिति शङ्कोदयात्पूर्वसङ्गतिरपि सूचिता । ज्ञानिनामित्यादि ।। तथा चानियम इत्युक्तिरयुक्ता स्यादिति भावः । उभयथापीति ।। स्वोत्तमेषु लयस्य परंपरया हरौ प्रवेशेनाप्रवेशेन च सम्भव इत्यर्थः । अन्यदेवानां प्राणाधीनत्वात् । तत्प्राप्तिनियमात्परप्राप्ति-र्नास्त्येवेत्यन्यत्रोक्तप्रतिज्ञाहेतू विवृणोति ।। न देवानामिति ।। प्रतिबिम्बत्वादिति ।। प्राणाधीनत्वादित्यर्थः । किञ्चित्तत्सदृशत्वे सति तदधीनत्वस्यैव प्रतिबिम्बशब्दार्थत्वेनात एव चोपमेत्यत्र व्यक्तत्वात् हेतोरसिद्धिनिरासाय इति वचनादित्युक्तम् ।। अत इति ।। प्राण एव देवानां लयस्य न्यायप्राप्तत्वादित्यर्थः ।। छ ।। सौत्रतच्छब्दार्थव्यक्तिपूर्वं सूत्राक्षरार्थतया भाष्यं व्याचष्टे ।। येषामिति ।। पूर्वं भूतेष्वित्यादौ । अत्र सर्वाणि दैवतानीत्युक्त्या सम्यग्दर्शितदैवभागमात्रग्रहः । वर्णाश्रमाचाररता मनुष्या धर्मं मनुं सोऽपि समेति काल इत्युक्तेरित्युक्तं तत्वप्रदीपे । प्रागुक्तशङ्कानिरासकतया प्राणद्वारेणेत्येतद् व्यनक्ति ।। न चेत्यादिना ।। तद्द्वारेति ।। भूतपूर्वगत्या प्राणशब्दितविरिञ्चद्वारेत्यर्थः । अत्र विरिञ्च-प्रवेशोऽप्यनन्तगरुडयोरन्यतरद्वारा ज्ञेयः ।। तदभाव एवेति ।। भगवत्प्रवेशाभाव एवेत्यर्थः । हेत्वभावादिति भावः ।। सामान्यत इत्यादि ।। आभास एव चेत्यादौ तथोक्तेरिति भावः ।। न चात्रेति ।। प्राणद्वारा परानुप्रवेशे विशेषप्रमाणाभाव इत्यर्थः ।। अत इति ।। युक्तिश्रुत्योर्भावादित्यर्थः ।। उक्तमिति ।। अनियमः सर्वेषामित्युक्तमित्यर्थः ।। १५ ।।
 
८. अविभागाधिकरणम्
ॐ अविभागो वचनात् ॐ ।। १६ ।।
‘एते देवा एतमात्मानमनुविश्य सत्याः सत्यकामाः सत्यसङ्कल्पा यथानिकाम-मन्तर्बहिः परिचरन्ती’ति गौपवनश्रुतिः । तत्परमेश्वरकामाद्यविभागेनैव तेषां सत्यकामत्वम् । ‘कामेन मे कामः आगाद्धृदयाद्धृदयं मृत्योरिति वचनात् ।
‘मुक्तानां सत्यकामत्वं सामर्थ्यं च परस्य तु ।
 कामानुकूलकामत्वं नान्यत्तेषां विधीयत’ इति ब्राह्मे ।। १६ ।।
इति अविभागाधिकरणम् ।। ८ ।।
 
तत्त्वप्रकाशिका
अत्र देवानां मुक्तौ भगवदधीनत्वसमर्थनादस्ति शास्त्रादिसङ्गतिः । अन्यथा भगवतः सर्वोत्तमत्वहानिप्रसङ्गात्समर्थनीयमेतत् । देवा एव प्रकृता विषयः । किं मुक्तौ स्वतन्त्रा वर्तन्त उतास्वतन्त्रा इति सन्देहः । मुक्तत्वं स्वातन्त्र्यस्य भगवद्धर्मत्वं च सन्देहबीजम् । स्वतन्त्रा एव वर्तन्त इति पूर्वः पक्षः । मुक्तत्वादेव । अस्वातन्त्र्ये संसारिवद्दुःखादिप्राप्तेः । ‘एते देवाः’ इति सायुज्यं प्राप्तानां देवानां सत्यकामत्वादिश्रुतेश्च । न हि परतन्त्रेषु सत्यकामत्वादि सम्भवति । अतो मुक्तानामपि स्वातन्त्र्यात्परमात्मनः सर्वोत्तमत्वोक्तिर्विरुद्धेति । सिद्धान्तयत्सूत्रमुपन्यस्य व्याचष्टे ।। अविभाग इति ।। परमात्माधीना एव मुक्ता न तु स्वतन्त्राः । न चैवं श्रुत्यादिविरोधः । श्रुतिर्यत्सत्यकामत्वं वक्ति तत्तेषां सत्यकामत्वं परमेश्वरेच्छानुसारेणैवेत्यङ्गीकारात् । अत एव न दुःखादिप्राप्तिः । यदा खलु भगवदिच्छाननुसारेणेच्छति तदा तदलाभेन दुःखादि स्यात् । मुक्तास्तु भगवत्कामानुसारेणैव कामयन्तेऽतो भगवत्कामनिमित्तेन मुक्तकामानन्तरमेव कामितप्राप्तेरस्व-तन्त्राणामपि सत्यकामत्वाददुःखित्वाद्युपपन्नमिति भावः । सत्या नित्याः । सत्यकामत्वश्रुतेः कुतोऽमुख्यार्थतेत्यत आह ।। कामेनेति ।। मृत्योः कामेनेच्छया मे कामः कामितमागात् । आगतं तदिच्छानन्तरप्राप्तत्वात् । कथमीश्वरेच्छया ममेच्छा भगवदिच्छानुसारिणीत्यर्थः । अत्र स्मृतिं चाह ।। मुक्तानामिति ।। सामर्थ्यं चेश्वराधीनमिति शेषः । अतो मुक्तानामस्वातन्त्र्याद्विष्णोरेव सर्वोत्तमत्वमिति सिद्धम् ।। १६ ।। अ०८ ।।
 
भावदीपः
ॐ अविभागो वचनात् ॐ ।। १६ ।। भगवदित्यादि ।। एतेन पूर्वत्रोक्ततदधीनत्वरूप-भगवत्प्रतिबिम्बत्वाक्षेपसमाधिरूपत्वादस्य पूर्वानन्तर्यमिति सूचितम् ।। सर्वोत्तमत्वेति ।। तथा च व्यतिहारादिनयोक्तार्थो न युक्त इति भावः ।। भगवद्धर्मत्वं चेति ।। तदनन्यत्वादि-नयसिद्धत्वात्तस्येति भावः । मुक्तानामिति भाष्यसूचितहेतुमाह ।। मुक्तत्वादिति ।। हेतोरप्रयोजकत्वनिरासार्थं सत्यसङ्कल्पत्वादेरीश्वरसङ्कल्पानुसारित्वनियमे संसारसमानधर्मत्वं मुक्तेरित्यन्यत्रोक्तं तात्पर्यतो विपक्षबाधकत्वेन विवृणोति ।। अस्वातन्त्र्य इति ।। हेतूच्छित्तिरेव बाधिकेत्यर्थः । एत इत्यादिभाष्यसूचितहेत्वन्तरमाह ।। एत इति ।। भाष्योक्तश्रुतेश्चेत्यर्थः । हेतोरप्रयोजकत्वं निराह ।। न हीति ।। अत इति ।। मुक्तत्वात्सत्यकामत्वादिमत्त्वाच्चेत्यर्थः ।। छ ।। सङ्गतत्वलाभाय प्रागुक्तश्रुतियुक्ति-निरासकतया सूत्रभाष्ये व्याकुर्वन् फलितार्थं तावदाह ।। परमात्मेति ।। श्रुत्यादीत्यादिपदेन मुक्तत्वयुक्तिः । श्रुतिः एत इत्यादिश्रुतिः । भाष्यं योजयति ।। श्रुतिर्यदित्यादिना ।। प्रागुक्तविपक्षबाधकमपि निराह ।। अत एवेति ।। एतदेव व्यनक्ति ।। यदेत्यादिना ।। अमुख्यार्थतेति ।। भगवत्कामनिमित्तेन मुक्तकामानंतरमेव कामितप्राप्तिमत्त्वादिरूपामुख्यार्थ-तेत्यर्थः । हृदयादिश्रुतिशेषमवतार्य व्याचष्टे ।। कथमिति ।। फलितार्थमाह ।। भगवदिति ।। अत्रेति ।। सत्यकामत्वश्रुतेरमुख्यार्थत्व इत्यर्थः ।। अत इति ।। श्रुतियुक्त्योरन्यथोपपत्त्या पारतन्त्र्याविरोधकत्वादित्यर्थः ।। १६ ।। अ० ८ ।।
 
९. तदोकोऽधिकरणम्
ॐ तदोकोऽग्रज्वलनं तत्प्रकाशितद्वारो विद्यासामर्थ्यात्तच्छेषगत्यनुस्मृतियोगाच्च हार्दानुगृहीतः शताधिकया ॐ ।। १७ ।।
उत्क्रान्तिकाले हृदयस्याग्रे ज्वलनं भवति । ‘तस्य हैतस्य हृदयस्याग्रं प्रद्योतत’ इति श्रुतेः । तत्प्रकाशितद्वारो निष्क्रामति । विद्यासामर्थ्यात् ।
‘यं यं वाऽपि स्मरन्भावं त्यजत्यन्ते कलेवरम् ।
 तं तमेवैति कौन्तेय सदा तद्भावभावितः’ ।।
इति स्मृतेर्विद्याशेषगत्यनुस्मरणयोगाच्च ।
‘आचार्यस्तु ते गतिं वक्ते’ति हि लिङ्गम् ।
‘हृदिस्थेनैव हरिणा तस्यैवानुग्रहेण तु ।
 उत्क्रान्तिर्ब्रह्मरन्ध्रेण तमेवोपासतो भवेदि’ति चाध्यात्मे ।
‘शतं चैका च हृदयस्य नाड्यस्तासां मूर्धानमभिनिःसृतैका ।
 तयोर्ध्वमायन्नमृतत्वमेति विष्वगन्या उत्क्रमणे भवन्ती’ति च ।। १७ ।।
 तत्त्वप्रकाशिका
अत्र देवानां मोक्षमुक्त्वा मनुष्याणां मुक्त्यर्थं देहोत्क्रमणस्याज्ञमरणविलक्षणत्वसमर्थनादस्ति शास्त्रादिसङ्गतिः । अन्यथा ज्ञानस्यातिशयासिद्धेः साधनीयमेतत् । देवानामन्योन्यप्रवेशेन देहलयो भवतीत्युक्तम् तेनेतरज्ञानिनां देहादुत्क्रमणं सिध्यति । तज्ज्ञानिनां देहादुत्क्रमणं विषयः । किं पृथग् जनमरणवदेव भवत्युत वैलक्षण्येनेति सन्देहः । मरणत्वं ज्ञानिसम्बन्धित्वं च सन्देहबीजम् । पृथग्जनमरणवदेवेति पूर्वः पक्षः । तस्याप्यन्यमरणवत्प्रारब्धनिबन्धनत्वात् । न च तदा प्रारब्धाभावः तस्य देहत्यागाद्यवसानत्वात् । न च सत्यपि प्रारब्धकर्मणि विलक्षणं ज्ञानिमरणं विशेषकारणाभावात् । अतो ज्ञानिमरणस्यान्यमरणाविशिष्टत्वान्न ज्ञानस्य सामर्थ्यातिशय इति । सिद्धान्तयत्सूत्रमुपन्यस्य व्याचष्टे ।। तदिति ।। न ज्ञानिमरणस्याज्ञमरणाविशिष्टता । अस्त्येव विशेषः । यत उत्क्रान्तिकाले भगवदोकसो हृदयस्याग्रं प्रकाशत इत्यर्थः । तत्कुत इत्यत आह ।। तस्येति ।। हृदयाग्रप्रकाशनेऽपि ज्ञान्युत्क्रमणस्यान्यमरणस्य को विशेष इत्यत आह ।। तदिति ।। यतो ज्ञानी तेन प्रकाशेन प्रकाशितनाडीद्वारः सन् देहान्निष्क्रामति न तु तथाऽज्ञानी । अतोऽस्ति विशेष इति भावः । ननु ज्ञानिनः प्रारब्धकर्मवतः कथमयं विशेष इत्यत आह ।। विद्येति ।। प्रारब्धकर्मसद्भावेऽपि भगवत्साक्षात्कारसामर्थ्याद्विशिष्टोत्क्रान्तिर्ज्ञानिनो युज्यते । ज्ञानस्य स्वोदयमारभ्यैव फलप्रदत्वादिति भावः । तदुक्तम् ।
प्रारब्धकर्मशेषस्तु विरजातरणावधिः ।
स्वोदयात्फलदं ज्ञानमादेहं कर्म वा रवेः ।। इति ।
यदि ज्ञानसामर्थ्यादेवमुत्क्रमणं भवति तर्हि ज्ञानिनः प्रथममरण एवैवं किं न स्यादित्यत आह ।। यं यमिति ।। न केवलं ज्ञानसामर्थ्येनैवंविधोत्क्रमणं येनातिप्रसङ्गः किं नाम स्वहृदयमारभ्य या ब्रह्मपर्यन्ता गतिस्तस्याः शरीरत्यागकालेऽनुस्मरणाच्च । न चैवं सति ज्ञानिनामुत्क्रमणं ज्ञानफलं न भवति । गत्यनुस्मरणस्य ज्ञानशेषत्वात् । न हीति कर्तव्यतामपेक्षमाणो हेतुरहेतुर्भवति । गत्यनुस्मृतिश्च कर्मावसानसमय एव न मरणान्तरे ।
ज्ञानिनां कर्मयुक्तानां कायत्यागक्षणो यदा ।
विष्णुमाया तदा तेषां मनो बाह्यं करोति हि ।। इति स्मृतेः ।
गत्यनुस्मरणं तत्प्राप्तिकारणमित्येव कुतः । ‘यं यं वापि’ इति स्मृतेरेवेति भावः । ननु तथाऽपि गत्यनुस्मरणं तत्प्राप्तिकारणमिति न विशेषप्रमाणमित्यत आह ।। आचार्यस्त्विति ।। यदि गतिस्मरणमन्तरेणैव तत्प्राप्तिः स्यात्तर्ह्याचार्यस्तु ते गतिं वक्तेति स्मरणार्थं गतिश्रवणं व्यर्थं स्यात् । अतः स्मरणार्थं गतिश्रवणलिङ्गेनास्ति गतिस्मरणस्य तत्प्राप्त्यर्थत्वमिति ज्ञायत इति भावः । ननु किं ज्ञानसामर्थ्येन गत्यनुस्मरणयुक्तेन स्वतन्त्रेणैवमुत्क्रमणं भवति । नेति ब्रूमः । किं तर्हि ज्ञानादिना प्रसन्नस्य भगवतोऽनुग्रहेणैवेत्याह ।। हृदीति ।। हरिणा सह प्रकाशितनाडीद्वारो निष्क्रामतीत्युक्तम् । तत्र नाड्यामपि विशेषोऽस्तीति भावेनाह ।। शतमिति ।। विष्वगुत्क्रमणे लोकान्तरगमनार्थम् ।। १७ ।।
 
 
भावदीपः
ॐ तदोकोग्रज्वलनं तत्प्रकाशितद्वारो विद्यासामर्थ्यात्तच्छेषगत्यनुस्मृतियोगाच्च हार्दानु-गृहीतः शताधिकया ॐ ।। १७ ।। अत्रेति ।। समर्थनादित्यनेनान्वयः । पूर्वतनलयपेटि-कयाऽस्यानन्तरसङ्गतिमाह ।। देवानां मोक्षमुक्त्वेति ।। मुक्तयर्थमिति ।। भगवत्प्राप्तिरूप-मोक्षार्थमित्यर्थः । तेन शास्त्रसङ्गत्युपपादनं बोध्यम् । ननु देवेभ्योऽन्येषामुत्क्रमणमस्ती-त्येतदविचार्य तस्येतरवैलक्षण्यरूपधर्मचिन्तनं अभित्तिचित्रायत इत्यत आह ।। देवानामिति ।। उक्तमिति ।। वाङ्मनसीत्यादिना इतरज्ञानिनामिति ।। एतच्च बाहुल्याभिप्रायम् । प्रत्यक्षोपदेशादित्यत्र भाष्ये केचिदत्रैव मुच्यन्ते नोत्क्रामन्तीति वक्ष्यमाणत्वात् ।। तदिति ।। एवमर्थात्सिद्धमित्यर्थः ।। पृथग्जनेति ।। पामरेत्यर्थः । ‘पामरस्तु पृथग्जनः’ इत्यमरोक्तेः । प्रारब्धकर्मशेषवत्त्वादुत्क्रान्तावविशेषो ज्ञानिन इत्यन्यत्रोक्तप्रतिज्ञाहेतू व्यनक्ति ।। पृथग्जनमरणवदेवेति ।। पृथग्जनानामिव ज्ञानिनामपि मरणमित्यर्थः । शेषपदतात्पर्यं व्यनक्ति ।। न चेत्यादिना ।। देहत्यागादीत्यादिपदेन रविमण्डलप्राप्त्यादिग्रहः । विद्यासामर्थ्यादित्येतद्य्वावर्त्यं शङ्कापूर्वं व्यनक्ति ।। न च सत्यपीत्यादिना ।। अत इति ।। प्रारब्धनिमित्तकत्वाद्विशेषकारणाभावाच्चेत्यर्थः ।।
न चाविशेष इत्यन्यत्रोक्तप्रतिज्ञामेवोक्त्वा तत्र हेतुत्वेन भाष्यं योजयति ।। न ज्ञानीति ।। फलितार्थमाह ।। अस्त्येवेति ।। तदोकत इत्यस्य हृदयस्येति फलितार्थोक्तिपरमिति भावेनाह ।। भगवदिति ।। उत्क्रान्तिकाल इत्यत्र लब्धस्योक्तिरिति भावः । तत्वप्रदीपे तु तदेत्यपि विच्छेदोपगमेनोत्क्रान्तिकाल इत्यर्थोक्तिः । न चैवं तदोकोग्रेत्यादिनिर्देशापत्तिरिति शङ्का । ‘ओमाङोश्च’ इति चकारेणान्यत्रापि पररूपत्वोपगमादित्याहुः ।। कुत इति ।। हृदयाग्रज्वलनं कुतो मानादित्यर्थः । प्रागुक्तशङ्कानिरासकतया हेत्वंशं व्याचष्टे ।। नन्वित्यादिना ।। ननु सति प्रारब्धकर्मणि कथं विद्यासामर्थ्यं कार्यकारीत्यतो ज्ञानोदयानन्तरं सर्वदा ज्ञानफलस्यानुवृत्तेरित्यन्यत्रोक्तभावमाह ।। ज्ञानस्येति ।। तदिति ।। प्रारब्धकर्मशेष-सत्त्वं तथापि ज्ञानस्य फलदत्वमित्येतदुक्तम् । न्यायविवरणोक्तश्रुतावित्यर्थः । कर्म आदेहं आरवेर्वा फलदमित्यर्थः । स तेजसि सूर्ये सम्पन्न इत्यादेः । योगाच्चेति चशब्दार्थं व्यञ्जयन् व्युत्क्रमेण भाष्यं व्याचष्टे ।। न केवलमिति ।। एवंविधेति ।। प्रकाशितनाडीद्वारतयोत्क्र-मणमित्यर्थः ।। ज्ञानशेषत्वादिति ।। ज्ञानेन फलजननेऽपि अस्योपकारकत्वरूपतदिति-कर्तव्यतारूपत्वाद्दर्शपूर्णमासादिना फले जनयितव्ये प्रयाजादिरिवेत्यर्थः । अस्तु गतिस्मृतिरप्याद्यमृतावित्यत आह ।। गतीति ।। इति स्मृतेरिति ।। द्वितीये गीताभाष्योक्त-गारुडस्मृतेरित्यर्थः । तत्र बाह्यमित्यस्येश्वरान्यविषयमित्यर्थत्वेऽपि गतेरीश्वरपर्यन्त-त्वाद्भवतीयमुक्तार्थसंवादिनीति भावः ।। स्मृतेरेवेति ।। सा चाष्टमे गीताभाष्य एव व्याख्यातेति भावः । आचार्यस्तु सत्यकामस्तु । ते उपकोसलायेत्यग्नीनां वाक्यं व्यक्तमेतदन्तर उपपत्तेरित्येतद्विषयवाक्ये । हरिणेति सहयोगे तृतीया । तेन तस्यैवानुग्रहेणेत्यपुनरुक्तिरिति भावेनाह ।। हरिणा सहेति ।। नाड््यामपि विशेषोऽस्तीति ।। अत्रावान्तरविशेषस्तु षष्ठे बृहद्भाष्ये चतुर्थब्राह्मणे 
देवलोके चिरं रत्वा यस्तु मुक्तिं व्रजिष्यति ।
स तु तद्देवताद्वारेणोत्क्रामति न संशयः ।।
विष्णोर्लोकं परं गच्छन्नुत्क्रामेन्मूर्ध्न एव तु । 
तथैव ब्रह्मणो लोकं सुषुम्नाया विभेदतः ।। इत्युक्तेर्बोध्यः ।। १७ ।।
   
सूत्रभाष्यम्
ॐ रश्म्यनुसारी ॐ ।। १८ ।।
निष्क्रामति । ‘सहस्रं वा आदित्यस्य रश्मय आसु नाडीष्वाततास्तत्र श्वेतः सुषुम्नो ब्रह्मयानः सुषुम्नायामाततस्तत्प्रकाशेनैव निर्गच्छती’ति पौत्रायणश्रुतिः।।१८।।
 
तत्त्वप्रकाशिका
ननु यदि प्रकाशितनाडीद्वारो निष्क्रामति तर्ह्यज्ञवन्नाड्यन्तस्तमसैव गमनं स्यात् । यद्यन्तरेऽप्यस्ति प्रकाशस्तर्हि द्वारपदवैयर्थ्यमित्याशङ्कां परिहरत्सूत्रं पठित्वा तच्छेषमेव पूरयति ।। रश्मीति ।। न ज्ञानिनो नाड्यन्तस्तमसोत्क्रमणं येनाज्ञमरणसाम्यं स्यात् । नाड्यन्तरा- ततसौररश्म्यनुसारेणोत्क्रमणात् । अत एव नाड्यन्तर्गतस्य प्रकाशान्तरत्वाद् द्वारपदावैयर्थ्यमिति भावः । तदुक्तम् ।
तदा विष्णोः स्वतेजसा ।
द्योतते हृदयाग्रं च तेन द्वारेण केशवः । 
निष्क्रामेज्जीवमादाय प्राण एनमनुव्रजेत् । इति ।
 नाड्यन्तराततसौररश्म्यनुसारेणोत्क्रामतीत्येतत्कुत इत्यत आह ।। सहस्रमिति ।। १८ ।।
 
भावदीपः
ॐ रश्म्यनुसारी ॐ ।। १८ ।। अज्ञमृतिसाम्यनिरासकतया पूर्वोक्तेर्द्वारपदसार्थक्योप-पादकतया चोत्तरयोगमवतारयति ।। नन्विति ।। उक्तशङ्कानिवर्तकतया भाष्यं तात्पर्यतो व्याचष्टे ।। न ज्ञानिन इत्यादिना ।। अत एव सौरालोकत्वादेवेत्यर्थः । नन्वत्र भाष्यानुक्तोऽपि द्वारप्रकाशो वैष्णवो न सौर इति कुतो ज्ञायत इत्यतः षष्ठे बृहद्भाष्योक्तमित्याह ।। तदुक्तमिति ।। जीवमादायेत्युक्त्या ज्ञानिनो निष्क्रामन्तीति यदत्रोक्तं तद्बृहद्भाष्यविरुद्धमिति प्रत्युक्तम् । पराधीनगतिमादाय जीवो निष्क्रामतीत्ये-तद्ग्रन्थोक्त्युपपत्तेरिति ।। १८ ।।
 
सूत्रभाष्यम्
ॐ निशि नेति चेन्न सम्बन्धात् ॐ ।। १९ ।।
रश्म्यभावान्निशि ज्ञानिन उत्क्रमणं न युक्तमिति चेन्न । सर्वदा सम्बन्धाद्रश्मीनाम् ।। १९ ।।
तत्त्वप्रकाशिका
उक्तमाक्षिप्य समादधत्सूत्रं पठित्वाऽऽक्षेपांशं तावद् व्याचष्टे ।। निशीति ।। किं सर्वज्ञानिनां रश्म्यनुसारेणोत्क्रमणं किं वा केषाञ्चित् । आद्ये रात्रौ पर्यवसितकर्मणामपि ज्ञानिनाम-पेक्षितोत्क्रान्तिर्न स्यात् । रात्रौ रश्म्यभावात् । तथा च प्रतिबन्धककर्माभावेऽपि संसारानिवृत्तौ सदा निवृत्तिप्रसङ्गः । न द्वितीयः । केषाञ्चिज्ज्ञानिनामुत्क्रमणस्या- विलक्षणत्वापातादिति भावः । परिहारांशं व्याचष्टे ।। नेति ।। सर्वज्ञानिनामप्यस्ति रश्म्यनुसारेणोत्क्रमणम् । न चोक्तदोषः । निशि बाह्यादित्याभावेऽप्यन्तस्थादित्यरश्मीनां सर्वदा नाडीसम्बन्धादिति भावः ।। १९ ।।
 
भावदीपः
ॐ निशि नेति चेन्न सम्बन्धात् ॐ ।। १९ ।। भाष्ये न युक्तमितीष्टापादनं दिवोत्क्रांत्युपपत्त्या रश्म्यनुसारित्वाक्षतेरित्यतो विकल्पेन भाष्यं घटयति ।। किमिति ।। उत्क्रान्तावविशेष इत्यन्यत्रोक्तमेव हेतुत्वेनात्र योजयति ।। केषाञ्चिदिति ।। नेति नञस्तात्पर्यमाह ।। सर्वेति ।। भाष्यशेषं व्याचष्टे ।। न चेत्यादिना ।। १९ ।।
 
सूत्रभाष्यम्
कियत्कालम् ?—
ॐ यावद्देहभावित्वाद्दर्शयति च ॐ ।। २० ।।
यावद्देहो विद्यते तावद्रश्मिसम्बन्धोऽस्त्येव । ‘संसृष्टा वा एते रश्मयश्च नाड्यश्च नैषां वियोगो यावदिदं शरीरमत एतैः पश्यत्येतैरुत्क्रामत्येतैः प्रवर्तत’ इति माध्यन्दिनायनश्रुतिः ।। २० ।।
तत्त्वप्रकाशिका
सर्वदेति पदस्य सामान्यवचनत्वात्पृच्छति ।। कियदिति ।। नाडीरश्मिसम्बन्ध सर्वदास्तीति कोऽर्थः । किं सदातनः किं वा देहपातपूर्वकालीनः उत यावद्देहभावी । नाद्यः । सदा नाडीनामभावात् । न द्वितीयः । कदाचिज्ज्ञानिनोऽपि तमसोत्क्रान्तिप्रसङ्गात् । नापि तृतीयः । तन्नियमे प्रमाणाभावादिति भावः । एतत्परिहाराय सूत्रमुपन्यस्य व्याचष्टे ।। यावदिति ।। नाडीरश्मिसम्बन्धस्य यावद्देहभावित्वाङ्गीकारात् । न पक्षान्तरदोषः । न चात्राप्युक्तो दोष इति वाच्यम् । संसृष्टा इति श्रुतिसद्भावादिति भावः ।। २० ।।
भावदीपः
ॐ यावद्देहभावित्वाद्दर्शयति च ॐ ।। २० ।। प्रश्नबीजं व्यनक्ति ।। कोऽर्थ इत्यादिना ।। तृतीयपक्षाङ्गीकारपरतया भाष्यं व्यनक्ति ।। नाडीति ।। २० ।।
 
सूत्रभाष्यम्
ॐ अतश्चायनेऽपि हि दक्षिणे ॐ ।। २१ ।।
‘दक्षिणे मरणाद्याति स्वर्गं ब्रह्मोत्तरायणे’ 
इत्युक्तेऽपि ज्ञानिनो दक्षिणायनोत्क्रान्तिर्युज्यते ।
‘शतं पञ्चैव सूर्यस्य दक्षिणायनरश्मयः ।
 तावन्त एव निर्दिष्टा उत्तरायणरश्मयः ।।
 ते सर्वे देहसम्बद्धाः सर्वदा सर्वदेहिनाम् ।
 महर्लोकादिगन्तार उत्तरायणरश्मिभिः ।
 निर्गच्छन्तीतरैश्चापि यैरेष्टव्येतरा गतिः ।।
 उत्तरं दक्षिणमिति त एव तु निगद्यते ।
 न तु कालविशेषोऽस्ति ज्ञानिनां नियमात्फलम् ।।
 ददाति कालेऽनुगुणे फलं किञ्चिद्विशिष्यते ।
 अत्युत्तमानां केषाञ्चिन्न विशेषोऽस्ति कालतः ।।’ इति नारायणाध्यात्मे ।।२१।।
इति तदोकोऽधिकरणम् ।। ९ ।।
  तत्त्वप्रकाशिका
ननु व्यर्थोऽयं ज्ञानिनो रात्रावुत्क्रमणसम्भवप्रतिपादनायासः । ‘दक्षिणे मरणात्’ इति वचनान्मोक्षार्थं ज्ञानिनो दक्षिणायनोत्क्रान्त्ययोगात्तद्वद्रात्रावपि तदभावोपपत्तेरित्याशङ्कां परिहरत्सूत्रं पठित्वा व्याचष्टे ।। अतश्चेति ।। न च स्मृतिबलेन ज्ञानिनो दक्षिणायनोत्क्रान्त्ययोगदृष्टान्तेन रात्रावपि तदभावो वाच्यः । ‘दक्षिणे मरणात्’ इति स्मृतिसद्भावेऽपि ज्ञानिनो दक्षिणायनोत्क्रान्ति-सम्भवात् । कुतः सौररश्मिसहस्रस्य नाडीसम्बन्धसद्भावादिति भावः । सूत्रार्थं स्मृत्या विशदयति ।। शतमिति ।। शतं पञ्चेति पञ्चशतानीत्यर्थः । साक्षान्मोक्षस्य सुषुम्नैकगम्यत्वान्महर्लो-कादीत्युक्तम् । तेषां चापुनरावृत्तिस्थानत्वेन ब्रह्मलोकत्वाद् ब्रह्मोत्तरायण इत्यनेनैकार्थता । महर्लोकादीत्यतद्गुणसंविज्ञानः । ‘निगद्यते दक्षिणे मरणात्’ इति स्मृतौ न तु कालविशेषोऽस्ति भवति । कुतोऽयमर्थो ‘दक्षिणे मरणात्’ इति स्मृतेरित्यत आह ।। न त्विति ।। उत्क्रमणायेति शेषः । कुतो नास्तीत्यत आह ।। नियमादिति ।। ज्ञानमिति शेषः । ज्ञानिनामुत्क्रान्तौ कालनिय-माभावे कथं भीष्मादीनामुत्तरायणप्रतीक्षणमित्यत आह ।। काल इति ।। भीष्मादप्युत्तमानां सर्वकालस्याप्यतिशयकारणत्वान्न कालविशेषेणातिशयः । अतो ज्ञानिनामुत्क्रमणस्याज्ञ-मरणविलक्षणत्वादुक्तं ज्ञानमाहात्म्यं युक्तमिति सिद्धम् ।। २१ ।। अ० ९ ।।
 
भावदीपः
ॐ अतश्चायनेऽपि हि दक्षिणे ॐ ।। २१ ।। योगद्वयोक्तार्थसार्थक्योक्तिपरतयोत्तर-योगमवतारयति ।। नन्विति ।। इत्युक्तेऽपीति भाष्यसूचितशङ्कां निराह ।। न चेति ।। तत्र हेतुत्वेन भाष्यं व्यनक्ति ।। दक्षिण इति ।। सर्वदा सम्बन्धाद्रश्मीनामिति पूर्वभाष्यमत्रापि युज्यत इत्यनन्तरमनुवर्त्यार्थमाह ।। सौरेति ।। साक्षान्मोक्षस्य साक्षाद्विष्णुप्राप्तेरित्यर्थः ।। विष्णोर्लोकं परं गच्छन्निति प्रागुक्तस्मृतेः । आजनान्न जनिर्भुवीत्युक्तेराह ।। अतद्गुणेति ।। निगद्यत इति स्मृतिस्थपदमनूद्य कुत्रेत्याकाङ्क्षां पूरयति ।। निगद्यत इति ।। भाष्योक्तावित्यर्थः ।। स्मृतिस्थवाक्यानुरोधेनास्तीत्यस्यार्थमाह ।। न त्विति ।। दक्षिणे मरणादिति स्मृतावुत्तरं दक्षिणमिति कालविशेषो न भवति । किं तु त एव रश्मय एवोत्तरं दक्षिणमिति निगद्यत इति भाष्ययोजना सूचिता । अस्तीत्यस्य यथा श्रुतार्थमेवार्थमुपेत्य पूर्वोक्तार्थहेतुसमर्पकतयापि तदेव वाक्यमन्यथापि व्याचष्टे ।। कुतोऽयमर्थ इत्यादिना ।। यतो ज्ञानिनामुत्क्रमणाय कालविशेषो नास्तीति योजनामुपेत्याह ।। उत्क्रमणायेति शेष इति ।। स्मृतिशेषार्थो भीष्मादपीत्यादि ।। अत इति ।। प्रकाशेन निर्गतिमत्त्वादज्ञस्य तदभावादित्यर्थः ।। २१ ।। अ०९ ।।
 
१०. प्रतिस्मरणाधिकरणम्
ॐ योगिनः प्रति स्मर्येते स्मार्ते चैते ॐ ।। २२ ।।
न केवलं कालादिकृते ब्रह्मचन्द्रगती स्मर्येते । किन्तु ज्ञानयोगिनः कर्म-योगिनश्च ।
‘अग्निर्ज्योतिरहः शुक्लः षण्मासा उत्तरायणम् ।
 तत्र प्रयाता गच्छन्ति ब्रह्म ब्रह्मविदो जनाः ।।
 धूमो रात्रिस्तथा कृष्णः षण्मासा दक्षिणायनम् ।
 तत्र चान्द्रमसं ज्योतिर्योगी प्राप्य निवर्तत’
इत्यत्र योगीति विशेषणात्स्मरणनिमित्ते चैते गती ।
 गत्यनुस्मरणाद्ब्रह्म चन्द्रं वा गच्छति ध्रुवम् ।
अननुस्मरतः काले स्मरणं प्राप्य वै गतिरि’त्यध्यात्मे ।। २२ ।।
इति प्रतिस्मरणाधिकरणम् ।। १० ।।
इति श्री आनन्दतीर्थभगवत्पादाचार्य विरचिते ब्रह्मसूत्रभाष्ये
चतुर्थाध्यायस्य द्वितीयः पादः
 
तत्त्वप्रकाशिका
अत्र ब्रह्मप्राप्तौ गत्यनुस्मरणादेरावश्यकत्वसमर्थनादस्ति शास्त्रादिसङ्गतिः । अन्यथा ज्ञानस्य मोक्षहेतुत्वाभावप्रसङ्गात्समर्थनीयमेतत् । प्रकृता गतिरेव विषयः । किं विद्यागतिस्मृतिसापेक्षा न वेति सन्देहः । पूर्वोक्तिः स्फुटप्रमाणादर्शनं च सन्देहबीजम् । न गत्यर्थं विद्यानुस्मृती अपेक्षिते इति पूर्वः पक्षः । ‘अग्निर्ज्योतिः’ इत्यादौ केवलकालाद्यधीनत्वस्मरणात् । न ह्यनयोः श्लोकयोर्ब्रह्म-चन्द्रगत्योः प्राप्तौ तत्तत्कालादिमरणं विनाऽन्यत्कारणमुच्यते । लोके फलानुस्मृतिमन्तरेणैव फलप्राप्तिदर्शनाच्च । न हि लोकाननुसार्यङ्गीकर्तुं शक्यते । न च स्मृतिविरोधः । तस्या लोकाननु-सारित्वेनार्थान्तरे योज्यत्वात् । लिङ्गस्यापि ज्ञानमात्राद्यर्थत्वोपपत्तेः । अतो गतेः कालादिकृतत्वान्न ज्ञानस्य सम्पूर्णमोक्षार्थतेति । सिद्धान्तयत्सूत्रमुपन्यस्य व्याचष्टे ।। योगिन इति ।। यदुक्तमग्निर्ज्योति-रित्यादिना ब्रह्मचन्द्रगती केवलकालादिकृते स्मर्येते अतो न गत्यर्थं विद्यानुस्मृती अपेक्षिते इति तन्न युक्तम् । यतोऽत्र विद्यादिकृते एव स्मर्येते न तु कालादिकृते इति भावः । कुत एतदित्यत आह ।। अग्निरिति ।। उपलक्षणमेतत् । ब्रह्मविद इति च ज्ञातव्यम् । कालमरणमत्र न विवक्षितमिति सविस्तरमन्यत्रोक्तत्वादत्र नोक्तम् । अस्तु विद्यापेक्षा गतौ तदनुस्मृतिर्मास्त्वित्यत आह ।। स्मरणेति ।। कुत इत्यत आह ।। गतीति ।। न च लोकाननुसारिता । यथा खलु छेदनादौ न कर्षणाद्यावृत्तिरपि तु परशोरुद्यम्योद्यम्य दारुणि निपातावृत्तिः । कृष्यादौ तु नासौ किं तु कर्षणाद्यावृत्तिरेव । न तावता लोकाननुसारिता । अवान्तरविशेषाणां वैलक्षण्येऽप्यनुवृत्ति-मात्रस्योभयत्र साम्यात् । तथा प्रकृतेऽप्यवधारितक्रियामनोवृत्तित्वविशेषस्यानुवृत्तिमात्रस्य लौकिकवैदिकसाधनयोः साम्यात् । अतो विशिष्टोत्क्रमणस्य विद्यादिसापेक्षत्वाद्युक्तं ज्ञानस्य सम्पूर्णमोक्षसाधनत्वमिति सिद्धम् ।। २२ ।।
इति श्रीमदानन्दतीर्थभगवत्पादाचार्यविरचितस्य श्रीमद्ब्रह्मसूत्रभाष्यस्य टीकायां श्रीमज्जयतीर्थमुनिविरचितायां तत्त्वप्रकाशिकायां चतुर्थाध्यायस्य द्वितीयः पादः ।।
 
भावदीपः
ॐ योगिनः प्रति स्मर्येते स्मार्ते चैते ॐ ।। २२ ।। गत्यनुस्मरणादेरिति ।। विद्या-सामर्थ्यमादिपदार्थः । एतेन पूर्वोक्तार्थसाधकतयाऽस्य तदानन्तर्यं सूचितम् ।। प्रकृता गतिरिति ।। स्वहृदयमारभ्य ब्रह्मपर्यन्ता या गतिः सेत्यर्थः । कृष्यादिलौकिकसाधनस्य फलस्मरणानपेक्षत्वात्स्वर्गमोक्षयोरपि तथात्वमित्यन्यत्रोक्तप्रतिज्ञार्थं तावदाह ।। न गत्यर्थमिति ।। न केवलमित्यादिभाष्यसूचितहेतुमाह ।। अग्निरिति ।। कालादीत्यादि-पदेनाग्न्यादिप्रयाणग्रहः । कालमृत्यग्न्यादिप्रयाणाधीनत्वेत्यर्थः । अन्यत्रोक्तहेतुं चाह ।। लोक इति ।। न च स्मृतीति ।। यं यं वापीति स्मृतीत्यर्थः ।। लिङ्गस्यापीति ।। आचार्यस्तु ते गतिं वक्तेत्युक्तलिङ्गस्यापीत्यर्थः ।। अत इति ।। अग्निर्ज्योतिरित्यादिस्मृति-बलाल्लोकानुसारात् यं यमित्यादिस्मृतिलिङ्गयोः सावकाशत्वाच्चेत्यर्थः । न केवलमित्यादि-भाष्यं व्याचष्टे ।। यदुक्तमित्यादिना ।। किं त्वित्यादि योजयति ।। यत इति ।। विद्यादीति ।। कर्म आदिपदार्थः । न्यूनतामाशङ्क्याह ।। उपलक्षणमिति ।। एतत् योगीति विशेषणादिति भाषणम् । ब्रह्मविद इति विशेषणादित्यपि ज्ञेयमित्यर्थः ।
 ननु गीतायामष्टमे 
यत्र काले त्वनावृत्तिमावृत्तिं चैव योगिनः ।
प्रयाता यान्ति तं कालं वक्ष्यामि भरतर्षभ ।।
इति पूर्वभाष्ये प्रतिज्ञायाग्निर्ज्योतिरित्यादेरुक्तत्वात्कालमृतिमात्रपरमेवैतत्कुतो नेत्यत आह ।। कालमरणमिति ।। अत्र स्मृतौ । अन्यत्र गीतातात्पर्ये । अष्टमेऽध्याये यत्र कालाभिमानिदेवतासु मृत्यनन्तरं प्रयाता इत्यादिनोक्तत्वादित्यर्थः । तत्तदनुसार्यनुवृत्तेर्लौकिकवैदिकयोः साम्यादित्यन्यत्रोक्तं प्रागुक्तशङ्कानिवर्तकतया विवृणोति ।। न च लोकेत्यादिना ।। अवधारितेति ।। तिरस्कृतक्रियात्वमनोवृत्तित्वविशेषस्येत्यर्थः ।। साम्यादिति ।। तथा च न गतिर्ज्ञानमात्रं किं तु तदनुस्मृतिरप्यपेक्षितैवेति भावः ।। अत इति ।। विद्यागतिस्मरणवत एव गतेः स्मृत्युक्तत्वादित्यर्थः ।। २२ ।। अ० १० ।।
इति श्रीमद्भाष्यटीकाभावदीपे श्रीराघवेन्द्रयतिकृते  चतुर्थाध्यायस्य द्वितीयः पादः ।।
अथ चतुर्थाध्यायस्य तृतीयः पादः
१. अर्चिराद्याधिकरणम्
मार्गो गम्यं चास्मिन्पाद उच्यते–
।। ॐ अर्चिरादिना तत्प्रथितेः ॐ ।। १ ।।
‘तेऽर्चिषमभिसम्भवन्त्यर्चिषोऽहरह्न आपूर्यमाणपक्षम्’ इत्यर्चिषः प्राथम्यं श्रूयते । ‘यदा ह वै पुरुषोऽस्माल्लोकात्प्रैति स वायुमागच्छती’ति वायोः । तत्रार्चिषः प्राप्तिरेव प्रथमा ।
‘द्वावेव मार्गौ प्रथितावर्चिरादिर्विपश्चिताम् ।
 धूमादिः कर्मिणां चैव सर्ववेदविनिर्णयात् ।।
 अग्निर्ज्योतिरिति द्वेधैवार्चिषः सम्प्रतिष्ठितिः ।
 अग्निं गत्वा ज्योतिरेति प्रथमं ब्रह्म संव्रजन् ।। इति ।।
 एकस्मिंस्तु पुरे संस्थो द्विरूपोऽग्नेः सुतो महानि’ति ब्रह्मतर्के ।। १ ।।
।। इति अर्चिराद्याधिकरणम् ।। १ ।।
  
तत्त्वप्रकाशिका
एतत्पादार्थं दर्शयति ।। मार्ग इति ।। ब्रह्मनाड्योत्क्रान्तानां यो मार्गो ब्रह्मप्राप्तौ यच्च तेन पथा गतानां गम्यं तदुभयमस्मिन्पादे कथ्यत इत्यर्थः । तत्रादौ सूत्रमेव पठति ।। अर्चिरादिनेति ।। अत्र ब्रह्मप्राप्तिमार्गस्यार्चिरादित्वप्रतिपादनादस्ति शास्त्रादिसङ्गतिः । मार्गानिर्णये तदनुस्मृत्यसम्भ-वात्समर्थनीयमेतत् । गत्यनुस्मरणं तत्प्राप्त्यर्थं कार्यमित्युक्तम् । स ब्रह्मप्राप्तिमार्ग एव विषयः । किमर्चिरादिरुत वाय्वादिरिति सन्देहः । सन्देहबीजं श्रुतिविरोधं दर्शयति ।। तेऽर्चिषमिति ।। उभयोरपि प्राथम्यमिति पूर्वः पक्षः । श्रुतिद्वयस्यापि निरवकाशत्वात् । न चोभयोरपि प्राथम्यं विरुद्धम् । मार्गभेदेन द्वयोरपि प्राथम्योपपत्तेः । न चैकस्याधिकारिणो मार्गद्वयं विरुद्धम् । अधिकारिभेदेनोपपत्तेः । अतो मार्गनियमाभावादनुस्मृत्ययोग इति । सिद्धान्तयत्सूत्रं व्याचष्टे ।। तत्रेति ।। न मार्गभेदेनोभयोः प्राथम्यं कल्प्यं किं त्वेक एव मार्गः । स चार्चिरादिस्तेनार्चिरादिना मार्गेण ज्ञानी गच्छतीति भावः । नन्वेक एव मार्गः स चार्चिरादिरेवेत्येतत्कुतः । स्मृतौ प्रसिद्धत्वादेवेति भावेन तामुदाहरति ।। द्वाविति ।। नन्वग्निर्ज्योतिरिति स्मृतावग्नेः प्राथम्यं श्रूयते तत्कथमर्चिषो ज्योतिःशब्दाभिहितस्य द्वितीयप्राप्तस्य प्राथम्यमुच्यत इत्यत आह ।। अग्निरिति ।। तथापि पृथक्किं नोच्यते ‘तेऽर्चिषम्’ इत्यादिश्रुतावित्यत आह ।। एकस्मिन्निति ।। नन्वग्नेः सोमादनन्तरं प्राप्तिरतः कथमेतदित्यत आह ।। अग्नेरिति ।। न च वायुप्राथम्यश्रुतेरप्रामाण्यम् । प्रबलश्रुत्यनुसारेणार्चिरनन्तरार्थत्वोपपत्तेः । अतो मार्गनिर्णयादनुस्मृतिसम्भव इति सिद्धम् ।। १ ।। 
 
भावदीपः
ॐ अर्चिरादिना तत्प्रथितेः ॐ ।। १ ।। पूर्ववत्पादार्थत्वाप्रतीतेराह ।। एतदिति ।। प्रतिपाद्योक्तिः वृत्तवर्तिष्यमाणसङ्गतिसूचनायेति भावेन व्याचष्टे ।। ब्रह्मेति ।। एतेनोत्क्रान्तानामेव मार्गो न तु देहलयवतामिति दर्शितम् ।। तदुभयमिति ।। कार्यं बादरिरित्यादौ गम्योक्तिः ततः प्राङ्मार्गोक्तिरिति विवेकः । न चैवं पादभेदप्रसङ्ग इति शङ्क्यम् । चरमगम्येन सहितस्यैव मार्गत्वेन मार्गरूपैकार्थत्वेऽपि मार्गैकदेशचरमगम्यस्य पृथग्विवक्षया तदुभयमित्युक्तेरिति भावः । एतेन यत्स्मृतिनिमित्तत्वमुत्क्रान्तेरुक्तं स मार्गोऽत्रोच्यते । अन्यथा तज्ज्ञानस्यैवायोगेनान्तकाले तत्स्मरणायोगादिति सूचितम् । सम्बन्धभाष्यत्वभ्रमनिरासायाह ।। तत्रादाविति ।। तत्र सङ्गत्यादौ निरूपणीये सतीत्यर्थः । सङ्गत्यादिजिज्ञासाजननायेति भावः । स्वयं तदाह ।। अत्रेति ।। अर्चिरादित्वमर्चिः प्रथमकत्वमित्यर्थः । अत्र ब्रह्मप्राप्तीति शास्त्रे मार्गस्येति पादे ब्रह्मप्राप्तिरूपमोक्षेत्यभिप्रेतत्वाद्वा प्राप्तीत्युक्त्यैव वा अध्याये च सङ्गतिरुपपादिता ।। पूर्वसङ्गतिफले आह ।। मार्गेति ।। एवमग्रेऽपि । विषयस्याप्रकृतत्वं निराह ।। गतीति ।। तच्छेषगत्यनुस्मृ-तीत्यत्रोत्क्रान्तिद्वारोक्तमित्यर्थः ।। किमिति ।। किमर्चिरादिरेव उत वाय्वादिरपीत्यर्थः । बहुव्रीहिः । सन्देहबीजोक्त्या पूर्वपक्षोऽपि सूचित इत्युपेत्याऽऽह ।। उभयोरिति ।।
तत्र मार्गस्याऽन्यथोक्तेरित्यन्यत्रोक्तदिशा भाष्यसूचितहेतुमाह ।। श्रुतीति ।। अप्रामाण्येन हेतोरन्यथोपपत्तिमाशङ्क्य अधिकारिभेदेन पृथक् मार्गः सुक्रमोपपत्तिरित्य-न्यत्रोक्तं श्रुतिद्वयाविरोधोपपादनं व्यनक्ति ।। न चेत्यादिना ।। एतेन श्रुतिविगानपरं द्वितीय एव निवेशोऽस्य स्यादिति प्रत्युक्तम् । श्रुत्यप्रामाण्येनेह पूर्वपक्षाप्रवृत्तेः । एवमग्रे ध्येयम् ।। अत इति ।। श्रुतिद्वयस्य निरवकाशत्वादुक्तन्यायेनाविरोधाच्चेत्यर्थः ।। मार्गनियमा-भावादिति ।। अधिकारिभेदेन मार्गद्वयस्य व्यवस्थितत्वेऽप्यत्र मार्गेऽहमधिकारीत्यनिर्णये तदनुस्मृत्ययोग इति भावः ।। छ ।। भाष्येऽर्चिषः प्राप्तिरेव प्रथमा वायोरपीत्यर्थमुपेत्य तात्पर्यतो भाष्यं पूर्वपक्षनिरासकतया व्याचष्टे ।। नेति ।। एकमार्गस्यैव प्राप्तत्वादि-त्यन्यत्रोक्त्यनुरोधेन फलितार्थमाह ।। किं त्वेक एवेति ।। सूत्रार्थमाह ।। तेनेत्यादिना ।। सोमादनन्तरमिति ।। आतिवाहिकनये तथा प्रमाणस्य वक्ष्यमाणत्वादिति भावः ।। प्रबलश्रुतीति ।। तेऽर्चिषमिति श्रुतेः स्मार्तप्रसिद्धिसाहित्येन निरवकाशत्वात् स वायुमिति श्रुतेर्वक्ष्यमाणदिशा सावकाशत्वादिति भावः ।। अत इति ।। अर्चिराद्येकमार्गस्यैव श्रुत्यादिप्रसिद्धत्वादित्यर्थः ।। १ ।। अ० १ ।।
 
२. वायुगत्यधिकरणम्
ॐ वायुशब्दादविशेषविशेषाभ्याम् ॐ ।। २ ।।
अर्चिषो वायुं गच्छति । ‘स वायुमागच्छती’ति सामान्यवचनात् । ‘स इतो गतो द्वितीयां गतिं वायुमागच्छति वायोरहरह्न आपूर्यमाणपक्षमि’ति विशेष-वचनाच्च ।। २ ।।
 
तत्त्वप्रकाशिका
अत्र ब्रह्ममार्गे वायोर्द्वितीयप्राप्यत्वसमर्थनादस्ति शास्त्रादिसङ्गतिः । अन्यथा मार्गानिर्णयादनुस्मृत्यसिद्धेः समर्थनीयमेतत् । प्रकृतो मार्गो विषयः । किं तत्र वायुर्द्वितीयप्राप्य उताहरिति सन्देहः । ‘वायुमागच्छति’ ‘अर्चिषोऽहः’ इति श्रुतिविप्रतिपत्तिः सन्देहबीजम् । उभयोरपि पूर्ववदधिकारिभेदेन मार्गभेदाद् द्वितीयप्राप्यत्वमिति पूर्वः पक्षः । श्रुतिद्वयस्यापि प्रामाण्यात् । न च पूर्ववद्व्यवस्थाऽत्रकाचित् सम्भवति । तादृशप्रमाणाभावात् । अतो मार्गनिर्णयाभावात्तदनुस्मृत्ययोग इति । सिद्धान्तयत्सूत्रं पठित्वा व्याचष्टे ।। वायुशब्दादिति ।। न मार्गभेदेन द्वयोरपि द्वितीयप्राप्यत्वं मन्तव्यं किं त्वेक एव मार्गः । तत्रापि मार्गेऽर्चिषोऽनन्तरमेव वायुं गच्छति । न च श्रुत्यन्तरविरोधः । वायोरनन्तरमह्नः प्राप्तिसम्भवादिति भावः । कुत एतदित्यत आह ।। स इति ।। युक्तं वायोरेव द्वितीयत्वं सामान्यतः प्राथम्येन वायोः प्राप्यत्वे श्रुतिसद्भावात् । सामान्यश्रुतेश्च यावदर्थे विशेषश्रुतिविरोधस्तावन्मात्रस्यैव त्याज्यत्वेनात्र प्रसिद्धिविरोधेन प्राथम्यायोगेऽपि द्वितीयत्वस्याऽऽवश्यकत्वात् । न हि भवति यागीय-पशुहिंसाविधिविरोधेन, ‘न हिंस्यात्सर्वा भूतानि’ इति वाक्यस्य तदन्यहिंसानिषेधकत्वाभाव इति भावः । न केवलमेतन्न्यायेन वायोर्द्वितीयप्राप्यत्वसिद्धिरपि तु विशेषश्रुतेश्चेति तामुदाहरति ।। स इति ।। अतो मार्गनिर्णयाद्युक्ता तदनुस्मृतिरिति सिद्धम् । वायुश्रुतेर्गतिप्रदर्शनार्थं चैतत्सूत्रम् । प्राथम्यश्रुतेः सामान्यत्वात्सामान्यस्य च विशेषश्रुत्या द्वितीयप्राप्यत्वं वदन्त्या बाधोपपत्तेर्द्वितीय प्राप्यत्वं वायोस्तदर्थ इति ।। २ ।।
 
भावदीपः
ॐ वायुशब्दादविशेषविशेषाभ्यां ॐ ।। २ ।। ब्रह्ममार्गे ब्रह्मप्राप्तिरूपमोक्षमार्ग इत्यर्थः ।। वायोरिति ।। वायोरेवेत्यर्थः । एतेन पूर्वत्र मोक्षमार्गे प्रथमप्राप्यदेवता निर्णीता । अत्र तु द्वितीयप्राप्या निर्णीयत इति पूर्वसङ्गतिरपि सूचिता ।। वायुरिति ।। वायुरेव ।। अहरिति ।। अहर्देवतापीत्यर्थः । एवं च सन्देहस्य न पूर्वपक्षानानुगुण्यमिति ध्येयम् । न्यायविवरणे चास्य पूर्वस्माच्छङ्कानिरासमात्रार्थतया पृथक्पूर्वोत्तरन्यायानुक्तेः पूर्वोक्तावेव पूर्वोत्तरन्यायावत्रापि योजयन् पूर्वत्रेवात्रापि पूर्वपक्षं व्यञ्जयति ।। उभयोरपीति ।। मार्गभेदप्रापकयोरप्रामाण्ये- नोपपत्तिमाशङ्क्याह ।। श्रुतिद्वयस्येति ।। तत्रोपपत्तिरधिकारीत्यादिना प्रागेवोक्ता । एतेन द्वितीये निवेशः प्रत्युक्तः । तर्हि पूर्वेणैव गतार्थमेतदित्यत आह ।। न चेति ।। अर्चिषः प्राथम्यं तदानन्तर्यमितिवत् अह्नो द्वितीयत्वं वायोस्तदानन्तर्यमिति वायोरेव द्वितीयत्वमह्न-स्तदानन्तर्यमिति वा काचिद् व्यवस्था न च सम्भवति । येन पूर्वेण गतार्थतेत्यर्थः ।। तादृशेति ।। द्वावेव मार्गावित्येवंरूपेत्यर्थः । एतेन पूर्ववैषम्येणाप्यत्र पूर्वपक्षप्रवृत्त्या प्रत्युदाहरणरूपा च पूर्वसङ्गतिः सूचिता ।। अत इति ।। द्वयोरपि द्वितीयप्राप्यत्वादित्यर्थः ।। छ ।। 

पूर्वत्रेव सिद्धान्तमाह ।। नेति ।। भाष्यं व्याचष्टे ।। अर्चिष इति ।। श्रुत्यन्तरेति ।। अर्चिषोऽहरिति श्रुत्यन्तरेत्यर्थः ।। कुत इति । कुतो मानाद्वायोरानन्तर्यमह्न इत्यर्थः । कथं सामान्यवचनस्योक्तार्थसाधकतेत्यतो व्यनक्ति ।। युक्तमिति ।। प्रसिद्धीति ।। प्रथितेरित्युक्तस्मृत्यादिप्रसिद्धीत्यर्थः ।। विधीति ।। पशुमालभेतेत्यादिविधीत्यर्थः ।। अत इति ।। वायोरेव द्वितीयप्राप्यत्वादित्यर्थः । एवं सूत्रस्य वायोरेव द्वितीयप्राप्यत्वनिर्णयार्थ-त्वमेकं फलमुक्त्वा वायुशाब्दादविशेषादित्येव पूर्तौ विशेषवचनोक्तिसार्थक्याय फलान्तरमाह ।। वायुश्रुतेरिति ।। यद्वा यावदर्थ इत्यादिपूर्वोक्तदिशा स वायुमिति सामान्यश्रुतेर्द्वितीय-प्राप्यपरत्वसम्भवात्सूत्रं चेदमनर्थकमित्यत आह ।। वायुश्रुतेरिति ।। विशेषश्रुत्या द्वितीयप्राप्यपरत्वरूपगतीत्यर्थः । तदेव व्यनक्ति ।। प्राथम्येति ।। अ० २ ।।
 
३. तटिदधिकरणम्
ॐ तटितोऽधि वरुणस्सम्बन्धात् ॐ ।। ३ ।।
‘मासेभ्यस्संवत्सरं संवत्सराद्वरुणलोकं वरुणलोकात्प्रजापतिलोकमि’ति कौण्डि-न्यश्रुतिः । ‘संवत्सरात्तटितमागच्छति तटितः प्रजापतिलोकमि’ति च गौपवन-श्रुतिः । ‘तत्र तटितो वरुणं गच्छति । तटिता ह्यूह्यते वरुणलोकस्तटिदुपरि मुक्तामयो राजते तत्रासौ वरुणो राजा सत्यानृते विविञ्चती’त्युपरिसम्बद्धत्वश्रुतेः ।। ३ ।।
 
तत्त्वप्रकाशिका
अत्र सूत्रमेवादौ पठति ।। तटित इति ।। अत्र ब्रह्मप्राप्तिमार्गे तटितः संवत्सरानन्तर्यसमर्थ-नादस्ति शास्त्रादिसङ्गतिः । अन्यथानुस्मरणायोगस्यैव प्राप्तेः समर्थनीयमेतत् । प्रकृतो मार्ग एवात्र विषयः । स चार्चिरादिः संवत्सरपर्यन्तं निर्णीतः । तत्र किं संवत्सरलोकानन्तरं वरुणलोकस्य प्राप्यत्वमुत तटित इति सन्देहः । सन्देहबीजं श्रुतिविगानं दर्शयति ।। मासेभ्य इति ।। वरुणतटितोरुभयोरपि संवत्सरानन्तर्यमिति पूर्वः पक्षः । श्रुतिद्वयस्यापि प्रामाण्यात् । न च विरोधः । संवत्सरलोकात् प्रजापतिलोकं गन्तुमधिकारिभेदेन मार्गभेदोपपत्तेः । न चात्र पूर्ववत्किंचिदन्यथयितुं प्रमाणमस्ति । अतो मार्गानिर्णयात्तदनुस्मरणानुपपत्तिरिति । सिद्धान्तयत्सूत्रं व्याचष्टे ।। तत्रेति ।। न प्रजापतिं गन्तुं मार्गभेदेन वरुणतटितोरुभयोरपि संवत्सरानन्तरत्वं ग्राह्यं किं त्वेक एव मार्गः । तत्र संवत्सरानन्तरं तटितमेव गच्छति । न च श्रुत्यन्तरविरोधः । तटितोऽनन्तरं वरुणस्य प्राप्यत्वेन तदर्थत्वोपपत्तेरिति भावः । कुत एतदित्यत आह ।। तटितेति ।। मुक्तामयो वीतरोगः । विविञ्चति विवेचयति । अतो मार्गैक्येनानुस्मरणमुपपद्यत इति सिद्धम् ।। ३ ।।
  
भावदीपः
ॐ तटितोऽधि वरुणः सम्बन्धात् ॐ ।। ३ ।। पूर्ववत् भ्रान्तिनिरासायाह ।। अत्रेति ।। अधिकरण इत्यर्थः । एतदर्थस्यैतदध्यायादितो वाच्यत्वेऽपि सर्वत्रापि संयोजनाय क्वचिद्वक्तव्यत्वादत्र पूर्वत्र चोक्तमित्याहुः ।। आदाविति ।। सङ्गत्यादिजिज्ञासाजननायेति भावः । एतेनास्य गुणरूपत्वं प्रत्युक्तम् ।। तटित इति ।। तटित एवेत्यर्थः । तृतीयादिप्राप्यमविचार्यैतद्विचारे को हेतुरित्यत आह ।। स चेति ।। निर्णीत इति ।। अर्चिषोऽहः अह्नः आपूर्यमाणपक्षमापूर्यमाणपक्षाद्यान् षडुदङ्ङेति मासान् मासेभ्यः संवत्सरमिति छन्दोगश्रुतावुक्तक्रमेऽपवादाभावात् निर्णीत इत्यर्थः । वरुणलोकस्य वरुणलोकस्यापि । तटितः तटित एवेत्यर्थः । 
यद्यपि छान्दोग्ये संवत्सरादादित्यमिति संवत्सरानन्तर्यमादित्यस्य श्रुतम् । भाष्योक्तश्रुत्योश्च वरुणतटितोरित्यस्यादित्यस्यापि संवत्सरानन्तर्यावकाशः । तथाप्यनुक्तिवदुक्तेर्बलवत्त्वाद्भाष्योक्तोभयश्रुत्यनुग्रहाच्च संवत्स-रादित्ययोरन्तराले प्रजापतेः प्राप्यत्वमविचारेण सिद्धमिति प्रजापतेः पूर्वं संवत्सरा-त्पश्चात्तटिद्वरुणयोः समकक्ष्यत्वमुत पौर्वापर्यमित्येवमेव सन्देहः प्रदर्शितः । अत एव भाष्ये श्रुतिद्वयेऽपि प्रजापतिलोकमित्यंशस्याप्युक्तिः । अत एव चाग्रे टीकायां संवत्सरा-त्प्रजापतिलोकं गन्तुमिति वक्ष्यति । अन्यथा अधिकारिभेदेनेत्याद्ये वा वेक्ष्यदत्रेति । पृथक्न्यायविवरणाभावात्पूर्वत्रेवात्रापि पूर्वोत्तरपक्षौ विवृण्वन् पूर्वपक्षं तावदाह ।। वरुणेति ।। गतार्थतामाशङ्क्याह ।। न चात्रेति ।। अन्यथयितुं तटिद्वरुणयोः पौर्वापर्यमिति वक्तुम् ।। अत इति ।। द्वयोरपि संवत्सरानन्तरत्वादित्यर्थः ।। छ ।। पूर्वत्रेव सिद्धान्तमाह ।। नेत्यादिना ।। तटितोऽधीत्यादिविन्यासलब्धमाह ।। तत्र संवत्सरेति ।। एकमार्गत्वे सतीत्यर्थः । मासेभ्य इति श्रुतिविरोधनिरासकतया सूत्रभाष्ये व्याचष्टे ।। न चेत्यादिना ।। आमयपदस्य रोगार्थत्वादाह ।। वीतरोग इति ।। तटिद्वरुणयोः पौर्वापर्येणैकमार्गत्वादित्यर्थः ।।३।।अ०३।।
  
४. आतिवाहिकाधिकरणम्
ॐ आतिवाहिकस्तल्लिङ्गात् ।। ४ ।।
पूर्वोक्तस्त्वातिवाहिको वायुः । पूर्वगमनलिङ्गात् ।। ४ ।।
कुतः?–
 
तत्त्वप्रकाशिका
अत्र ब्रह्मप्राप्तिमार्गेऽर्चिरनन्तरप्राप्यस्य वायोरातिवाहिकत्वसाधनादस्ति शास्त्रादिसङ्गतिः । अन्यथा वायोरुत्तमत्वासिद्धेः समर्थनीयमेतत् । प्रकृतो वायुरत्र विषयः । किं मुख्यवायुरुतामुख्य इति सन्देहः । वायुशब्दः सन्देहबीजम् । मुख्यवायुरिति पूर्वः पक्षः । वायुशब्दस्य तत्रैव मुख्यत्वात् । तस्यापि प्राप्यत्वात् । न चात्र बाधकं किञ्चिदस्ति येन वायुशब्दस्यामुख्यार्थत्वं स्यात् । अतो वायोरर्चिषोऽनन्तरमेव प्राप्यत्वान्न तस्याधिक्यमिति । सिद्धान्तयत्सूत्रमुपन्यस्य व्याचष्टे ।। आतिवाहिक इति ।। योऽयं पूर्वं प्राप्यतयोक्तो वायुरसावातिवाहिक एव न तु मुख्यः । पूर्वप्राप्यत्वलिङ्गात् । तद्ध्यमुख्यस्यैव भवेन्न मुख्यस्येति भावः ।। ४ ।।
 
भावदीपः
ॐ आतिवाहिकस्तल्लिङ्गात् ॐ ।। ४ ।। वायोरातिवाहिकत्वेति ।। विद्युदनन्तरप्राप्य-वायोर्मुख्यवायुत्वेत्यपि ध्येयम् । एतेन भिन्नश्रुतिस्थभिन्नपदार्थयोरर्चिर्वाय्वोस्तटिद्वरुणयोश्च पौर्वापर्योक्तावत्रैव वायुशब्दार्थयोरातिवाहिकमुख्ययोर्व्यवधानेन पौर्वापर्योक्तिरिति पूर्व-सङ्गतिरपि सूचिता ।। अन्यथेति ।। आतिवाहिकत्वानुक्तौ मुख्यवायुत्वप्राप्तेश्चर-मस्यातिवाहिकत्वप्राप्तेश्चेति भावः । न चैक एव मुख्यवायुरर्चिर्देववद् द्विरूप उभयत्र प्राप्योऽस्तु । तथा च नोत्तमत्वभङ्ग इति वाच्यम् । अग्निर्ज्योतिरिति द्वेधैवार्चिष इतिवदिह मुख्यवायुद्वैरूप्ये मानाभावादिति भावः । एतेन सोमाग्नीन्द्रध्रुवानां क्रमेण प्राप्त्युक्त्या गतौ क्रमस्याविवक्षितत्वात् । मुख्यवायोर्द्वितीय प्राप्यत्वेऽपि नोत्तमत्वभङ्ग इत्यपि निरस्तम् । मुख्यवायोर्द्वैरूप्याभावेनोभयत्र प्राप्यत्वभावादादावेव प्राप्यत्वे विद्युत्पतित्वेनोक्तवायोराति-वाहिकत्वप्राप्त्या मुख्यवायोरियदामननादित्यत्रोक्ताधिकार्युत्तमत्वं न स्यादिति तात्पर्यात् । पूर्वोक्तस्त्वातिवाहिक इति भाष्यव्यावर्त्यमाह ।। मुख्येति ।। भाष्ये वायुपदप्रयोग-सूचितयुक्तिमाह ।। वाय्विति ।। निमित्ताधिक्यादिति । आकाशाद्वायुरित्यादाविवास्त्व-त्राप्यमुख्योऽर्थ इत्यत आह ।। न चेति ।। प्रथमाप्राप्यत्वं तु न बाधकम् । तस्यापि सम्भवादिति भावः ।। अत इति ।। अबाधेन वायुशब्देन मुख्यस्यैव प्राप्तत्वादित्यर्थः । द्वैरूप्याभावेनोभयत्र प्राप्यत्वाभावमभिप्रेत्याह ।। अर्चिषोऽनन्तरमेवेति ।। छ ।। उद्देश्यविधेयव्यञ्जनेन भाष्यं व्याचष्टे ।। योऽयमिति ।। ४ ।।
 
सूत्रभाष्यम्
।। ॐ उभयव्यामोहात्तत्सिद्धेः ॐ ।। ५ ।।
‘स वायुमागच्छती’ति प्रथममुच्यते । 
‘उत्क्रान्तो विद्वान्परमभिगच्छन्विद्युतमेवान्तत उपगच्छति द्यौर्वाव विद्युत्तत्पतिं वायुमुपगम्य तेनैव ब्रह्म गच्छति ’
 इत्यन्तेऽपि वायुगमनश्रुतेः । पूर्वोक्त आतिवाहिकः परो वेति व्यामोहे उत्तरे दिवस्पतिरिति विशेषणात्पूर्वत्राऽऽतिवाहिकस्यैव सिद्धेः । ब्रह्मतर्के च–
‘उत्क्रान्तस्तु शरीरात्स्वाद्गच्छत्यर्चिषमेव तु ।
 ततो हि वायोः पुत्रं च योऽसौ नाम्नाऽऽतिवाहिकः ।।
 ततोऽहः पूर्वपक्षं चाप्युदक्संवत्सरं तथा ।
 तटितं वरुणं चैव प्रजापं सूर्यमेव च ।।
 सोमं वैश्वानरं चेन्द्रं ध्रुवं देवीं दिवं तथा ।
 ततो वायुं परं प्राप्य तेनैति पुरुषोत्तममि’ति ।। ५ ।।
।। इति आतिवाहिकाधिकरणम् ।। ४ ।। 
तत्त्वप्रकाशिका
ननु तथापि कथं पूर्वप्राप्यस्य वायोरातिवाहिकत्वसिद्धिः । मुख्यस्य प्राप्त्यभावापातात् । अथोत्तरत्रापि कश्चिद्वायुः प्राप्योऽस्तीत्युच्यते तथाप्यनिवृत्तः संशयः । किं पूर्वोक्त आतिवाहिको मुख्यो वेत्यादि । मुख्यस्यापि प्रथमप्राप्तिसम्भवात् । न च विशेषहेतुरस्ति येन पूर्वोक्तस्याति-वाहिकत्वसिद्धिरिति भावेनाक्षिपति ।। कुत इति ।। तत्परिहाराय सूत्रं पठित्वा व्याचष्टे ।। उभयेति ।। युक्तं पूर्वोक्तस्यातिवाहिकत्वम् । यथा पूर्वं वायोः प्राप्तिः श्रूयते तथोत्तरत्रापि वायोः प्राप्तिश्रवणान्मुख्यप्राप्तेरप्युपपत्तेः । ननूक्तमत्र । सत्यम् । किमयं पूर्वोक्त आतिवाहिको मुख्यो वा परत्रोक्तश्चातिवाहिको मुख्यो वेति सन्देहेऽपि पूर्वोक्तस्यातिवाहिकत्वं परत्रोक्तस्य मुख्यत्वं सिध्यति । उत्तरस्य दिवस्पतित्वश्रवणात्तस्य च मुख्यवायुलिङ्गत्वात् इति भावः । कथं वरुणावराया विद्युतोऽन्ततो गम्यत्वमित्यत उक्तं द्यौरिति । नन्वस्तूत्तरस्य मुख्यत्वं तथापि पूर्वोक्तस्यातिवाहिक-त्वानिश्चयो मुख्यस्योभयत्रावस्थानसम्भवादित्याशङ्कां परिहर्तुं सर्वमपि मार्गं स्मृत्या दर्शयति ।। ब्रह्मतर्के चेति ।। अतः प्रथमप्राप्यस्यातिवाहिकत्वाद्युक्तं मुख्यस्य मुख्यत्वमिति सिद्धम् ।। ५ ।। 
  
भावदीपः
ॐ उभयव्यामोहात्तत्सिद्धेः ॐ ।। ५ ।। उत्तरत्रेति ।। विद्युदनन्तरमित्यर्थः । अस्तीत्युच्यते उत्क्रान्त इत्यादिभाष्योक्तश्रुतावित्यर्थः । इत्यादीत्यादिपदेन चरमश्रुतौ वायुरातिवाहिको मुख्यो वेत्यस्य ग्रहः । प्रथमप्राप्यत्वमेव संशयनिवर्तकमस्त्वित्यत आह ।। मुख्यस्यापीति ।। सोमादग्निमग्नेरिन्द्रमिति सोमादग्नेरवमस्यापि प्राप्तेः प्रधानवायोरपि अवमोऽन्यः प्राप्योऽस्त्विति न्यायविवरणोक्त्या गतौ तारतम्यक्रमस्याविवक्षितत्वादिति भावः । श्रुतेरित्यन्तभाष्यं तात्पर्यतो विवृण्वन्नाद्यशङ्कां निराह ।। युक्तमिति ।। अन्तेऽपीत्यपेरर्थस्तथेति । अत एव यथेति लभ्यत इति भावः ।। ननूक्तमत्रेति ।। तथापीत्यादिना दूषणमुक्तमित्यर्थः । पूर्वेत्यादिभाष्यं व्याचष्टे ।। सत्यमित्यादिना ।। वरुणावराया इति पूर्वोक्ततटित्पर्यायत्वाद्विद्युत इति भावः ।। स्मृत्येति ।। तथा च मुख्यस्यैवोभयत्रावस्थानमेतत्स्मृतिविरुद्धमिति भावः ।। अत इति ।। प्रथमप्राप्तिलिङ्गाच्चर-मप्राप्यस्य मुख्यस्यैवोभयत्रावस्थितेः स्मृतिविरुद्धत्वाच्चेत्यर्थः ।। ५ ।।
 
५. वैद्युताधिकरणम्
ॐ वैद्युतेनैव ततस्तच्छतेः ॐ ।। ६ ।।
प्रकारान्तरेण तत्र तत्रोच्यमानत्वाद्वायोरपि परतो ब्रह्मणोऽर्वाग्गन्तव्योऽस्तीति नाशङ्कनीयम् । विद्युत्पतिना वायुनैव ‘स एनान्ब्रह्म गमयती’ति ब्रह्मगमनश्रुतेः ।
‘विद्युत्पतिर्वायुरेव नयेद्ब्रह्म न चापरः ।
 कुतोऽन्यस्य भवेच्छक्तिस्तमृते प्राणनायकमि’ति बृहत्तन्त्रे ।। ६ ।।
।। इति वैद्युताधिकरणम् ।। ५ ।।
 
तत्त्वप्रकाशिका
अत्र ब्रह्मप्राप्तिमार्गे मुख्यवायोरन्तिमत्वसमर्थनादस्ति शास्त्रादिसङ्गतिः । अन्यथा तस्याति-प्राधान्यासिद्धेः समर्थनीयमेतत् । प्रकृतो मार्ग एव विषयः । किं तत्र मुख्यवायोरनन्तरं ब्रह्मणोऽर्वाग्गन्तव्योऽस्ति न वेति सन्देहः । उभयथा सम्भवः सन्देहबीजम् । ब्रह्मणोऽर्वाग्वायोः परतोऽन्यः प्राप्योऽस्तीति पूर्वः पक्षः । तथाभ्युपगमेऽपि बाधकाभावात् । न च वाच्यं वायोः सर्वाधिकार्युत्तमत्वात्स एवान्तिमप्राप्य इति । उत्तमत्वक्रमानुसारेण प्राप्तिक्रमाभावात् । ‘सोमं वैश्वानरं चेन्द्रं ध्रुवम्’ इत्यादौ सोमावरस्याग्नेरिन्द्रावरस्य च ध्रुवस्य पश्चात्प्राप्त्युक्तेः । अतो वायोरपि परतो गन्तव्यसद्भावान्न तस्यातिशयेन प्राधान्यमिति । सिद्धान्तयत्सूत्रमुपन्यस्य व्याचष्टे ।। वैद्युतेनेति ।। तत्र तत्र श्रुत्यादौ मार्गे प्रकारान्तरेण तारतम्यक्रमं विहाय प्राप्तेरुच्यमानत्वाद्वायोः परतो ब्रह्मणोऽर्वाग्गन्तव्योऽस्तीति न शङ्कनीयं किं तु वायुरेवान्तिमप्राप्यः । कुतः । यो ह्यन्तिमो भवति तस्य ब्रह्मप्रापयितृत्वेन भाव्यम् । राजादौ तथा दर्शनात् । ब्रह्मप्राप्तिश्च वायुनैव भवति । अतः स एवान्तिमः । ब्रह्मप्रापकत्वं च वायोः कुतः । ‘तत्पुरुषो मानवः स एनान् ब्रह्म गमयति’ इति श्रुतेरिति भावः । वायोरिवान्यस्यापि ब्रह्मप्रापकत्वेऽन्तिमत्वं सम्भवतीत्यत आह ।। विद्युदिति ।। अतो वायोरेवान्तिमत्वाद्युक्तं तस्यातिप्राधान्यमिति सिद्धम् ।। ६ ।।
 
भावदीपः
ॐ वैद्युतेनैव ततस्तच्छतेः ॐ ।। ६ ।। मुख्यवायोरन्तिमत्वेति ।। एतेन पूर्वत्र दिवस्पतित्वबाधकेन चरमवायोरातिवाहिकत्वायोगेऽपीह बाधकाभावान्मुख्यवाय्वनन्तरमपि तदवमः कश्चित्प्राप्योऽस्त्विति पूर्ववैषम्येण शङ्कनात्पूर्वसङ्गतिरपि सूचिता । प्रधानवायोरप्य-वरोऽन्यः प्राप्योऽस्त्वित्यन्यत्रोक्तप्रतिज्ञानुरोधेन वायोरपीत्यादिभाष्यार्थमाह ।। ब्रह्मण इति ।। स्वयं हेतुमाह ।। बाधकाभावादिति ।। इयदामननादित्युक्तं हृदि कृत्वा शङ्कते ।। न चेति ।। तन्निरासकतया न्यायविवरणोक्तहेतुमुक्त्वा तत्रोक्तरीत्यैव हेतुमुपपादयति ।। उत्तमत्वेति ।। एतेनेयन्नयेन गतार्थता निरस्ता ।। अत इति ।। उत्तमत्वक्रमानुसारेण प्राप्तिक्रमाभावेन बाधकाभावादिति भावः ।। छ ।।
 भाष्यं व्याचष्टे ।। तत्र तत्रेति ।। भाष्यस्य फलितार्थमाह ।। किं तु वायुरिति ।। भाष्यशेषमवतारयति ।। कुत इति ।। अस्य अत इति परिहारः । तस्य विवरणम् ।। यो हीत्यादि ।। हि यस्मादंतिम एव ब्रह्मप्रापिता । राजादौ दर्शनात् । यतो ब्रह्मप्राप्तिश्च वायुनैवातः स एवान्तिम इत्यर्थः । भाष्ये वायुनैव ब्रह्मगमनश्रुतेरित्युक्त-हेतोरप्रयोजकत्वनिरासाय । न हि राजानं यः कश्चित्प्रापयतीति न्यायविवरणसूचितायाः यो हीति सामान्यव्याप्तेरुक्तिः । भाष्योक्तश्रुतौ स इति तच्छब्दपरामर्शद्योतनाय पूर्ववाक्यमाह ।। तत्पुरुष इति ।। तस्याः पूर्वप्रकृतविद्युतः पुरुषो भर्ता मानवः । सर्वमनुस्वामी वायुरित्यर्थः ।। अत इति ।। वायोरेव ब्रह्मप्रापकत्वश्रवणादन्तिमस्यैव प्रभुप्रापकत्वस्य राजादौ दर्शनाच्चेत्यर्थः ।। ६ ।। अ०५ ।।
 
६. कार्याधिकरणम्
ॐ कार्यं बादरिरस्य गत्युपपत्तेः ॐ ।। ७ ।।
‘स एनान्ब्रह्म गमयती’ति कार्यं ब्रह्म गमयतीति बादरिर्मन्यते ।
‘ऋते देवान्परं ब्रह्म कः पुमान्प्राप्नुयात्क्वचित् ।
यद्यपि ब्रह्मदृष्टिः स्याद्ब्रह्मलोकमवाप्नुयादि’त्यध्यात्मवचनात्तस्यैव गत्युप-पत्तेः ।। ७ ।।
   तत्त्वप्रकाशिका
एवं मार्गं विचार्यात्र तेन मार्गेण गतानां गम्यनिरूपणादस्ति शास्त्रादिसङ्गतिः । अन्यथानु-स्मृत्यनुपपत्तेर्निरूपणीयमेतत् । ‘वायुरेव ब्रह्म नयति’ इत्युक्तं तद्ब्रह्मात्र विषयः । किं चतुर्मुखाख्यं किं वा परमुतोभयमिति सन्देहः । ब्रह्मशब्द एव सन्देहबीजम् । तृतीयपक्षेऽप्येकस्योभय प्राप्त्यसम्भ-वात्कांश्चित्कार्यं कांश्चित्परमित्यर्थः स्यात् । तत्र किं केनचित्क्रमेणोभयप्राप्तिरुत क्रमं विनैव । क्रमोऽपि कश्चन योग्यतारूपस्तदन्यो वासाविति सन्देहः । उभयथा सम्भवः सन्देहबीजम् । किं तावत्प्राप्तमिति । तत्र सूत्रं पठित्वा व्याचष्टे ।। कार्यमिति ।। ‘स एनान् ब्रह्म गमयति’ इत्यत्र कार्यमुत्पत्तिमद्ब्रह्म वायुर्गमयतीति बादरिराचार्यो मन्यत इत्यर्थः । ब्रह्मशब्दस्य परब्रह्मणि मुख्यत्वात्कथमयमर्थ इत्यत आह ।। ऋत इति ।। ब्रह्मशब्दस्य परब्रह्मणि मुख्यत्वेऽपि नात्र तत्स्वीकारो युक्तः । ‘तथापि प्रकृतेर्बन्धो ब्रह्मणा सह भिद्यते’ इत्यादिना चतुर्मुखमुक्तिपर्यन्तं बन्धस्य सन्ततत्वात्ततोऽर्वाक्चतुर्मुखस्यैव गत्युपपत्तेस्तथा स्मृत्युक्तत्वाच्चेति भावः ।। ७ ।।
 
भावदीपः
ॐ कार्यं बादरिरस्य गत्युपपत्तेः ॐ ।। ७ ।। मार्गपेटिकयास्यावसरसङ्गतिमाह ।। एवमिति ।। गम्येति ।। चरमप्राप्येत्यर्थः ।। अनुस्मृतीति ।। गत्यनुस्मृतीत्यर्थः । स्वहृदयमारभ्य ब्रह्मपर्यन्तत्वाद् गतेरिति भावः । अव्यवहितपूर्वसङ्गतिं सूचयन् विषयमाह ।। वायुरेवेति ।। तच्छतेरिति श्रुत्युक्तब्रह्मस्वरूपनिरूपणात्पूर्वसङ्गतिरिति भावः । न्यायविवरणे चतुर्धाऽस्य पूर्वपक्षप्रतीतावपि त्रित्वे पर्यवसानात्तदनुगुणतया त्रेधा संशयस्थितिमाह ।। किमित्यादिना ।। तदन्यो वासावित्यन्तेन ।। कार्यमिति योगानुरोधादाह ।। चतुर्मुखेति ।। चतुर्मुखाख्यमेवेत्यर्थः । परमिति योगानुरोधादाह ।। किं वा परमिति ।। परं ब्रह्मैवेत्यर्थः । अप्रतीकेति योगानुरोधा उभयमिति कोटिः । तत्राप्यप्रतीकालम्बन पदप्रयोगव्यावर्त्य-चोद्यानुगुणसंदेहं तृतीयकोटिपरिष्कारेणाह ।। तृतीयेत्यादिना ।। योग्यतेति ।। प्रतीकालम्बनाऽप्रतीकालम्बनादित्यर्थः ।। तदन्य इति ।। तत्तत्सौकर्यरूप इत्यर्थः ।। उभयथेति ।। लोके योग्यतारूपः कार्यरूपोऽप्यभिमतकार्यप्राप्तौ क्रमाद्दृश्यत इति भावः । भाष्यं व्याचष्टे ।। स इति ।। अत्रेति वायुरिति च शेषोक्तिः । उपपत्तेरित्युक्तेः सार्थक्यायाह ।। ब्रह्मशब्दस्येति ।। भाष्योक्तस्मृतौ कः पुमान्प्राप्नुयादित्येवोक्तेरप्राप्त्यनुपपत्तेरनुक्तेः चतुर्मुखपर्यन्तं सन्ततत्वनियमाद्बन्धकस्येत्यन्यत्रोक्तयुक्तिं पूर्वपादन्यायविवरणोक्तश्रुत्या असिद्धिं निरस्यन्नेवाह ।। तथापीति ।। स्वोदयाज्ज्ञानस्य फलदत्वेऽपीत्यर्थः । भाष्ये वचनोक्तिरुपपत्तेर्दाढर्््यायेति भावेनाह ।। तथेति ।। ७ ।।
  
सूत्रभाष्यम्
ॐ विशेषितत्वाच्च ॐ ।। ८ ।।
‘यदि ह वाव परमभिपश्यति प्राप्नोति ब्रह्माणं चतुर्मुखं प्राप्नोति ब्रह्माणं चतुर्मुखमि’ति कौषारवश्रुतौ ।। ८ ।।
 
तत्त्वप्रकाशिका
न केवलं युक्तिमात्रेण श्रुतेरन्यार्थकल्पनमपि तु विशेषश्रुतेश्चेत्यर्थप्रतिपादकं सूत्रमुपन्यस्य तां श्रुतिमुदाहरति ।। विशेषितत्वाच्चेति ।। भाष्यस्य सूत्रेणान्वयः ।। ८ ।।
भावदीपः
ॐ विशेषितत्वाच्च ॐ ।। ८ ।। सूत्रे चशब्दादाह ।। न केवलमिति ।। युक्तिमात्रेणेति ।। एतच्चोपपत्तेरिति यथाश्रुतसूत्राभिप्रायं, भाष्यदिशा तु युक्तिस्मृतिमात्रेणेति बोध्यम् । श्रुतेः ब्रह्म गमयतीति श्रुतेरित्यर्थः । अनन्वयनिरासायाह ।। भाष्यस्येति ।। ८ ।।
 
सूत्रभाष्यम्
।। ॐ सामीप्यात्तु तद्व्यपदेशः ॐ ।। ९ ।।
‘ब्रह्मविदाप्नोति परमि’ति तद्व्यपदेशस्तु समीपत एव परमपि प्राप्नोतीत्ये-तदर्थमेव ।। ९ ।।
 
तत्त्वप्रकाशिका
ननु कथं ज्ञानिनः कार्यप्राप्तिरुच्यते ‘ब्रह्मविदाप्नोति परम्’ इति परब्रह्मप्राप्तेरेव श्रुतत्वादित्याशङ्कां परिहरत्सूत्रं पठित्वा व्याचष्टे ।। सामीप्यादिति ।। सत्यं, ज्ञानिनः परप्राप्तिरेव श्रुत्योच्यत इति तथापि नोक्तविरोधः । यतो ‘ब्रह्मविदाप्नोति परम्’ इति श्रुतिरपि ज्ञानी चतुर्मुखं प्राप्याचिरेण परमपि प्राप्नोत्तीत्यर्थमेव वक्ति न तु चतुर्मुखप्राप्तिं प्रतिषेधति नापि प्रथमत एव परप्राप्तिं ब्रूते । कुत एतत् । सामान्यश्रुतेरुदाहृतविशेषश्रुत्या बाधोपपत्तेरिति भावः ।। ९ ।।
भावदीपः
ॐ सामीप्यात्तु तद्य्वपदेशः ॐ ।। ९ ।। ब्रह्मप्राप्तिश्रुतेर्गत्युक्तिपरतयोत्तरयोग- मवतारयति ।। नन्विति ।। चोद्यनिवर्तकतया भाष्यं व्याचष्टे ।। सत्यमित्यादिना ।। भाष्यस्थैवकारभावमाह ।। सामान्येति ।। ९ ।।
 
सूत्रभाष्यम्
कदा?–
।। ॐ कार्यात्यये तदध्यक्षेण सहातः परमभिधानात् ॐ ।। १० ।।
‘ते ह ब्रह्माणमभिसम्पद्य यदैतद्विलीयतेऽथ सह ब्रह्मणा परमभिगच्छन्ती’ति सौपर्णश्रुतेर्महाप्रलये तदध्यक्षेण ब्रह्मणा सह गच्छन्ति ।। १० ।।
 
तत्त्वप्रकाशिका
ननु समीपत एव परब्रह्म प्राप्नोतीति कोऽर्थः । प्रलयादर्वाक्प्रलय एव वा । नाद्यः । बद्धत्वसाम्यात्प्रथममेव प्राप्त्युपपत्तेः । न द्वितीयः । विशेषप्रमाणाभावादिति भावेन पृच्छति ।। कदेति ।। तत्परिहाराय सूत्रमुपन्यस्य व्याचष्टे ।। कार्येति ।। नोक्तविकल्पावकाशः । समस्तकार्याणां विनाशरूपे प्रलये तेषां कार्याणां स्वामिना चतुर्मुखेन सह । अतश्चतुर्मुखात्परं ब्रह्म ज्ञानी गच्छतीत्यभ्युपगमात् । न च तत्र प्रमाणाभावः । श्रुतेरेव सद्भावादिति भावः ।। १० ।।
 
भावदीपः
ॐ कार्यत्यये तदध्यक्षेण सहातः परमभिधानात् ॐ ।। १० ।। प्रश्नबीजं व्यनक्ति ।। नन्वित्यादिना ।। बद्धत्वेति ।। प्रथमत एव परप्राप्तौ यद्बाधकमुक्तं तच्चतुर्मुखप्राप्त्यनन्तरं प्राप्नोतीत्यत्रापि सममित्यर्थः । उक्तशङ्कानिरासकतया सूत्रभाष्ययोरक्षरार्थमाह ।। नोक्तेति ।। 
 
सूत्रभाष्यम्
।। ॐ स्मृतेश्च ॐ ।। ११ ।।
‘ब्रह्मणा सह ते सर्वे सम्प्राप्ते प्रतिसञ्चरे ।
 परस्यान्ते परात्मानः प्रविशन्ति परं पदमि’ति ।। ११ ।।
तत्त्वप्रकाशिका
स्मृत्याप्येतमर्थं साधयत्सूत्रं पठित्वा तां स्मृतिमुदाहरति ।। स्मृतेश्चेति ।। प्रतिसञ्चरः प्रलयः । परं ब्रह्माऽऽयुः । परात्मानः परमात्मनि मनो येषां ते ।। ११ ।।
 
    सूत्रभाष्यम्
।। ॐ परं जैमिनिर्मुख्यत्वात् ॐ ।। १२ ।।
ब्रह्मशब्दस्य तत्रैव मुख्यत्वात्परमेव ब्रह्म गमयतीति जैमिनिर्मन्यते ।। १२ ।।
 
तत्त्वप्रकाशिका
पक्षान्तरं च दर्शयत्सूत्रमुपन्यस्य व्याचष्टे ।। परमिति ।। ‘स एनान्ब्रह्म गमयति’ इत्यत्र परं ब्रह्म वायुर्गमयतीत्यर्थो न कार्यमिति । कुतः । ब्रह्मशब्दस्य परब्रह्मण्येव मुख्यत्वात् । मुख्यार्थे च सम्भवत्यमुख्यार्थकल्पनाऽयोगादिति जैमिनिराचार्यो मन्यत इति भावः ।। १२ ।।
 
भावदीपः
ॐ परं जैमिनिर्मुख्यत्वात् ॐ ।। १२ ।। भाष्यं व्याचष्टे ।। स एनानिति ।। एतच्च कार्यं बादरिरिति सूत्रभाष्यादनुवर्तत इति भावः । हेतोरप्रयोजकत्वमाशङ्क्य प्रथमप्राप्तत्वाद-पोहायुक्तेरित्यन्यत्रोक्ततात्पर्यमाह ।। मुख्यार्थ इति ।। १२ ।।
 
सूत्रभाष्यम्
।। ॐ दर्शनाच्च ॐ ।। १३ ।। 

दृष्टत्वाच्च परब्रह्मणः ।। १३ ।।
 
तत्त्वप्रकाशिका
ननु ब्रह्मशब्दस्य परब्रह्मणि मुख्यत्वेऽपि तद्ग्रहणानुपपत्तेरमुख्यार्थकल्पनेत्याशङ्कां परिहरत्सूत्रमुपन्यस्य व्याचष्टे ।। दर्शनाच्चेति ।। न ज्ञानिनः परप्राप्तिरनुपपन्ना ययाऽमुख्यार्थाङ्गीकारः किं तूपपन्नैव । श्रवणादिसाधनैरपरोक्षतया परब्रह्मण एव दृष्टत्वात् । अन्यस्य तदभावादिति भावः ।। १३ ।।
 
भावदीपः
ॐ दर्शनाच्च ॐ ।। १३ ।। तद्ग्रहणानुपपत्तेरिति ।। प्रागुक्तोपपत्तिश्रुतिस्मृति- विरोधादित्यर्थः ।। परिहरदिति ।। अत्राप्युपपत्तेरप्युक्त्या परिहरदित्यर्थः ।। ययेति ।। अनुपपत्त्येत्यर्थः । अवतारादिदृष्टेर्व्यभिचारादाह ।। श्रवणादीति ।। अप्रयोजकत्वं निराह ।। अन्यस्येति ।। प्राधान्येनेति भावः ।। १३ ।।
 
सूत्रभाष्यम्
।। ॐ न च कार्ये प्रतिपत्त्यभिसन्धिः ॐ ।। १४ ।।
न हि कार्ये प्रतिपत्तिः प्राप्नुवानीत्यभिसन्धिश्च ।
‘यदुपास्ते पुमाञ्जीवन्यत्प्राप्तुमभिवाञ्छति ।
यच्च पश्यति तृप्तः संस्तत्प्राप्नोति मृतेरन्वि’ति पाद्मे ।। ४ ।।
तत्त्वप्रकाशिका
हेत्वन्तरेणैतमर्थं प्रतिपादयत्सूत्रमुपन्यस्य व्याचष्टे ।। न चेति ।। ज्ञानिनः कार्यप्राप्तिरेवानुपपन्ना न परप्राप्तिः । तस्य कार्यविषये प्रतिपत्त्यभावात्परविषये च प्रतिपत्तिसद्भावात् । प्राप्नुवानीत्य-भिसंधिश्च न कार्यविषये किं तु परविषय एवातश्च परप्राप्तिरेव युक्ता न कार्यप्राप्तिरिति भावः । परविषय एव दर्शनप्रतिपत्त्यभिसन्धिसद्भावेऽपि कुतस्तत्प्राप्तिरेव न कार्यप्राप्तिरित्यत आह ।। यदिति ।। १४ ।।
 भावदीपः
ॐ न च कार्ये प्रतिपत्त्यभिसन्धिः ॐ ।। १४ ।। हेत्वंतरेणेति ।। कार्यप्राप्त्यसम्भवरूपेणेत्यर्थः ।। एतमिति ।। परप्राप्तिरुपपन्नेत्येतमर्थम् । साध्योक्तिपूर्वं सूत्रभाष्ये हेतुत्वेन व्यनक्ति ।। ज्ञानिन इति ।। प्रतिपत्तिरुपास्तिः । अभिसन्धिरिच्छा । चशब्दान्वयमाह ।। अतश्चेति ।। १४ ।।
 
सूत्रभाष्यम्
।। ॐ अप्रतीकालम्बनान्नयतीति बादरायण उभयथा च दोषात्तत्क्रतुश्च ॐ ।।१५।।
‘‘प्रतीकं देह उद्दिष्टो येषां तत्रैव दर्शनम् ।
न तु व्याप्ततया क्वापि प्रतीकालम्बनास्तु ते ।।
अप्रतीका देवतास्तु ऋषीणां शतमेव च ।
राज्ञां च शतमुद्दिष्टं गन्धर्वाणां शतं तथा ।।
एतेऽधिकारिणो व्याप्तदर्शिनोऽन्ये न तु क्वचित् ।
अयोग्यदर्शने यत्नाद् भ्रंशः पूर्वस्य चापि तु ।।
अप्रतीकाश्रया ये हि ते यान्ति परमेव तु ।
स्वदेहे ब्रह्मदृष्ट्यैव गच्छेद्ब्रह्मसलोकताम् ।
ब्रह्मणा सह सम्प्राप्ते संहारे परमं पद’’मिति गारुडवचनात् ।
उभयत्रोक्तदोषाच्चाप्रतीकालम्बनान्परं नयति । ‘स यथाकामो भवति तत्क्रतु-र्भवति यत्क्रतुर्भवति तत्कर्म कुरुते यत्कर्म कुरुते तदभिसम्पद्यते’ इति श्रुतेश्च । अत्र कर्मोपासनमेव । अन्यान्कार्यं नयतीति भगवन्मतम् ।। १५ ।।
 
तत्त्वप्रकाशिका
तृतीयपक्षेऽपि न कश्चित्क्रमोऽस्ति किं तु यस्य कार्यप्राप्तीच्छा तस्य तत्प्राप्तिर्यस्य परप्राप्तीच्छा तस्य तत्प्राप्तिरिति प्राप्तम् । कुतः । पक्षद्वयेऽपि साधकसद्भावात् क्रमस्य चादर्शनात् । ‘यत्प्राप्तुमभिवाञ्छति’ इत्यादेश्चेति । क्रमपक्षेऽपि न योग्यतारूपक्रमः किं तु यस्य यत्प्राप्तौ सौकर्यं तस्य तत्प्राप्तिरिति प्राप्तम् । कस्मात् । पक्षद्वयस्याप्यपरिहार्यत्वात् महाफलेऽक्रमस्य चायोगात् क्रमान्तरस्य चादर्शनादिति । अथ सिद्धान्तयत्सूत्रमुपन्यस्य व्याचष्टे ।। अप्रतीकेति ।। न सर्वान्कार्यं नयतीति श्रुत्यर्थो नापि परमेवेति किं तु कांश्चित्कार्यं कांश्चित्परमिति । कुतः । उभयपक्षोक्तदोषात् । परप्राप्तिपक्षे गत्यनुपपत्त्यादिदोषस्योक्तत्वात् कार्यप्राप्तिपक्षे च ब्रह्मशब्दामुख्यत्वादिदोषाणामुक्तत्वात् । न चोभयप्राप्तिग्रहणे दोषद्वयापातः । कार्यमेव नयतीत्यन्यव्यावृत्त्या कार्यप्राप्तौ विशेषहेत्वभावात् । येषां परप्राप्तिस्तेषां बद्धत्वेऽपि प्रमाणबलेन गत्युपपत्तेः । श्रुत्यादीनां चान्यनिषेधकत्वाभावात् । नापि परमेवेत्यवधारणे हेतुरस्ति । केषाञ्चित्कार्यप्राप्तेरेव प्रामाणबलेनोपपत्तेः । ब्रह्मशब्दस्यामुख्यवृत्त्यभ्युपगमस्य न्याय्यत्वात् । कार्यप्राप्तिमतां च तद्दर्शनादिसद्भावात् । मुनिमतयोश्चान्यानिषेधकत्वेनाविरोधात् । ‘यान्ति देवं परं केचित्पूर्वं केचिल्लये विभुम्’ । इत्यादेश्च । न च क्रमं विहायैतद्यथेष्टम् । ‘क्रमानुरागी भगवान् क्रमात्पुंभिरवाप्यते’ । इति श्रुतेः । न च ‘यत्प्राप्तुमभिवाञ्छति तत्प्राप्नोति’ इति वचनादिच्छानुसारेण प्राप्तिर्न क्रमेणेति वाच्यम् । ‘स यथाकामो भवति’ इति श्रुतौ तत्प्राप्तीच्छूनामिच्छामात्रेण तत्प्राप्तिनिषेधात् । यत्प्राप्तीच्छा तज्ज्ञानोपासनापरोक्षैरेव तत्प्राप्तेरुक्तत्वात् । न चात्रोपासनानुक्तिः । कर्मपदस्यैव तद्वाचकत्वात् । क्रमेऽपि न सौकर्यक्रमेणोभयप्राप्तिः । ‘सप्रतीकाश्चतुर्मुखमप्रतीकाः परमु हैते गच्छन्ति’ । ‘प्रतीकं देह उद्दिष्टः’ इत्यादिश्रुतिस्मृतिप्राप्तस्यैव ग्राह्यत्वेनाप्रतीकालम्बनान्परं नयत्यन्यान्कार्यं नयतीति क्रमस्यैव युक्तत्वादिति भगवान्बादरायणो मन्यत इति भावः ।। १५ ।।
  
भावदीपः
ॐ अप्रतीकालम्बनान्नयतीति बादरायण उभयथा च दोषात्तत्क्रतुश्च ॐ ।। १५ ।। तृतीयेति ।। कार्यं परं चेत्युभयमिति पक्षेऽपीत्यर्थः । परप्राप्तिर्यस्याभीष्टा तस्य तत्प्राप्तिरिति नियम इत्यन्यत्रोक्तमुपलक्षणत्वेन व्यनक्ति ।। यस्येति ।। कार्यप्राप्तिपक्षे परप्राप्तिपक्षे वेत्यर्थः । बहुधा श्रुतेरित्युत्तरन्यायविवरणे श्रुतहेतुं पूर्वत्राप्याकृष्यार्थमाह ।। साधकेति ।। बद्धत्वविशेषितत्व, ऋते देवानित्यादिस्मृतिरूपसाधकानां, ब्रह्मशब्दमुख्यार्थत्वापरोक्षदृष्टत्वप्रतिपत्त्यभिसन्धिमत्त्वरूपसाधकानां सद्भावादित्यर्थः । भाष्योक्तस्मृतिं चाह ।। यदिति ।। इतिशब्द उक्तरूपशङ्कासमाप्तौ । बहुधा श्रुतेर्यथासौकर्यं चतुर्मुखस्य परस्य वा प्राप्तिरित्यन्यत्रोक्तप्रतिज्ञाहेतू व्यनक्ति ।। क्रमपक्षेऽपीत्यादिना ।। बहुधा श्रुतेरित्यस्यार्थः पक्षद्वयस्याप्यपरिहार्यत्वादिति । उक्तसाधकोपेतत्वादित्यर्थः ।। क्रमस्येति ।। केषांचिदेवं केषांचिदेवमिति क्रमस्येत्यर्थः ।। क्रमान्तरस्य चेति ।। विवक्षितक्रमविशेषस्यापीत्यर्थः ।। छ ।। अथेत्यर्थान्तरे । पूर्वपक्षं निरस्यति ।। नेति ।। ब्रह्मप्राप्तिस्तर्हि निरधिकारिका स्यादिति पृच्छति ।। किं त्विति ।। अप्रतीकालम्बनान् परं नयत्यन्यान्कार्यमिति भाष्यं व्याचष्टे ।। कांश्चिदिति ।। उभयत्रोक्तदोषाच्चेति हेत्वंशं व्याचष्टे ।। उभयेति ।। गत्यनुपपत्त्या-दीत्यादिपदेन ब्रह्माणं चतुर्मुखमिति विशेषितत्वायोगः ऋते देवानिति स्मृत्ययोगश्च ग्राह्यः । उत्तरादिपदेन दृष्टत्वप्रतिपत्त्यभिसंध्यभावरूपदोषो ग्राह्यः । 
बद्धत्वादित्येतत्पक्षसाधकमेव परप्राप्तिव्यावर्तकहेतुरित्यतो यांति देवं परं केचिदित्यादि-श्रुतेस्तथा प्राप्तत्वादित्यन्यत्रोक्तयुक्तिमाह ।। येषामिति ।। विशेषितत्वाच्चेत्यतस्त-दप्यनुकूलयति ।। श्रुत्यादीनामिति ।। आदिपदात् ऋते देवानिति स्मृतिग्रहः । यान्ति देवं परं केचिदिति प्रमाणप्राप्तत्वादेवेत्यन्यत्रोक्तहेतुमाह ।। केषाञ्चिदिति ।। तत्पक्षप्रापक-प्रमाणबलेनेति वा केचिल्लये प्रभुमिति न्यायविवरणोक्तप्रमाणबलेन वेत्यर्थः । मुख्यार्थत्यागदृष्टत्वाभावप्रतिपत्त्यभावादिदोषान्निराह ।। ब्रह्मशब्दस्येत्यादिना ।। न्याय्यत्वादिति ।। गत्यनुपपत्त्यादिन्यायप्राप्तत्वादित्यर्थः ।। तद्दर्शनादीति ।। चतुर्मुखदर्शन-प्रतिपत्त्यभिसन्धीनां सत्त्वादित्यर्थः । तेषामप्यङ्गावबद्धास्त्वित्यत्रोपास्तेरुक्तेरिति भावः । उक्तव्यवस्थायां न्यायविवरणोक्तश्रुतिमाह ।। यान्तीति ।। न कश्चित्क्रमोऽस्तीति पूर्वपक्षं निराह ।। न चेति ।। न्यायविवरणोक्तमेव हेतुमाह ।। क्रमेति ।। पूर्वोक्तमेवानूद्य इति श्रुतेश्चेति भाष्योक्तहेतुना निराह ।। न चेत्यादिना ।। तत्प्राप्तिनिषेधादित्यसिद्धमित्यतोऽर्थ सिद्धमेतदिति भावेन श्रुत्यर्थमाह ।। यत्प्राप्तीच्छेति ।। क्रतुशब्दार्थो ज्ञानेति । कर्मशब्दार्थः उपासनापरोक्षैरिति । अत्रेत्यादिभाष्यं व्यनक्ति ।। न चेत्यादिना ।। क्रमपक्षेऽपीत्यादि-नोक्तमनूद्य न्यायविवरणोक्तश्रुत्या भाष्योक्तस्मृत्या च निराह ।। क्रमेऽपीति ।। श्रुत्युक्तानुवृत्तेरेव न्याय्यत्वादिति न्यायविवरणे श्रुत्युक्तेत्युपलक्षणं मत्वाऽऽह ।। श्रुतिस्मृतिप्राप्तस्यैवेति ।। १५ ।।
  
सूत्रभाष्यम्
।। ॐ विशेषं च दर्शयति ॐ ।। १६ ।।
‘अन्तःप्रकाशा बहिःप्रकाशाः सर्वप्रकाशाः । देवा वाव सर्वप्रकाशाः ऋषयोऽन्तःप्रकाशाः मानुषा एव बहिःप्रकाशा इति चतुर्वेदशिखायाम् ।। १६ ।।
।। इति कार्याधिकरणम् ।। ६ ।। 
इति श्री आनन्दतीर्थभगवत्पादाचार्य विरचिते ब्रह्मसूत्रभाष्ये
चतुर्थाध्यायस्य तृतीयः पादः ।।
तत्त्वप्रकाशिका
यदुक्तं नेच्छानुसारेण प्राप्तिरपि त्वप्रतीकालम्बनत्वादिक्रमेणैवेति । तन्न । प्रतीकालम्बनाः केचिदप्रतीकालम्बनाः केचिदिति नियमाभावेन यथेष्टतदापादनस्यापि सम्भवादित्याशङ्कां श्रुत्या परिहरत्सूत्रं पठित्वा तां श्रुतिमुदाहरति ।। विशेषं चेति ।। अतो ज्ञानिनां प्रलये पूर्वं च परब्रह्मप्राप्तिसद्भावात्तथानुस्मृतिरुपपन्नेति सिद्धम् ।। १६ ।। अ०६ ।।

इति श्रीमदानन्दतीर्थभगवत्पादाचार्यविरचितस्य श्रीमद्ब्रह्मसूत्रभाष्यस्य टीकायां श्रीमज्जयतीर्थमुनिविरचितायां तत्त्वप्रकाशिकायां चतुर्थाध्यायस्य तृतीयः पादः ।।
 
भावदीपः
ॐ विशेषं च दर्शयति ॐ ।। पूर्वयोगोक्तप्रमेयदार्ढ्यायोत्तरयोग इति व्यनक्ति ।। यदुक्तमित्यादिना ।। अत इति ।। पक्षद्वयेऽपि साधकभावाद्बाधकाभावाच्चेत्यर्थः । उत्तरपादप्रमेयसुज्ञानायाऽऽह ।। प्रलय इति ।। चतुर्मुखेन सहेत्यर्थः । प्रलयात्पूर्वं चतुर्मुखमप्राप्य साक्षादेवेत्यर्थः । भेजे खगेंद्रध्वजपादमूलमित्यादेः । तथाऽनुस्मृतिरिति फलोक्तिः ।। १६ ।। अ०६ ।।
इति श्रीमद्भाष्यटीकाभावदीपे श्रीराघवेन्द्रयतिकृते
चतुर्थाध्यायस्य तृतीयः पादः ।।
अथ चतुर्थाध्यायस्य चतुर्थः पादः
१. सम्पद्याधिकरणम् 
।। ॐ सम्पद्याविहाय स्वेन शब्दात् ॐ ।। १ ।।
‘स य एवंविदेवं मन्वान एवं पश्यन्नात्मानमभिसम्पद्यैतेनात्मना यथाकामं सर्वान्कामाननुभवती’ति सौपर्णश्रुतेः ।
‘परञ्ज््योतिरूपसम्पद्य स्वेन रूपेणाभिनिष्पद्यत’ इति च ।
‘एतं सेतुं तीर्त्वान्धस्सन्ननन्धो भवती’ति च । तत्र तरणं नाम तत्प्राप्तयेऽन्यतरणमेव ।
‘इमां घोरामशिवां नदीं तीर्त्वैतं सेतुमाप्यैतेनैव सेतुना मोदते प्रमोदत आनन्दी भवती’ति मौद्गल्यश्रुतेः ।। १ ।।
।। इति सम्पद्याधिकरणम् ।। १ ।।
  
तत्त्वप्रकाशिका
एतत्पादार्थं दर्शयति ।। भोगमिति ।। चतुर्विधफले त्रयमुक्त्वा चतुर्मुखेन सह परं ब्रह्म प्राप्तानां यस्तत्र भोगः क्रमप्राप्तस्तमत्राह सूत्रकार इत्यर्थः । अत्रादौ मुक्तस्य ब्रह्मानतिक्रमेणैव भोगानुभव-साधनादस्ति शास्त्रादिसङ्गतिः । अन्यथा ब्रह्मणो गम्यत्वाभावप्रसङ्गात्समर्थनीयमेतत् । मुक्तौ ब्रह्म प्राप्नोतीत्युक्तम् । तस्य च भोग आवश्यकः । स मुक्तोऽत्र विषयः । किं ब्रह्मातिक्रम्य भोगान् भुङ्क्ते उत तत्समीप एवेति सन्देहः । अर्चिराद्यतिक्रमोक्तिर्गम्यत्वोक्तिश्च सन्देहबीजम् । अतिक्रामतीति पूर्वः पक्षः । तथा हि । परमात्मानमविहायैवावस्थाने तस्य स्वरूपाविर्भावोऽस्ति न वा । नाद्यः । ‘एतं सेतुं तीर्त्वाऽन्धः सन्ननन्धो भवति’ इति परमात्मातिक्रमानन्तरमेव स्वरूपावि-र्भावस्योक्तत्वात् । द्वितीये न विरोधः । अनाविर्भूतस्वरूपस्यामुक्तत्वेन मुक्तातिक्रमाव्याघातात् । अतो मुक्तस्य ब्रह्मातिक्रमनियमान्न तद्गम्यमिति । सिद्धान्तयत्सूत्रं पठति ।। सम्पद्येति । ज्ञानी ब्रह्म प्राप्य तदविहायैव भोगान् भुङ्क्ते । न चैवममुक्तत्वम् । अन्यथारूपं परित्यज्य स्वरूपेणा-वस्थानादिति सूत्रार्थः । तत्र ब्रह्म प्राप्याविहायैव भोगान् भुङ्क्त इत्येतत्कुत इत्यतः सूत्रसूचितां श्रुतिमुदाहरति ।। स इति ।। ब्रह्मानतीत्याप्याविर्भूतस्वरूपत्वेन भोगो मुक्तानामित्येतत्कुत इति तत्रापि सूत्रसूचितां श्रुतिमुदाहरति ।। परमिति ।। नन्वेवं यदि ब्रह्मानतिक्रमेऽपि स्वरूपेणाविर्भावश्चेच्छ तिविरोध इत्यत आह ।। एतमिति ।। सत्यमेवं श्रुतिरस्तीति तथापि नोक्तस्य तद्विरोधः । यतस्तत्रैतं सेतुं गन्तुमन्यत्तीर्त्वेति तत्प्राप्तयेऽन्यतरणमेवोच्यते न तु ब्रह्म तीर्त्वा स्वरूपाविर्भाव इति भावः । कुत एतदित्यत आह ।। इमामिति ।। एतं सेतुं तीर्त्वेदं गच्छतीति वचनाभावेनैतच्छतेः सामान्यरूपत्वाद्विशेषश्रुत्यनुसारेणार्थकल्पनोपपत्तेरिति भावः । अतो मुक्तस्य ब्रह्मातिक्रमाभावात्तदेव गम्यमिति सिद्धम् ।। १ ।। अ०१ ।।
 
भावदीपः
ॐ सम्पद्याविहाय स्वेन शब्दात् ॐ ।। १ ।। एतत्पादार्थमिति पूर्ववत् । पादार्थोक्तिश्च वृत्तवर्तिष्यमाणसङ्गतिसूचनायेति भावेन व्याचष्टे ।। चतुर्विधेति ।। कर्मक्षयोत्क्रान्तिमार्ग-भोगरूपेत्यर्थः । लयात्पूर्वं साक्षात्परं प्राप्तानां भोगस्यात्रानुक्तेर्बाध-निरासाय वा देहलयेनोत्तरोत्तरं प्रविष्टानामपि ग्रहणाय वाऽऽह ।। चतुर्मुखेनेति ।। अत्रेत्यधिकरणे ब्रह्मेति शास्त्रे मुक्तस्येत्यध्याये भोगेति पादे सङ्गतिरुपपादिता । एवमग्रेऽपि । पूर्वसङ्गतिफले आह ।। अन्यथेति ।। ब्रह्मातिक्रम इत्यर्थः । परं जैमिनिरित्युक्तप्रमेयसमर्थनमत्रेत्युक्तं भवति ।। उक्तमिति ।। परमित्यादौ । ननु भोगोऽस्ति न वेत्यविचार्य तद्विशेषचिन्तनमनवसरदुष्टमित्यत आह ।। तस्य चेति ।। मुक्तेशाभेदस्य भोक्त्रापत्तेरित्यत्रैव निरासेन नैर्गुण्यमुक्ति-निरासात्पुंस्त्वादिवदित्यत्र ज्ञानसुखादिरूपत्वस्य जीवे प्रतिपादनेनेश्वरज्ञानेनावरणादिनिवृत्तौ स्वरूपानन्दानुभवरूपमोक्षस्यावश्यकत्वात् । अन्यथा मुक्तेरपुमर्थत्वापत्तेः । अत एव पूर्वमादावित्युक्तम् । भोगो नाम दर्शनस्पर्शनादिरूपविषयानुभवजन्यसुखानुभव इति भावः । एवं सेतुं तीर्त्वेत्यत्रातिक्रमोक्तेर्मुक्तो ब्रह्म तीर्त्वा गच्छतीत्यन्यत्रोक्तप्रतिज्ञामाह ।। अतिक्रामतीति ।। अतिक्रमोक्तेरित्यन्यत्रोक्तहेतोरतिक्रम्य नैष्फल्येन प्राप्ताप्रयोजकत्व-शङ्काव्युदासाय साक्षात्तमेव हेतुमनुक्त्वा विकल्पपूर्वं तद्धेतूक्तिभावमाह ।। परमात्मानमित्यादिना ।। शब्दादिति सूत्रांशव्यावर्त्यमाह ।। एतमिति ।। अनन्तरमेवेति ।। अत एव भाष्ये श्रुतिशेषोक्तिः । अन्यथा तीर्त्वेत्यन्तमेव ब्रूयादिति भावः । न विरोध इति पदच्छेदः ।। अत इति ।। ब्रह्मानतिक्रमे स्वरूपानाविर्भावादित्यर्थः ।। छ ।। 
भाष्ये श्रुतिद्वयोक्त्या सूचितं सूत्रखण्डस्यार्थमाह ।। ज्ञानीति ।। सूत्रेति ।। सम्पद्येति पदसूचितामित्यर्थः ।। तत्रापि सूत्रेति ।। स्वेनेति पदसूचितामित्यर्थः । स तत्र पर्येति जक्षन् क्रीडन्निति वाक्यशेषे भोगोक्तेरिति भावः । द्वयोरपि श्रुतित्वाविशेषाद्वैपरीत्यं कुतो नेत्यतो न्यायविवरणोक्तदिशा तात्पर्यमाह ।। एतं सेतुं तीर्त्वेदमिति ।। अत इति ।। ब्रह्मतरणश्रुतेरन्यार्थतया तद्विरोधाभावादित्यर्थः ।। १ ।। अ०१ ।।
 २. मुक्ताधिकरणम्
।। ॐ मुक्तः प्रतिज्ञानात् ॐ ।। २ ।।
मुक्त एव चात्रोच्यते ।
‘अहरहरेनमनुप्रविशत्युपसङ्क्रमे च न तत्र मोदते न प्रमोदते न कामाननुभवति बद्धो ह्येष तदा भवत्यथ यदैनं मुक्तोऽनुप्रविशति मोदते च प्रमोदते च कामांश्चैवानुभवती’ति बृहच्छतौ प्रतिज्ञानात् ।। २ ।। ।। इति मुक्ताधिकरणम् ।।
 
तत्त्वप्रकाशिका
अत्र ब्रह्म प्राप्य तदविहायैव भोगभोक्तुर्मुक्तत्वसाधनादस्ति शास्त्रादिसङ्गतिः । अन्यथा भोगासिद्धेः साधनीयमेतत् । ‘स तत्र पर्येति’ इति श्रुत्युक्तो विषयः । किं मुक्तोऽमुक्तो वेति सन्देहः । उभयथा सम्भवः सन्देहबीजम् । नायं मुक्त इति पूर्वः पक्षः । ‘स तत्र पर्येति’ इत्यादिनास्य क्रियाप्रतीतेः । न हि क्रियावत्त्वं कृतकृत्यस्य मुक्तस्योपपद्यते । न च वाच्यममुक्त-स्याप्येवंविधभोगासम्भव इति । अन्यदा सम्भवेऽपि परमात्मप्राप्तावमुक्तस्यापि तदुपपत्तेः । न चामुक्तत्वे श्रुत्युक्तस्य स्वेन रूपेणेति वाक्यविरोधः । तत्र निर्गुणोपासकस्य स्वरूपाविर्भा-वविधानात् । ‘स तत्र’ इति दहरविद्योपासकस्यामुक्तस्यैव भोगाभिधानात् । अतः श्रुत्युक्तस्यामुक्तत्वान्न मुक्तस्य भोग इति । सिद्धान्तयत्सूत्रं पठित्वा व्याचष्टे ।। मुक्त इति ।। ‘स तत्र पर्येति’ इत्यत्र मुक्त एवोच्यते । मुक्तत्वं विनैतद्भोगानुपपत्तेः । न च ब्रह्मप्राप्त्या तदुपपत्तिः । ‘अहरहरेनम्’ इति श्रुतौ ब्रह्म प्राप्तानामपि सुप्तानाममुक्ततया दिव्यभोगाभावमुक्त्वा मुक्तस्यैव तत्प्राप्त्या तद्भावप्रतिज्ञानात् । अत एव तस्याक्रियावत्त्वं च परास्तं श्रुतिविरोधादिति भावः । स्वरूपाविर्भावोक्त्या च मुक्तत्वं ज्ञायते । न च प्रकरणभेदः कल्प्यः । एकप्रकरणत्वेन 
प्रतीतस्य कारणं विना भिन्नप्रकरणत्वकल्पनेऽतिप्रसङ्गात् । अतो युक्त एव मुक्तस्य भोग 
इति सिद्धम् ।। २ ।। अ०२ ।।
 
भावदीपः
ॐ मुक्तः प्रतिज्ञानात् ॐ ।। २ ।। मुक्तत्वेति ।। एतेन यः पूर्वत्र स्वेनेति श्रुत्या मुक्तस्येश्वरानतिक्रमेण भोग उक्तः स न युक्तः । तस्यामुक्तत्वादित्याक्षेपेण पूर्वपक्षप्रवृत्तेराक्षेपिकी पूर्वसङ्गतिः सूचिता ।। भोगासिद्धेरिति ।। मुक्तस्येति शेषः । स तत्र पर्येतीति श्रुतिशेषस्यामुक्तपरत्वे भोगे मानाभावात् । स एवं विदिति श्रुतेरप्यमुक्तपरत्वादिति भावः ।। उभयथेति ।। विशेषादर्शनवेलायामसाधारणलिङ्गाभावाभिमानादिति भावः । क्रियावत्त्वादमुक्त एवेत्यन्यत्रोक्तप्रतिज्ञाहेतू व्यनक्ति ।। नायमिति । हेतोरप्रयोजकतां निराह ।। न हीति ।। ननु द्वितीये विहारोपदेशादित्यत्र मुक्तस्य विहारोक्तेर्न कर्तृत्वं काल्पनिकम् । अमुक्तस्य विहारायोगादिति भावेनाशङ्क्य निराह ।। न चेति ।। अहरहरिति भाष्यांश-व्यावर्त्यहेतुमाह ।। अन्यदेति ।। विहारसूत्रोक्तस्याप्यत्राक्षेप इति भावः । ननु पूर्वं परंज्योतिस्सम्पन्नस्याविर्भूतस्वरूपस्य मुक्तस्यैव स तत्रेत्युत्तरवाक्ये परामर्शस्य सिद्धत्वमुपेत्य मुक्तस्येशानतिक्रमेण भोगे स तत्रेति वाक्यस्य मानत्वमभिप्रेत्य सूत्रे स्वेनेत्युक्तेरत्र श्रुतावमुक्तत्वशङ्कानुत्थितिरिति भावेन शङ्कते ।। न चामुक्तत्वे श्रुत्युक्तस्येति ।। पूर्वोक्तमेवेहाक्षिप्यत इति भावेन समाधिमाह ।। तत्रेति ।। परंज्योतिरिति पूर्ववाक्ये ।। स तत्रेतीति ।। वाक्य इति शेषः । स इति तच्छब्देन नाविर्भूतस्वरूपस्याव्यवहितस्य परामर्शोऽपि तु प्राकरणिकस्येत्याह ।। दहरेति ।। छान्दोग्येऽष्टमे दहरविद्या ।। अत इति ।। क्रियावत्त्वादमुक्तस्यापीशं प्राप्तस्य भोगसम्भवात्पूर्ववाक्यविरोधाभावाच्चेत्यर्थः ।। छ ।। मुक्त एवात्रेत्यादिभाष्यं व्याचष्टे ।। स तत्रेति ।। परंपरया हेत्वंशं योजयति ।। मुक्तत्वं विनेत्यादिना ।। मोदप्रमोदपदयोः प्रागेव व्याख्यानात्फलितमाह ।। दिव्यभोगेति ।। पूर्वपक्ष्युक्तहेतुं पराचष्टे ।। अत एवेति ।। श्रुतीति ।। भाष्योक्तश्रुतीत्यर्थः । यद्वा श्रुत्यन्तरबलान्मुक्तस्य भोगवत्त्वे स तत्रेत्यत्रापि तथैवेत्येतच्छतिविरोधादित्यर्थः । स्वेन रूपेणाभिनिष्पद्यत इति मुक्तस्य स्पष्टं प्रतिभातत्वाच्छतावित्यन्यत्रोक्तदिशा प्रतिज्ञानादि-त्यस्य स्पष्टं मुक्तपरत्वस्य प्रतिभानादित्यप्यर्थमुपेत्य तत्र निर्गुणेत्यादिचोद्यं निराह ।। स्वरूपेति ।। प्रकरणेति ।। निर्गुणोपास्तिसगुणोपास्तिफलपरतयेति भावः । श्रुत्यैक्य-प्रतीतेश्चेत्याद्यन्यत्रोक्तमेव समाधिमाह ।। एकेति ।। अतिप्रसङ्गादिति ।। स तत्रेत्यादिश्रुतिरपि विभागेन योज्यताम् । ऐक्यप्रतीतेरप्रयोजकत्वादिति भावः ।। अत इति ।। प्रतिज्ञानलिङ्गेन स तत्रेति वाक्योक्तस्य मुक्तत्वादित्यर्थः ।। २ ।। अ०२ ।।
    ३. आत्माधिकरणम्
।। ॐ आत्मा प्रकरणात् ॐ ।। ३ ।।
परञ्ज्योतिःशब्देन परमात्मैवोच्यते । तत्प्रकरणत्वात् ।
‘परञ्ज्योतिः परं ब्रह्म परमात्मादिका गिरः ।
 सर्वत्र हरिमेवैकं ब्रूयुर्नान्यं कथञ्चने’ति ब्रह्माण्डे ।। ३ ।।
।। इति आत्माधिकरणम् ।। ३ ।।
 
तत्त्वप्रकाशिका
अत्र मुक्तप्राप्यस्य ज्योतिषो ब्रह्मत्वप्रतिपादनादस्ति शास्त्रादिसङ्गतिः । अन्यथा ब्रह्मप्राप्त्यनुपपत्तेः समर्थनीयमेतत् । ‘परं ज्योतिः’ इति श्रुत्युक्तं ज्योतिर्विषयः । विष्णुरन्यद्वेति सन्देहः । उभयत्र शब्दप्रवृत्तिः सन्देहबीजम् । न विष्णुरिति पूर्वः पक्षः । ज्योतिःशब्दस्यादित्येऽपि प्रयोगदर्शनात् ‘सूर्यमगन्म ज्योतिः’ इत्यादौ । न च विष्णावपि तच्छब्दसद्भावादत्रादित्यग्रहणा-योगः । अत्रादित्याङ्गीकारे ‘स तेजसि सूर्ये सम्पन्नो यथा पादोदरस्त्वचा विनिर्मुच्यत एवं हैव सा पाप्मना विनिर्मुक्त इति श्रुत्यैकवाक्यत्वलाभात् । तथा चात्र समाख्यानादादित्यमुपसम्पद्य प्रारब्धकर्मणा मुच्यत इत्यर्थः स्यात् । एवं च न मुक्तस्य ब्रह्मसमीपे भोग इति । सिद्धान्तयत्सूत्र-मुपन्यस्य व्याचष्टे ।। आत्मेति ।। अत्र परंज्योतिःशब्देन परमात्मैवोच्यते । ‘य आत्माऽपहतपाप्मा’ इति परमात्मन एवात्रारभ्याधीतत्वेनास्य तत्प्रकरणत्वात् । न हि प्रकरणात्समाख्या बलवती । तस्याः सावकाशत्वाच्चेति भावः । नन्वस्य परमात्मप्रकरणत्वेऽपि प्रसङ्गादन्योक्तिः किं न स्यादित्यत आह ।। परमिति ।। भवेदेतत् यदि परंज्योतिःशब्दोऽन्यत्र वर्तेत । नैतदस्ति । स्मृतिविरोधादिति भावः । अतः परंज्योतिर्ब्रह्मैवेति तत्प्राप्याविहायैव मुक्तो भोगान् भुङ्क्त इति सिद्धम् ।। ३ ।। अ०३ ।।
भावदीपः
ॐ आत्मा प्रकरणात् ॐ ।। ३ ।। ज्योतिष इति ।। एतेन पूर्वं ब्रह्मानतिक्रमेण मुक्तो भोगान्भुङ्क्ते इत्युक्तेऽर्थे मुक्त इत्याद्यंशं समर्थ्यात्र ब्रह्मानतिक्रमेणेत्यंशसमर्थनात्संगतिरपि सूचिता ।। अन्यथेति ।। ज्योतिषो ब्रह्मान्यत्वे तत्प्राप्त्यैव स्वरूपाविर्भावादिभोगसम्भवेन परं जैमिनिरित्यादिनोक्तब्रह्मप्राप्तेः फलाभावेनानुपपत्तेरित्यर्थः । स्वयं प्रतिज्ञाहेतू आह ।। इत्यादाविति ।। यद्यपि देवं देवत्रा सूर्यमगन्म ज्योतिरित्यादिमन्त्रः छान्दोग्यभाष्ये तृतीयान्ते विष्णुपरत्वेनैव व्याख्यातस्तथाप्यमुख्यवृत्त्याऽन्यपरत्वमप्यस्तीति वा पूर्वपक्षिणो विष्णुपर-त्वासंमतेर्वा एतदुक्तिः ।। विष्णावपीति ।। तद्देवाः ज्योतिषां ज्योतिरित्यादाविति भावः । परंज्योतिःशब्देनादित्यज्योतिरङ्गीकार इत्याद्यन्यत्रोक्तमत्र व्यनक्ति ।। अत्रादित्येति ।। इति श्रुत्येति ।। षट्प्रश्नश्रुत्येत्यर्थः ।। एकवाक्यत्वेति ।। एकार्थत्वे सतीत्यर्थः । अत्र परंज्योतिरिति श्रुतौ ।। एवं चेति ।। परंज्योतिरिति श्रुतिरादित्यप्राप्त्या प्रारब्धकर्ममुक्त्यर्थत्वे सतीत्यर्थः ।। छ ।।
परमित्यादिभाष्यं व्याचष्टे ।। अत्रेति ।। श्रुतावित्यर्थः । श्रुतिलिङ्गादेरुपक्रमादौ श्रुतत्वे तन्निर्णायकद्वारा सर्वस्य तत्प्रकरणत्वनिर्णायकत्वमिति शब्दादेव प्रमित इत्यत्रोक्तत्वादिह चोपक्रमे विष्णुलिङ्गश्रवणात्सूत्रादौ प्रकरणादित्युक्तमिति भावेन तत्प्रकरणत्वादिति भाष्यं व्याचष्टे ।। य इति ।। आरभ्येति । उपक्रम्येत्यर्थः । अस्य परंज्योतिर्वाक्यस्य तत्प्रकरणस्थ-त्वादित्यर्थः । एवं हि स तेजसीति वाक्यविरोध इत्यत आह ।। न हीति ।। भिन्नस्थानगतत्वेन दौर्बल्यस्य शब्दादेवेत्यत्र व्युत्पादनादिति भावः । अत्र समाख्यापदेन सूर्यमगन्मेत्यपि वाक्यं गृह्यत इत्याहुः । नन्वानर्थक्यप्रतिहतानां विपरीतं बलाबलमिति न्यायेन तल्लिङ्गादित्यादौ लिङ्गेन श्रुतेरिव समाख्यया प्रकरणबाधोऽस्त्वित्यतः सावकाश-लिङ्गान्निरवकाशश्रुतेरेवाति बलवत्त्वादित्यन्यत्रोक्तहेतुमप्याह ।। तस्या इति ।। स्वोदयात्फलदं ज्ञानमादेहं कर्म वा रवेरित्युक्त्या प्रारब्धकर्ममोक्षपरत्वेनोपपत्त्या लिङ्गभेदादि-रूपमुक्तिपरत्वाभावात् । ब्रह्मप्राप्तिमार्गत्वेनापि सूर्यगत्युक्त्युपपत्तेरिति भावः ।। अत 
इति ।। एवं प्रबलज्योतिःश्रुतिब्रह्मप्रकरणयोर्भावादित्यर्थः । उत्तराधिकरणोपक्षेपार्थमिति हेतोस्तत्प्राप्येत्यादि ।। ३ ।।
  
४. अविभागाधिकरणम्
।। ॐ अविभागेन दृष्टत्वात् ॐ ।। ४ ।।
ये भोगाः परमात्मना भुज्यन्ते त एव मुक्तैर्भुज्यन्ते ।
‘यानेवाहं ृणोमि यान् पश्यामि याञ्जिघ्रामि तानेवैत इदं शरीरं विमुच्यानु-भवन्ती’ति दृष्टत्वाच्चतुर्वेदशिखायाम् ।
भविष्यत्पुराणे च–
‘मुक्ताः प्राप्य परं विष्णुं तद्भोगाल्लेशतः क्वचित् ।
 बहिष्ठान्भुञ्जते नित्यं नानन्दादीन्कथञ्चने’ति ।। ४ ।।
।। इति अविभागाधिकरणम् ।। ४ ।।
 
तत्त्वप्रकाशिका
अत्र सायुज्यभाजां भगवद्भुक्तभोगभोक्तृत्वसाधनादस्ति शास्त्रादिसङ्गतिः । अन्यथेश्वरस्य सर्वभोक्तृत्वासिद्धेः समर्थनीयमेतत् । परमात्मानं प्राप्य मुक्तो भोगान् भुङ्क्त इत्युक्तम् । प्राप्तिश्च सायुज्यादिरूपा । तत्र ते भोगा एव विषयः । किं परमात्मभुक्ता एव सायुज्यभाग्भिर्भुज्यन्ते उतान्य इति सन्देहः । उभयथापि सम्भवः सन्देहबजीजम् । परमात्माभुक्ता इति पूर्वः पक्षः । मोक्षस्य परमपुरुषार्थत्वेन परमात्माभुक्तभोगानामपि सौलभ्यात् । परमात्मभुक्ता एवेति नियमे कदाचित् सञ्जातभोगेच्छानामपि मुक्तानां भोगाभावप्रसङ्गात् । ईश्वरस्य नित्यपूर्णानन्दत्वेन कदाचिद-भोगस्यापि सम्भवात् । ततश्च मोक्षस्यापुरुषार्थत्वापत्तिः स्यात् । अतो भगवदभुक्तभोग-भोक्तृत्वान्मुक्तानां न तस्य सर्वभोक्तृत्वमिति । सिद्धान्तयत्सूत्रमुपन्यस्य व्याचष्टे ।। अविभागेनेति ।। ये भोगाः परमात्मना भुज्यन्ते त एव मुक्तैर्भुज्यन्ते न तु तदभुक्ताः । तथा श्रुतेरित्यर्थः । न च परमगतित्वादेतत्कल्प्यम् । मुक्तानां परमात्मभुक्तभोगाङ्गीकारेऽपि तदुपपत्तेः । न च कदाचिदुक्तरीत्या भोगाभावः । ‘पूर्णानन्दः पूर्णभुक् पूर्णकर्ता’ इतीश्वरस्य पूर्णानन्दत्वेऽपि पूर्णभोगश्रवणात् । ननु भगवद्भुक्ताशेषभोगा मुक्तैर्भुज्यन्ते केचिद्वा । आद्ये तत्साम्यापातः । न द्वितीयः । ‘यानेव’ इति सामान्यतः सर्वभोगश्रवणादित्यत आह ।। भविष्यदिति ।। विशेषस्मृत्या सामान्यश्रुतेः सङ्कोच इति भावः । अतो मुक्तानां भगवद्भुक्तभोगभोक्तृत्वाद्युक्तं तस्य सर्वभोक्तृत्वमिति सिद्धम् ।। ४ ।। अ०४ ।।
 
भावदीपः
ॐ अविभागेन दृष्टत्वात् ॐ ।। ४ ।। भगवद्भुक्तभोगभोक्तृत्वेति ।। एतेन ब्रह्म प्राप्य भोगान् भुङ्क्ते मुक्त इति पूर्वनयैः सिद्धे सत्यत्र ते भोगाः कीदृशा इति जिज्ञासायां भगवद्भुक्तशेषा इति साधनात्पूर्वसङ्गतिः सूचिता । ब्रह्मप्राप्तेः सायुज्यादिरूपत्वा-त्सायुज्यभाजां प्राथमिकत्वात्तद्भोगविशेष आदौ चिंत्यत इति भावेन सायुज्यभाजामित्युक्तम् ।। अन्यथेति ।। भुक्तभोगाभोक्तृत्वे गुहां प्रविष्टावित्यत्र उक्तसर्वशुभभोक्तृत्वासिद्धेरित्यर्थः । एतद्विचारस्याप्रकृतत्वं निराह ।। परमात्मानमिति ।। सायुज्यादीति ।। सालोक्यं च समीपत्वं सारूप्यं योग एव चेति वक्ष्यमाणदिशा सालोक्यादिरादिपदार्थः । अतः सायुज्यभाजां भोगचिन्ताप्रकृतैवेति भावः ।। उभयथापीति ।। तस्य सर्वभोक्तृत्वान्मुक्तेः परमपुमर्थत्वेन तदभुक्तभोगसौलभ्याच्चोभयथा सम्भव इति भावः । परमगतित्वादीश्वराभुक्ता अपि भोगा मुक्तौ भवन्तीत्यन्यत्रोक्तप्रतिज्ञाहेतू व्यनक्ति ।। परमेति ।। परमगतित्वं विषयसौलभ्ये हेतुर्न साक्षादिति भावः । हेतोरप्रयोजकत्वमाशङ्क्याह ।। परमात्मेति ।। संजातेति ।। ननु मुक्तः किमर्थं विषयभोगानिच्छेत् । न तावत्सुखार्थम् । ज्ञानेनावरणभूताविद्यानिवृत्तावात्मस्वरूपसुखस्य व्यक्तत्वात् । नापि दुःखनिवृत्त्यर्थम् । अविद्यानिवृत्त्यैव तत्सिद्धेरिति चेन्मैवम् । नाविद्यैवात्मस्वरूपस्यावरणम् । किं तु ईश्वरेच्छापि । तथा च ज्ञानेनाविद्यायां निवृत्तायामशेषानिष्टनिवृत्तिर्भवति । स्वरूपसुखं च बहुतरं व्यज्यते । न तु सर्वम् । ज्ञानोत्तरानुष्ठितनिवृत्तकर्मणा प्रसन्नः परमेश्वरो मुक्तौ विषयानुत्पाद्य तद्भोगेन ज्ञानानभिव्यक्तमपि स्वरूपसुखं व्यक्तीकरोतीति प्रमेयदीपिकायामेवोक्तत्वात्संजातभोगेच्छा-नामित्युक्तिर्युक्तैवेति ज्ञेयम् ।
नन्वविभागो वचनादित्यत्र भगवत्कामानुसारिकामवतां कुतो भोगाभावप्रसङ्गः । तथात्वे वा किमनिष्टमित्यत ईश्वरस्य स्वत एव पूर्णानन्दत्वात् । अभोगस्यापि सम्भवादित्यन्यत्रोक्तं व्यनक्ति ।। ईश्वरस्येति ।। अत इति ।। परमपुमर्थत्वान्मुक्तेर्विवक्षितहानिप्रसङ्गाच्चेत्यर्थः ।। छ ।। 

य इत्यादिभाष्यं व्याचष्टे ।। य इति । भगवन्मात्रयोग्यभोगभोक्तृत्वभ्रान्तिं निरस्यन्नेवकारव्यावर्त्यमाह ।। न त्विति ।। एतेन श्रुतिगतैवकारोऽपि व्याख्यातः । भोगो नाम विषयदर्शनादिनिमित्त स्वरूपानन्दविशेषाभिव्यक्त्यर्थविषयदर्शनादिरेव मुक्तानामिति ज्ञेयम् । प्रागुक्तयुक्तिं निराह ।। न चेति ।। उक्तबाधकनिरासकहेतुत्वेन पूर्णानन्द इत्याद्यन्यत्रोक्तमेवाह ।। पूर्णेति ।। स्मृत्युक्तेरुपयोगमाह ।। नन्विति ।। तत्साम्येति ।। तथा च प्रतिषेधादिति चेन्न शारीरादित्युक्तव्याहतिरिति भावः । ननु तावता सावधारणश्रुतेः का गतिरित्यतः सावकाशोपपत्तिमात्रान्निरवकाशश्रुतियुक्तोपपत्तेरेव बलवत्त्वादित्यन्यत्रोक्तिं सावकाशश्रुतितो निरवकाशस्मृतेरित्यस्योपलक्षणं मत्वा तात्पर्यमाह ।। विशेषेति ।। अत इति ।। श्रुतिस्मृतिबलादित्यर्थः ।। ४ ।।

  ५. चितिमात्राधिकरणम्
।। ॐ ब्राह्मेण जैमिनिरुपन्यासादिभ्यः ॐ ।। ५ ।।
सर्वदेहपरित्यागेन मुक्ताः सन्तो ब्राह्मेणैव देहेन भोगान्भुञ्जत इति जैमिनि-र्मन्यते ।
‘स वा एष ब्रह्मनिष्ठ इदं शरीरं मर्त्यमतिसृज्य ब्रह्माभिसम्पद्य ब्रह्मणा पश्यति ब्रह्मणा ृणोति ब्रह्मणैवेदं सर्वमनुभवति’ इति माध्यन्दिनायनश्रुतावुपन्यासात् ।
‘आदत्ते हरिहस्तेन हरिदृष्ट्यैव पश्यति ।
 गच्छेच्च हरिपादाभ्यां मुक्तस्यैषा स्थितिर्भवेदि’ति स्मृतेः ।।
‘गच्छामि विष्णुपादाभ्यां विष्णुदृष्ट्या च दर्शनम् ।
 इत्यादि पूर्वस्मरणान्मुक्तस्यैतद्भविष्यति’ इति बृहत्तन्त्रोक्तयुक्तेश्च ।। ५ ।।
 
तत्त्वप्रकाशिका
अत्र ब्रह्मप्राप्तस्य मुक्तस्य भोगसमर्थनादस्ति शास्त्रादिसङ्गतिः । अन्यथा मुक्तेरपुरुषार्थ-त्वप्रसङ्गात्समर्थनीयं तत् । भोगो विषयः । मुक्तानां युक्तो न वेति सन्देहः । विप्रतिपत्तिः सन्देहबीजम् । न युक्त इति पूर्वः पक्षः । तथा हि । किं मुक्तानां देहोऽस्ति न वा । नाद्यः । तेषां संसारपारंगतत्वेन शरीरानुपपत्तेः । अन्यथा मुक्तत्वस्यैवायोगात् । न द्वितीयः । शरीराभावे भोगासम्भवात् । अतो मुक्तौ भोगासम्भवादपुरुषार्थत्वमिति । सिद्धान्तयत्सूत्रमुपन्यस्य व्याचष्टे ।। ब्राह्मेणेति ।। युज्यते मुक्तस्य भोगः । न चोक्तविकल्पः । देहाभावाभ्युपगमात् । सर्वदेहपरि-त्यागेनैव मुक्तत्वात् । न चोक्तदोषः । मुक्तस्य स्वदेहाभावेऽपि परमात्मानं प्रविष्टस्य तद्देहेनैव ग्रहवत् भोगसम्भवादिति जैमिनिराचार्यो मन्यत इति भावः । कुत एतत् । श्रुतेरेवेत्याह ।। स इति ।। नन्वत्र मुक्तस्य भोगो ब्रह्मणा श्रूयते न पुनस्तद्देहेनेत्यत आह ।। आदत्त इति ।। ननु स्वयं देहविधुरस्य कथमन्यदेहेन भोगो युज्यते । प्रलयादावभावादित्यत आह ।। गच्छामीति ।। ५ ।।
 
भावदीपः
ॐ ब्राह्मेण जैमिनिरुपन्यासादिभ्यः ॐ ।। ५ ।। मुक्तस्य भोगेति ।। अमुक्तस्यापि ब्रह्मप्राप्तिरुक्तेति मुक्तस्येत्युक्तम् । देहाद्यभावप्रयुक्ततदभावशङ्कानिरासेनेति योज्यम् । तेन तस्य च भोग आवश्यक इत्याद्यनय एवोक्त्याऽस्य वैयर्थ्यशङ्काऽपास्ता । प्रागुक्तो भगवदनतिक्रमेण भोगो वा भगवद्भुक्तभोगो वा न युक्तः । भोगसामान्यस्यैवायोगादितीह शङ्कोत्थानात्पूर्वसङ्गतिरपि सूचिता । विप्रतिपत्तिर्वादिविवादः । न युक्त इत्यत्र हेत्वाकाङ्क्षायां पारङ्गतत्वान्मुक्तस्य चिन्मात्रदेहोऽपि नास्तीत्यन्यत्रोक्तापिपदसूचितदेहाभावहेतुमसिद्धि-निरासाय विकल्पमुखेनाह ।। किमिति ।। पारङ्गतत्वहेतोरप्रयोजकत्वं निराह ।। अन्यथेति ।। भोगासम्भवादिति ।। विषयदर्शनादिरूपत्वाद्भोगस्येति भावः ।। अत इति ।। भोगाविनाभूत-देहाभावादित्यर्थः ।। छ ।। प्रागुक्तशङ्कानिरासकतया भाष्यं व्याचष्टे ।। युज्यत इत्यादिना ।। सर्वदेहेति ।। स्थूलसूक्ष्मसर्वदेहेत्यर्थः । श्रुतौ मर्त्यमिति विशेषणात् ।। ५ ।।
  
सूत्रभाष्यम्
।। ॐ चितिमात्रेण तदात्मकत्वादित्यौडुलोमिः ॐ ।। ६ ।। चितिमात्रो देहो मुक्तानां पृथग्विद्यते तेन भुञ्जते । सर्वं वा एतदचित्परित्यज्य चिन्मात्र एवैष भवति चिन्मात्र एवावतिष्ठते तामेतां मुक्तिरित्याचक्षत’ इत्युद्दालकश्रुतेश्चिदात्मकत्वादि-त्यौडुलोमिर्मन्यते ।। ६ ।।
 
तत्त्वप्रकाशिका
एवं देहाभावमभ्युपगम्य भोगं समर्थ्य तद्भावमभ्युपगम्यापि तं समर्थयत्सूत्रं पठित्वा व्याचष्टे ।। चितीति ।। न मुक्तानां भोगासम्भवः । तेषां ब्रह्मदेहातिरिक्तस्वदेहसद्भावात् । न च देहसद्भावे मुक्तत्वाभाव इति वाच्यम् । तद्देहस्य चितिमात्रत्वात् । देहस्य चितिमात्रत्वेऽपि कुतः संसारित्वाभावः । चितिमात्रस्य मुक्तस्वरूपत्वात् । कृत्रिमशरीरस्यैव संसारापादकत्वात् । स्वरूपस्याकृत्रिमत्वात् । जीवस्य चिन्मात्रत्वमेव कुतः । श्रुतेरेवेत्यौडुलोमिराचार्यो मन्यत इति भावः ।। ६ ।।
  
भावदीपः
ॐ चितिमात्रेण तदात्मकत्वादित्यौडुलोमिः ॐ ।। ६ ।। तं समर्थयदिति ।। सूत्रेषु मुनिग्रहणं तेषां ख्यात्यर्थमेवेति भावः । चितीत्यादि भुञ्जत इत्यन्तभाष्यं व्युत्क्रमेण पूर्वपक्षनिरासकतया व्याचष्टे ।। न मुक्तानामिति ।। देहो मुक्तानां पृथग्विद्यत इत्यस्यार्थः तेषामित्यादि । चितिमात्र इत्यंशं प्रागुक्तशङ्कानिवर्तकतया व्याचष्टे ।। न चेति ।। चिदात्मकत्वादिति भाष्यं शङ्कापूर्वं व्यनक्ति ।। देहस्येति ।। मुक्तेति ।। मुक्तानामित्यस्य भाष्येऽनुषङ्ग इति भावः । तावता कुतः संसारित्वाभाव इत्यतः अकृत्रिमत्वाद्देह-स्येत्यन्यत्रोक्तं व्यनक्ति ।। कृत्रिमशरीरस्येति ।। सर्वं वा इति भाष्यांशं व्यनक्ति ।। जीवस्येति ।। मुक्तानामिति प्रस्तावेऽपि जीवस्येत्युक्तिः संसारवेलायां चिदात्मत्वं नेति शङ्काव्युदासाय । एवेत्यस्य येन चिन्मात्रस्य स्वरूपदेहेन भोगः स्यादित्यर्थः ।। ६ ।।
  सूत्रभाष्यम्
।। ॐ एवमप्युपन्यासात्पूर्वभावादविरोधं बादरायणः ॐ ।। ७ ।।
‘स वा एष एतस्मान्मर्त्याद्विमुक्तश्चिन्मात्रीभवत्यथ तेनैव रूपेणाभिपश्यत्यभि-शृणोत्यभिमनुतेऽभिविजानाति तामाहुर्मुक्तिः’
इति सौपर्णश्रुतौ चिन्मात्रेणाप्युपन्यासाज्जैमिन्युक्तस्य च भावादुभयत्राप्यविरोधं बादरायणो मन्यते । नारायणाध्यात्मे च–
‘मर्त्यं देहं परित्यज्य चितिमात्रात्मदेहिनः ।
 चितिमात्रेन्द्रियाश्चैव प्रविष्टा विष्णुमव्ययम् ।।
 तदङ्गानुगृहीतैश्च स्वाङ्गैरेव प्रवर्तनम् ।
 कुर्वन्ति भुञ्जते भोगांस्तदन्तर्बहिरेव वा ।।
 यथेष्टं परिवर्तन्ते तस्यैवानुग्रहेरिता’ इति ।। ७ ।।
।। इति चितिमात्राधिकरणम् ।। ५ ।।

   तत्त्वप्रकाशिका

नैतौ परिहारावुपपन्नौ देहभावाभावयोर्विरुद्धत्वाद्वस्तुविकल्पासम्भवादित्याशङ्कां परिहर-त्सूत्रमुपन्यस्य व्याचष्टे ।। एवमपीति ।। नैतयोः पक्षयोर्विरोधोऽस्ति । औडुलोमिनोक्तस्य चिन्मात्रेण भोगस्य जैमिन्युक्तस्य च ब्राह्मेण देहेन भोगस्य प्रामाणिकत्वात् । प्रामाणिके च विरोधाभावात् । न चौडुलोमिमते प्रमाणाभावोऽनुक्तत्वादिति वाच्यम् । ‘स वा एषः’ इति श्रुतौ तदुपन्यासादिति भगवान् बादरायणो मन्यत इति भावः । अविरोधप्रकारं स्मृत्या दर्शयति ।। नारायणेति ।। अतो मुक्तौ भोगसम्भवाद्युक्तं पुरुषार्थत्वमिति सिद्धम् ।। ७ ।।
 
भावदीपः
ॐ एवमप्युपन्यासात्पूर्वभावादविरोधं बादरायणः ॐ ।। ७ ।। नैताविति ।। पूर्वयोगद्वयोक्तावित्यर्थः । उभयत्राप्यविरोधमित्यंतभाष्यं व्युत्क्रमेण व्याचष्टे ।। नैतयोरिति ।। चिन्मात्रेणेत्यनन्तरं भोगस्येति शेषमुपेत्य चिन्मात्रेण भोगस्य जैमिन्युक्तस्य भावात् प्रमाणभावादित्यर्थमुपेत्य व्याचष्टे ।। औडुलोमिनेति ।। हेतोरप्रयोजकत्वं निराह ।। प्रामाणिके चेति ।। श्रुतौ चिन्मात्रेण भोगस्योपन्यासादित्यंशं व्याचष्टे ।। न चेति ।। स वा एष एतदिति श्रुतेर्भाष्यकृतैवोक्तत्वेन सूत्रेऽनुक्तिमभिप्रेत्योक्तमनुक्तत्वादिति । प्रमाणस्येति शेषः । एवं चात्र सूत्रे उपन्यासादित्युक्तिर्युक्तेति भावः ।। अत इति ।। ब्राह्मदेहस्य तदन्यचिन्मात्रदेहस्य च भावादित्यर्थः ।। ७ ।।
 
६. सङ्कल्पाधिकरणम्
।। ॐ सङ्कल्पादेव च तच्छतेः ॐ ।। ८ ।।
न तेषां भोगादिषु प्रयत्नापेक्षा ।
‘स यदि पितृलोककामो भवति सङ्कल्पादेवास्य पितरः समुत्तिष्ठन्ती’ त्यादिश्रुतेः ।। ८ ।।
।। इति सङ्कल्पाधिकरणम् ।। ६ ।।
 
तत्त्वप्रकाशिका
अत्र ब्रह्मप्राप्तस्य मुक्तस्य सङ्कल्पमात्रसाध्यभोगवत्त्वसाधनादस्ति शास्त्रादिसङ्गतिः । अन्यथा संसारसमानधर्मत्वापत्तेस्साधनीयमेतत् । प्रकृतो मुक्तभोग एवात्र विषयः । किं तत्तदुपायसाध्य-साधनसाध्य उत सङ्कल्पमात्रसाध्य इति सन्देहः । लोकदृष्टिरलौकिकत्वं च सन्देहबीजम् । तत्तदुपायसाध्यसाधनसाध्य इति पूर्वः पक्षः । मुक्तस्य भगवदोकसि स्थितत्वात् । भगवदोकसि च भूम्यादिवत्तत्तदुपायसाध्यसाधनसाध्य एव भोगो भवेत् । तस्याप्योकस्त्वसाम्यात् । अन्यथा लोकविरोधापातात् । तथा च संसारसमानधर्मत्वान्मुक्तेरपुरुषार्थत्वमिति । सिद्धान्तयत्सूत्रं पठित्वा व्याचष्टे ।। सङ्कल्पादेवेति ।। न मुक्तानां भोगादिषु तत्तदुपायसाध्यसाधनापेक्षा किं तु सङ्कल्पमात्रादेव तद्भोगसिद्धिः । कुतः । ‘स यदि’ इति श्रुतेः । श्रुतिविरोधादेवोक्तयुक्तेराभा-सत्वमिति भावः । चशब्दो विपक्षनिवृत्त्यर्थतया व्याख्यातः । न चैवं सति लोकविरोधः । निर्दोषे भगवदोकसि तथात्वस्यैव युक्तत्वात् । अतो मुक्तभोगस्य सङ्कल्पमात्रसाध्यत्वाद्युक्तं मुक्तेः पुरुषार्थत्वमिति सिद्धम् ।। ८ ।। अ०६ ।।
 
भावदीपः
ॐ सङ्कल्पादेव च तच्छतेः ॐ ।। ८ ।। सङ्कल्पेत्यादि बहुव्रीहिः । एतेन पूर्वत्र भोगस्योपकरणमुक्तमत्र तु साधनमुच्यत इति पूर्वसङ्गतिरपि सूचिता ।। अन्यथेति ।। तत्तदुपायसाध्यभोगवत्त्व इत्यर्थः ।। लोकेति ।। लोके भोगस्य तत्तदुपायसाध्यत्वदृष्टिरित्यर्थः ।। अलौकिकत्वं चेति ।। कार्याख्यानादित्यत्र भाष्योक्तमलौकिकं मुक्तिकार्यं यतोऽस्येति श्रुत्या मुक्तेरलौकिकत्वसिद्धेरिति भावः । भगवदोकसि स्थितत्वान्मुक्तस्य तस्याप्योकस्त्व-साम्येन तत्तदुपायसाध्यभोगसाधनत्वमित्यन्यत्रोक्तौ प्रतिज्ञाहेतू व्यनक्ति ।। तत्तदुपायेति ।। हेतोरप्रयोजकत्वशङ्कानिरासायोक्तरूपसाध्ये प्रयोजकतां व्यनक्ति ।। भगवदोकसि चेति ।। कुतो भवेदित्यत आह ।। तस्यापीति ।। हेतूच्छित्तिरेव बाधिकेति भावेन भावमाह ।। अन्यथेति ।। तथा चेति ।। भोगस्य यत्नसाध्यत्वे सतीत्यर्थः ।। छ ।। 
तत्तदुपायेत्यन्य-त्रोक्तरीत्या नेत्यादिभाष्यं व्याचष्टे ।। नेति ।। भोगादीत्यादिपदेनानिष्टोपरमादिर्ग्राह्यः । एवं ह्याकस्मिकता कार्यस्येति पृच्छति ।। किंत्विति ।। संकल्पादेवेति सूत्रांशार्थमाह ।। सङ्कल्पेति ।। एवेत्यनुवादो मात्रादित्यर्थोक्तिः ।
यद्वा सङ्कल्पादित्यस्यैव सङ्कल्पमात्रादित्यर्थः । एवेत्यनेन तेषां सङ्कल्पस्य सत्यत्वेन कार्याव्यभिचारित्वरूपबलवत्त्वमुच्यते । अत्र मात्रपदेन च तत्तत्कालकृतोपायसाध्यत्वमेव निवार्यते न तु ज्ञानोत्तरकृतपूर्वतननिवृत्तकर्मसाध्यता साऽ्रस्त्येव । तेनास्माद्ध्येवात्मनो यद्यत्कामयते तत्तत्सृजत इति श्रुत्यविरोधः । अग्निहोत्रादि तु तत्कार्यायैवेत्यादि प्रागुक्ताविरोधश्च । श्रुत्युक्तिः प्रागुक्तभगवदोकसि स्थत्वरूपयुक्तिनिरासार्था चेत्युपेत्याह ।। श्रुतीति ।। अप्रतीतेर्नेत्यादि भाष्यं चशब्दव्याख्यानमिति दर्शयति ।। चशब्द इति ।। निपातानामनेकार्थत्वाच्चशब्दो नञर्थः सन् विपक्षनिवृत्त्यर्थः न तु प्रसिद्धोपायसाध्यो न भोग इत्यर्थे वर्तत इत्यर्थः । एवशब्दो हेतुप्राबल्यार्थ इति भावः । प्रागुक्तमनुवदति ।। न चैवमिति ।। भोगस्य सङ्कल्पैकसाध्यत्वे इत्यर्थः । निर्दोषत्वात्तदोकस इत्यन्यत्रोक्तमाह ।। निर्दोष इति ।। अत इति ।। श्रुतिबलाल्लोकविरोधस्यानुगुणत्वाच्चेत्यर्थः ।। ८ ।। अ०६ ।।
 
७. अनन्याधिपतित्वाधिकरणम्
।। ॐ अत एव चानन्याधिपतिः ॐ ।। ९ ।।
सत्यसङ्कल्पत्वादेव ।
‘परमोऽधिपतिस्तेषां विष्णुरेव न संशयः ।
 ब्रह्मादिमानुषान्तानां सर्वेषामविशेषतः ।।
 ततः प्राणादिनामान्ताः सर्वेऽपि पतयः क्रमात् ।
 आचार्याश्चैव सर्वेऽपि यैर्ज्ञानं सुप्रतिष्ठितम् ।
 एतेभ्योऽन्यः पतिर्नैव मुक्तानां नात्र संशय’ इति वाराहे ।। ९ ।।
।। इति अनन्याधिपतित्वाधिकरणम् ।। ७ ।।
 
तत्त्वप्रकाशिका
अत्र ब्रह्मप्राप्तिमतां मुक्तानां स्वाधमनियामकराहित्येन भोगसाधनादस्ति शास्त्रादिसङ्गतिः । अन्यथा मुक्तेः संसारसमानधर्मत्वप्रसङ्गात्समर्थनीयमेतत् । प्रकृतो मुक्त एवात्र विषयः । क्लृप्तपतिभ्योऽन्यपतियुक्तो न वेति सन्देहः । उभयथा सम्भवः सन्देहबीजम् । मुक्तस्याधमा अप्यधिपतयः सन्तीति पूर्वः पक्षः । तस्यापि परगृहगतत्वात् । यथा खलु राजगृहगतानामधमा अपि प्रतीहारादयो नियामका दृश्यन्ते । अन्यथा लोकविरोधात् । अतो मुक्तस्याधमनियम्यत्वान्मुक्तेः संसारसमानधर्मत्वमिति । सिद्धान्तयत्सूत्रमुपन्यस्य किंचिद्व्याचष्टे ।। अत एवेति ।। चशब्दो विपक्षव्यावृत्त्यर्थः । न मुक्तः क्लृप्तपतिभ्योऽन्याधिपतियुक्तः । सत्यसङ्कल्पत्वात् । लोके स्वावरनियम्यत्वं ह्यनपेक्षितमेव भवति । तच्च मुक्तस्य सत्यसङ्कल्पत्वादेव न युज्यत इति भावः । अत्र स्मृतिं चाह ।। परम इति ।। आचार्याश्च पतय इत्यन्वयः । अतो मुक्तस्याधमाधिपति-शून्यत्वाद्युक्तं मुक्तेः संसारवैलक्षण्यमिति सिद्धम् ।। ९ ।। अ०७ ।।
 
भावदीपः
ॐ अत एव चानन्याधिपतिः ॐ ।। ९ ।। सौत्रैकवचनं जात्यभिप्रायमित्युपेत्य परमोऽधिपतिस्तेषामिति स्मृत्यनुरोधेनाह ।। मुक्तानां स्वाधमेत्यादि ।। प्रागभिमतहेतुनैवेति योज्यम् । एतेन भोगस्योपकरणसाधने निरूप्य तद्भोक्तुः स्वाधमानधीनत्वधर्मः पूर्वोक्तहे-त्वतिदेशेनात्र साध्यत इति पूर्वसङ्गतिरपि सूचिता ।। उभयथेति ।। लोकदृष्ट्यलौकिकत्वाभ्यां उभयथा सम्भव इत्यर्थः । परगृहगतत्वादस्य राजगृहगतस्येव स्वाधमा अपि कदाचिदीशते इत्यन्यत्रोक्तप्रतिज्ञाहेतू व्यनक्ति ।। मुक्तस्येति ।। अस्येत्याद्युक्त्यनुरोधादेकवचनाद्युक्तिः ।। परगृहेति ।। परमात्मरूपान्यगृहेत्यर्थः । दृष्टान्तांशं व्यनक्ति ।। यथेति ।। प्रतिहारादयो द्वारपालादयः । हेतोरप्रयोजकत्वं निराह ।। अन्यथेति ।। अत इति ।। परगृहगतत्वादित्यर्थः ।। छ ।।
 किञ्चिदिति ।। हेत्वंशमात्रमित्यर्थः । समग्रसूत्रं स्वयं व्याचष्टे ।। चशब्द इति ।। परगृहगतत्वेन नावरनियतत्वं मुक्तस्य ज्ञेयमित्यर्थकश्चशब्द इत्यर्थः । अनन्याधिपतिरित्य-स्यार्थो नेत्यादि ।। सत्येति ।। अहमियतामेव नियम्यः स्यामिति सत्यसङ्कल्पत्वादित्यर्थः । यथा खल्वित्यादिनोक्तलोकदृष्टिविरोधमेवकारसूचितेन हेतुबलवत्त्वेन निराह ।। लोक इति ।। सत्येति ।। अप्रतिहतेत्यर्थः । सत्यसङ्कल्पत्वं चाविभागो वचनादित्यत्र स यदि पितृलोके-त्यादिपूर्वोक्तश्रुत्या च सिद्धमिति भावः । अप्रतीतेराह ।। इत्यन्वय इति ।। अत इति ।। सत्यसङ्कल्पत्वादेवेत्यर्थः ।। ९ ।। अ०७ ।।
 
८. उभयविधभोगाधिकरणम्
।। ॐ अभावं बादरिराह ह्येवम् ॐ ।। १० ।।
चिन्मात्रं विनाऽन्यो देहस्तेषां न विद्यत इति बादरिः ।
अशरीरो वाव तदा भवत्यशरीरं वाव सन्तं न प्रियाप्रिये स्पृशतो याभ्यां ह्येष उन्मथ्यत’ इत्येवं कौण्ठरव्यश्रुतावाह हि ।। १० ।।
 
तत्त्वप्रकाशिका
अत्रेश्वरप्राप्तानां मुक्तानां भोगानुपपत्तिनिवारणादस्ति शास्त्रादिसङ्गतिः । भोगानुपपत्तौ मुक्तेरपुरुषार्थत्वप्रसङ्गान्निवारणीयमेतत् । प्रकृतो मुक्तभोग एवात्र विषयः । युज्यते न वेति सन्देहः । वादिविवादः सन्देहबीजम् । न मुक्तानां भोगो युज्यत इति पूर्वः पक्षः । तथा हि । किं मुक्तानां बाह्यदेहो विद्यते न वा । आद्येऽपि तत्राऽभिमानोऽस्ति न वा । नेति पक्षे सुप्तस्येव भोगासम्भवः । अस्ति चेद् दुःखादिप्रसङ्गः । देहिनो दुःखादिनियमदर्शनात् । ‘न ह वै सशरीरस्य सतः प्रियाप्रिययोरपहतिरस्ति’ इति श्रुतेश्च । द्वितीये भोगासम्भवः । न हि शरीररहितस्य भोगो दृष्टचरः । न च चिच्छरीरेण भोगोपपत्तिः । तस्य सुप्त्यादौ विद्यमानस्यापि भोगायतनत्वादर्शनात् । न च ब्राह्मेण देहेन तदुपपत्तिः । सायुज्यभाजां कथञ्चिदुपपत्तावपि तदन्येषामनुपपत्तेः । अतः कथमपि मुक्तानां निर्दुःखभोगायोगादपुरुषार्थत्वं मुक्तेरिति । सिद्धान्तयत्सूत्रं पठित्वा व्याचष्टे ।। अभावमिति ।। युक्त एव मुक्तानां भोगः । न चोक्तविकल्पावकाशः । चिन्मात्रदेहं विनाऽन्यदेहाभावस्याङ्गीकारात् । तदभावेऽपि भोगसम्भवादिति बादरिराचार्यो मन्यत इति भावः । मुक्तस्य देहाभावः कुत इत्यत आह ।। अशरीर इति ।। १० ।।
 
भावदीपः
ॐ अभावं बादरिराह ह्येवं ॐ ।। १० ।। भोगानुपपत्तिनिवारणादिति ।। प्राक्तद्देह-भावाभावाभ्यां भोगायोगशङ्कायां तन्निवारणादित्यर्थः । तेन ब्राह्मेणेत्यनेनापौनरुक्त्यम् । तत्र देहसामान्यभावाभावप्रयुक्तभोगानुपपत्तिशङ्काया एव निरासादत्र पुनः स्वरूपदेहान्य-देहभावाभावप्रयुक्तभोगायोगशङ्कानिरासादिति । एतेन पूर्वक्लृप्तस्वोत्तमादन्योऽधिपतिर्नेति चिन्तायां तर्हि क्लृप्तस्वरूपदेहादन्योऽपि देहो नास्ति उतास्तीति इह चिन्तनात्पूर्वसङ्गतिरपि सिद्धा । सूत्रादौ देहाभावभावपरोक्तिरुभयथा भोगोपपत्त्यर्थमेवेति दर्शयन् विषयाद्याह ।। मुक्तभोग एवेति ।। देहभावे तत्कार्यदुःखादिस्तदभावे भोगासम्भव इत्यन्यत्रोक्तं व्यनक्ति ।। किमित्यादिना ।। देहभावे दुःखादिप्रसङ्गः कुत इत्यतो व्याप्तिदृष्टिश्रुतिभ्यामित्याह ।। देहिन इति ।। अपहतिरपगम इत्यर्थः । अष्टमे छन्दोगश्रुतेश्चेत्यर्थः । आह च तन्मात्रमित्यनेनोक्तं दोषपरिहारमाशङ्क्य निराह ।। न चेति ।। तस्य सुप्त्यादविति ।। सुप्तिप्रलययोः स्वरूपदेहभावेऽपि स्रक्चन्दनादि- विषयभोगादर्शनादित्यर्थः । ब्राह्मेण जैमिनिरित्यनेन गतार्थत्वमाशङ्क्य निराह ।। न चेति ।। बहिर्भोगाभावं मत्वोक्तं कथञ्चिदिति ।। अत इति ।। बाह्यदेहभावाभावयोर्दोषभावादित्यर्थः ।। छ ।। 
उक्तशङ्कानिरासकतया भाष्यं व्याचष्टे ।। युक्त एवेति ।। तदभावेऽपि बाह्यदेहाभावेऽपि । स्वरूपदेहेन भोगसम्भवादित्यर्थः । न च सुप्त्यादौ व्यभिचारः । तदापि स्वरूपसुखानुभवभावात् । विषयभोगाभावस्तु विषयाभावादेवोपपन्नः । मुक्तौ तु सङ्कल्पमात्रादेव विषयलाभः श्रुत्यैवोपपादितः । विवरिष्यते चैतत्तन्वभाव इत्यत्रेति भावः ।। देहेति ।। बाह्यदेहाभाव इत्यर्थः ।। १० ।।
  
सूत्रभाष्यम्
।। ॐ भावं जैमिनिर्विकल्पाम्नानात् ॐ ।। ११ ।।
‘स वा एष एवंवित्परमभिपश्यत्यभिृणोति ज्योतिषैव रूपेण चिता वाऽचिता वा नित्येन वाऽनित्येन वाऽथाऽनन्दी ह्येवैष भवति नानानन्दं कञ्चिदुपस्पृशती’ त्यौद्दालकश्रुतौ विकल्पाम्नानादन्यदेहस्यापि भावं जैमिनिर्मन्यते ।। ११ ।।
 
तत्त्वप्रकाशिका
देहसद्भावमभ्युपगच्छत्सूत्रमुपन्यस्य व्याचष्टे ।। भावमिति ।। चिन्मात्रदेहातिरिक्तदेहोऽपि मुक्तानां विद्यते श्रुत्युक्तत्वादेवेति जैमिनिराचार्यो मन्यत इति भावः ।। ११ ।।
 
भावदीपः
ॐ भावं जैमिनिर्विकल्पाम्नानात् ॐ ।।१।। व्युत्क्रमेण भाष्यं व्याचष्टे ।। चिन्मात्रेति ।।
 
सूत्रभाष्यम्
।। ॐ द्वादशाहवदुभयविधं बादरायणोऽतः ॐ ।। १२ ।।
यथा द्वादशाहः क्रत्वात्मकः सत्रात्मकश्च भवति । एवं मुक्तभोगो बाह्य-शरीरकृतश्चिन्मात्रकृतश्च भवती’ति बादरायणो मन्यते ।। १२ ।।
उपपत्तिश्च–
 
तत्त्वप्रकाशिका
नन्वेवं मतद्वयस्य परस्परविरुद्धत्वात्किं तत्स्वमतमित्याशङ्कां परिहरत्सूत्रं पठित्वा व्याचष्टे ।। द्वादशेति ।। मुक्तानां देहभावाभावाख्यमुभयमपि स्वमतमेव । कुतः प्रमाणवत्त्वात् । कथमुभयं विरुद्धं स्वमतमिति । मैवम् । यथा खलु द्वादशाहयागस्य क्रतुत्वं सत्रत्वं चाविरुद्धम् । यजमानेच्छयैकयजमानत्वे क्रतुत्वस्यानेकयजमानत्वे सत्रत्वस्य सम्भवात् । एवं मुक्तेच्छया भोगार्थं देहभावाभावयोरविरोधेनोपपत्तेरिति भगवान् बादरायणो मन्यत इति भावः ।। १२ ।।
 
भावदीपः
ॐ द्वादशाहवदुभयविधं बादरायणोऽतः ॐ ।। १२ ।। भाष्यं सूत्रारूढं दर्शयितुं सूत्रार्थमाह ।। मुक्तानामिति ।। अत इत्यस्य भाष्येऽर्थानुक्तेः स्वयमाह ।। प्रमाणवत्त्वादिति ।। मतद्वयोक्तप्रमाणपरामर्श इति भावः ।। क्रतुत्वमिति ।। ऋतुरित्यहीनो विवक्ष्यते । अहीनैकाहेषु अस्य श्रेष्ठत्वात्क्रतुशब्दः प्रयुक्तः । तथा च श्रुतिः । श्रेष्ठयज्ञो वा एष यद्द्वादशाह इति तत्वप्रदीपोक्त्या अहर्गणत्वमित्यर्थः । सत्रस्यापि क्रतुत्वात्कथमेतदित्यतो व्यनक्ति ।। यजमानेति ।। क्रतुत्वस्य अहीनत्वस्येत्यर्थः ।। सत्रत्वस्येति ।। द्वादशाहम-हीनात्मकं प्रस्तुत्य सत्रमुच्यते सर्वेऽप्यग्नीन्यजेरन्निति श्रवणादिति भावः ।। उपपत्तिरेवेति ।। चोऽवधारण इति भावः ।। १२ ।।
 
सूत्रभाष्यम्
उपपत्तिश्च ।। ॐ तन्वभावे सन्ध्यवदुपपत्तेः ॐ ।। १३ ।।
सन्ध्यं स्वप्नः । ‘सन्ध्यं तृतीयं स्वप्नस्थानमि’ति श्रुतेः ।। १३ ।। 
तत्त्वप्रकाशिका
भवतु देहभावाभावयोरविरोधस्तथापि कथं तथात्वे भोगोपपत्तिः । अनुपपत्तेरुक्तत्वादित्यत आह ।। उपपत्तिश्चेति ।। पक्षद्वयेऽपि भोगस्योपपत्तिरेवेत्यर्थः कथमुपपत्तिरित्याशङ्कां परिहर्तुं देहाभावे भोगोपपत्तिं प्रतिपादयत्सूत्रं पठित्वा दुर्गमांशं सप्रमाणकं व्याचष्टे ।। तन्विति ।। न तावद्देहाभावे भोगानुपपत्तिः । यथा खलु स्वप्नावस्थायां बाह्यदेहाभिमानाभावेऽपि भोगस्तथा मुक्तौ देहाभावेऽपि भोगोपपत्तेः । अनभिमानस्याभावसाम्यात् । स्वाप्नार्थानामकल्पितत्वस्योक्तत्वादिति भावः ।।
 
भावदीपः
ॐ तन्वभावे संध्यवदुपपत्तेः ॐ ।। १३ ।। प्रागुक्तदोषनिवर्तकतया सूत्रं स्वयं व्याचष्टे ।। न तावदिति ।। स्वप्नदशायां तनोर्भावात्कथं संध्यवदित्युक्तिरित्यत आह ।। अनभिमानस्येति ।। कल्पितार्थानामसतां कथं भोग इत्यत आह ।। स्वाप्नेति ।। भक्तिपादे संध्ये सृष्टिरित्यत्रोक्तत्वादित्यर्थः ।। १३ ।।
 
सूत्रभाष्यम्
।। ॐ भावे जाग्रद्वत् ॐ ।। १४ ।।
ब्रह्मवैवर्ते च–
‘स्वप्नस्थानां यथा भोगो विना देहेन युज्यते ।
 एवं मुक्तावपि भवेद्विना देहेन भोजनम् ।।
 स्वेच्छया वा शरीराणि तेजोरूपाणि कानिचित् ।
 स्वीकृत्य जागरितवद्भुक्तवा त्यागः कदाचने’ति ।। १४ ।।
 
तत्त्वप्रकाशिका
देहसद्भावेऽपि सुतरां भोगोपपत्तिरिति भावेन सूत्रमुपन्यस्यति ।। भाव इति ।। यथा जाग्रदवस्थायां देहसद्भावे भोगसम्भवस्तथा मुक्तावपि देहसद्भावे भोगोपपत्तिरिति सूत्रार्थः । वक्ष्यमाणदूषणनिरासप्रस्तावायेदं सूत्रम् । प्रतिदृष्टान्तस्यापि वक्तुं शक्यत्वात्कुत एतदित्यतोऽत्र स्मृतिं चाह ।। ब्रह्मवैवर्ते चेति ।। १४ ।।
 
भावदीपः
ॐ भावे जाग्रद्वत् ॐ ।। १४ ।। सूत्रं स्वयं व्याचष्टे ।। यथा जाग्रदिति ।। देहवत्त्वपक्षे भोगाविवादाद् व्यर्थमेतत्सूत्रमित्यत आह ।। वक्ष्यमाणेति ।। उत्तरयोगे वक्ष्यमाणं यद्दूषणनिराकरणं तत्प्रस्तावाय तत्प्रारम्भायेत्यर्थः ।। प्रतिदृष्टान्तस्येति ।। सुप्त्यादिवद्भोगाभावोऽपि किं न स्यादिति वक्तुं शक्यत्वात्तन्वभाव इत्यादिनोक्तं कुतो मानाज्ज्ञेयमित्यर्थः । अत्रेति ।। तन्वभाव इत्यादियोगद्वयोक्तार्थ इत्यर्थः ।। १४ ।।
 
सूत्रभाष्यम्
।। ॐ प्रदीपवदावेशस्तथा हि दर्शयति ॐ ।। १५ ।।
शरीरमनुविश्यापि तत्प्रकाशयन्तः पुण्यानेव भोगाननुभवन्ति न तु दुःखादीन् । यथा प्रदीपो दीपिकादिषु प्रविष्टस्तत्स्थं तैलाद्येव भुङ्क्ते न तु कार्ष्ण्यादि । ‘तीर्णो हि तदा सर्वाञ्छोकान्हृदयस्य, भवती’ति हि दर्शयति ।। १५ ।।
 
तत्त्वप्रकाशिका
ननु देहसद्भावे भोगोपपत्तावपि दुःखमप्याप्यत इत्युक्तमेवेत्याशङ्कां परिहरत्सूत्रं पठित्वा व्याचष्टे ।। प्रदीपवदिति ।। न जडशरीरप्रवेशेऽपि दुःखानुभवप्राप्तिः किं तु साधूनेव भोगाननुभवन्ति प्रदीपवदेवेति । श्रुतिस्तु कर्मारब्धदेहविषयेति भावः । तत्प्रकाशयन्तस्तद्विवेकज्ञानवन्त इत्यर्थ इति प्रदीपदृष्टान्तग्रहणे विवक्षोच्यते । ननु देहसद्भावेऽपि कुतो मुक्तस्य दुःखाभावो दृष्टान्त-मात्रस्यासाधकत्वादित्यत आह ।। तीर्णो हीति ।। देहसद्भावस्तूक्तश्रुतिसिद्धः । दुःखाभावेऽप्यस्ति श्रुतिरतो न देहमात्रं दुःखहेतुरिति सिध्यतीति भावः ।। १५ ।।
 
भावदीपः
ॐ प्रदीपवदावेशस्तथा हि दर्शयति ॐ ।। १५ ।। भाष्यसूत्रे व्याचष्टे ।। न जडेति ।। श्रुतिस्त्विति ।। न ह वै सशरीरस्येति श्रुतिरित्यर्थः । अयं चैच्छिक एव देहः । तथा च न तद्विरोध इति भावः । तत्प्रकाशयन्त इत्येतदुत्सूत्रमित्यतस्तदर्थं वदन्नेव मूलमाह ।। तत्प्रकाशयन्त इति ।। यद्यपि देहात्मविवेकः संसारिणामस्ति ।
 जातमात्रा मृगा गावो हस्तिनः पक्षिणो खषाः ।
 भयाभयस्वभोगादौ कारणानि विजानत इति । 
मम देह इति व्यक्तं ममार्थ इति च स्फुटम्’ 
इत्यादिना चानुभाष्यादौ तथोक्तेः । तथापि स्फुटतरतद्विवेकवन्त इत्यर्थः । दुःखाभावोपपादकत्वेनैतदुक्तिरिति भावः । ननु तीर्ण इति श्रुतौ मुक्तौ दुःखाभावश्रवणेऽपि देहिनो दुःखाभावे किमुक्तं स्यादित्यत आह ।। देहेति ।। चिता वाऽचिता वेति श्रुतिसिद्ध इत्यर्थः ।। १५ ।।
 
सूत्रभाष्यम्
न च स्वर्गे लोके न भयं किञ्चनास्ती’त्यादिना स्वर्गादिस्थस्यैतदिति वाच्यम् । यतः–
।। ॐ स्वाप्ययसम्पत्त्योरन्यतरापेक्षमाविष्कृतं हि ॐ ।। १६ ।।
सुप्तौ मोक्षे वा तदुच्यते । 
‘अत्र पिताऽपिता भवत्यनन्वागतं पुण्येनानन्वागतं पापेन’
इत्याद्याविष्कृतत्वात् ।। ब्रह्मवैवर्ते च–
‘ज्योतिर्मयेषु देहेषु स्वेच्छया विश्वमोक्षिणः ।
 भुञ्जते सुसुखान्येव न दुःखादीन्कदाचन ।।
 तीर्णा हि सर्वशोकांस्ते पुण्यपापादिवर्जिताः ।
 सर्वदोषनिवृत्तास्ते गुणमात्रस्वरूपिणः’ इति ।। १६ ।।
।। इति उभयविधभोगाधिकरणम् ।। ८ ।।
 
तत्त्वप्रकाशिका
ननु ‘तीर्णो हि’ इत्येतत्स्वर्गादिविषयं किं न स्याद्बाधकाभावात् । तथा च न मुक्तानामदुःखित्वे प्रमाणम् । न च वाच्यम् स्वर्गे कथं दुःखाभाव इति । ‘स्वर्गे लोके’ इत्यादिना स्वर्गेऽपि दुःखाभावसिद्धेरित्याशङ्कां परिहरति ।। न चेति ।। कुतो न वाच्यमिति पृच्छति ।। यत इति ।। ‘यतश्चोदेति सूर्यः’ इतिवत् यतः शब्दः प्रश्ने । तत्परिहाराय सूत्रं पठित्वा व्याचष्टे ।। स्वाप्ययेति ।। यत एतद्वाक्यं सुप्तिमुक्तिविषय एव पठ्यतेऽतो न वाच्यमित्यर्थः । कुतोऽस्य सुप्त्यादिविषयतेत्यत आह ।। अत्रेति ।। अपितृत्वादिपुण्यपापाद्यसङ्गत्वादिलिङ्गश्रवणादस्य सुप्त्यादिविषयत्वं स्फुटं प्रतीयते । स्वर्गस्थस्य श्राद्धादिभोक्तुस्तदसम्भवादिति भावः । अधिकरणार्थे स्मृतिमुदाहरति ।। ब्रह्मवैवर्ते चेति ।। विश्वमोक्षिणः सर्वमुक्ताः । पुण्यपापादिवर्जिताः सर्वदोषनिवृत्ता इत्यनुवादः । अतो मुक्तानां निर्दुःखभोगानुभावो युक्त एवेत्युपपन्नं मोक्षस्य पुरुषार्थत्वमिति सिद्धम् ।। १६ ।।
 
भावदीपः
ॐ स्वाप्ययसम्पत्त्योरन्यतरापेक्षमाविष्कृतं हि ॐ ।। १६ ।। यतश्चेति ।। यतश्चोदेति सूर्योऽस्तं यत्र च गच्छति इत्यत्रेवेत्यर्थः । यत इत्यस्य यस्मादिति हेत्वर्थतया आवृत्तिं मत्वा सुप्तावित्यादिभाष्येणान्वयं चोपेत्य न चेत्यादिवाच्यमित्यन्तभाष्योक्तसाध्ये हेतुत्वेन योजयति ।। यत इत्यादिना ।। एतत्सूत्रार्थो वाजसनेयभाष्य एव तीर्णो हीति श्रुत्यर्थविवेके स्पष्टं विवृतः षष्ठेऽध्याये । आविष्कृतमिति सौत्रपदार्थमाह ।। स्फुटं प्रतीयत इति ।। विश्वमोक्षिणो जगन्मोक्षवन्त इति प्रतीतिं निराह ।। विश्वेति ।। सर्वे मुक्ता इत्यर्थः । यद्वा न केवलं प्रारब्धान्मुक्ताः । किं तु लिङ्गतोऽपि मुक्ता इत्यर्थः । अथवा कर्मक्षयोत्क्रांत्यादिचतु-र्विधमोक्षवन्त इत्यर्थः । तेन नोत्क्रामन्तीति वक्ष्यमाणमुक्तव्यावृत्तिरिति भावः । उक्तार्थे हेतुत्वासमर्पकत्वादाह ।। इत्यनुवाद इति ।। वस्तुस्थित्युक्तिरित्यर्थः ।। अत इति ।। कर्मानारब्ध ऐच्छिकदुःखानापादकदेहवत्त्वस्य चिता वेति तीर्णो हीति वाक्यद्वयानुप-पत्तिसिद्धत्वादित्यर्थः ।। १६ ।। अ०८ ।।
 ९. सर्वकामाधिकरणम्
।। ॐ जगद्व्यापारवर्जम् ॐ ।। १७ ।।
‘सर्वान्कामानाप्त्वाऽमृतः समभवदि’त्युच्यते । तत्र सृष्ट्यादिभ्योऽन्यान्व्यापारा-नाप्नोति ।। १७ ।।
 
तत्त्वप्रकाशिका
अत्र ब्रह्मप्राप्तस्य मुक्तस्य भोगेयत्तासमर्थनादस्ति शास्त्रादिसङ्गतिः । अन्यथा भगवतः सर्वोत्त-मत्वाभावप्रसङ्गात्समर्थनीयमेतत् । प्रकृता मुक्ता एवात्र विषयः । जगत्सृष्ट्यादिव्यापारानाप्नुवन्ति न वेति सन्देहः । तस्य ब्रह्मलक्षणत्वेनोक्तिर्मुक्तस्य सत्यकामत्वं च सन्देहबीजम् । आप्नुवन्तीति पूर्वः पक्षः । सर्वान्कामानाप्त्वेति श्रुतेः । सृष्ट्यादिव्यापारस्यापि काम्यत्वात् । न च सर्वशब्दस्य सङ्कोचः। मुक्तस्य सत्यकामत्वेन कामितसमस्तप्राप्त्युपपत्तेः सङ्कोचे कारणाभावात् । अन्यथोक्तसत्य-कामत्वव्याघातात् । अतो मुक्तानां जगज्जन्मादिकर्तृत्वादयुक्तं लक्षणसूत्रमिति । सिद्धान्तयत्सूत्र-मुपन्यस्य व्याचष्टे ।। जगदिति ।। न मुक्तानां जगद् व्यापारः किं तु तद्व्यतिरिक्तकामावाप्तिरेव । ‘सर्वान्कामान्’ इति सर्वकामावाप्तिरुच्यत इति चेत् । सत्यम् । तत्रापि जगद्व्यापारवर्जमेव सर्वान्कामानाप्नोतीत्यर्थोपपत्तेरिति भावः ।। १७ ।।
 
भावदीपः
ॐ जगद्य्वापारवर्जम् ॐ ।। १७ ।। भोगेयत्तेति ।। भोगस्य मर्यादेत्यर्थः । एवं भोगेऽनुपपत्तिनिरासेन समर्थिते सत्यत्र तदियत्ताचिन्तनमवसरप्राप्तमिति भावः । अन्यथा निरङ्कुशत्व इत्यर्थः । उक्तिर्जन्मादिसूत्र इत्यर्थः । सङ्कल्पादेव समस्तसम्भवात्सृष्ट्यादिकार्य-सम्भव इत्यन्यत्रोक्तप्रतिज्ञामुक्त्वा भाष्यसूचितहेतुं तावदाह ।। आप्नुवन्तीति ।। श्रुतेर्निरवकाशतोपपादकत्वेन न्यायविवरणोक्तहेतुं व्यनक्ति ।। न च सर्वेति ।। अथाप्यस्तु सङ्कोच इत्यत आह ।। सङ्कोच इति ।। प्रकरणादि तु न कारणं बद्धस्यासामर्थ्येऽपि मुक्तस्य जगद्व्यापारसामर्थ्यसम्भवात् । मुक्तस्यापि जीवत्वेन बद्धवदसामर्थ्ये बाधकमाह ।। अन्यथेति ।। अत इति ।। सत्यकामत्वयुक्त्या निरवकाशश्रुतिबलादित्यर्थः ।। छ ।।
 पूर्वपक्षं निराह ।। नेति ।। तस्य पर्यवसितार्थपरतया सृष्ट्यादिभ्योऽन्यानाप्नोतीति भाष्यं व्याचष्टे ।। किं त्विति ।। शङ्कोत्तरत्वेनापि समग्रभाष्यं व्यनक्ति ।। सर्वानिति ।। तत्रापीति ।। सत्यकामत्वयु-क्त्यनुसङ्गृहीतश्रुतावपीत्यर्थः ।। शेषं मत्वाह ।। इत्यर्थोपपत्तेरिति ।। १७ ।।
 
सूत्रभाष्यम्
कुतः?–
।। ॐ प्रकरणादसन्निहितत्वाच्च ॐ ।। १८ ।।
जीवप्रकरणत्वाज्जीवानां तादृक्सामर्थ्यविदूरत्वाच्च । वाराहे च–
‘स्वाधिकानन्दसम्प्राप्तौ सृष्ट्यादिव्यापृतिष्वपि ।
 मुक्तानां नैव कामः स्यादन्यान्कामांस्तु भुञ्जते ।।
 तद्योग्यता नैव तेषां कदाचित्क्वापि विद्यते ।
 न चायोग्यं विमुक्तोऽपि प्राप्नुयान्न च कामयेदि’ति ।। १८ ।।
 
तत्त्वप्रकाशिका
कुतः श्रुतेः सङ्कोच इत्याक्षिपति ।। कुत इति ।। तत्परिहाराय सूत्रं पठित्वा व्याचष्टे ।। प्रकरणादिति ।। युक्त एव सर्वश्रुतेः सङ्कोचः । अत्र जीवस्योच्यमानत्वादस्य जीवप्रकरणत्वेन तदवगमाच्छरीरभेदादूर्ध्वमुत्क्रम्येति श्रवणाज्जीवानां च जगद्य्वापारशक्तिरहितत्वाद्बाधकव-शात्सामान्यश्रुतेः सङ्कोचस्य न्यायप्राप्तत्वादिति भावः । तदयं प्रयोगः । न मुक्तो जगद्व्यापारशक्तिमान् । जीवत्वात् । सम्प्रतिपन्नवदिति । संसारिणां जगद्व्यापारशक्त्यभावेऽपि सत्यकामानां मुक्तानां तत्सम्भव इत्यत आह ।। वाराहे चेति ।। १८ ।।
 
भावदीपः
ॐ प्रकरणादसंनिहितत्वाच्च ॐ ।। १८ ।। पूर्वभाष्येणान्वयं सूचयन् हेतुं स्वयमध्याहृत्य तदुपपादकत्वेन जीवेत्यादिभाष्यं व्यनक्ति ।। युक्त एवेति ।। सर्वेति ।। सर्वानिति श्रुतेः ।। अत्रेति । श्रुतावित्यर्थः । इति श्रवणात् ऐतरेय इत्यर्थः । तस्य शरीरभेदादूर्ध्वमुत्क्रम्येति पाठेऽपि अनुपयोगादूर्ध्वपदानुक्तिः ।। सामान्येति ।। सर्वानिति श्रुतेः । प्रकरणादिति हेतोः सामर्थ्यवैधुर्यरूपसाध्ये साक्षादनन्वयादुत्तरोपयोगायाह ।। तदयं प्रयोग इति । जीवनकरणं हेतुरिति भावः । सम्प्रतिपन्नो बद्धजीवः । हेतोरप्रयोजकत्वशङ्कानिरासकतया स्मृतिमव-तारयति ।। संसारिणामिति ।। इत्यत आहेति ।। विपक्षे स्मृतिविरोध इति भावः ।। १८ ।।
 
सूत्रभाष्यम्
।। ॐ प्रत्यक्षोपदेशादिति चेन्नाऽऽधिकारिकमण्डलस्थोक्तेः ॐ ।। १९ ।।
‘ता यो वेद, स वेद ब्रह्म, सर्वेऽस्मै देवा बलिमावहन्ती’ति प्रत्यक्षोपदेशाज्ज-गदैश्वर्यमप्यस्तीति चेन्न । आधिकारिकमण्डलाधिपतिर्ब्रह्मा हि तत्रोच्यते ।
गारुडे च–
‘‘आत्मेत्येव परं देवमुपास्य हरिमव्ययम् ।
केचिदत्रैव मुच्यन्ते नोत्क्रामन्ति कदाचन ।।
अत्रैव च स्थितिस्तेषामन्तरिक्षे तु केचन ।
केचित्स्वर्गे महर्लोके जने तपसि चापरे ।।
केचित्सत्ये महाज्ञाना गच्छन्ति क्षीरसागरम् ।
तत्रापि क्रमयोगेन ज्ञानाधिक्यात्समीपगाः ।।
सालोक्यं च सरूपत्वं सामीप्यं योगमेव च ।
इमामारभ्य सर्वत्र यावत्सु क्षीरसागरे ।।
पुरुषोऽनन्तशयनः श्रीमन्नारायणाभिधः ।
मानुषा वर्णभेदेन तथैवाऽऽश्रमभेदतः ।।
क्षितिपा मनुष्यगन्धर्वा देवाश्च पितरश्चिराः ।
आजानजाः कर्मजाश्च तात्त्विकाश्च शचीपतिः ।।
रुद्रो ब्रह्मेति क्रमशस्तेषु चैवोत्तमोत्तमाः ।
नित्यानन्दे च भोगे च ज्ञानैश्वर्यगुणेषु च ।
सर्वे शतगुणोद्रिक्ताः पूर्वस्मादुत्तरोत्तरम् ।।
पूज्यन्ते चावरैस्ते तु सर्वपूज्यश्चतुर्मुखः ।
स्वजगद्व्यापृतिस्तेषां पूर्ववत्समुदीरिता ।।
सयुजः परमात्मानं प्रविश्य च बहिर्गताः ।
चिद्रूपान्प्राकृतांश्चापि विना भोगांस्तु कांश्चन ।
भुञ्जते मुक्तिरेवं ते विस्पष्टं समुदाहृते’’ति ।। १९ ।।
    
तत्त्वप्रकाशिका
मुक्तस्य जगदैश्वर्याभावमाक्षिप्य समादधत्सूत्रमुपन्यस्याक्षेपांशं तावद्व्याचष्टे ।। प्रत्यक्षेति ।। अस्त्येव मुक्तानां जगदैश्वर्यम् । ‘ता वा एताश्चतस्रश्चतुर्धा चतस्रश्चतस्रो व्याहृतयः ता यो वेद स वेद ब्रह्म सर्वेऽस्मै देवा बलिमावहन्ति’ इति स्फुटं मुक्तस्याखिलदेवतापूज्यत्वादिश्रवणात् । न च तदमुक्तविषयम् । अमुक्तज्ञानिनां तददर्शनादिति भावः । परिहारांशं व्याचष्टे ।। नेति ।। नैतच्छतिबलेनाशेषमुक्तानां जगद्विषयैश्वर्यसिद्धिः । मुक्तहिरण्यगर्भस्यैव मुक्ताधिकारिक-देवतापूज्यत्वाभिधायकत्वात् । ‘माहाचमस्य प्रवेदयत’ इत्युपक्रमादिति भावः । अन्यदेवानामपि मुक्तस्वावरप्रेरणाधिकारित्वमस्तीति सूचनायाधिकारिकपदम् । ननु मुक्तानां देवानां स्वावरमुक्तनियामकत्वं हिरण्यगर्भस्याशेषमुक्तनियामकत्वमित्येतत्कुत इति तत्राह ।। गारुडे चेति ।। न चानेनानन्दादयः प्रधानस्येत्युक्तिविरोधः । तदुपासनस्य सम्पूर्णमोक्षार्थत्वात् । अत्र ‘नोत्क्रामन्ति’ इति सम्पूर्णमोक्षाभावोक्तेः । न च ‘बहुनात्र किमुक्तेन’ इत्युक्तिविरोधः । सकृच्छ्वेतद्वीपगमनाभ्युपगमात् ।
‘श्वेतं द्वीपं तथा गत्वा दृष्ट्वा विष्णुं च ते ततः ।
 अनुज्ञाताः प्रमोदन्ते निर्दुःखास्तु धरादिषु’ । इति वचनात् । 
योग्यत्वं चात्र विवक्षितमित्येतदपि तत्रावस्थानायेति गमयितव्यम् । भूम्यादिषु मुक्तस्थितौ न मोक्षोऽयं स्यात् । सालोक्यादिचातुर्विध्यानन्तर्भावादित्यत आह ।। सालोक्यं चेति ।। पृथ्वीमारभ्योक्तक्रमेण यावन्नारायणस्तावत्सर्वस्थानेष्वपि सालोक्याद्यस्त्येव । ईश्वरस्य सर्वत्रावस्थितेरिति भावः । मानुषा इत्यादि तेषां तारतम्यकथनम् ।। १९ ।।
 
भावदीपः
ॐ प्रत्यक्षोपदेशादिति चेन्नाधिकारिकमण्डलस्थोक्तेः ॐ ।। १९ ।। व्युत्क्रमेण भाष्यं व्याचष्टे ।। अस्त्येवेति ।। ता यो वेदेति तच्छब्दार्थव्यक्त्यर्थं पूर्वशेषमाह ।। ता वा इति ।। चतस्रः भूर्भुवः सुवर्महरिति चतस्रो व्याहृतयो व्याहृतिशब्दवाच्या अनिरुद्धादिभगवद्रूप-विशेषाः चतुर्धा प्रत्येकमनिरुद्धादिभेदेन चतुर्धा भवन्ति । एवं चतस्रः चतस्रः षोडशरूपविशेषाः व्याहृतिशब्दिता इत्यर्थः । प्रत्यक्षेत्यस्य स्फुटमित्यर्थः । श्रुतेः सावकाशत्वं निराह ।। न चेति ।। नेत्यादिभाष्यं व्याचष्टे ।। नैतदिति ।। इत्युपक्रमादिति ।। 
लोकज्योतिः प्राणवेदेष्वेकः स पुरुषोत्तमः ।
प्रत्येकशश्चातुरात्म्यात् षोडशात्मा प्रकीर्तितः ।
महाचमसनामासौ यस्मादतिचमत्कृतिः ।
माहाचमस्यस्तज्ज्ञानी ब्रह्मा सम्परिकीर्तितः ।।
इति तैत्तिरीयभाष्योक्तस्मृत्या चतुर्मुखोपक्रमादित्यर्थः । वक्ष्यमाणस्मृत्युपयोगायाह ।। अन्यदेवानामित्यादि ।। अधिकारे नियुक्ता आधिकारिकाः । तत्र नियुक्त इति ठक् ।। अनेनेति ।। आत्मत्वमात्रोपासनकथनेनेत्यर्थः । तदुपासनस्य चतुर्गुणोपासनस्येत्यर्थः ।। सम्पूर्णेति ।। चतुर्विधेत्यर्थः । अत्र नोत्क्रामन्तीत्यस्य विवरणम् । 
केचित्तु मानुषामुक्तिमनुत्क्रम्यैव देहतः ।
देहपाते तु देहस्य दोषान् भुक्त्वैव सर्वशः ।
मरणोच्छूनतादींस्तु स्वकीयारब्धकर्मजान् । 
देहे जीर्णे तु गच्छन्ति दृष्ट्वा विष्णुमनुज्ञया ।
पुनरत्रैव तिष्ठन्ति नित्यानन्दैकभोगिनः ।।
इति बृहद्भाष्योक्तदिशा ध्येयम् । तत्वप्रदीपे तु नोत्क्रामन्तीत्यस्य सृष्टौ सकृच्छ्वेतद्वीपगमनात्परस्माद्देशान्नोत्क्रामन्तीत्यर्थः । अन्यथा बहुनात्रेति वचनविरोधात् । तदोकोग्रज्वलनमित्यादिना ज्ञानिनो देहदेशनिर्गमनस्योक्तत्वाच्चेत्युक्तम् । अत्रैव मुच्यन्त इत्याद्युक्त्या योग्यत्वं चात्र विवक्षितमिति द्वितीयगीताभाष्योक्त्या अत्रापि महाज्ञाना गच्छन्ति क्षीरसागरमिति महाज्ञानवत्त्वरूपयोग्यत्वस्य क्षीराब्धिप्राप्तिहेतुत्वोक्त्या च सर्वेषां श्वेतद्वीपगत्यप्राप्तेराह ।। न च बहुनेति ।। बहुनात्र किमुक्तेन यावच्छ्वेतं न गच्छति । योगी तावन्न मुक्तः स्यादिति द्वितीये गीताभाष्योक्तिविरोध इत्यर्थः ।। इति वचनादिति ।। द्वितीये छान्दोग्यभाष्योक्तादिति ज्ञेयम् । 
यत्तु द्वितीये गीताभाष्ये ये त्वत्रैव भगवन्तं प्रविशन्ति तेऽपि पश्चात्तत्र यान्ति योग्यत्वं चात्र विवक्षितमित्युक्तम् । कथं सर्वेषां श्वेतद्वीपगमनं युक्तं स्यादित्यत आह ।। योग्यत्वं चेति ।। महाज्ञानत्वलक्षणं योग्यत्वं चात्र क्षीराब्धौ निवासे विवक्षितम् । न तु गतिमात्रमित्यविरोध इत्यर्थः । गच्छन्तीत्युपलक्षणम् । तिष्ठन्तीत्यपि स्मृतौ बोध्यमिति भावः । इमामारभ्येत्यस्यार्थः पृथिवीमारभ्येति ।। उक्तेति ।। अन्तरिक्षे तु केचनेत्युक्तप्रकारेणेत्यर्थः ।। सालोक्यादीति ।। समानलोकस्थत्वं सालोक्यम् । सारूप्यं च श्यामावदाताः शतपत्रलोचनाः पिशङ्गवासाः सुरुचः सुपेशसः । चतुर्भुजा इत्यादिभागवताद्युक्तरूपम् । सायुज्यं च भुञ्जते पुरुषं प्राप्य यथा चैव ग्रहादयः । तथा मुक्तावुत्तमायां बाह्यान् भोगांस्तु भुञ्जत इति गीताभाष्याद्युक्तरूपं ज्ञेयम् । सामीप्यं तु व्यक्तम् ।। १९ ।।
 
 
सूत्रभाष्यम्
।। ॐ विकारावर्ति च तथा हि दर्शयति ॐ ।। २० ।।
विकारावर्तिव्यापारो मुक्तानां न विद्यते । ‘इमं मानवमावर्तं नाऽवर्तन्त’ इति श्रुतिः । वाराहे च–
‘स्वाधिकारेण वर्तन्ते देवा मुक्तावपि स्फुटम् ।
बलिं हरन्ति मुक्ताय विरिञ्चाय तु पूर्ववत् ।।
सब्रह्मकास्तु ते देवा विष्णवे च विशेषतः ।
न विकाराधिकारस्तु मुक्तानामन्य एव तु ।
विकाराधिकृता ज्ञेया ये नियुक्तास्तु विष्णुने’ति ।। २० ।।
।। इति सर्वकामाधिकरणम् ।। ९ ।।
 
तत्त्वप्रकाशिका
ननु ब्रह्मादिमुक्तानां मुक्तजगद्व्यापार एव कुतः । अमुक्तविषयेऽपि किं न स्यादित्याशङ्कां परिहरत्सूत्रं पठित्वा व्याचष्टे ।। विकारेति ।। चशब्देन नेत्यनुषज्यते । विकारावर्ति संसारमावर्तयतीति तद्विषयव्यापरणम् । मानवा यत्रावर्तन्ते स मानवावर्तः संसारस्तन्नावर्तते नावर्तयन्ति न प्रवर्तयन्तीत्यर्थः । मुक्तदेवानाममुक्तविषयव्यापारभावे संसारावस्थानमेव न स्यात् प्रवर्तकाभावादित्याशङ्कां परिहर्तुमुक्तार्थे स्मृतिं चाह ।। वाराहे चेति ।। अतो मुक्तानां जगद्व्यापाराभावाद्युक्तं लक्षणसूत्रमिति सिद्धम् ।। २० ।। अ०९ ।।
भावदीपः
ॐ विकारावर्ति च तथा हि दर्शयति ॐ ।। २० ।। भाष्यमुत्सूत्रत्वभ्रमं निरस्यन् व्याचष्टे ।। चशब्देनेति ।। विकारावर्तीति नपुंसकसूत्रपदारूढतया भाष्यार्थं दर्शयति ।। विकारवर्तीत्यादिना ।। श्रौतपदार्थमाह ।। मानवा इति ।। अत इति ।। सर्वान्कामानाप्त्वेति श्रुतेः । जीवपरत्वेन तेषामसामर्थ्याद् बलिवाक्यस्य चतुर्मुखपरत्वेन मुक्तानां जगद्व्यापृतौ मानाभावादित्यर्थः ।। २० ।। अ०९ ।।
 
१०. स्थित्यधिकरणम्
।। ॐ स्थितिमाह दर्शयतश्चैवं प्रत्यक्षानुमाने ॐ ।। २१ ।।
‘एतत्साम गायन्नास्त’ इत्युच्यते । तत्रानन्दादीनां वृद्धिर्हासश्च न विद्यते । किन्त्वेकप्रकारेणैव सर्वदा स्थितिः । ‘स एष एतस्मिन्ब्रह्मणि सम्पन्नो न जायते न म्रियते न हीयते न वर्धते स्थित एव सर्वदा भवति दर्शन्नेव ब्रह्म दर्शन्नेवाऽऽत्मानं तस्यैवं दर्शतो नापत्तिर्न विपत्ति’रित्याह जाबालश्रुतौ ।
‘यत्र गत्वा न म्रियते यत्र गत्वा न जायते ।
 न हीयते यत्र गत्वा यत्र गत्वा न वर्धत’ इति मोक्षधर्मे ।।
विद्वत्प्रत्यक्षात्कारणाभावलिङ्गाच्च । ब्रह्मवैवर्ते च–
‘न ह्रासो न च वृद्धिर्वा मुक्तानां विद्यते क्वचित् ।
 विद्वत्प्रत्यक्षसिद्धत्वात्कारणाभावतोऽनुमा ।।
 हरेरुपासना चात्र सदैव सुखरूपिणी ।
 न तु साधनभूता सा सिद्धिरेवात्र सा यत’ इति ।। २१ ।।
 तत्त्वप्रकाशिका
अत्र ब्रह्मप्राप्तानां मुक्तानां भोगादिना वृद्धिह्रासनिरासादस्ति शास्त्रादिसङ्गतिः । वृद्धिह्रा-सवत्त्वे संसारसमानधर्मत्वापत्तेः कर्तव्य एव तन्निरासः । प्रकृतमुक्त एव विषयः । वृद्धिह्रासवान्न वेति सन्देहः । लोकदर्शनमलौकिकत्वं च सन्देहबीजम् । अस्त्येव मुक्तस्यानन्दादिवृद्ध्यादीति पूर्वः पक्षः । ‘एतत्सामगायन्नास्ते’ इत्यादिना तस्याप्युपासनादिश्रवणात् । अन्यथा तद्वैयर्थ्यात् । भोगानां वृद्धिह्रासवत्त्वाच्च । कारणानुगुणत्वात्कार्यस्य । किं च मुक्तस्य वशित्वेन कामिताशेषप्राप्तेर्युक्ता सुखादिवृद्धिः । न च न कामयत इति वाच्यम् । आनन्दादिवृद्धेरिष्टत्वेनाकामनानुपपत्तेः । अतो मुक्तानामपि वृद्ध्यादिसद्भावात्संसारसमानधर्मत्वेन मुक्तेरपुरुषार्थत्वमिति । सिद्धान्तयत्सूत्र-मुपन्यस्य व्याचष्टे ।। स्थितिमिति ।। यद्यपि ‘एतत्साम गायन्नास्ते’ इत्यादिना मुक्तस्य भगवदुपासनमुच्यते तथापि न तस्यानन्दादिवृद्धिह्रासौ विद्येते किं त्वेकप्रकारेणैवावस्थानम् । कुतः । ‘स एषः’ इत्यादिश्रुतौ वृद्ध्याद्यभावमुक्त्वोपासनसद्भावमाशङ्क्य ‘दर्शन्नेवात्मानम्’ इत्युपा-सनवतोऽप्यापत्तिविपत्तिशब्दोदितवृद्धिह्रासनिषेधान्महतां प्रत्यक्षेण च वृद्ध्याद्यभावस्य सिद्धत्वात् । ‘मुक्तो न वृद्ध्यादिमान् तत्कारणशून्यत्वात्’ । इत्यनुमानसिद्धत्वाच्चेत्यर्थः । दर्शन् पश्यन्नुपासीन इत्यर्थः । परप्रत्यक्षस्याप्रत्यक्षत्वात्कथं तेनास्माकमर्थसिद्धिरित्यत उक्तार्थे स्मृतिं चाह ।। ब्रह्मवैवर्ते चेति ।। भगवदुपासनस्य कारणस्य सद्भावात्कथं कारणाभाव इत्यत आह ।। हरेरिति ।। मुक्तिगतोपासनस्य फलत्वान्न सुखसाधनत्वमित्यर्थः ।। २१ ।।
 
भावदीपः
ॐ स्थितिमाह दर्शयतश्चैवं प्रत्यक्षानुमाने ॐ ।। २१ ।। भोगादिनेति ।। विषयानुभवतदुपारमाभ्यामानन्दवृद्धिह्रासनिरासादित्यर्थः । एतेन पूर्वत्र विषयभोगेयत्तोक्ताविह तदभिव्यंग्यस्वरूपानन्दस्य यथास्थितिरूपेयत्तानिरूपणात्पूर्व- सङ्गतिरपि सूचिता । वशित्वान्मुक्तस्यापि वृद्धिरित्यन्यत्रोक्तं वृद्धिरित्येतदुपलक्षणं मत्वा भाष्यदिशा प्रतिज्ञाहेतू व्यनक्ति ।। अस्त्येवेति ।। उपासनादीत्यादिपदेन ॠचां त्वः पोषमास्ते, कृष्णो मुक्तैरिज्यते इत्यादिकर्मग्रहः । विपक्षे बाधकमाह ।। अन्यथेति ।। भोगेति सूत्रव्यावर्त्यहेतुमाह ।। भोगानामिति ।। अन्यत्रोक्तहेतुं व्यनक्ति ।। किं चेति ।। वशित्वेनेति ।। अणिमा महिमा चैव गरिमा लघिमा तथा । प्राप्तिः प्राकाम्यमीशित्वं वशित्वं चाष्टभूतय इत्युक्ताष्टभूतिषु मध्ये वशित्वरूपगुणवत्त्वेनेत्यर्थः । ननु वशित्वं चाप्यलोलतेत्येकादशस्कन्धतात्पर्योक्तेः सुखप्राप्तिदुःखनिवृत्त्योरज्ञाननिवृत्त्यैव प्राप्यत्वाच्च न कामयत इत्याशङ्क्य निराह ।। न चेति ।। अत इति ।। उपासनादिमत्त्वाद्वृद्ध्याद्युपेतभोगवत्त्वाद्वशित्वाच्चेत्युक्तहेतुभ्य इत्यर्थः ।। छ ।।
तत्रेत्यस्य तथापीत्यर्थमुपेत्यैतदित्यदिभाष्यं व्याचष्टे ।। यद्यपीत्यादिना ।। श्रुताविति ।। वृद्धिह्रासनिषेधादित्यन्वयः । श्रुतावित्युपलक्षणम् । श्रुतौ मोक्षधर्मे च वृद्धिह्रासनिषेधादिति भाष्ये शेष इति सूचितम् । श्रुतावुपासाऽप्रतीतेराह ।। दर्शन्निति ।। स्वरूपप्रज्ञप्त्यानारतभगवद्दर्शनस्यैव मुक्तानामुपासनत्वादिति भावः । अप्रत्यक्षत्वात्प्रत्यक्षाविषयत्वादित्यर्थः । सुखरूपत्वोक्त्या कथमुक्तशङ्कानिरास इत्यत आह ।। मुक्तिगतेति ।। २१ ।।
  सूत्रभाष्यम्
।। ॐ भोगमात्रसाम्यलिङ्गाच्च ॐ ।। २२ ।।
न च भोगविशेषादिविरोधः । ‘एतमानन्दमयमात्मानमनुविश्य न जायते न म्रियते न ह्रसते न वर्धते यथाकामं चरति यथाकामं पिबति यथाकामं रमते यथाकाममुपरमत’ इति भोगमात्रसाम्यलिङ्गात् ।
‘अवृद्धिह्रासरूपत्वं मुक्तानां प्रायिकं भवेत् ।
 कादाचित्कविशेषस्तु नैव तेषां निषिध्यत’ इति कौर्मे ।।
‘प्रवाहतस्तु वृद्धिर्वा ह्रासो वा नैव कुत्रचित् ।
 नाप्रियं किञ्चिदपि तु मुक्तानां विद्यते क्वचित् ।।
 कुत एव तु दुःखं स्यात्सुखमेव सदोदितम् ।
 भोगानां तु विशेषे तु वैचित्र्यं लभ्यते क्वचिदि’ति नारायणतन्त्रे ।। २२ ।।
।। इति स्थित्यधिकरणम् ।। १० ।।

तत्त्वप्रकाशिका
न मुक्तानां वृद्ध्यादौ कारणाभावो भोगविशेषसद्भावात् । कारणाभावाभ्युपगमे च प्रामाणिकभोगविशेषविरोधादित्याशङ्कां परिहरत्सूत्रं पठित्वा व्याचष्टे ।। भोगेति ।। न मुक्तस्य वृध्द्यादिकारणाभावाभ्युपगमे भोगविशेषश्रुत्यादिविरोधः । मुक्तभोगविशेषस्यानन्दादि वृद्ध्याद्यकारणत्वात् । कुतः । ‘एतमानन्दमयम्’ इति श्रुतौ मुक्तस्य वृध्द्याद्यभावमुक्त्वा भोगभावाभावावुच्येते । इदं च भोगमात्रस्य विशेषे सत्यपि मुक्तस्य साम्यमेव । न भोगविशेषः तद्वृद्ध्यादौ कारणमित्यत्र लिङ्गमन्यथानुपपत्तिरिति भावः । ननु यदि भोगो न वृद्धिहेतुस्तर्हि व्यर्थोऽसौ किमिति तैः क्रियत इत्यत्र क्रीडयेति परिहारे स्थिते विशेषं चाह ।। अवृद्धीति ।। एतदेवं स्मृत्यन्तरेण विवृणोति ।। प्रवाहत इति ।। न च वशित्वाद् वृद्धिरिति वाच्यम् । सा किं योग्यस्यायोग्यस्य वा । नाद्यः । तस्य प्राप्तत्वात् । न द्वितीयः । ‘न चायोग्यं विमुक्तोऽपि प्राप्नुयान्न च कामयेत्’ । इत्ययोग्यकामनिषेधात् । अतो मुक्तानां वृध्द्याद्यभावेन न संसारसमानधर्मता मुक्तेरिति सिद्धम् ।। २२ ।। अ० १० ।।
   
भावदीपः
ॐ भोगमात्रसाम्यलिङ्गाच्च ।। २२ ।। शङ्कते ।। नेति ।। प्रामाणिकेति ।। स्त्रीभिर्वा यानैर्वेत्यादिप्रमाणसिद्धेत्यर्थः । भाष्यं व्याचष्टे ।। न मुक्तस्येति ।। स्वयं हेतुमाह ।। मुक्तभोगेति ।। तदुपपादकत्वेन भाष्यशेषं व्यनक्ति ।। कुत इति ।। अक्षरार्थमाह ।। भोग-मात्रस्येति ।। प्रागुक्तशङ्कामनूद्य निराह ।। न च वशित्वादिति ।। निषेधादिति ।। जगद्व्यापारवर्जमित्यत्र भाष्योक्तस्मृतौ ।। अत इति ।। स्मृतिप्रत्यक्षानुमानबलाद्भोग-विशेषस्य फलरूपतया वृद्ध्यादौ कारणाभावाच्चेत्यर्थः ।। २२ ।। अ०१० ।।
 
११. अनावृत्त्यधिकरणम्
।। ॐ अनावृत्तिश्शब्दादनावृत्तिश्शब्दात् ॐ ।। २३ ।।
‘न च पुनरावर्तते न च पुनरावर्तते,’ ‘सर्वान्कामानाप्त्वाऽमृतः समभवत्सम-भवदि’त्यादिश्रुतिभ्यः ।। २३ ।।
।। इति अनावृत्त्यधिकरणम् ।। ११ ।।
ज्ञानानन्दादिभिः सर्वैर्गुणैः पूर्णाय विष्णवे ।
नमोऽस्तु गुरवे नित्यं सर्वथाऽतिप्रियाय मे ।।
यस्य त्रीण्युदितानि वेदवचने रूपाणि दिव्यान्यलं
बट् तद्दर्शतमित्थमेव निहितं देवस्य भर्गो महत् ।
वायो रामवचोनयं प्रथमकं पृक्षो द्वितीयं वपु-
र्मध्वो यत्तु तृतीयकं कृतमिदं भाष्यं हरौ तेन हि ।।
नित्यानन्दो हरिः पूर्णो नित्यदा प्रीयतां मम ।
नमस्तस्मै नमस्तस्मै नमस्तस्मै च विष्णवे ।।
इति श्रीमदानन्दतीर्थभगवत्पादाचार्यविरचिते 
श्रीमद्ब्रह्मसूत्रभाष्ये चतुर्थाध्यायस्य चतुर्थः पादः ।। ४ ।।
        
तत्त्वप्रकाशिका
अत्र ब्रह्म प्राप्य भोगान् भुञ्जानस्य मुक्तस्यापुनरावृत्तिसमर्थनादस्ति शास्त्रादिसङ्गतिः । प्रकृतो मुक्त एवात्र विषयः । किं तस्य पुनरावृत्तिरस्ति न वेति सन्देहः । उभयथा सम्भवः सन्देहबीजम् । अस्ति मुक्तस्य पुनरावृत्तिरिति पूर्वः पक्षः । स्वर्गादिगतानां पुनरावृत्तिदर्शनात् । न च स्वर्गादिगतानां युगमन्वन्तरादिमात्रवासित्वाद्युक्ता पुनरावृत्तिर्न मुक्तस्य तस्य समस्तकालवा-सित्वादिति वाच्यम् । समस्तस्यापि कदाचित्समाप्तिसम्भवात् । न च कालस्यानन्तत्वात्तत्समाप्त्य-योगः । भारतयुद्धे त्रयोदश्या एव पञ्चदशीत्वदर्शनात् । तत्र तिथित्रयस्य युगपत्समाप्तिवदनन्तत्वेऽपि कालस्य समस्तस्यापि युगपत्समाप्तिसम्भवात् । अतो मुक्तौ पुनरावृत्तिसद्भावादपुरुषार्थता मुक्तेरिति । सिद्धान्तयत्सूत्रमुपन्यस्य तदुपात्तश्रुतीरेवोदाहरति ।। अनावृत्तिरिति ।। न मुक्तस्य पुनरावृत्तिः । ‘न च पुनरावर्तत’ इति श्रुतेः । किं च मुक्तस्य सर्वकामावाप्तिः श्रूयते ।। सर्वान्का-मानिति ।। ततश्च न तस्य पुनरावृत्तिः । न हि कश्चित्पुमान्पुनरावृत्तिकामोऽस्तीति भावः । समस्तकालसमाप्तिस्तु व्याहतत्वादुपेक्षणीयैव । समस्तशास्त्रावधारणार्था सूत्रस्यैव द्विरुक्तिः । अतो मुक्तानां पुनरावृत्त्यभावाद्युक्तं मुक्तेः पुरुषार्थत्वमिति सिद्धम् ।। २३ ।। अ० ११ ।।
तदेवं विरक्तिभक्तयुपास्तिजनितभगवत्साक्षात्कारोदिततत्प्रसादादशेषपुरुषार्थ प्रवरकैवल्य-सिद्धेरशेषगुणपूर्णतया निर्दोषतया च भगवान्नारायणो जिज्ञास्य इत्यशेषमतिमङ्गलम् ।
अथायं भाष्यकारो यं गुणगणार्णवतया प्रतिपादितवान्यच्छिष्यतया चैतादृशीमतिविशदां संविदं लब्धवान्यस्मिंश्चात्मनो निरुपाधिकप्रीतिस्तमेव देवतात्वेन गुरुत्वेन चान्तेऽपि नमति ।। ज्ञानेति ।। 
अथ स्वभाषितभाष्यस्याप्तिमूलत्वसमर्थनाय श्रुतिप्रसिद्धं स्वस्य परमाप्तत्वं दर्शयन्नाह ।। यस्येति ।। तस्य वायोर्देवस्य बत्थिेत्यादिवेदवचने क्रीडादिगुणयुक्तानि त्रीणि रूपाण्युदितानि तस्य यत्तृतीयं रूपं तेनेदं भाष्यं हरिविषयतया कृतमित्यन्वयः । कीदृशं चास्य मूलरूपं कानि च त्रीणि रूपाणि कीदृशानीति तत्राह ।। अलमिति ।। यदस्य वायोर्मूलरूपं बट् बलात्मकं दर्शतं ज्ञानरूपं भर्गो जगद्भरणगमनगुणं महन्महनीयं तदित्थंभूतमेव रूपत्रयावताराय भगवता निहितं प्रेरितमवतीर्णं च । तत्र प्रथमं हनुमदाख्यं वपुः रामस्य वचांसि सीतां प्रति नीतवत् । रामविषयवचांसि मूलरामायणरूपाणि शिष्येषु नीतवत् । रामवचसि यो नयो न्यायः आज्ञारूपस्तद्युक्तं वा । द्वितीयं वपुर्भीमनामकं कुरुपृतनाक्षयकरम् । तृतीयं तु वपुरानन्दरूपस्य हरेः प्रतिपादकशास्त्रनिर्मातृमध्वाभिधमिति । अतः परमाप्ततमप्रणीतत्वादिदं भाष्यं सकलसुजनैरा-दरेणाङ्गीकार्यमिति भावः ।। २ ।। ३ ।।
उत्पत्तिस्थितिसंहृतिप्रभृतयो भावा भवन्त्याज्ञया
पद्मापद्मभवादिसर्वजगतो व्यस्तास्समस्ताः सदा ।
यस्यागण्यगुणाकरस्य करुणापीयूषवारां निधेः ।
सोऽयं दूरनिरस्तदोषनिकरः प्रीतोऽस्तु नारायणः ।। १ ।।
अगाधबोधैर्विवृतातिभावभाष्यानुवादेन न मेऽपराधः ।
न हीन्दिराराध्यपदो मुकुन्दो दूर्वाङ्कुरैर्मन्दधनैरपूज्यः ।। २ ।।
मध्वदुग्धाब्धिसम्भूतभाष्येन्दूदितकौमुदी ।
भूयात्सत्कुमुदानन्ददात्री तत्त्वप्रकाशिका ।। ३ ।।
इति श्रीमदानन्दतीर्थभगवत्पादाचार्यविरचितस्य श्रीमद्ब्रह्मसूत्रभाष्यस्य टीकायां श्रीमज्जयतीर्थमुनिविरचितायां तत्त्वप्रकाशिकायां चतुर्थाध्यायस्य चतुर्थः पादः ।।
चतुर्थाध्यायः सम्पूर्णः ।।
  
भावदीपः
ॐ अनावृत्तिः शब्दादनावृत्तिः शब्दात् ॐ ।। २३ ।। अपुनरावृत्तीति ।। गर्भप्रवेश-जन्ममृत्याद्यभावेत्यर्थः । वैकुण्ठादिस्थानात्स्वच्छन्देन सर्वत्र स्वयोग्यस्थलसञ्चारस्याप्रतिहतेः । यं यमन्तमभिकामो भवतीत्यादेः । एतेन या पूर्वत्र मुक्तानामेकरूपा स्थिति-रुक्ता सात्र शाश्वतीत्युच्यत इति पूर्वसङ्गतिरपि सूचिता । अन्यथा संसारसमानधर्म-तापत्तेरिति फलस्य पूर्वत्रेव स्फुटत्वादुपसंहारे कीर्तनाच्चात्रानुक्तिः ।। उभयथा सम्भव इति ।। लोकदृष्टिरलौकिकत्वमिति भावः । मुक्तस्यापि पुनरावृत्त्याशङ्केत्यन्यत्रोक्तप्रतिज्ञामाह ।। अस्तीति ।। स्वयं हेतुमाह ।। स्वर्गेति ।। हेतोरप्रयोजकत्वमाशङ्कते ।। न चेति ।। कदाचित्समस्तस्यापि सम्भवादित्यन्यत्रोक्तहेतुं शेषोक्त्यात्र योजयति ।। समस्तस्यापीति ।। अनन्तत्वात्कालस्य त्रयोदशी पञ्चदशीवदित्यन्यत्रोक्तशङ्कागर्भदृष्टान्तांशं व्यनक्ति ।। न चेति ।। भारतेति ।।
चतुर्दशीं पञ्चदशीं भूतपूर्वां च षोडशीम् ।
इमां तु नाभिजानामि अमावास्यां त्रयोदशीम् ।।
इत्यादिना कदाप्यननुभूतापि त्रयोदशी पञ्चदशीत्वेनाद्य दुर्योधनपातसमये महोत्पात-सूचिका जातेति श्रवणादिति भावः ।। अत इति ।। समस्तस्यापि कालस्य समाप्ति-सम्भवादित्यर्थः ।। छ ।। 
सूत्रार्थमाह ।। न मुक्तस्येति ।। स खल्वेवं वर्तयन्यावदायुषं ब्रह्मलोकमभिसम्पद्यते । न च पुनरिति पूर्वत्र मुक्तस्य प्रकृतत्वादिति भावः । सत्यकामत्वादिमाहात्म्यादित्यन्यत्रोक्त्यनुरोधेनोत्तरश्रुत्युक्तेरुपयोगमाह ।। किं चेति ।। एतेन सूत्रे शब्दादित्यस्य न केवलमनावृत्तिबोधकशब्दादित्यर्थः । किं तु सर्वकामावाप्तिशब्दादित्यप्यर्थः सूचितो भवति ।। व्याहतत्वादिति ।। कदा समाप्तिरित्युक्ते कदाचिदित्यादेर्वा-च्यत्वादिति भावः ।। अत इति ।। शब्दादित्यर्थः । युक्तं मुक्तेः पुरुषार्थत्वमिति फलोक्तिः ।। २३ ।।
फलोक्त्या समस्तशास्त्रार्थमुपसंहरति ।। तदिति ।। विरक्तीत्याद्युक्त्या ह्युपास-नाध्यायार्थः । कैवल्यसिद्धेरिति चतुर्थाध्यायार्थः । अशेषेत्यादिस्तु पूर्वाध्यायद्वयार्थः । भगवान्नारायणो जिज्ञास्य इति फलोक्तिः । एतेनाद्यसूत्रार्थ एव शास्त्रेण समर्थित इत्युक्तं भवति । एतेनैव निर्विशेषं चैतन्यं जिज्ञास्यमित्यस्मिन् शास्त्रे निरूप्यत इत्यादिवचनं नादरणीयमिति सूचितम् । इतिशब्दो हेत्वर्थः । इति कृत्वा निरूपितमखिलमपि प्रमेयमत्यन्तमङ्गलम् । वक्तृश्रोतॄणां कामिताशेषयोग्यपुरुषार्थप्रदमिति ।। छ ।।
भाष्योक्तविशेषणत्रयस्य कृत्यं सूचयन्नवतारयति ।। अथेति ।। भाष्यसमाप्त्यनन्तर-मित्यर्थः । अनेन नमनस्यावसरप्राप्तिमाह ।। गुणेति ।। अत्र गुणपदेन विधिमुखवेद्यनिषेध-मुखवेद्याः सर्वेऽपि कल्याणधर्माः गृह्यन्ते । न त्वाद्यपद्य इव विधिमुखमात्रवेद्या इति भावेन गुणार्णवतयेत्येवोक्तम् । न तु निर्दोषतयेत्यपि । एतादृशीं भाष्यकरणसमर्थाम् । यस्येत्यादिपद्यं भगवता स्वयमेवान्यत्र बहुषु स्थलेषु प्रमाणोक्त्या विवृतत्वात्तदनुरोधेन व्याचष्टे ।। यस्येति ।। पद्यतात्पर्यार्थं वदन्नधिकारिफलयोरुक्त्योपसंहरति ।। अत इति ।। वाय्ववतारस्य श्रुतिसिद्धत्वादित्यर्थः । भाष्योक्तगुणपूर्णत्वस्यासम्भावितत्व- शङ्कानिरासाय तदुपपादकतया जन्मादिसूत्रोक्तजगज्जन्मादिकर्तृत्वेनोपश्लोकयन् जन्मादिकृतौ दयैव हेतुः न तु फलान्तरं येन पूर्णता न स्यादित्यपि सूचयन् गुणपदेन भाष्यश्लोके दोषाभावा अपि ग्राह्या इत्यपि दर्शयन् तत्प्रीतिमाशास्ते ।। उत्पत्तीति ।। भावाः धर्माः । जन्मादिसूत्रे अस्येति पदमसङ्कुचितसर्वपरं वियदधिकरणन्यायादिति भावेनोक्तम् ।। पद्मेति ।। १ ।।
भाष्यं चात्यर्थविस्तरमित्युक्तेरिह चाशेषार्थानां टीकायामनुक्तेर्लेशेनार्थोक्त्या प्राप्ता-पराधशङ्कां भाष्ये गाम्भीर्याभावशङ्कां च निरस्यति ।। अगाधबोधेति ।। लेशेनार्थोक्तावपि नात्र ग्रन्थे अनादरो युक्तः ।। २ ।। मदीयव्याख्या चन्द्रिका चन्द्रेणेव भाष्यपदवाक्य-शक्तितात्पर्यार्थवर्णनरूपतया भाष्येणैकग्रन्थतामापन्नेवात्यन्तसंश्लिष्टा । अतः सर्वैरादरणीयेति भावेनाह ।। मध्वेति ।। अत एव सर्वसंश्लेषः ।। ३ ।।
सर्वेन्द्रियप्रेरकेण श्रीप्राणपतिनेरितः ।
यदवोचमहं तेन प्रीणातु करुणाकरः ।। १ ।।
इति श्रीमद्भाष्यटीकाभावदीपे सुधीन्द्रगुरुपादशिष्यराघवेन्द्रयतिकृते 
चतुर्थाध्यायस्य चतुर्थः पादः ।। ४ ।।  
   



 

