श्रीगुरुभ्यो नमः । हरिः ॐ ।।

भवापदो विनश्यन्ति यत्पादस्मृतिमात्रतः । तं वन्दे कुमतध्वान्तभास्करं नृहरिं सदा ।। करिष्यमाणैतदद्यायार्थप्रतिपादनमेवंविधभगवदुपासनरूपमिति भावेनाध्यायादौ मंगलमाचरति यत्पदमिति । यस्य स्वरूपम् । अथवा यत्पदं यस्य परमात्मनः पदं पादम् । कटाक्षेणापीत्यादेस्तद्विषयमल्पमपि ज्ञानं संपादयितुमशक्ता इत्यर्थः । विमतयो विरुद्धमतियुक्ताः ।। एतवाक्यतासिद्धय इति । पादचतुष्टयात्मकेऽस्मिन्निति योज्यम् । एकवाक्यतादीति क्वचित्पाठः । तत्रादिपदेन पूर्वोत्तरभेदसिद्धये चेत्यपि ग्राह्यम् । द्वितीयाध्यायार्थं विवक्षुरित्यन्वयः । अर्थैकत्वादेकं वाक्यमि त्युक्तं जिज्ञासानयसुधायाम् । कथं विवक्षुरित्यतः प्रथमाध्यायार्थसंगतत्वेनेति । ततो विष्णुरिच्छापूर्वकमश्रमः । करोति पितृवद्विधं पूर्णाशेषगुणात्मकं इति पूर्वपादान्तोक्तं विभक्तिविपरिणामेन अनुषज्य योजयति जगज्जन्मादीति । जन्माऽदिहेतुत्वेन लब्धं ब्रह्मपदेनोक्तमाह सार्वज्ञ्येत्यादि । अत एवाविद्याद्यवद्यगन्धविधुर इति । ननु सकलगुणपूर्णत्वस्य प्रथमाध्ययार्थत्वात्तदनुवादस्यैव कर्तव्यत्वेनाविद्यावद्यगन्धविधुर इत्यस्य द्वितीयाध्यायार्थत्वेन कथं तदनुवाद इति चेन्न । अर्थात्सिद्धस्यापि तदर्थत्वात् । प्रकृते च यस्मिन्यस्मिन्नधिकरणे यो यो गुण उच्यते तद्विरोधिदोषपराहित्यस्यार्थाल्लब्धत्वात्तदर्थत्वेनानुवादो युक्त एव । अत एव सार्वज्ञ्यसर्वैश्वर्याद्यनन्तगुणपरिपूर्ण इत्युक्त्या सार्वज्ञ्यादिविरोध्यविद्यादिदोषराहित्यमेवानूदितवानिति भावः । गुणपूर्णत्वं निर्दोषत्वं च सूत्रादिस्थब्रह्मपदलब्धमिति भावेनोक्तम् ब्रह्मणीति । तच्च ब्रह्म जन्मादिहेतुत्वलक्षणबलाच्चिद्विलक्षणमेव न जीवादिरूपम् । येन ततः सार्वज्ञ्यादिगुणपूर्त्यादेरलाभः स्यादिति भावेनोक्तम् पर इति । साक्षादित्यनुवादः । परमेत्यादि व्याख्या ।। पारर्थ्येनेति । धर्मादिशेषत्वेनेत्यर्थः । पौनरुक्त्यमाशंक्य निराह यद्यपीति । समन्वयशब्दस्थसंशब्देनेत्यर्थः । इत्यर्थो लभ्यत इति । साक्षात्पदस्य यः परममुख्यत्वरूपोऽर्थ उक्तः स लभ्यत इत्यर्थः । तथैव समन्वयसूत्रादावुक्तेरिति भावः ।। परकीयेति । अमुख्यवृत्तिरूपेत्यर्थः । तद्व्याख्यानं संशब्दव्याख्यानम् ।। उपादान्तवादीति । प्रकृतिश्चेत्यादिसूत्रैः (ब्रह्मणः) उपादानत्वप्रतिपादकवाक्यमुपादानपरत्वेन ब्रह्मणोऽप्युपादानत्वात्तत्परं इति परंपरया समन्वयप्रतिपादनेन चेत्यर्थः । परंपरयेति । प्रधानादिस्वरूपस्यैव निरासे ब्रह्मण उपादानत्वे च साधिते सति सदेव सोम्येत्यादेः निरर्थकत्वायोगेनार्थादीश्वरार्थत्वं सेत्स्यतीत्येवं न भवति किन्तु प्रधानादिस्वरूपं सत्यपि क्वचिच्वाक्ये तस्य प्रतिपाद्यत्वेपि परममुख्यवृत्त्या साक्षादेवेत्यर्थः ।
?R	अत्रे त्यनुवादेनार्थद्वयोक्तिः उक्तेऽर्थे द्वितीयेऽध्याये इति च । प्रथमाध्यायेन प्रकृतत्वादस्तूक्तेऽर्थे इत्येनदर्थकत्वं अत्रे त्यस्य । द्वितीयेऽध्याये इत्येनदर्थकत्वं कथम् । तस्याप्रकृत्वादित्यत आह व्याचिख्यासिततयेति ।। अनेनेति । द्वितीयपादेन । सन्न्यायरत्नावल्युक्तां तावदादौ व्यनक्ति सकलेति । तां , उपलक्षणं मत्त्वा विरोधहीनस्य स्यात्समन्वयता यत इति तार्तीयानुव्याख्योक्तां चाह अथवेति । यथोक्तमिति । तार्किकैः ।। विमृश्येति । संदेहमुत्पाद्येत्यर्थः । विचार्येति स्वपक्षसाधनादिना विना जायमाने करस्थितामलकनिर्णये नाव्याप्तिरिति ध्येयम् ।। तत्रतत्रैवेति । विकारशब्दान्नेति चेन्न प्राचुर्यात् उपदेशभेदान्नेति चेन्नेभयस्मिन्नप्यविरोधादि त्यादिनेति भावः ।। प्रतिवक्ष्यतीति । विरोधस्सर्ववैशिष्ट्ये यो द्वितीये निरस्यते । नारायणस्य त्वध्याये तदन्ये तत्रतत्रगाः इत्यादिना श्रुतेस्तु शब्दमूलत्वादि त्यधिकरणान्ते प्रतिवक्ष्यतीत्यर्थः ।
?R	निर्धारणे षष्टीति । गुणक्रियाजातिभिः यतः पृथक्करणं तत्र यतश्च निर्धारणं इति सूत्रेण षष्टीत्यर्थः । अस्मिन्पक्षे यौक्त इत्यस्य घटनामाह चतुर्विधस्येति । युक्तेः प्राधान्ये हेत्विति । युक्तिपुरस्कारेणेति ।। ननु कथमिति । अभावस्य स्वतो विधाऽसंभवादिति भावः । 
?R	इत्यनौचित्यशंकासूचनार्थं वेति । तत्सूचने सत्येव तस्याष्चतुःस्वरूपत्वादि ति परिहारो युक्तः स्यादिति भावः ।। न घटत इति । तस्याः विरोधकत्वेनाविरोधोपपादकत्वाभावादिति भावः । अत एव न संख्योपसंग्रहादि ति सूत्रे पूर्वस्मादिविरोधपदाकर्षे सति संख्योरसंग्रहादपीति पंचम्या अविरोधपदेनान्वयास्वारस्यात् । पूर्वस्मात् बुद्द्या विभागेन विरोधपदमात्रमाकृष्यत इति भावेन पृथक् नञुपात्त इति भावः । ननु स्मृतेरित्यस्य नञार्थेन संबन्धाभावेपि विरोध इत्यनेन संबंधो भविष्यतीत्यत आह विरोधश्चेति । समासे नञ्समासे । गुणभूतः क्रियासापेक्षत्वेनेति शेषः । तेन विरोध इत्यनेन । 
?R	तावता कथमसंगतिनिरास इत्यत आह एतदुक्तं भवतीति । अपवादत्वं सर्वथैवापवादत्वं नेत्येतत् द्वयमपि व्यनक्ति समयादीति । 
?R	विवक्षाभेदेन सामंजस्यादित्येतद्व्यनक्ति यदा प्रथम इति । 
?R	उक्तमेवति । प्रथमादांते । वर्णमागमादि त्यत्र आ आगमादिति पदच्छेदभ्रान्तिं निराचष्टे अत्रागमादित्याङ्द्वयस्येति । 
?Rतथा च आ आ आगमादिति पदविभागः कार्यं इति भावः । आगमादित्यनेनाभिविध्यर्थकाङ्संबन्धमकृत्वा आगमादिति बृहत्तंत्रादेरिति व्याख्यातमिति ध्येयम् । (प्रथम)प्रथमपादांतोक्तमनुवदति न केवलमिति ।। बृहत्तंत्रादेरिति । तथैव प्रागुक्तेरिति भावः । 
?R	आप्ततेत्यादिनेति । आप्ततेत्यादियुक्तिमालाया न्यायविवरण एव विवृतत्वादत्राव्याख्यामिति पूर्वाध्याय एव व्यक्तम् । आद्यनये आप्तता ।। 1 ।। न विलक्षमत्वादित्यत्र समता ।। 2 ।। अभिमानीत्यत्रादृष्टिः ।। 3 ।। असदितिचेदित्यत्र श्रुतिसाम्यम् ।। 4 ।। भोक्त्रापत्तेरित्यत्र बलोद्भवः ।। 5 ।। तदनन्यत्वनये सर्वानुसारः ।। 6 ।। इतरव्यपदेशादित्यत्र लघुता ।। 7 ।। अधिकं त्वित्यत्र विशेषादर्शनं ।। 8 ।। न प्रयोजनेत्यत्राफलं ।। 9 ।। वैषम्येत्यत्रेष्टासिद्धिः ।। 10 ।। सर्वधर्मेत्यत्र नियम इति विवेकः ।। 11 ।।
?R	ॐ  स्मृत्यनवाकशदोषप्रसंग... ॐ । आप्तैरित्यादिभाष्यमवतारयितुमुपोद्धातमाह उक्तार्थमित्यादि । पूर्वाध्यायोक्तमित्यर्थः । एवमग्रेपि ज्ञेयम् । तद्विवृण्वन्सूत्रार्थमाह । यदुक्तमित्यादिना भाष्याद्युक्तादयमन्योर्थ इति ध्येयम् । कथं श्रुतिर्वारयेदित्येतद्व्यावर्त्यमाह श्रुतीति ।। अस्यार्थस्येति । यदुक्तं परस्ये त्यादिनोक्तार्थस्येत्यर्थः । प्रत्यक्षतो दृष्ट्वे त्येतद्व्यावर्त्यमाह श्रुतिविरुद्धानां चेति । प्रोक्तमित्यत्र प्रशब्दव्यावर्त्यमाह श्रुतिसमन्वयन्यायेनेति । सममित्यस्य मया सहितमित्यर्थमुपेत्य तद्व्यावर्त्यमाह पराभिधित्सितमिति । परस्याभिधातुमिष्टमित्यर्थः । अवबुद्द्येत्यनन्तरं कृत इति योज्यम् । तेन ल्यबन्तोपपत्तिः । हरिपूर्वकाः । किं नाशेषविद इत्येतद्व्यावर्त्यमाह किञ्च पञ्चरात्रादीति । प्राणाण्यस्य गुणजत्न्यवमुपेत्याह वैपरीत्याच्चेति । तदेव व्यनक्ति वाक्येति । 
?R	औदुम्बरीमिति । यजमानसम्मितौदुम्बरी भवती त्युक्तोदुम्बरवृक्षविकारः यजमानसमपरिमाणस्थाणुविशेषः सदसि नैर्ऋत्य(ति)भागे स्थापितः तं स्पृष्टोद्गातोद्गायेदित्यर्थः ।। वेष्टयितत्वेति । वस्त्रेण स्थाणुः सर्वोपि वेष्टनेनाच्छादनीय इत्यर्थः । यदि सर्ववेष्टनं तदौदुम्बरीस्पर्शनं न लभ्यते । यदि स्पर्शनं तदा न सर्ववेष्टनम् । त्रिचतुरंगुलमात्रस्य स्पर्शनस्थलस्य वेष्टनेन विना स्थाप्यत्वात् परस्परविरोधो ध्येयः ।। अप्रामाण्यमिति । (गुरुमता)प्राभाकरमताभिप्रायेण । भट्टमते सर्ववेष्टनस्मृतेः संकोचः प्रामाण्यं च ध्येयम् । निराह न स्यादिति । श्रुतिमूलतयाभिमता हीति । पूर्वतन्त्रे आद्याध्यायतृतीयपादीयाद्यनये धर्मस्य शब्दमूलत्वादशब्दमनपेक्षं स्यादित्यत्र तथोक्तेरिति भावः ।। यथाऽऽहेति । तत्रैव द्वितीयेऽधिकरणे । सर्ववेष्टनादिस्मृतीनां प्रत्यक्षश्रुतिविरोधे तु सति तादृशस्मृतिजातं प्रमाणत्वेनापेक्षं स्यात् आदरणीयं स्यात् । ननु पूर्वतनस्मृत्यधिकरणन्यायेन मूलश्रुत्यमुमापकतया प्रमाणं किं नेति चेत् । न । हि यस्मादसति श्रुतिविरोधे अनुमानं मूलश्रुत्यमुमापकं तस्मादमपेक्षमेवमादिस्मृतिजातमिति सूत्रार्थः ।। अलौकितशाब्दलक्षणविषया इति । प्रयोदयात् अगृभ्णत् रुद्रेभिः ब्राह्मणास इत्यादीनामलौकिकानि यानि शब्दसम्बन्धिलक्षणानि तद्वषयत्वात् । यद्वा अलौकिकानि शब्दसम्बन्धिलक्षणानि अौलौकिकाः शब्दसम्बन्धिविषयाश्च यासामिति बहुव्रीहिः , तानि च न व्यवस्थानि । क्वचित्प्रयोदयेत् अगृह्मन् ब्राह्मण इत्यादिप्रयोगस्यापि दर्शनात् ।। अनन्तेनेति । अनन्ता वै वेदा इति श्रुतेरिति भावः ।। अपरिपूर्णेति । इषेत्वोर्जेत्वे त्येवमादेरपि दर्शनादपि भावः ।किंत्वित्यादि । यद्यप्येषा संका उपक्रमादिभिरेव वेदार्थो ग्राह्यः । न पाशुपतादिभिरित्यर्थसाधकसमन्वयसूत्र एव निरस्ता । तथाप्युपक्रमादयोपि तदनुसारेण नेतव्या इत्येवमत्राभिप्रेतमिति चन्द्रिकोक्तं ध्येयम् । 
?R	आप्तत्वेति । विवक्षितार्थतत्त्वज्ञानाविप्रलिप्साकरणपाटवविवक्षारूपधर्मचतुष्टयवत्त्वोपलक्षणमित्यर्थः ।। अन्यस्येति । आप्तशब्दार्थप्रविष्टाविप्रलिप्सादिधर्मस्येत्यर्थः ।। मोहाभावेनेति । मिथ्याज्ञानकार्यत्वाद्रागद्वेषयोरिति भावः ।। विप्रलिप्सा निवर्तत इति । रागादिमूलत्वात्तस्या इति भावः । ज्ञानेति । विवक्षितवाक्यार्थज्ञानम् । इच्छा वाक्यप्रयोगेच्छा । प्रयत्नः प्रयोगानुकूलो व्यापारः । अकुहविसर्जनीयानां कण्टः इचुयशानां तालु इत्यादिनोक्तकण्टताल्वादिस्थानरूपकरणपाटवमित्येतानीत्यर्थः । पाटवपदं प्रयत्नेप्यन्वेति । तथा च विवृतमूष्माणां स्वराणां च स्पष्टं प्रयतनं स्पर्शानामित्याद्युक्तविवृतादिप्रयत्नपाटवमित्यर्थ इत्येके । ज्ञानयाथार्थ्यानिश्चयप्रकारं हेतुदृष्टां(ताभ्यां)तोक्त्या व्यनक्ति तत्रेत्यादिना । अविप्रलिप्सां च दृष्टान्तेन व्यनक्ति विप्रलिप्सा चेति । अरण्यवासिषु म्लेञ्छेषु पान्थविषयकविप्रलिप्सा चेत्यर्थः । हेतौ सति हेतुज्ञाने सतीत्यर्थः । प्रतिष्टमानेषु गच्छत्स्वित्यर्थः । समवप्रविभ्यःस्थ इति प्रपूर्वस्य तिष्टतेरात्मनेपदम् । द्रव्यापहार एवोपकार इत्यत आह स्वस्येति । द्रव्यस्येत्यर्थः । तदीयं शरीरं अस्ति खल्वित्यत आह शरीरस्य चेति ।। अनभ्यासेति । म्लेञ्छानामिति योज्यम् । रुद्रादय इतीतिपदस्य तत एवान्यस्य सिद्धेरिति पूर्वेणान्वयः ।। छ ।। 
?R	सिद्धान्तः ।। छ ।। दृश्यन्त इति । भाष्यकारैः तत्रतत्र बहुधोदाहृतत्वात्तासामिति भावः । आप्तत्वोपलक्षणमित्येतदुपलक्षणम् । पूर्वोक्तदिशा तत एव अन्यस्य लाभो वेत्यपि ध्येयम् । हरिकारणका इति भ्रमं निराह हरिमनुप्रभृतय इति ।। अनवकाशत्वं चेति । पञ्चरात्रादिस्मृतीनामिति योज्यम् । एतेन श्रुतिपरित्यागो न सिद्धान्ते युक्त इति पूर्वकृततचोद्यं निरस्तं ध्येयम् । 
?R	प्रमाणे इति । प्रमामत्वेन प्रतीते इत्यर्थः ।। शुक्तीति  शुक्तिज्ञानतदध्यस्तरजतज्ञानयोरित्यर्थः ।। तदभावेति । बाध्यबाधकभावदृष्टेरिति भावः ।. समे इति । बाध्यबाधकभावशून्ये इत्यर्थः ।। मूलप्रमाणेनति । विष्णाद्याप्तिरूपमूलप्रमाणेनेत्यर्थः । श्रुतिरूपमूलप्रमाणेन चेत्यर्थः । उभयत्र समं भवेदि त्यस्यार्थान्तरमाह तथोभयत्रेति ।। संवादिप्रमाणान्तरेति । श्रुतिरूपेत्यर्थः ।। नोक्तेति । ननु ये विरुद्धे इत्यादिनोक्तदोष इत्यर्थः । वक्ष्येते हीति । उत्तराधिकरणे । श्रुतिमूलत्वं श्रुतितोर्थमुपलभ्य रचितत्वम् । 
?R	उक्तत्वादिति । आद्याध्यायतृतीयपादान्ते । ननूक्तं श्रुतीतिहासपुराणप्रसिद्धं शिवादेः सार्वज्ञ्यमिति । तत्राह श्रुत्यादीनां चेति । विवक्षितार्थतत्त्वज्ञानं शिवादीनामस्तीति शंकते नन्वस्तीति ।। उपायोपेयेति । साधनसाध्यविषयमित्यर्थः । तावता आप्तिमूलत्वं न प्राप्तमेवेति निराह सत्यमित्यादिना । व्यभिचारशब्दार्थं वदन्नेवाह अतिव्याप्तेरित्याहेति । निश्चय इतीतिशब्दस्य अथोच्येतेति पूर्वेणान्वयः । 
?R	तीर्थकराः ष शास्त्रकराः । वस्तुविकल्पप्रसंगादिति । शइवादिरूपं वस्तु जगत्कारणं भवति न भवति चेति विकल्पस्यायोगादिति भावः । ननु शिव आप्तः रागद्वेषविदूरत्वे सति तत्त्वज्ञानित्वादिति वा विप्रलम्भहेतुप्रयोजनशून्यत्वे सतीति वा हेतुविशेषणान्न व्यभिचार इत्यत आह अथेति । आदिपदेन सन्दिग्धव्यभिचारग्रहः । पक्षे हेतुसन्देहस्येव विपक्षेपि तत्सन्देहस्यावर्जनादिति भावः । 
?R	उपदेशविशेषणे चेति । अपटुकरणकोपदेशविलक्षणो(पटुकरणको) पदेशत्वादित्यादिरूपेणोपदेशविशेषणे सन्दिग्धासिद्ध्यादिदोष इत्यर्थः ।। विनेयेति । शिष्यवचनपरम्परया रुद्रादीनामुपदिष्टेऽभ्यासपाटवावधारणमित्यर्थः । साध्यस्यापि सत्त्वान्न व्यभिचार इत्याशंक्य निराह न चेति । ज्ञानयाथार्थ्यं निरस्येच्छायाथार्थ्यं च निराह इच्छेति । नियमे चेति । बुद्धादिष्वपि अविप्रलम्भनियमे च तदभिमतं वस्तु न जगत्कारणम् , किन्तु शिवादिरेवेत्यादिस्वोक्तिः व्याहन्येतेत्यर्थः ।। हेतुदर्शनेति । स्वोपकारादिरूपहेतुदर्शनाभावस्येत्यर्थः । तत्र हेतोरेवाभावान्न व्यभिचार इत्यतस्तत्र हेतुसत्त्वं व्यनक्ति न हीति । पिशितनयनैर्मांसचक्षुष्करिति बहुव्रीहिः । ननु शिवादीच्छा न विप्रलिप्सारूपा केनापि प्रमाणेनानुपलभ्यमानविप्रलम्भनहेतुकत्वादिति साध्यते अतो न दोष इति शंकते केनापीति । हेतुस्वरूपं वदन्नेव तस्य सन्दिग्धत्वं निरसितुं निश्चितत्वं शंकते प्रयोजनेति । अतत्साधनत्वादिति । पुरुषार्थासाधनत्वाच्चेत्यर्थः ।। व्यभिचारादित्यादिहेति । प्रयोजनाभावहेतोरविप्रलम्भं प्रति व्यभिचारादित्याहेत्यर्थः ।। यद्वा अपुरुषार्छत्वादिति हेतोर्व्यभिचारादित्याहेत्यर्थः ।। विभ्रम्येति । भ्रांत्वेत्यर्थः ।  अत्र विभ्रम्येति पाठः साधुः । न तु विभ्राम्येति । ल्यपो झलादित्वाभावेन अनुनासिकस्य क्विब्झलोः क्ङिती तिदीर्घप्राप्तेरभावात् । न च स्थानिवद्भावः । तत्र अनल्विधावित्युक्तेः । अस्य च झलादावित्यल्विधित्वात् । न च समासाद्यपेक्षितबहिरंगल्यबपेक्षया क्त्वाप्रत्यनिमित्तान्तरंगदीर्घत्वमेव ल्यबादेशात्पूर्वं भवत्विति शंक्यम् । अन्तरंगानपि विधीन्बहिरंगो ल्यप् बाधत इत्युक्त्या ल्यप एव पूर्वं प्राप्तेः ष। णिजन्तत्वं त्वत्राशक्यशंकम् । तस्मिन्नपि पक्षे मितां हृस्वः इति हृस्वेन भाव्यतया ल्यपि लघुपूर्वादि त्ययादेशे विभ्रमय्येति भाव्यत्वाच्च । विभ्राम्यन्निति क्वचित्पाठः । तदा तु न क्लेशः ।। असाविति । सम्प्रतिपन्नविप्रलम्भक इत्यर्थः । तथाचापुरुषार्थत्वहेतुस्तत्र नेति न व्यभिचार इति भावः । 
?R	विप्रतिपन्नार्थस्येति । जगत्कारणत्वालौकिकश्रेयःसाधनत्वादिरूपार्थस्येत्यर्थः ।। अनुमानं चेदिति । लोकहितैषिभिरुपदिष्टत्वादाप्तोपदिष्टत्वादित्यादिरूपमित्यर्थः । निवारयिष्याम इति । पत्युरसामञ्जस्यादि त्यत्र । यद्वा अधिकारो हि सुलभः इत्यादिना फलव्यभिचारस्य कर्त्रागिवैगुण्येन समाधातुमशक्यत्वस्य वक्ष्यमाणत्वेन तदभिप्रायेण निवारयिष्याम इत्युक्तम् ।। आगम इति । प्रमाणान्तरमित्यनुकर्षः । तद्विरुद्धं पाशुपतादिविरुद्धम् ।। व्यभिचारत इतीति । व्यभिचारोऽत्र विरोधो ध्येयः । तेपीति । न केवलं बुद्धादयः किं तु बुद्धादियूथ्यपुरुषा अपीत्यर्थः ।। प्रकृतेष्वपीति । पशुपतिप्रभृतिष्वपीत्यर्थः । 
?R	व्यभिचारत इत्यस्यर्थः इन्द्रियाणान्तादृगर्थाविषयत्वादिति ।।विप्रतिपन्नेनेति । स्वयूथ्यानां वचनरूपेण्त्यर्थः । 
?R	तत एवेति । एकांशे आप्तोक्तत्वादेव तद्दृष्टान्तत एवेति वार्थः । 
?R	तदनेनेति । न चाप्तिनिश्चयस्तत्र शक्यते व्यभिचारतः इत्यनेनेत्यर्थः । सूत्रद्वयार्थस्तन्त्रदीपिकायां व्यक्तमुक्तः । परोक्तार्थं निराह यच्चेत्यादिना ।। उक्तत्वादिति । पञ्चभिः पञ्चभिर्ब्रह्म चतुर्भिर्दशभिस्तथे त्यादिना पूर्वपाद एवेक्तात्वादित्यर्थः । 
?R	तदेव वाक्यं आवृत्त्या शेषोक्तिपूर्वं योजयति यत इति ।। फलव्यभइचारे हेताविति । फलव्यभिचारित्वरूपे हेतौ वर्तमान इत्यन्वयः । क्वचिदित्यनुवादः । दृष्टार्थायामिति व्याख्या । सम्पदादिदृष्टफलसाधनबोधकस्मृतिभाग इत्यर्थः । अस्या इत्यनुवादः । अदृष्टार्थाया इति व्याख्या । एवमग्रेपि ।। कारणाभावादिति । फलव्यभिचाररूपकारणस्य तद्भागेऽदृष्टेरिति भावः । 
?R	व्याप्त्याभावादिति । अदृष्टार्थकत्वाशेपि पञ्चरात्रस्मृतिः फलव्यभिचाराप्रामाण्याभ्यामुपेता । दृष्टार्थकत्वांशे ताभ्यामुपेतत्वादित्यत्र यथाऽमुक इति सम्प्रतिपन्नदृष्टान्ताभावात् । यत्किञ्चिदंशे तदुभयोपेतं तदंशान्तरेपि तदुभयोपेतमिति सामान्यव्याप्तेश्च देवदत्तादिवाक्येषु व्यभिचारादिति भावः । नारायणवाक्यत्वादेर्व्यभिचारादिति कुत इत्यत आह मा हि भूदिति । नारायणवाक्यं सकलमप्यप्रमाणं हि यस्मान्माभूत् न भवति अत इत्यर्थः । अन्यथा तद्वाक्यं सकलमप्यप्रमाणं प्रसज्येतेति भावः । उत्तरवाक्यमवतारयितुं योजनाऽन्तरमाह दृष्टार्थायामिति ।। स्वातन्त्र्येणेति । पाशुपतादेरप्रामाण्यादिकं फलसंवादयुक्तिमूलतेत्यर्थः ।। स्वत इति । फलसंवादापेक्षां विनैवेत्यर्थः । इत्युक्तमिति । हरिपूर्वकाः । किं नाशेषविदः इत्यनेनोक्तमित्यर्थः । एवं तर्हि निर्दोषवाक्यमूलत्वादिति किमर्थमुक्तमित्यतस्तदुपयोगं व्यनक्ति तदवधारणमित्यादिना ।। व्यवस्थापितमिति । प्रत्यक्षवच्च प्रामाण्यं स्वत एवागमस्य हि इत्यत्र जिज्ञासानये ।। वाक्यत्वादिति । आकांक्षायोग्यतासन्निधिमत्पदकदम्बकत्वरूपत्वादित्यर्थः ।। वक्ष्याम इति । उत्तराधिकरणे । अस्यां दशायामिति । निष्कंपप्रामाण्य(ण्यावधारण)दशायामित्यर्थः ।। न चैवमितरेतराश्रयत्वमिति । स्मृत्यनुरोधेन श्रुत्यर्थनिर्णये सति स्मृतेः श्रुत्यविरुद्धत्वेनोपायत्वनिश्चयः तत्सिद्धौ च स्मृत्यनुसारेण श्रुत्य(र्थनिर्णयः)र्थे निश्चिते सत्यविरुद्धत्वं अविरुद्धत्वे सति तदनुरोधेन श्रुत्यर्थनिर्णयः इतीतरेतराश्रयत्वमित्यर्थः ।। स्मृतिसंवादैकनिबन्धनत्वाभावादिति । उपक्रमादिभिरेव श्रुत्यर्थनिर्णय इति समन्वयसूत्रे व्यवस्थापित्तवात् उपक्रमादिसिद्धेर्थे स्मृत्यादिकमभ्युच्चयत्वेनेष्यत इति वक्ष्यमाणत्वादिति भावः । 
?R	स्मृत्यादिप्रसंगे वेदमात्रग्रहणसंगतमित्यत आह वैदिकेति ।। स्मृत्युक्तस्यापि वैदिकत्वादिति भावः ।। पञ्चरात्रादयोपीति । भारतं पञ्चरात्रं च वेदा इत्येव शब्दिता इति नविलक्षणत्वनयभाष्योक्तस्मृतेरिति भावः । न च तद्युक्तिमूलते त्यनेनान्वय इति अर्थतस्तदनुवादेन दर्शयति तस्मात्फलसंवादेनेत्यादिना ।. तात्पर्यस्यास्फुटत्वादाह एतदुक्तमिति ।। प्रमितमिति । लिंगप्रमितावेव तात्पर्यं न तु लिंगकरणतायाम् । परामर्शकरणताया एव तर्कताण्डवे समर्थनात् । तस्य चेति । हेतोरित्यर्थः ।। काकतालीयताया इति । काकागमनसमय एव तालफलपतनं यथा तथेत्यर्थः । उपमानाच्छ इति छ प्रत्ययः । काकागमनतालफलपतनयोर्यथा यादृच्छिकत्वं तथात्वस्येह शंकनादित्यर्थः ।। कारणसामग्रीति । कारणानां मेलनमित्यर्थः ।। अयातयामत्वादिकं वार्यवत्त्वादिकमित्यर्थः । प्रवृत्तिसामर्थ्येनेतीतिशब्दस्यैतदुक्तं भवतीतिपूर्वेणान्वयः । 
?R	अन्यागमेष्विति विषयसप्तमीमुपेत्य तावद्योजनमाह अन्यागमेषु पाशुपतादिष्विति । अधिकरणसप्तमीमभ्युपेत्य योजनान्तरमाह यस्मादित्यादिना । तथा कथितः अधिकारः सुलभः कथित इत्यर्थः । तुशब्दस्य व्युत्क्रमेणान्वयमुपेत्य वेदोक्त इत्यादेरर्थमाह वेदोक्तस्त्विति । बिशब्दार्थप्रसिद्धमेवेति । 
?R	गाधिराजपुत्रस्य जन्मान्तरेण विनैव विप्रत्वस्य पुराणेषु श्रवणादाह महता तपस विना वेति  । अलभ्यमिति पदच्छेदः । क्वचिन्न लभ्यमिति पाठः । प्रत्यापत्तिः । प्रतिप्रसवः । पुनर्विप्रत्वप्राप्तिरिति यावत् ।। चण्डालेषु जन्मेति । सप्तमी शौण्डैरि त्यत्र योगविभागात्समास इति भावः । 
?R	तदुक्तमिति कर्मणि निष्टेति भावेनाह यस्माच्च तदुक्तं साधनमिति । भावे  निष्टेत्युपेत्यार्थान्तरमाह तदुक्तं सा पाशुपताद्युक्तिरिति । शंकते दुर्लभत्वेति । तदुक्तं त्विति संबन्ध इति । पाशुपताद्युक्तिस्त्वित्यर्थः ।। 2 । 1 । 1 । छ ।। 
?R	।। ॐ न विलक्षणत्वादस्य च तथात्वं च शब्दात् ॐ ।। भाष्यमवतारयितुमुपोद्घातमाह परिहृतः स्मृतिविरोध इत्यादिना । नित्यत्वादित्यादित्रिपादीव्यावर्त्यार्थं विवृण्वन्वेदो प्रामाण्यवादिनो बौद्धत्वात्तन्मतरीत्योदाहरणोपनयरूपावयवद्वयात्मकप्रयोगमाह यद्धीति । पक्षधर्मतां व्यनक्ति पुत्रेति । हेतोरप्रयोजकत्वनिरासाय विपक्षे बाधकमाह अन्यथेति । तावता न सर्वाप्रामाण्यसिद्धिरित्यत आह एकदेशे चेति । पुत्रकामेष्ट्यादिबोधकवाक्ये चेत्यर्थः ।। सुलभमिति ष ज्योतिष्टोमादिबोधकवाक्यम् अप्रमाणं वेदत्वात् 
?Rपुत्रकामेष्ट्यादिवाक्यवदितिप्रयोगस्मभवादिति भावः । पिपीलिकालिपिष्चापी त्यादिवाक्यव्यावर्त्यमाह किञ्चेति । व्यावर्त्यान्तरं चाह अपि चेति । तल्मूलत्वादित्यादेर्व्यावर्त्यमाह यदा वेदस्येति ।। फलेति । फलव्यभिचार आप्तोक्तत्वादिराहित्यादिना । झर्झराणाम् अदृढानामित्यर्थः । ननु नित्यत्वमात्रेण कथं पुरुषोद्भवदोषहीनत्वमित्यतो नित्यत्वादित्यमूद्य व्याचष्टे अपौरुषेयत्वादिति । स्वतन्त्रपुरुषकृतत्वाभावादित्यर्थः ।। अन्यथासिद्धानन्यथासिद्धयोरिति । फलव्यभिचारप्रामाण्ययोरिति योज्यम् । फलव्यभिचारस्य सामग्रीवैकल्यादिनाप्युपपन्नत्वेनान्यथासिद्धत्वात् बोधकत्वे सत्यपौरुषेयत्वस्य च प्रामाण्यं विनाऽसम्भवेनान्यथासिद्धत्वात् अन्यथासिद्धानन्यथासिद्धयोश्चान्यथासिद्धस्य बलवत्त्वाद्वेदस्य प्रामाण्यमेवाभ्युपेयमित्यर्थः ।। चरकाद्युक्तेति । चरकेति वैद्यग्रन्थविशेषस्य नामधेयम् । 
?R	प्रागुक्तेति नहि धर्मादिसिद्धस्स्यान्नित्यवाक्यं विना क्वचिदि त्यादिजिज्ञासानयानुव्याख्याव्याख्यानावसरे धर्मादिकं सप्रमाणं वस्तुत्वात् घटवत् । तच्च प्रमाणं न प्रत्यक्षादीत्युक्तसामान्यसिद्दिपरिशेषाभ्यामित्यर्थः । स्वयूथ्याः वैशेषिकादयः । एतेन पुनरुक्तिर्निरस्ता । तस्मा इत्यादिश्रुत्योरर्थोत्भाष्यटीकायामुक्तत्वादत्र नोक्तः ।। व्याख्यानान्तरेति । बहुकालीनत्वरूपव्याख्यानान्तरेत्यर्थः । सदेत्यस्यार्थः सदाविद्यमानयेति ।. पौरुषेयतामपीति । ऋचः सामानि जज्ञिरे इतिश्रुतौ पुरुषाज्जातमगादीनामुच्यते । 	
?R	बोधकत्वसमुच्चये वेति । पिपीलिकालिपिश्च बोधिकेत्यर्थः ।। अपि चैवं सतीति । पिपीलिकालिपेः सर्वथैवाबोधकत्वे सतीत्यर्थः । लिपीनां वर्णस्मृतिजनकत्वेन प्रामाण्यं स्वाभिमतं स्फुटीकर्तुं पराभिप्रेतमनूद्य निराह स्यादेतदित्यादिना ।। लेखकबुद्धिस्थेत्यादि । इयं लिपिः कर्तृबुद्धिस्थशब्दपूर्विका तदवगतार्थपूर्विका वा लिपित्वाच्चैत्रलिखितलिपिवदित्येवमिति भावः ।। एडमूकलिपेरिति । प्राज्ञलिखितलिपिं दृष्ट्वा लिखत्येडमूक इति नाश्रयासिद्धिरिति भावः ।। किमपि विशेषणमिति । अनेडमूकलिपित्वादित्यादिरूपविशेषणमित्यर्थः ।। संदिग्धासिद्धीति । पक्षीकृतलिपिरेडमूकलिपिर्वा तदन्यावेति सन्देहावस्कन्दनेन तदन्यैवेति निर्णयासम्भवादिति भावः ।। मूललेखकेति । यदीयलिपिं दृष्ट्वा एडमूको लिखितवान् तद्हुद्धिस्थेत्यर्थः । न कोऽपि दोष इति विभागः । ननु स्मरणहेतुत्वेऽपि स्मृतेरप्रमितित्वेन लिपेरप्रामाण्यमेवेत्यत आह स्मृतेश्चेति । अनुभूतिः प्रमाणं चेत्केन स्मृतिरपोद्यते । पूर्वानुभूते किं मानमित्युक्ते स्यात्किमुत्तरम् । इति उत्तरत्रैतदधिकरण एव वक्ष्याम इत्यर्थः । 
?R	इति सिद्धान्त इति । मानसप्रत्यक्षा स्मृतिरि ति प्रमाणलक्षणाद्युक्तेरिति भावः । सामानाधिकरण्यं न स्यादिति । पिपीलिकालिपिः प्रमितिरित्यभेदस्य बाधादिति भावः । इति भवितव्यमिति । आयुर्घृतमि त्यादिवत्तत्साधने तद्व्यपदेशो गौण इत्यर्थः । 
?R	पिपीलिकालिपाबावादिति । तथाच श्रुतिप्रमाणं अबुद्धिपूर्वकत्वात्पिपीलिकालिपिवदिति प्रागुक्तप्रयोगे दृष्टान्तसिद्धिरिति भावः ।। परेणेति । अप्रामाण्यवादिना बौद्धेन तार्किकादिनेति वार्थः ।। मयेति । स्वमतिप्रभवं जगदस्य यतः इत्युक्तेरिति भावः ।। अत्रेति । तृतीयचतुर्थपक्षयोरत्यर्थः ।। असाविति । प्रत्यक्षे व्यभिचारः ज्ञातकरणजातीयत्वविशेषणदानेन शक्यपरिहार इत्यर्थः ।। सुवचोऽपीति । व्यभिचार इत्यनुकर्षः ।। शाकुनमात्र इति । लौकिकाऽगमिकसाधारण शाकुनमात्र इत्यर्थः ।। आगमिकत्वेनेति । भारतसिद्धत्वेनेत्यर्थः । तथाचोक्तं भारततात्पर्यनिर्णयेऽष्टाविंशेध्याये नाऽगान्निद्रा निशीथे च ध्यांक्षान्न्यग्रोधवासिनः । हतान्सुबहुसाहस्रानेकेनातिबलेन तु । कौशिकेन निरीक्ष्यैव प्राह तौ कृपसात्वतौ । निदर्शनेन ह्येतेन प्रेरितः परमात्मना । यामि पांडुसुतान्हन्तुमित्युक्त्वाऽऽरुरुहे रथमि त्यादि ।। अस्तेरिति । असभुवीतिधातोरार्धधातुके परतो भूरित्ययमादेशो भवतीति पाणिनीयसूत्रार्थः । तथा च बभूवेति स्यादिति भावः ।। इति वचनादिति । चादयोऽसत्त्वे इत्यत्र चादिगणपाठमध्ये उपसर्गविभक्तितरप्रतिरूपकाश्च निपाताः इति पाठादिति भावः । शंकते विभक्तिप्रतिरूपकमित्युच्यत इत्यादि । केवलस्यासेति तिङ्विभक्त्यन्तस्याभावेऽपि कारयामासेत्यादिप्रयोगेषु आम्प्रत्ययान्तादव्ययानुप्रयुज्यमानं त्वासेति विभक्त्यन्तमस्त्येवेति भावेन समाधत्ते न नास्तीति । कृञ्चानुप्रयुज्यते लिटा ति सूत्रेण कृभ्यस्तीनामामन्तादनुप्रयोगस्योक्तत्वादिति भावः । 
?R	नन्वेवं तर्हीति । अबुद्धिपूर्वकत्वात्पिपीलिकालिपिवच्छ्रुतिरप्रमाणमिति प्राक्तनप्रयोगे सम्यगनुभवसाधनं न भवतीति विपक्षायामपि हेतुविकल्पेनोलूकव्यापारे व्यभिचारेण दूषणपक्षे एवं वक्ष्यमाणदिशोलूकव्यापारे व्यभिचाराभावाय द्वेधा प्रयोग उच्यत इत्यर्थः ।। आद्यस्यापीति । शब्दत्वे सतीत्यादिहेतोरित्यर्थः । न केवलं प्राग्विकल्पितानादित्वादिहेतोरित्यपेरर्थः ।। उक्तहेतुभ्यामितीति । केवलाबुद्धिपूर्वकत्वहेतुना । शब्दत्वविशेषणयुक्तेन चेत्यर्थः ।। अत एव सोपाधिकत्वादेव 
?Rआप्ताप्रणीतवाक्यत्वादुन्मत्तवाक्यवत् वेदस्याप्रामाण्यमिति पूर्वपक्षदशोक्तप्रयोगस्थहेतुरपीत्यर्थः । अननुभूतेति । अननुभूतार्थविषयकत्वस्य श्रुतावुभयसम्मतत्वादित्यर्थः ।. तृतीयेति । आप्ताप्रणीतत्वादुन्मत्तवाक्यवद्वेदस्याप्रामाण्यमिति प्रयोगेपि अप्रामाण्यं न तावदबाधकत्वेन बोधकत्वस्योभयवादिसम्मतेः । किंत्वयथार्थत्वेनेत्ययं निष्कर्षः कर्तव्य इत्यर्थः । निष्कर्षमकृत्वा यथाश्रुत(वाक्य ए)साध्य एव सोपाधिकत्वमाह यद्वेति । प्रथमसाध्य इति । सम्यगनुभवसाधनत्वाभावरूपे अनागमत्वरूपे द्वितीये साध्ये अप्रामाण्यरूपे तृतीयः इत्यर्थः । घटादौ साध्याव्यापकत्वनिरासाय सर्वत्रावच्छेदकोक्तिः । साध्यत्रयेपि निष्कृष्टार्थानुवादः यदयथार्थमिति । 
?R	वक्ष्यमाणत्वेनेति। साध्यव्यापकवैलोम्यमव्याप्तिः साधनस्य च इत्यत्राग्रेऽत्रैव नये वक्ष्यमाणत्वेनेत्यर्थः । उपाधिप्रतिरूपं हि साधनं नापरमि ति चतुर्थाध्याये द्वितीयपादे साक्षाद्वक्ष्यमाणत्वेनेति वार्थः । घटादावव्यभिचाराय बोधकत्वे सतीती अनुभवसाधनत्वे सतीति वाक्यत्वे सतीति  च हेतुविशेषणानि ।। एवं वाक्यत्वेत्यादि । यत्र वाक्यत्वे सत्यप्रामाण्यं तत्रानाप्तप्रणीतत्वमिति साध्यव्यापकत्वस्य, साधनवति पक्षे अभावेन साधनाव्यापकत्वस्य च सम्भवात् । वेदो यथार्थः वाक्यत्वे सत्यनाप्तप्रणीतत्वशून्यत्वात् । आप्तवाक्यवदिति प्रतिपक्षोऽभिधेय इत्यर्थः । 
?R	तमनुस्मृत्येति । वेदार्थं स्वरूपप्रज्ञयावगत्येर्थः । वेदसंवादित्वमिति फलितार्थः । प्रमाणमूलत्वादित्यस्यार्थः प्रमाणसंवादित्वादिति । वेदेतरेति । पंचरात्रादिस्मृतिराप्तप्रणीता वेदेतरवाक्यत्वे सति प्रमाणसंवादित्वात्संमतवाक्यवदिति पक्ष एवोपाधेः साधने साधनाव्यापकत्वाभावेनानुपाधित्वादिति भावः ।। असिद्धिप्रसंगादिति । विरोधभावहेतोरिति भावः । 
?R	प्रकृतसंबधार्थं इत्येतद्व्यञ्जयन् योजयति विरोधादेवेत्यादिना । उत्तरत्रेति । श्रुतेस्तुशब्दमूलत्वादि त्यत्र निराकरिष्यतीत्यर्थः ।। वक्ष्यामो ह्यत्रेति । श्रुतेस्त्विति नये । इतिशब्दो हेतोरित्यर्थः । वेद एवैक इति हेतोरित्यर्थः । 
?R	कथमनेनोक्तशंकानिरासः । क्वचिदागमार्थस्य युक्त्या बाधे सर्वत्र सद्बाधस्यावर्जनादित्यत आह एतदुक्तमिति ।। धर्म्यादीति । पक्षलिंगादीत्यर्थः । सिध्यतीतीतिशब्दो हेत्यर्थः । विरोधेन इति । अनुमानस्येति योज्यम् । अभिधित्सतः अभिधातुमिष्टः ।। आगमबाधयेति । आगमस्य प्रतीतार्थबाधयेत्यर्थः । 
?R	कैमुत्यन्यायेनाप्यागमस्यानुमानविरोधोऽकिंचित्कार इत्याह अपि चेति ।। उपजीव्यत्वादिनेति । निरवकाशत्वादिरादिपदार्थः । प्राबल्ये सत्येवेत्येतदुपपादयति दुर्बलयोरिति । वेदेति । वेदं प्रत्युपजीव्यत्वादिकं चेत्यर्थः ।। क्वचिदेवेति । एतच्च प्राणा वा अणवः इत्याद्यागमस्थल इत्यग्रे व्यक्तम् ।। पुरुषत्वादिति । ईश्वरो न सर्वज्ञः पुरुषत्वाद्यज्ञदत्तवदिति प्रागुक्तयुक्तेरित्यर्थः । इतिशब्दोध्याहार्य इति । स च हेत्वर्थः । प्रायः प्रत्यक्षमुपजीव्यं स्यादिति हेतोः पुरुषत्वयुक्तेस्तदभावात्तद्विरोधो वेदस्याकिंचित्कर इति योज्यमिति भावः  ।। इत्यादिवेदस्येति । प्रत्यक्षसिद्धं जीवं त्वमित्युद्दिश्य तदसीति ब्रह्मभेदस्य वाच्यत्वादिति भावः ।। यथा प्राणा वा अणव इति । रूपाद्युपलब्धयः करणसाध्याः क्रियात्वात् छिदिक्रियावदित्यादियुक्तिसिद्धानि प्रमाणसिद्धेन्द्रियाप्युद्दिश्य अणुत्वस्य विधेयत्वादिति भावः ।। जनितेति । जनयिता विषेणोरित्यर्थः । न प्रकृतेति । पुरुषत्वादियुक्तेरित्यर्थः ।। 
?R	न हि सर्वत्रेति । जिज्ञासासूत्रादौ । जिज्ञासा न कार्येति विरोधिश्रुतेरभावादिति भावः । 
?R	परिहृतेति । आगमेनागमस्यैवे त्यत्रेति भावः ।। दर्शयितुं । प्रत्यक्षागममूला तु युक्तिस्तत्र बलीयसी त्यत्र ।। धर्मादीति । यस्याः युक्तेः साध्यो धर्मः प्रत्यक्षयोग्यः सैका विधेत्येवंरूपेण द्रष्टव्यमिति भावः । क्वचिद्धर्म्यादीति पाठः ।। एतच्च स्पष्टयिष्याम इति । प्रत्यक्षमागमो वापि भवेद्यत्र नियामकः । सैवं व्याप्तिर्भवेन्मानं नान्या संदिग्धमूलत इति वैशेषिकनयानुव्याख्यानावसरे धूमाग्न्योः प्रत्यक्षावगता व्याप्तिः । ब्राह्मणो न हन्तव्यं इत्यत्रागमगृहीता व्याप्तिः । जीवच्छरीरं सात्मकं प्राणादिमत्त्वादित्यादिकेवलव्यतिरेकण्यनुमानगृहीतव्याप्तिरिति स्पष्टयिष्याम इत्यर्थः । अत्रैव प्रकरणे व्याप्तिरेव तु स्मृते त्येतद्व्याख्यावसरे च स्पष्टयिष्याम इत्यर्थः । तत्र व्यतिरेकिणि व्याप्त्यनुमानप्रकारस्य विवरिष्यमामत्वात् । 
?R	अनवस्था चेति । युक्तिमूलयुक्तेः युक्त्यन्तरमूलतयाऽनवस्थेत्यर्थः ।। साम्येऽपीति । प्रत्यक्षादिप्रमाणत्रयमूलकयुक्तित्रयस्येतियोज्यम् । बहुसंविधानेति । अनेकमेलनेत्यर्थः ।। तदपेक्षेति । प्रत्यक्षागमान्यतरमूलकयुक्तिसापेक्षयुक्तेरित्यर्थः ।। प्रबलयोरिति । प्रत्यक्षागममूलयोः ।। ईदृशी दशा वैदिकेऽर्थे प्रवेशाभावेन तदबाधकत्वतद्बाध्यत्वावस्थेत्यर्थः । 
?R	स्वरूपसंख्येत्यादि । अनुभूतिरेव मानं नान्यत् । प्रमाकरणमेव मानं नान्यत् इत्यादिः स्वरूपगोचरो विवादः । प्रत्यक्षमेकमेव प्रमाममित्यादिः संख्यागोचरः । धर्माद्यभाव प्रत्यक्षविषयः कासाकाशवाक्यार्थादिः अनुमानविषयः 
?Rआत्मसुखदुःखादिः मनोविषय इत्यादिर्विषयगोचरः संभावनैवानुमा(ना)गमकालं न तु प्रमितिः हानादिबुद्धयः प्रत्यक्षफलमित्यादिः फलगोचरो, विवादो ध्येयः ।. यथा पूर्वमीमांसाभाष्यकारेणेति । प्रथमपादे । अथातो धर्मजिज्ञासेति प्रथमसूत्रे निर्दिष्टो धर्मः क इति जिज्ञासायां चोदनालक्षणोऽर्थो धर्म इति द्वितीयसूत्रेण चोदनैकप्रमाणकोर्थरूपो धर्म िति धर्मस्य विध्येकप्रमामकत्वं लक्षणमभिधाय तस्य निमित्तपरीष्टिरि ति तृतीयसूत्रे धर्मे प्रमाणपरीक्षा कार्येत्युक्त्वा तत्संयोगे पुरुषस्येंद्रियाणां बुद्धिजन्मतत्प्रत्यक्षमनिमित्तं विद्यमानोपलंभनत्वादिति चतुर्थसूत्रे प्रत्यक्षस्य एकस्य लक्षणमुक्तवा धर्मस्य प्रत्यक्षागोचरत्वमुक्तं तदुपलक्षणं मत्वा शाबरभाष्ये अनुमानोपमानादेर्लक्षणादिप्रपंचनं कृतं यथा तथेत्यर्थः । अत एवेत्युक्तं व्यनक्ति ।। एकीकृत्येति । विक्षिष्य तत्र तत्र निरूपितं सर्वमेकत्रोपसंहृत्य कथनस्येत्यर्थः । 
?R	तन्निर्धारणोपायो लक्षणं चेत्तर्हि विशेषलक्षणमेवादौ वाच्यमित्यत आह न च सामान्येति । 
?R	कश्चिदिति । खण्डनकारादिर्लक्षणोक्तिविषये दूषणमाहेत्यर्थः । यद्वाऽत्रोच्यत इत्यतः प्राक्तनेनाशक्यत्वादितीतिशब्दान्तेन आहेत्यस्य इत्याहेत्यन्वयो ध्येयः ।। व्यवच्छिन्नेति । व्यावृत्तेत्यर्थः । विशेषलक्षणोक्तिखण्डनाभिप्रायेणोक्तं प्रमाणत्वादीत्यादिपदम् । प्रत्यक्षत्वादिस्तदर्थः । यद्वा गवादिसामान्यलक्षणदूषणाभिप्रायेणोक्तं प्रमाणत्वादीत्यादिपदम् गोत्वादिरादिपदार्थः ।। तच्चिह्नेति । तज्ज्ञापकेत्यर्थः ।। इदमिति । याथार्थ्यादिलक्षणोपदर्शनमित्यर्थः । व्यवहारार्थमिति । इदं प्रमाणं इयं गौरित्यादिव्यवहारार्थं लक्षणमुच्यत इत्यन्वयः । अवधारणार्थमिति । याथार्थ्यादिलक्षणरूपं यत्तदेव प्रमाणादिशब्दानां प्रवृत्तिनिमित्तमित्यवधारणार्थमित्यर्थः ।
?R	व्यवच्छेदेति । (खेति) स्वनिष्टो यो व्यवच्छेदः तं प्रत्यवधेः निरूपकीभूतात् प्रमाणत्वादिना सजातीयात् प्रमाणान्तरादितः , अव्यावृत्त्तवेन त्र विद्यमानत्वेन लक्षणस्येति योज्यम् । व्यावृत्तत्वस्वीकारे तत्राप्यविद्यमानत्वांगीकारे चेत्यर्थः ।। अव्यापकत्वादिति । लक्ष्यैकदेशे वर्तमानत्वाभावादिति भावः । शंकते लक्ष्यस्येति ।। एवं तर्हीति । संबन्धस्य भेदघटितत्वे सतीत्यर्थः ।। प्रकृतानुपयोगिनेति । लक्ष्यासंग्राहकत्वादिति भावः । अस्त्वेवं तावता लक्षणफलस्येतरभेदस्य लक्ष्येऽसिद्ध्याभावेन लक्षणवैयर्थ्यानापत्तेरित्यत आह यदेति । एवं लक्षणोक्तिकृत्यं इतरव्यवच्छेदरूपं निरस्येदानीं अशक्यं च लक्षणेन तत्प्रयोजनसंपादनमित्याह अपि चेति । यद्यप्येतत्खण्डनं विकल्पितप्रयोजनपञ्चकनिरासानन्तरं प्रदर्शनीयम् । सर्वलक्षणसाधारणत्वात् । तथाप्येतदतिदेशेन द्वितीयादिपक्षनिराससौकर्यायात्रानूदितमित्यदोषः ।। अतिप्रसंगादिति । गवादिलक्षणाज्ञानिनोप्यगोव्यावृत्तिबुद्धिप्रसंगादित्यर्थः । अप्रत्यक्षविशेषणत्वादिति बहुव्रीहिः । दोषाभावादिरूपायोग्योपाधिघटितत्वादित्यर्थः ।। कार्येणेति । अर्थाविसंवादिरेखादिगोचरविशिष्टव्यवहारादिकार्येणेत्यन्वयः । अर्थापत्तेः पृथक् प्रमाणत्वमुपेत्याह तदनुपपत्त्या वेति । ताभ्यां लिंगानुपपत्तिभ्याम् ।। अनुगतेति । सर्वलक्ष्यनिष्टधर्मासिद्धावित्यर्थः । शंकते कार्यस्येति । निर्दोषाक्षोद्भवप्रमितिजन्यव्यवहारविशेषस्येत्यर्थः ।। व्यवच्छेदप्रतिपत्तिरिति । निर्दोषाक्षजन्यप्रमिताविति योज्यम् । पारंपर्येति । कार्यगतैकरूप्येण तत्कारणीभूतलक्षणेऽप्यैकरूप्यमनुमाप्य तेन लक्ष्याभिमते सजातीयप्रतीतिरूपपारम्पर्यकुसृष्ट्येत्यर्थः । उक्तदूषणस्यासंगतत्वमाशंक्य समाधत्ते नन्वित्यादिना । तावताऽर्थदोषो न प्राप्त इत्यत आह सर्वसाधन इति । 
?R	प्रमाणत्वादिप्रतीतये लक्षणमुच्यत इति कल्पं निराह एतेनेति । अपिचेत्यादिनोक्तदोषेणेत्यर्थः । ननु प्रमाणत्वादिनैव याथार्थ्यादिरूपलक्षणावगमोऽस्त्वित्यत आह प्रमाणत्वादीति । आदिपदेन प्रत्यक्षत्वादिग्रहः । विशेषलक्षणाभिप्रायेणादिपदोक्तिः । नन्वविसंवादिप्रवृत्तिहेतुकत्वादिकमेव लिंग चेन्नोक्तदोष इत्यत आह अस्तु वेति ।। सन्निहितप्रतिपत्तिकत्वादिति । अन्यदनपेक्ष्योपस्थितत्वादित्यर्थः । ननु तदेव लक्षणमुपन्यस्यतामित्ययुक्तम् । तस्य ल(क्ष्याव्यापक)क्ष्‌यव्याप्यत्वात् । लक्षणस्य च लक्ष्यव्यापकत्वावंश्यभावादिति भावेन शंकते न तदवश्यमिति । लिंगस्यापि व्यापकत्वामावश्यकमिति भावेन समाधत्ते यत्रेति ।। किमपराद्धं लिंगान्तरेणेति । लक्षणापेक्षया लिंगान्तरेमेत्यन्तरशब्दप्रयोगः । लक्षणावगमकेन लिंगेनेत्यर्थः । व्यापकत्वाज्ञाने तस्याव्यापक(त्व)तौल्यादिति भावः ।। अथ यत्रेति । लक्ष्यभागे । तल्लक्षणे विषये ।। तावेवेति । लक्ष्यैकदेशे वर्तमानौ हेतू एवेत्यर्थः ।. क्वच्चित्तु ते एवेति पाठः । तदा तु प्राक् प्रकृतलिंगद्वयपरामर्शः स्पष्टः ।। लक्ष्ये लिंगमिति । लक्ष्यगतेतरव्यावृत्तिलिंगमित्यर्थः ।। तदनुमानेति । इतरव्यावृत्तलक्ष्यस्वरूपानुमानकल्पनयेत्यर्थः । तावेवास्तां लक्ष्ये लिंगमित्ययुक्तमिति शंकते अथेति । 
?R	व्यवहारार्थमिति पक्षं निराह नापि तृतीय इति । 
?R	प्रमाणशब्दप्रवृत्तिनिमित्तावधारणार्थमिति कल्पं निराह अत एव न चतुर्थ इति । सर्वत्र लक्षणस्य 
?Rज्ञातुमशक्यत्वादेवेत्यर्थः ।। कल्पनागौरवेति । लक्षणज्ञापकतयाऽव(श्यकलिंग)श्यकल्पितस्यैव प्रमाणादिशब्दप्रवृत्तिनिमित्तत्वोपपत्तौ तदनुमितलक्षणस्य तथात्वकल्पनं गुर्विति भावः ।
?R	अन्यस्मै कस्मैचित् प्रयोजनायेत्येतन्निराह नापि पञ्चम इति ।। छ ।। 
?R	अस्तुतावदित्यनेनोक्तं लक्षणप्रयोजनं व्यनक्ति सास्नादिमानिति । असिद्धमेतत्प्रयोजनमिति शंकते नन्विति ।। प्रतियोगिविशेषघटिततदवगमायेति । स चावश्यमपेक्षितः । अन्यथा तत्तद्विशेषार्थिनस्तत्र तत्र प्रवृत्तिर्न स्यादिति भावः ।. सासानादिमत्त्वमिति । तस्यापि भेदस्येव धर्म्यभेदादिति भावः ।. एवमवगमस्येति । सास्नादिमत्त्वादेः गवादिवाच्यतां प्रति व्याप्तत्वग्रहस्य विवक्षितत्वादित्यर्थः ।। अत एवेति । लक्षणस्य प्रतियोगिविशेषघटितव्यवच्छेदबोधार्थत्वादेवेत्यर्थः । 
?R	किं सजातीयेत्यादीति । प्रमाणत्वादिना साजात्यं चेदव्यापकं लक्षणं स्यात् । रूपान्तरेम चेद्विजातीयपदं व्यर्थमिति यदुक्तं तदसदित्यर्थः । तत्र द्वितीयपक्षमुपेत्य तत्रोक्तदोषं निराह पौरुषेयेति । लक्ष्यतावच्छेदकं प्रति साक्षाद्व्यापकधर्मेण साजात्यं च ध्येयमिति भावेनाह लक्ष्यातिरिक्तं हीति ।
?R	प्रतिपादकस्येति । परं प्रति प्रतिपादयितुं प्रवृत्तस्येत्यर्थः । प्रतिपाद्यस्य बोध्यस्येत्यर्थः ।। न दोष इति । लक्षणवैयर्थ्यदोषो नेत्यर्थः । कस्यचिन्मतमाह तस्यापीति । प्रतिपाद्यस्यापीत्यर्थः । लक्षणवाक्याप्रतिपाद्या चेत् किं तत इत्यत आह लक्षणवाक्यार्थ एवेति । स च लक्षणस्य लक्ष्यतावच्छेदकमानाधिकरणादिरूप एवेति भावः . 
?R	शङ्‌कते यत्र लिङ्गादिति ।। इन्द्रियेति । निर्दोषेन्द्रियेत्यर्थः । अक्षोद्भवत्वमित्यत्र निर्दोषा(क्षेत्यर्थ)क्षोद्भवत्वमित्यर्थः । यद्वा प्रत्यक्षमित्यत्र प्रमाणतदाभाससाधारणं प्रत्यक्षं ग्राह्यम् । तेन यथाश्रुतमेव साधु ।। लक्ष्यते - लक्षणवत्तयोच्यते । एवमुक्तौ किं प्रयोजनमित्यत आह तत्रान्वर्थेति । अर्थमनुसृत्य वर्तमाना या संज्ञा तज्ज्ञापनमित्यर्थः । प्रत्यक्षमित्यनेन सन्निकर्षविशिष्टमिन्द्रियं ग्राह्यम् । विशिष्टस्य शुद्धाक्षोद्भवत्वात् । तस्य विषयान्प्रतिस्थितं ह्यक्षमिति तत्वनिर्णयाद्युक्तदिशा प्परतिस्थितं च तदक्षं च प्रत्यक्षं विषयसन्निकृष्टमेव चाक्षं तादृशं भवतीति प्रत्यक्षमिति संज्ञाऽन्वर्थरूपा स्यादित्येवमर्थमक्षोद्भवत्वरूपमन्यानुमितमपि तदेव लक्षणत्वेनोच्यत इत्यर्थः । यदातु प्रत्यक्षपदेन साक्षात्कारज्ञानं विवक्षितं तदाक्षोद्भवत्वं स्पष्टमेव । तत्र प्रत्यक्षमिति संज्ञाया अन्वर्थत्वं च विषयविषयकतयाभिमुख्यरूपेण विषयं प्रति स्थितत्वेन बोध्यम् ।। एवमन्यत्रापीति । सफलप्रवृत्तिहेतुत्वादिलिङ्गेनानुमितयाथार्थ्यागिरूपधर्मस्यैव लक्षणत्वोक्तेः प्रमाणमित्यादिसंज्ञायाः अर्थाव्यभिचारित्वरूपप्रकृष्टमानत्वस्यान्वर्थत्वज्ञापनायेति द्रष्टव्यमित्यर्थः ।। गौरवमनुरुद्ध्येति । प्रतिपत्तिगौरवं न दोषायेति(रीत्याप्र)भीत्वा प्रयोजनं तिरस्क्रियतामित्यर्थः ।। प्रमेयाधिक्यलाभ इति । संज्ञाया अन्वर्थत्वरूपप्रमेयाधिक्यलाभ इत्यर्थः । एवं तर्हि शास्त्रे गौरवस्य दोषत्वोक्तिरयुक्ता स्यादित्यत आह प्रयोजनाभावे त्विति ।। द्वितीयतृतीयचतुर्था अपीति । उत प्रमाणत्वादिप्रतीतय इत्यादिना प्राग्विकल्पपक्षा इत्यर्थः । एतेनेत्युक्तं व्यनक्ति लक्षमेति । ननूक्तमत्र लक्षणज्ञापकमेव लक्ष्यावधारकस्तु । सन्निहितप्रतिपत्तिकत्वात् । अन्यथा गौरवदोषः स्यादि(तितत्राह)त्यत आह गौरवस्य चेति । गरीयांश्च प्रतिपत्तिगौरवात् प्रमेयाधिक्यलाभ इत्यादिग्रन्थेन समाहितत्वादित्यर्थः ।
?R	एतेनेत्यादिना द्वितीयादिपक्षाणामपि समाधानोक्तिरयुक्ता एकपक्षएमैव चारितार्थ्यादित्यतः सर्वस्योपयोगं शङ्‌कोत्तराभ्यां व्यनक्ति नन्वित्यादिना । लक्षणभेदेन प्रयोजनचतुष्टयमपि व्यनक्ति लक्ष्येत्यादिना ।। अत्र लक्ष्यपदेन लक्ष्यतावच्छेदकविशिष्टधर्मिस्वरूपं गृह्यते । लक्ष्यस्वरूपप्रतिपत्तिकारणं भवदित्यनेन प्रमाणत्वादिप्रतीतय इति द्वितीयपक्षं उपपादितः । अन्यतो व्यवच्छेदतच्छब्दव्यवहर्तव्यते चेत्यनेन आद्यतृतीयपक्षौ उपपादितौ ध्येयौ । तत्र लक्ष्यतावच्छेदकविशिष्टलक्ष्यस्वरूपप्रतीत्यधीनत्वात् व्यवच्छेदव्यवहारप्रतिपादनस्येति हेतोर्लक्ष्यस्वरूपप्रतिपत्तिकारणं भवदित्युक्तम् ।। व्यवहारमात्रेति । मात्रपेदेनेतरव्यवच्छेदप्रतिपादनादि व्यावर्त्यते । तथाच पक्षद्वयमनेनोपपादितं भवति । जलादौ सर्वत्र पृथिवीत्वं मन्वानस्य पृथिवीत्वरूपलक्ष्याभिन्नलक्षणेनेतरव्यवच्छेदबुद्धेरनुदयेन तत्प्रतिपादनासामर्थ्यात् लक्षणस्यैव लक्ष्यतावच्छेदकतया तयोर्भेदाभावेन प्रमाणत्वादिप्रतिपत्तय इति पक्षस्याप्यनवकाशादिति भावः । नन्वियं पृथिवी पृथिवीशब्दवाच्येत्यनुमानप्रयोगे सिद्धसाधनता स्यादित्यत आह तत्र सिद्धांशेनेति । पृथिवीत्वं पृथिवीपदप्रवृत्तिनिमित्तमिति, इयं पृथिवीत्वधर्मत्वात् पृथिवीति व्यवहारभाजनमित्यादिरूपेण प्रयोक्तव्यमित्यर्थः । 
?R	कादाचित्केति । कार्यं पूर्वेद्युनोत्पन्नमद्य तदुत्पन्नमिति यत्कादाचित्कत्वं कार्यस्यास्ति तन्न स्यात् । तद्धि सामग्रीमेलनरूपनिमित्तस्य यदृशायां सत्त्वं तदाहि कार्यमिति कादाचित्कत्वं निर्वाह्यम् । निर्निमित्ततापक्षे तु यदा कार्योत्पत्तिरुपेयते ततः प्रागपि कार्यं स्यादिति भावः ।। अतिप्रसङ्गादेवेति । तत् द्रव्यत्वाद्यपि घटात्पटं व्यावर्तयेदिति भावः 
?R।. प्राङ्‌निर्ज्ञातेष्विति । उपदेशादिनेति भावः । यथा गोः सास्नादिमत्त्वं लक्षणं सास्नादिकं चेदं सास्नेद्युपदेशादिना इतरव्यावृत्ततयानिर्ज्ञातमिति नानवस्थादोष इति । काष्टलोष्टायितः काष्टलोष्टादिवत् विद्यमानः । तस्य विवरणं कञ्चिदित्यादि । कस्तर्ह्यधिकारीति पृच्छति किं नामेति । उत्तरयति उपदेशादिनेति । सोऽधिक्रियत इति योज्यम् । 
?R	लक्षणज्ञापनमेव लक्षणवाक्यप्रयोजनं मत्वा तं पक्षं विकल्पमुखेन दूषयति किमवगतमित्यादिना ।। फलहेतुरिति । व्यावृत्तिव्यवहारादिबोधरूपफलहेतुरित्यर्थः । कृतममुनेत्यादि । एतेन यथायथं प्रत्यक्षादिना तदवधारणादिति प्राचीनसमाधिरिरपि निरस्तो ध्येयः ।। अस्येति । लक्षणस्येत्यर्थः ।। लिङ्गादिभावेनेति । लिङ्गविधयाऽर्थापत्त्यादिविधया वेत्यर्थः ।। त्वद्वचनलक्षणेति । त्वद्वचनस्य लक्षणेन सहाविनाभावस्यानुपपत्त्यादेर्वा दर्शयितुमशक्यत्वादित्यर्थः । क्वापि सहचारादृष्टेरिति भावः । भवत्याप्तत्वेति । त्वय्याप्तत्वासिद्धेरित्यर्थः । हेत्वाद्यभिधानमिति । अव्याप्त्यादिराहित्यादिरूपहेत्वभिधानं व्याप्तिदृष्टान्ताद्यभिधानं चानर्थकमित्यर्थः । किं तच्छास्त्रान्तरमित्यत आह अस्ति हीति । पुंलिङ्गस्त्रीलिङ्गादिज्ञापकममरसिंहादिकं लिङ्गानुशासनम् । उपमानवृद्धव्यवहारादिरादिपदार्थः । नन्वेवं लक्षणोक्तिर्व्यर्थेत्युक्तमित्यत आह न च यथार्थमिति । वक्ष्यमाणव्युत्पादनसौकर्याय सास्नादिमानिति वाक्यान्तरोक्तिः । यद्वा लक्ष्यभिन्नलक्षणवाक्याक्त्यर्थमेव तदुक्तिः ।। इदमिति । लक्षणवाक्यमित्यर्थः ।। व्यवहारनिदानत्वादिनेति । व्यवहारनिमित्तेतरव्यवच्छेदबोधहेतुत्वादिनेत्यर्थः । उपदेशादिनेत्यादिपदेन व्यवहारादिग्रहः ।। एवमिति । गोशब्दार्थ इत्यर्थः । विजिज्ञापयिषुः विज्ञापनेच्छावान् । उपदेशादेः उपदेशव्यवहारादेः ।. आनन्त्यादिना । आनन्त्यव्यभिचाराब्यां गवादिव्यक्तीनामिति योज्यम् । इदं त्वभिधानमाप्तोपदेशतया लक्षणं बोधयत्युत लिङ्गादिभावेनेत्यादिना विकल्प्य दूषितस्योत्तरमाह इदं चेति । प्रयोगान्तरवदिति । कथायां वाद्य्तरप्रयुक्तप्रोगो यथा स्मारकत्वादिनोपयुज्यते तथेत्यर्थः ।। जिज्ञासेति । कथं व्याप्तिरिति व्याप्तौप्तिप्रमाणजिज्ञासाजनकत्वेनेत्यर्थः । स्मारकत्वेनोपयुज्यत इत्येतं पक्षं उपपाद्य जिज्ञालाजनकत्वेनेतिपक्षं पक्षभेदेनोपपादयति यद्वेति । यद्वा व्यवहारार्थं लक्षणाभिधानमित्येतत् उपपाद्य प्रवृत्तिनिमित्तावधारणार्थं तदितिपक्षमुपपादयति यद्वेति । इतरव्यवच्छेदबोधार्थं लक्षणोक्तिरित्येतद्व्यनक्ति अथवेति । यद्वा लक्ष्याद्भिन्नं लक्षणं इतरव्यवच्छेदव्यवहर्तव्यते प्रतिपादयतीति प्रागुक्तम् । तत्र व्यवहारोपपादकत्वं स्मृतव्याप्तिश्चेत्यादिनोपपादितम् । इतरव्यवच्छेदव्यवहर्तव्यताप्रतिपादकत्वं व्यनक्ति अथवेति । लक्ष्यानतिरिक्तं लक्षणं तु प्रवृत्तिनिमित्तावधारणार्थमित्येतत् यद्वेत्यादिनोपपादितमिति ज्ञेयम् ।। इदमपीति । सास्नादिमानेव गौरित्यादिवाक्यमपि पूर्ववत् पृथिवीत्वं पृथिवीपदप्रवृत्तिनिमित्तमिति वाक्यवत् वक्तुराप्तत्वावधारणे तावतैव श्रोतुः परितोषः । तदनवधारणे तु श्रोतारं प्रति सास्नादिमत्त्वस्य गौत्वेनैव व्याप्तत्वादिति हेतुवाक्यमपेक्षितमिति द्वयीं गतिमवलम्बत इत्यर्थः ।
?R	अयं गौरित्युपदेशादिनैकस्यां गोव्यक्तौ गोशब्दार्थतयावगतामिति प्रागुक्तौपदेशिकप्राथमिकज्ञानस्योपयोगं लक्षणस्यान्वयव्यतिरेकिलिङ्गतासंपादनेनेति विवक्षुः लक्षणमपि केवलव्यतिरेकीति परोक्तेर्दूषणं वक्तुं शङ्‌कामुट्टङ्‌कयति नन्वित्रेत्यादिना मैवमित्यन्तेन ।। अत्रेति । यस्सास्नादिमान्स गोशब्दार्थ इत्यभमतव्याप्तिविषय इत्यर्थः ।। गौर्व्यवहारस्य विशेषणं गोशब्दो वेति । गौर्व्यवहारस्य विषयतया व्यावर्तक इत्यर्थः । गोत्वप्रकारकगोपिण्डविशेष्यकव्यवहारोत्र पुरोवर्तिपिण्डे कर्तव्य इति साध्यार्थो विवक्षित इति विकल्पद्वयस्य फलितार्थः ।।  अविदिताग्निरिति बहुव्रीहिः ।। पुमानिति शेषः ।। अथाज्ञासीदिति । ज्ञातवानित्यर्थः । तज्ज्ञानं च केवलव्यतिरेकित्वं लक्षणस्य जानतो मते पुरोवर्तिन्येवेति वाच्यम् । नत्वन्यत्र । तथात्वेऽन्वयित्वापत्तेः । तथाच दोषमाह तदा ज्ञातज्ञापकत्वेनेति । अतिप्रसङ्ग इत्युक्तमेव व्यनक्ति तत एवेति । अस्मादेव हेतोरित्यर्थः । अनेनैव हेतुनेति यावत् । गोशब्दस्तु सद्विषय इति भावेनाह गौरस्तीत्यादिप्रयोगाद्गोशब्दो नैवमिति चेदिति । असद्विषयो नेत्यर्थः ।। स्वस्तिमतीत्यादीति । स्वस्तिमतीति गोविशेषस्य नाम । आदिशब्देनगृष्ट्यादिशब्दग्रहः । अस्मिन्पक्षे लक्षणवैयर्थ्यं कथयितुमुपोद्घातयति एवं तर्हीति । यदर्थमुपोद्घातितं तद्दर्शयति स चेति ।। व्यवहारान्तरवदिति । वृद्धव्यवहारेन्वयव्यतिरेकाभ्यां घटादिशब्दान्तरसंकेतमिवेत्यर्थः ।। उभयत्रेति । गौर्व्यवहारस्य विशेषणमिति पक्षे गोशब्दः विशेषणमिति च पक्ष इत्यर्थः । प्रथमपक्षे विक(ल्पाभि)ल्प्याभिमतं दोषं परिहर्तुं गोविशिष्टव्यवहारं नाज्ञासीदिति पक्षं नाङ्गीकरोमीत्याह केवलव्यतिरेकित्वे हीति । व्यवहारादिसा(धक)द्यतलक्षणरूपहेतोरिति योज्यम् ।। एतदिति । अप्रसिद्धविशेषणत्वादिकमित्यर्थः । साध्यप्रसिद्धेर्वादिवाक्यादिनापि संभवात् कथ़ञ्चिदित्युक्तिः । द्वितीयपक्षेऽभिहितं दोषं निराह शब्देति ।। बोध्यस्येति । व्युत्पित्सोः पुरुषस्येत्यर्थः । बोधकस्य व्युत्पादकपुरुषस्य । तद्व्याप्तेरिति । जबगडशादिशब्दवाच्यत्वरूपसाध्येन लक्षणरूपहेतोर्व्याप्तेरज्ञानादित्यर्थः ।। पूर्वं वृद्धवचनादिनेति । आदिपदेन व्यवहारादिग्रहः 
?R। विपरीतं कुतो न बुद्ध्यते बोधक इत्यत आह प्रयोगेति । गवादिशब्दप्रयोगस्य भावेन जबगडदशादिशब्दप्रयोगस्याभावेन च गवादिशब्दवाच्यत्वस्येतरशब्दावाच्यत्वस्य (बोध्येनैवनि)बुद्ध्येकनिर्णीतत्वाच्चेत्यर्थः । परं प्रति विपरीतं वा बोधको बोधयित्वित्यत आह न हीति । अस्तु विप्रलम्भकतेत्यत आह तत्त्वेति ।। एव पक्षान्तरेऽपीति । यद्वेति अथवेति चोक्ते पक्षद्वयेऽपीत्यर्थः । पृथिवीत्वंपृथिवीशब्दप्रवृत्तिनिमित्तम् । अव्याप्त्यादिशून्यत्वात् सामान्यव्याप्त्या घटशब्दप्रवृत्तिनिमित्तघटत्ववदिति । गौरितरभिन्ना सास्नादिमत्त्वात् उपदेशावगतपूर्वगोव्यक्तिवदित्यादिरूपेण प्रयोगो द्रष्टव्यः ।
?R	विषयप्रयोजनेति । परब्रह्माख्यविषयमोक्षाख्यप्रयोजनवत्त्वमेतच्छास्त्रस्य, लिङ्गानुशासनव्याकरणादिशास्त्रान्तरस्य तु साधुशब्दतद्व्यवहारौ विषयप्रयोजने इति तद्भेदान्न साङ्‌कर्यमित्यर्थः । शङ्‌कते यदीति ।। अन्यपदीति । स्वरादिकमपीत्यर्थः ।। संदिग्धत्वादीति । सुवर्णपार्थिवत्वतमोद्गव्यत्वादौ संदिग्धत्वादिसद्भावेऽपीत्यर्थः । उक्तदिशेति । लक्षणसार्थक्यादिकमस्माभिर्यथोक्तं तथैवान्यस्यापि शक्यज्ञानत्वादित्यर्थः ।। अन्यथेति । लक्षणोक्तेरस्मदुक्तदिशा सार्थक्यानङ्गीकारे परस्यापि लक्षणोक्तिं दूषयतो मायावादिनोपि कुलीराख्यजन्तुविशेषस्य स्वापत्यहतत्वं यथा तथा मायावाद्यभिहितयुक्तिहतत्वं मायावादिनः स्यात् । कुत इत्यत आह तेनापीति ।। स्मृतिरूप इति । स्मृत्या रूप्यते उ(त्पाद्य)त्पद्यत इति स्मृतिरूपः । आदिपदेन सदसद्विलक्षणत्वादिरूपस्यानिर्वचनीयत्वादिलक्षणस्य ग्रहः । यत्तु इतीत्यन्तरं लक्षणं निबद्धमित्यन्वयः ।। एते दोषाः ।। अस्मान्प्रति त्वदुक्तदोषा इत्यर्थः । लक्षणानीति द्वितीयान्तं कर्मकारकम् । 
?R	 एवं वदतेति । दुष्टमपि लक्षणं व्यवहारनिर्वाहकमिति वदता त्वदुत्प्रेक्षिततर्कबाधितान्यपि लक्षणानि व्यवहारनिर्वाहकाणीत्युक्त्या व्यावहारिकाणीत्यह्गीकृतत्वादिति भावः । अनुपपत्तिप्रतिसंधानस्य ब्रह्मसाक्षात्कारत्वेन (न) लक्षणदुष्टत्वत्वज्ञानस्य बाधत्वे(न) च व्यावहारिकता लक्षणस्य वक्तुं शक्या । न चैवमित्याह न ह्ययमिति । इनुपपत्त्यवमर्शः ब्रह्मसाक्षात्कारो न भवति तेन लक्षणस्य दुष्टत्वज्ञानं त्रैकालिकनिषेधादिरूपबाधश्च न भवतीत्यर्थः । 
?R	इत्याद्युक्तं स्यादिति । दुर्ज्ञानत्वादिरादिपदार्थः ।। अस्मान्प्रतीति । अस्माभिः प्रयोजनहीनाभिधानवतामुन्मत्तभाषितादीनां पारमार्थिकत्वाभ्युपगमादिति भावः । नन्वेवं कथं तर्ह्यव्याप्त्यादिदोषो लक्षणस्यापारमार्थिकतासाधक इत्यतो न भवत्येवेत्याह एतेनेति । अध्यासादिलक्षणेऽनुपपत्तेरपरिहार्यतापातेनेत्यर्थः । लक्षणस्येति पक्षं निराह न द्वितीय इति । अनुपपद्यमानलक्षणत्वेनेति बहुव्रीहिः । 
?R	 सपक्षाप्रवेशः साधनस्येति । अनुपपद्यमानलक्षणत्वादिति साधनस्य मिथ्यात्वरूप साध्यवति अध्यासमात्रेऽभावेनासाधारणानैकान्तिकतेति भावः । 
?R	योग्यतावीप्सापदार्थानतिवृत्तिसादृश्यरूपार्थचतुष्टयमध्येऽत्रानतिक्रमार्थको यथाऽसादृश्ये इत्यव्ययीभावश्च समास इत्युपेत्याह अर्थं नातिवर्तत इतीति । उपाधिखण्डनटीकाव्याख्यानमन्दारमञ्जर्यां तु यथाशब्दस्य सादृश्यार्थत्वमुपेत्य यथा सादृश्यविशिष्ट एवार्थो यस्येति बहुव्रीह्याश्रयणेन यथार्थशब्दस्य यथार्थां प्रतीतिरित्यभिधेयवलिङ्गं लोकसिद्धं सिद्धम् । अर्थमनतिक्रम्य वर्तत इत्यादिटीकाकारवचनं तु फलितप्रदर्शनपरतया व्याख्येयम् । ज्ञानार्थयोस्सत्तया सादृश्यकथने ज्ञानस्य अर्थानतिक्रमस्यावश्यकत्वादित्युक्तम् ।। लक्ष्यमिति । लक्ष्यतावच्छेदकमित्यर्थः ।। पृथक् निरूप्यमपीति । सास्नादिमत्त्वं विनापि गौरितिपृथगुक्तिवत् याथार्थ्यं विना मानमिति पृथक् वाच्यं स्यादित्यर्थः ।
?R	लक्षणं हि ज्ञातमेव लक्ष्यावधारणस्येष्टे । तज्ज्ञानं च लक्षणाधीनमिति भावेन पृच्छति ननु किमिदमिति । किं लक्ष्यमित्यतो व्यवहारव्यावृत्तिरूपलक्षणप्रयोजनद्वयानुरोधेन लक्ष्यस्य च लक्षणद्वयमाह यावत्स्विति ।. निवेशयितुं व्युत्पादयितुम् । 
?R	अस्तु लक्षणतेत्यत आह अतिव्याप्तीति ।। व्यापकतेति । इतरभेदादिसाध्यव्यापकतेत्यर्थः ।। अलिंगतापातादिति । धूमादीनां वह्निं प्रत्यव्यापकत्वादिति भावः।। व्यापकता त्विति । विद्यमानता त्वित्यर्थः । पक्षे सत्ता कुत इत्यत आह उपयत्वेनेति । दृष्टान्ते सत्त्वस्योपयोगमाह उभयधर्मेति । एवं तर्हि लिलक्षयिषितमात्रव्याप्तित्वे सति लक्ष्यस्यासाधारणोधर्मो लक्षणमिति वक्तव्यमित्यतो नेत्याह तच्चेति । लिलक्षयिषितमात्रव्याप्तित्वं लक्षस्य धर्म इति पदद्वयेनोक्तमेवेत्यर्थः । लक्ष्यशब्देन लिलक्षयिषितत्वस्य धर्मशब्देन व्याप्तित्वस्य प्राप्तेरिति भावः । 
?R	अन्यार्थमिति । समवायिकारणत्वं गुणवत्त्वं च द्रव्यस्यासाधारणधर्मो यथा तथा क्रियावत्त्वमपि तस्यैव धर्म इति व्युत्पादनार्थं न तु लक्षणत्वार्थमित्यर्थः ।। अपाकृतत्वादिति । उच्यत इत्यादिनेति भावः । 
?R	अनध्यवसितत्वादिति । सत्यपि सपक्षे तत्रावर्तमानत्वेनासाधारणानैकांत्यादित्यर्थः ।। घटादेर्द्रव्यत्वनिश्चये सतीति । 
?Rगगनादिरूपसपक्षावृत्तित्वेपि घटादिरूपसपक्षवृत्तित्वमात्रेण सद्हेतुत्वसंभवेनानध्यवसितत्वाभावेन कीदृशो दोषस्स्यात् न कोऽपीति भावः । 
?R	केचिदिति । अनुभूतिः प्रमाणमिति वदंतः प्राभाकराः । अपरे त्विति । प्रमाकरणं प्रमाणमिति वदंतस्तार्किकाः इत्यर्थः ।। सामर्थ्यादिति । भावे ल्युट् करणाधिकरणयोश्चेति भावकरणार्थयोः पाणिनिना ल्युटोऽनुशासनादिति भावः । स्मर्यते पाणिमिस्मृत्योच्यत इत्यर्थः ।। अभिधानाभावादिति । प्रमाधिकरणवाचित्वेन प्रमाणशब्दस्य प्रयोगाभावादित्यर्थः । अभिधानाभावेपि कुतस्तस्य न संग्रह इत्यत आह कृत्तद्दितेति । ल्युटः कृदतिङिति सूत्रेण कृत्संज्ञकत्वेन प्रमाणशब्दस्य कृदंतत्वादिति भावः । विप्राणामिति । कर्तृणामित्यन्वयः । कर्तृत्वे हेतुः स्वातन्त्र्येणेति । स्वतंत्र) कर्तेति पाणिनिस्मरणात् । कर्तृकारकभूतानां कथमधिकरणकारकत्वमिति भावः । ननु विप्राणां प्रमाश्रयत्वात्कथं नाधिकरणतेत्यत आह नहीति ।। क्रियेति । धात्वर्थरूपमित्यादिलक्षणक्रियाधार इत्यर्थः । आधारोऽधिकरणमिति सूत्रे वृत्त्यादावुक्तमाह कर्तृकर्मणोरित्यादि । तत्कारकमिति । अधिकरणमित्यनुषंगः । यथा कटे शेते स्याल्यामोदनं पचतीति । (स्फुटीक)स्पष्टीतरिष्यत इति । ज्ञानार्थे ज्ञेयता मुख्या शब्दार्थे तदनंतरमि त्येतद्व्याख्यावसर इति भावः । उत्तरवाक्यमवतारयति स्यादेतदित्यादिना । वृत्याद्युक्तमाह योग्येतेति । अर्थोऽभिधेयरैवस्तु प्रयोजननिवृत्तिषु इत्यमरोक्तिं हृदि  कृत्वाह अर्थशब्दश्चेति । अभिधेयशब्देन शब्दमिष्याभिधा(वृत्ति)विषयो गृह्यते ।. यथाऽसादृश्य इतीति । असादृश्ये सादश्यव्यितरिक्ते योग्यतावीप्सादिरूपेऽर्थे वर्तमानो यथाशब्दः समस्यते स चाव्ययीभाव इति समासविधायकपाणिनिसूत्रेऽसादृश्य इति विशेषणोपादानेन सादृश्यार्थे यथाशब्दस्याव्ययीभावसमासनिषेधात् । इह च यथार्थमित्यव्ययीभावपरिग्रहान्नात्र सादृश्यार्थो यथाशब्द इति भावः ।.समासान्तरस्येति । कर्मधारयतत्पुरुषबहुव्रीह्यादिरूपस्येत्यर्थः । आदिपदेन प्रमाणस्यार्थस्य च सादृश्यानिरूपणग्रहः ।। अत एवेति । सादृश्यव्यतिरिक्तार्थ एव यथाशब्दसमासस्य युक्तत्वादेवेत्यर्थः ।. योग्यतावीप्सार्थस्येति । बहुव्रीहिरयम् । यथाशब्दस्येत्यनुषङ्गः ।। वाक्यशेषाभावेनेति । अर्थस्य योग्यमित्यर्थे अर्थमर्थमित्यर्थे वा यथार्थमित्यव्ययीभावसमासे सति यथार्थज्ञानं प्रमाणमिति वा यथार्थज्ञानकरणं प्रमाणमिति वा यथार्थज्ञानत्साधने प्रमाणमिति वा यदि वाक्यविन्यासः स्यात्तर्ह्यर्थानुरूपस्य सर्वार्थविषयकस्य वा ज्ञानादेः प्रामाण्यं स्यात् । न चैवमुक्तमाचार्यैः । किन्तु याथार्थ्यमेव मानत्वमित्युक्तम् । एवमुक्तौ तु योग्यतादेरेव प्रामाण्यापत्त्या विवक्षितार्थासिद्धिरिति भावः । वीप्सार्थाभिप्रायेणोक्तं अर्थानामिति ।। अव्याप्तिप्रसङ्गादिति । अभिधेयधनाद्यनतिवर्तिनः शब्दादेरेव प्रामाण्यापत्त्या प्रत्यक्षादेः प्रामाण्याप्राप्तेरिति भावः । अतिव्याप्तेरिति प्राक् प्रतिज्ञातामतिव्याप्तिं व्यनक्ति एतच्चेति । गत्यादेः स्वविषयमनतिरिक्रमं व्यनक्ति यदेव हीति । गतिप्राप्यमेव हि गम्यम् । छिदा प्राप्यमेव हि छेद्यमित्यादिरर्थोऽस्य ध्येयः । कथमनेनोक्तशङ्‌कानिरास इत्यत आह एतदुक्त भवतीति ।. अर्तेरौणादिकस्येति । ऋगतावित्यस्मात्कर्मणि उषिकुषिगार्तिभ्यस्थन् इति थन्प्रत्यये सार्वधातुकार्धधातुकयोरिति गुणे चार्थ इति रूपमिति भावः ।। अर्येतेति कथमिति । ऋहलोर्ण्यदिति ण्यत्प्रत्यये अचो ञ्णिती ति वृद्धौ आर्यतेति भाव्यमिति भावः । ननु ऋगतावित्यस्मान् अचोयदितिसूत्रेण यत्प्रत्यये स्यादेवार्यतेत्यतो यत्प्रत्ययोऽर्थविशेष एव नियमितो नान्यत्रेति भावेनाह अर्थ इति । स्वामिनि वैश्ये च वाच्ये अर्थ इति भवति नान्यत्रेति सूत्रार्थः । चोद्यस्योत्तरमाह स्वामित्वोपचारादिति । तदेव व्यनक्ति अर्थो हीति ।
?R	यथार्थतेति । यथावस्थितज्ञेयविषयीकारितेत्यर्थः। मतेत्यस्य तात्पर्यं शंकोत्तराभ्यां व्यनक्ति नन्वेतावताऽपीति ।। तदत्यन्ताभावेति ।। शशविषाणादेरिवाप्रामाणिकतया अत्यन्तासत्त्वापातादिति भावः । केवलानुप्रमाणयोः क्रमादुपाधित्वनिमित्तत्वभावात्तत्तात्पर्येणोक्तं गमनेनोपाधिनेत्यादि ।। यथार्थं स्यात् यथावस्थितार्थविषयीकारि स्यादित्यर्थः ।। गम्य एवेति । गमनेनोपाधिना गमनेन निमित्तेन वा ग्राम इत्यनुवर्तते । अतिव्याप्तिं निरस्यासंभवाव्याप्ती निराह भवति चेति ।। अन्योन्याश्रयत्वमित्यादि । प्रमाणस्वरूपे ज्ञाते तन्निरूपितज्ञेयत्वज्ञानद्वारा ज्ञेयविषयीकारित्वज्ञानं तज्ज्ञाने च सति तेन प्रमाणस्वरूपज्ञानं इत्यन्योन्याश्रयत्वम् । स्वज्ञाने स्वोपहितवस्तुज्ञानापेक्षणात् आत्माश्रयत्वमित्यर्थः ।। स्वगुणेति । तत्र यथा स्वशब्देन प्रमितिकारणतदाभासरूपसाधारण्येनोपादानं श्रोत्रपदेन च प्रमाणभूतश्रोत्रोपादानं कृत्वा दोषः परिह्रियते तथेत्यर्थः । 	
?R	अव्यभिचारशब्दार्थस्य व्याप्तिरूपत्वादाह प्रमेयव्याप्यत्वमिति । प्रकृतप्रमाणस्य सविषयत्वात् तदभिप्रायेणाह यावदिति ।। प्रमाणासमानदेशेति । घटादिविषयकप्रमातत्साधनेष्वित्यर्थः । स्वरूपसुखादिविषयकसाक्षिणि त्वस्ति समानदेशत्वमित्यव्याप्तेरित्युक्तम् । पररीत्या सुखादिज्ञानस्य समानदेशत्वमस्तीति वा एवमुक्तम् ।। तस्येति । 
?Rतत्त्वावेदकत्वप्रामाण्यस्येत्यर्थः । शंकते परेणेति । द्वैतवादिनेत्यर्थः ।। (अस्माभिरिति)मयेति । अद्वैतवादि(भिः) ना । स्वप्रतिपत्तौ स्वस्य ज्ञानार्थम् । ननु तत्त्वस्य स्वप्रकाशतया प्रमाणानपेक्षत्वान्नतत्त्वप्रतिपत्त्यर्थं प्रामाण्यं मया निर्वक्तव्यमित्यत आह न हीति । निर्वचननिर्बन्धेऽवश्यंभाविनि परस्तत्वावेदकत्वरूपप्रामाण्यं निर्वक्ति अर्थेति । यावदावेदितसत्त्वस्य प्रमाणानिष्टतया असंभववारणायाह सदेकेति । 
?R	न्यायमतरीत्या शङ्‌कते नन्वेवमिति ।। तत्तादात्म्यमिति । रजततादात्म्यमित्यर्थः ।। तस्येति । अधिष्टानेतरस्येत्यर्थः । तादृशस्याप्यारोपो जिज्ञासाधिकरणे समर्थित इति भावः । 
?R	तदानीमिति । ज्ञानकाल इत्यर्थः । तथात्वेनेति .सत्त्वमभिमतमित्यनुषङ्गः । भाविपाकजराग इति बहुव्रीहिः । पूर्वोक्तमिति । पाकरक्तेऽपीत्यादिनोक्तविभ्रमेष्वतिव्याप्तेरित्यर्थः ।। वक्ष्यमाणत्वादिति । ईशो देशश्च कालश्च स्वगता एव सर्वदा इत्यनेन वैशेषिकाधिकरणान्त इति भावः । इत्युक्त इति सप्तम्यन्तम् । इत्युक्ते सत्येवेत्यर्थः । देशकालरूपविशेषणयोर्देशकालत्वरूपविशेषेणावचनाद्देशकालप्रमाणाव्याप्तिरूपदोषाप्राप्तेश्चेत्यर्थः । न केवलं भ्रमेऽतिप्रसंङ्गदोषो नेति चार्थः । 
?R	पुरुषेति । यत्किञ्चित्पुरुषीयविसंवादाभावो वा सरवपुरुषीयतदभावो वा । नाद्यः । व्यभिचारात् । नान्त्यः । तस्य दुरवधारणत्वात् । एवं यत्किञ्चिद्देशकालसंबन्धिविसंवादाभावो व्यभिचारी सर्वदेशकालसंबन्धिविसंवादाभावो दुरवधारण इति भावः ।। वेदान्तजनितेति । उपनिषज्जनितेत्यर्थः ।। कथमिति । अवधार्यमिति योज्यम् । ज्ञानसामर्थ्यादित्यादावप्येवं योज्यम् । फलवत्प्रवृत्तिजनकत्वादिरूपाज्ज्ञानसामर्थ्यादित्यर्थः ।। एतस्यैव ज्ञानस्येति । वेदान्तजनितज्ञानस्यैव यथार्थतया निश्चितस्य सामर्थ्यात् । विषयसत्यमवधार्यत इति योज्यम् ।। परस्परेति । विषयसत्यत्विनिश्चये सति तज्ज्ञानयाथार्थ्यनिश्चयः तन्निश्चये झसति त्सामर्थ्याद्विषयसत्यत्वनिश्चय इति परस्पराश्रयप्रसङ्गादित्यर्थः ।। अनवस्थाद्यापातादिति । वेदान्तजनितज्ञानसमानविषयकमानान्तरजन्यज्ञानान्तरस्योक्तरूपसामर्थ्याद्विषयसत्यत्वनिश्चयः, तेन च वेदान्तजन्यज्ञानस्य याथार्थ्यनिश्चय इत्युक्तौ अन्योन्याश्रयाभावेपि ज्ञानान्तरे याथायर्थ्यनिश्चयेपि तादृशज्ञानान्तरसामर्थ्यात् तत्रापि तन्निश्चयः तादृशज्ञानान्तर(जन्यस्य)सामर्त्यादित्यतवस्थापातादित्यर्थः । आदिपदेनाऽन्योन्याश्रयादिर्गराह्यः(मूलहत्यादिर्वा) । 
?R	स्वत एवेति । अन्यापेक्षितज्ञानग्राहकादेवेत्यर्थः ।। ब्रह्मज्ञानस्येति । वेदान्तजनितज्ञानस्य ब्रह्मविषयकस्येत्यर्थः । परीक्षायामिति । सजातीयविजातीयविसंवादाख्याबाधान्वेषणरूपपरीक्षायां क्रियमाणायामपीत्यर्थः ।। निर्मूलशङ्‌कायाः ब्रह्मज्ञानं प्रमाणं अप्रमाणं वेति शङ्‌काया इत्यर्थः । निरवधिकस्येति । यत्किञ्चिदप्यनलम्बमानस्येत्यर्थः । निस्साक्षिकस्येति । अननुव्यवसितस्येत्यर्थः ।। अवध्यादीति । बाधालम्बनस्य बाधविषयकसाक्षिणश्च स्वीकार इत्यर्थः । तत्रतत्रेति । प्रत्यक्षवच्च प्रामाण्यं स्वत एवागमस्य हि इति जिज्ञासाधिकरणे तथा तत्प्रामाण्यं च साक्षितः , तत्प्रामाण्यं यथा साक्षी स्थापयत्येवमेव ही त्यादिना प्रकृतिनये । तथाऽऽनुमानिकपादे यदि साक्षी स्वयंभातो न मानं केन गम्यते । अक्षजादेश्च मानत्वं इत्यादिना वैशेषिकाधिकरणे वैधर्म्याच्च न स्वप्नादिवत् इत्यादिव्याख्यावसरादौ च तत्र तत्रेत्यर्थः ।। प्रकृतत्वादिति । अर्थत्वमर्यतैव स्यादि ति पूर्ववाक्ये अर्यतेत्यस्य प्रस्तुतत्वात् । ज्ञानार्थेष्वर्यता मुख्येति वक्तव्य इत्यर्थः।। अर्यतापीति । न केवलमभिधेयत्वपर्यायमर्थत्वं किन्तु तद्व्याख्यानत्वेनोक्तार्यतापीत्यर्थः । ऋ गताविति धातोः कर्मणि ऋहलोर्ण्यदिति प्राप्तव्यत्प्रत्ययापवादत्वेन अर्यःस्वामिवैश्ययोः , इत्यनेनोक्तयत्प्रत्यये भावप्रत्यये च अर्येतेति भवति । सा च गमनक्रियाकर्मसु गम्येषु ग्रामादिषु वर्तते । अतोऽत्र ऋदतावित्यत्र गतिपदेन न गमनक्रिया विवक्षिता किन्तु ये गत्यर्थास्ते ज्ञानार्था इति ज्ञानमेव वितक्षितमिति भावेनार्यता ज्ञेयतेति व्याख्या(तं । अतो न क्रि)नं कृतमित्यर्थः । तेन न क्रियार्थेषु सा मते (त्येतद्यु)त्याद्युक्तमिति भावः । एवं हि तन्मुख्यं ज्ञआनशब्दयोरि ति प्रागुक्तमेव इत्यतो भावमाह इदमुक्तं भवतीत्यादिना वारयितुमित्यन्तेन । अयमर्थो व्याख्यातव्य इत्युक्तमेव व्यनक्ति ज्ञान इत्यादिना ।
?R	मुनिः प्रमाणतत्वविचारपरो भाष्यकार इत्यर्थः ।। मीमांसोपयोगित्वादिति । मुख्यप्रामाण्यकत्वादेव वेदस्य तन्मीमांसारंभो युक्त इत्येवंरूपेण फलवत्त्वादित्यर्थः ।। अन्यथेति । शब्दमात्रग्रहण इत्यर्थः ।। जिज्ञासाया इति । करणेष्वपि किमेकप्रकारमनेकप्रकारं वेति जिज्ञासायाः शब्दे मुख्यं प्रत्यक्षानुमानयोरमुख्यमिति परिहारस्य चासंगतिप्रसंगात् । कुत इत्यतो व्यरथाया इति हेतुगर्भं व्यर्थस्य चेत्यपि ध्येयं । ननु ज्ञानशब्दयोरित्यत्र ज्ञाने मुख्यम् , करणेष्वमुख्यम् , करणेष्वपि शब्दे मुख्यम् , अन्ययोरमुख्यमित्यर्थः कथं लभ्यते इत्याशंकामनूद्योत्तरमाह यद्यपीति । बुद्धया विविच्येत्युपलक्षणम् । करणेष्वमुख्यम् । करणेष्वपि शब्दे मुख्यमन्ययोरमुख्यमित्यध्याहारेणेत्यपि ध्येयम् ।। पूर्ववदिति । यस्माज्ज्ञानार्थ 
?Rइत्यादिकमिवेत्यर्थः । शब्द इत्यस्य शब्दादाविति व्याख्येयत्वात् पूर्ववदित्युक्तं । न तु पूर्वकृतमेवेत्युक्तम् । 
?R	तदुपादानार्थमिति । तयोरवान्तरसाध्यपरमसाध्ययोरुपपादनार्थमित्यर्थः । नन्वत्र युक्तिरेव श्रुता न तु ज्ञानं करणानि वा तत्कथं तदुपपादनार्थमाहेत्युक्तिरित्यत आह ज्ञानमित्यादि ।. बहुवचनमाद्यर्थ इति । आदिशब्दार्थे बहुवचनं ज्ञापकमित्यर्थः । तेन फणां च सप्तानामि त्यादाविव युक्तय इत्यत्र प्रकृतिप्रत्यययोर्मध्ये यत्रानवसरोऽन्यत्रे तिन्यायेनादिपदमध्याहार्यमिति भावेनाह युक्त्यादय इत्यर्थ इति । तथा च युक्तिश्च आदी च युक्त्यादय इति बहुवचनोपपत्तिरिति भावः । केचित्तु प्रोद्गातृणां चमसभक्षणमित्यत्रेव युक्तिशब्दोऽजहल्लक्षणया आदिपदार्थद्वयं लक्षयित्वा तद्वाचकमादिपदं लक्षयतीति लक्षितलक्षणया युक्त्यादय इत्यर्थ इत्युक्तं इत्याहुः । युक्तिशब्द एवाजहल्लक्षणया आदिशब्दं लक्षयति बहुवचननिर्वाहयेत्यन्ये । एवं हि करणगतयाथार्थ्यस्यामुख्यत्वोपपादनमात्रस्यैव न लाभः किंत्वन्यदप्यनुकूलितमित्याह तेनेति । अन्यथा हि जनका इत्यस्य युक्तिशब्दविशेषेणतया स्त्रीलिङ्गत्वापातेन प्रत्यगस्थात्कात्पूर्वस्यात इदाप्यसुपः इति सूत्रेणैव सति जनिका इति स्यादिति भावः । नन्वर्थं नातिवर्तत इति यथार्थमिति प्रागुक्तरीत्या यथार्थशब्दस्याव्ययीभावतया स नपुंसकं अव्ययीभावश्चेति सूत्राभ्यां नपुंसकत्वाव्ययत्वाभ्यां भाव्यतया यथार्थमिति वक्तव्ये कथं यथार्था इत्युक्तिरित्यत आह अव्ययीभावस्येति ।। कथञ्चित्बहुव्रीहितामिति । विवृतमेतदुपाधिखण्डनटीकाभावदीपिकायां चन्द्रिकाकारैः । यथाशब्दस्य सादृश्यार्थत्वं उपेत्य यथा सदृशः अर्थो यस्य तद्याथार्थ्यं अर्थस्य ज्ञानादेश्चबाधितत्वमेव सादृश्यमित्यादिवदद्भिः । यथाशब्दस्यानतिक्रमार्थत्वोक्तिरव्ययीभावसमाससपक्ष एव । यथाऽसादृश्य इति सूत्रे सादृश्यव्यतिरिक्तेर्थे यथाशब्दस्याव्ययीभावत्वोक्तेः । अस्फुटत्वादाह तदयमर्थ इति । साक्षादुपाधिरिति । अव्ययधानेन निमित्तमित्यर्थः । ननु ज्ञाततैव साक्षात्तत्रोपाधिरित्यत आह ज्ञाततया निराकरिष्यमाणत्वादिति । न परिच्छेदकार्येव प्रमाणमिति च प्रमे त्यत्रैवोत्तरत्र । तथा न च प्रमाणतोऽन्या स्यात् प्रमितिर्नाम कुत्रचिदि त्यादिना भक्तिपादे चेति भावः। 
?R	परमसाध्यमपीति । तत एव तेषां याथार्थ्यममुख्यमित्युक्तपरमसाध्यमपीत्यर्थः । अन्यथा ज्ञेयत्वममुख्यमित्यवान्तरसाध्योपपादनस्य यथार्थज्ञानजनका इत्यनेनैव प्राप्तेर्यथार्था इति न वाच्यं स्यादिति भावः ।। तत्र तत्रेति । प्राबल्यमागमस्यैव जात्या तेषु त्रिषु स्मृतम् इत्यादिना तत्त्वनिर्णये श्रीमद्भाष्यादौ च तत्र तत्रेत्यर्थः । सुपांसुलुगितीति । सुपां सुलुक्पूर्वसवर्णाच्छेयाडाड्यायाजाल इति सूत्रेण सुपां सप्तविभक्तीनां स्थाने सुरिति प्रथमैकवचनं भवति । लुग्भवति । पूर्वसवर्णो भवतीत्यादेशविधानादित्यर्थः । तस्य छन्दोविषयत्वेप्यस्य छन्दःकल्पत्वादिति प्रागुक्तत्वादिति भावः । विषयान्प्रति स्थितं ह्यक्षं प्रत्यक्षमिति कीर्तिते इतितत्त्वनिर्णयोक्त्या विषयसन्निकृष्टाक्षस्यैव प्रत्यक्षप्रमाणत्वेन प्रत्यक्षेति वाच्यमित्यत आह अवान्तरेति ।। करणधर्मिण इति । अदुष्टेन्द्रियरूपस्येत्यर्थः ।। आगमेति । अदुष्टवाक्योपलक्षणमित्यर्थः । आगमोऽदुष्टवाक्यं च इति तत्त्वनिर्णयोक्तेः । 
?R	न चैवमिति । ज्ञानतत्करणेषु याथार्थ्यस्य मुख्यामुख्यत्व इत्यर्थः ।। अतिप्रसङ्गादिति । गन्धादिविषयकघ्राणादिना रूपादिज्ञानोदयापत्तेरित्यर्थः।। अतिप्रसङ्ग इति । सास्नादिमत्त्वादेरलक्षणत्वप्रसङ्गात् । शुक्लपीतादिना सास्नादावपि वैलक्षण्यस्य सुवचच्वादिति भावः । 
?R	बुद्धिसौकर्याय निष्कृष्टार्थमाह अयमत्रेति । याथार्थ्यमेव मानत्वमित्यनेनोक्तमाह यथार्थं प्रमाणमिति । ज्ञानार्थं इत्यादिना सूचितमर्थमाह तद्द्विविधमिति । यथार्थज्ञानजनका इत्यनेन सूचितमर्थमाह यथार्थेति । जनकपदेन साधनत्वं विवक्षितमिति भावेनाह तत्साधनमिति । अनुप्रमाणविभागोक्तया प्रकृतं, प्राकृतं शुद्धचैतन्यमि त्यादिनोत्तरत्र शुद्धादिभेदेनाक्षविभागकथनेन च सूचितं केवलविभागं, चैतन्यविभागं च यथार्थज्ञानमित्यत्र यथार्थपदव्यावर्त्याय, प्रत्यक्षादेयथार्थचैतन्यज्ञानजनकत्वप्रसक्तिवारणाय चाह केवलमपीति । अत एव द्विविधं द्वितीयमपीत्यादिना यथार्थायथार्थरूपद्विविधवृत्तिज्ञानस्यैव प्रत्यक्षादिभेदेन त्रैविध्योक्तिः । अक्षयुक्तीत्यादिना सूचितमाह अनुप्रमाणमपीति । अनुप्रमाणानुवादेन त्रित्वविधानमहिम्ना लब्धार्थोक्तिः एवेति ।
?R	यथार्थज्ञानजनकः इत्यत्र साधनत्वं विवक्षिकृत्य वक्तुं शङ्‌कासमाधी आह नन्वित्यादिना ।। काकतालीय इति । काकशब्दः काकागमनपरः । तालशब्दः फले लुगि ति तालफलपरः सन् तत्पतनक्रियापरः । समासाच्च तद्विषयादि तीवार्थे छप्रत्ययान्तोयं काकागमनमिव तालपतनं इव स्थित इत्यर्थः । दैवात्काकागमनवेलायां पक्वतालफलस्य काकभक्षणयोग्यस्य पतनं यथा तथैव करणसामर्थं विना दैवाज्जातप्रमारूपज्ञाने तत्करणे चातिव्याप्तिरित्यर्थः । काकागमनतालफलपतनवत् यादृच्छिकं किं तदित्यत आह पाणावित्यादिना ।। वराटका इति । कपर्दिका इत्यर्थः ।। अजाकृपाणीयेति । अजाया 
?Rआगमनवेलायां कृपाणस्य दैवात्पाते सति तद्वधोऽतार्किक एव भवति । तद्वदतर्किकामेव सङ्ख्यामाहेत्यर्थः । पूर्ववद्रूपनिष्पत्तिर्ध्येया ।। अप्रसङ्गादिति । तज्ज्ञाने तज्जनके चातिव्याप्त्यप्रसङ्गादित्यर्थः । ननु तस्य संशयत्वे कथं पञ्चत्वपक्षमात्र व्यवहार इत्यत आह तत्र पाक्षिकेति । एककोटिव्यवहारो धार्ष्ट्यनिमित्त इत्यर्थः ।। अन्यथेति । व्यवहारबलात्तादृशनिश्चयकल्पने नास्तीति जानन्नपि अस्तीत्यादि वदन् प्रतारकोप्यस्तित्वादिनिश्चयवान् स्यात् । तथाच भ्रान्तप्रतारकयोरविशेषः स्यादित्यर्थः ।। एतेनेति । भ्रान्तविशेषप्रसङ्गेनेत्यर्थः । पाक्षिकव्यवहारस्यान्यनिमित्तकथनेनेति वाऽर्थः ।। वाक्येति । पञ्चेतिवाक्यजनित इत्यर्थः । इतश्च किमित्यत आह यादृच्छिकसंवादिलिङ्गविभ्रमवाक्याभासेति ।। अपरामृष्टत्वात् । परामर्शाविषयत्वादित्यर्थः ।। पारिभाषिकेति । यज्जातीयानन्तरं नियमेन इत्यर्थः । कथं न क्षतिः आप्तोक्तत्वलिङ्गाभावेन तत्र प्रामाण्यज्ञप्तेरयोगात् । आप्तोक्तत्वघुणाभावेन प्रामाण्योत्पत्तेरयोगात् । तथाच प्रामाण्योत्पत्तिज्ञप्त्योरयोग एवेत्यत आह न हीति । अस्माकं स्वतस्त्ववादिनाम् । 
?R	प्रमाव्याप्तत्वादिरूपनिर्दोषत्वं यादृच्छिकेप्यस्तीत्यत आह निर्दोषता चेति । यथार्थत्वाप्तोक्तलक्षणेत्यर्थः ।। तत्फलितार्थस्येति । तथाच निर्दोषपदे दत्ते तन्न देयमित्यर्थः ।। तदिति । ज्ञाने याथार्थ्यकथनमित्यर्थः ।
?R	व्यापकतयेति । लक्ष्ये व्याप्त्या वर्तमानत्वेनेत्यर्थः ।। अनधिगतार्थगन्त्रिति । अज्ञातार्थविषयकमित्यर्थः । प्रमाव्याप्तम् । नियमेन प्रमाजनकम् ।। नैयायिकोक्तमपीति । लक्षणं न तत्रास्तीत्यनुषङ्गः ।।सौगतोक्तमपीति । लक्षणं न तत्रास्तीत्यनुषङ्गः ।। अर्थजत्वादेरिति । निर्विकल्पकरूपार्थजत्वतादृशार्थविषयकत्वयोरित्यर्थः । स्मृत्यादेर्विशिष्टार्थविषयकत्वादिति भावः । स्वापूर्वेति । येन पुंसा योऽर्थः पूर्वं न ज्ञातः तस्य तदर्थविषयकनिश्चय इत्यर्थः ।। तेन पुमन्तरेण ज्ञातस्यापि पुमन्तरेणाज्ञातत्वात्तद्विषयज्ञानं ज्ञातृपुरुषस्य प्रमाणत्वप्रसङ्गः ।। तस्य चेति । देशकालयोः व्यवहितत्वरूपतत्त्वस्येत्यर्थः ।। अनेकान्ततावाद इति । अनियतानेकस्वभावस्वीकारवादे क्षणिकत्ववाद्युक्तक्षणिकत्वस्याप्यङ्गीकृतत्वादिति भावः । मूलकृतेदं नोक्तमित्यत आह स्मृत्यनुवादपदाभ्यामिति । 
?R	तार्किकः शङ्‌कते नन्विति ।। वर्तमान इति । स्मृतिकाल इत्यर्थः । ननु निवृत्तां पूर्वावस्थामिदानीमस्तित्वेन स्मृतिर्न विषयीकरोति येन याथार्थ्याहानिः ।। किन्तु निवृत्तत्वेन । तथा च न दोष इत्याशङ्‌क्य तथानुभवाभावेन तथा स्मृत्युत्पत्तिर्न युक्तेत्याह न च निवृत्तेति । सिद्दान्ती शङ्‌कते ननु समानेति । पूर्ववादी उत्तरमाह अुनुभवेति । पुनः सिद्धान्ती शङ्‌कते नन्विति । पूर्ववादी निराह नेति । ननु कीदृशप्रत्ययस्य प्रामाण्यमापाद्यते । किमिदानीमयं श्याम इति प्रत्ययस्य, अथ पूर्वमयं श्याम आसीदित्येवंरूपस्य । नाद्यः इष्टापत्तेः । अन्त्ये तु नास्ति दोष इत्याशङ्‌कते नन्विति । पूर्ववादी वैषम्येन निराह सत्यमित्यादिना । अपसिद्धान्तेति । न्यायमते स्मृतेर्याथार्थ्योपगमादिति भावः । तदेवाह तथा हीत्यादिना स्मृतेरङ्गीकृतमित्यन्तेन ।। संशयादाविति । उपलब्धिपदस्येति योज्यम् । सम्यगनुभवेति । अन्यथा सम्यज्ज्ञानसाधनमित्येव ब्रूयादिति भावः . न्यायविदां नैयायिकानाम् । द्व्यङ्गेति । स्मृतेर्यथार्थत्वानुभवत्वरूपाङ्गद्वयहीनत्वेन यथार्थपदेनैव व्यावर्तितत्वादनुभवपदव्यावत्यता न स्यादित्यर्थः । परोक्तायाथार्थ्यबीजं च निराह यदपीत्यादिना ।। द्वितीय इति स्वविषयं सर्वात्मना यद्विषयीकरोति तत्प्रमाणमिति पक्षे ।। व्याघातादिति । कार्यं सहेतुकमिति नियमात्कार्यत्वमुपेत्य निर्हेतुकत्वोक्तौ स्वक्रियाविरोधादित्यर्थः । अनुभवजन्यसंस्कारहेतुकस्य कथं अन्याकारतेत्यत आह यदि (च) संस्कारेति । अभिज्ञाजन्यसंस्कारस्य विसदृशप्रत्यभिज्ञाहेतुत्वदर्शनात् कथञ्चिदित्युक्तम् वक्ष्यत इति । एतद्ग्रन्थान्त्यभागे । 
?R	अतिव्याप्त्येति । अतिव्याप्त्या निमित्तेनासंग्राह्यसंग्रहदोष एवेत्यर्थः । 
?R	इत्यादिश्रुतीति । स्मृतिः प्रत्यक्षमैतिह्यमनुमानश्चतुष्टयम् । प्रमाणमिति विज्ञेयं धर्माद्यर्थे बुभूषुभिः इति प्रमाणलक्षणोक्तश्रुतिः । स्मृतिस्तु इत्यादि ब्रह्मतर्कादिरूपा  स्मृतिः इति श्रुत्यादिस्थस्मृतिशब्दार्थः । अखण्डवृत्तिरिति । रूढ इत्यर्थः । कृदन्तताया इति । अत्र स्पष्टप्रतिभासत्वादित्यनेन योगस्य क्लृप्तत्वमुच्यते । स्मृञ् चिन्तायामित्यतो धातोः स्त्रियां क्तिन्निति क्तिन्प्रत्ययस्य कृदितिङित्यनेन कृत्संज्ञत्वेन कृत्सज्ञकक्तिन्प्रत्ययान्तताया इत्यर्थः । तथाच ज्ञानविशेष एव स्मृतिशब्दार्थो न ग्रन्थ इति भावः ।। अव्याप्त्यतिव्याप्तिभ्यामिति । भावे अकर्तरि च कारके संज्ञायामित्यधिकारे स्त्रियां क्तिन्नित्युक्तत्वात् स्मर्यतेऽनेनेति करणकारके क्तिन्प्रत्ययमुपेत्य पौरुषेयग्रन्थे स्मृतिशब्दो व्याख्येयः । योगान्तरस्यासंभवात् । अयं च योगः क्वचित्स्मारकवाक्ये सन्नप्यनुभवजनके नास्तीति अव्याप्तिः । स्मृतिहेतुसंस्का(रादौ अस्तीत्यति)रेतिव्याप्तिरतो न योगो युक्त इत्यर्थः । मन्वादिस्मरणमूलत्वादित्येतद्व्यनक्ति ते हीति । प्रत्यक्षमूलग्रन्थेषु कथमित्यत आह व्यासादीति । आप्तोक्तवाक्यत्वज्ञानपूर्वकवाक्यत्वालौकिकार्थप्रतिपादकाप्तवाक्यत्वादिसादृश्यादित्यर्थः । ननूपचारेणापि स्मृतिपदस्य 
?Rमन्वादिग्रन्थेषु प्रयोगसत्त्वात् स्मृतिः प्रत्यक्षमैतिह्यम् ित्यादौ स्मृतिपदेन (स्मृति) ग्रन्थ एव ग्राह्य इत्यत आह न चेति ।। स्मृत्यादीति । स्मृत्यनुवादयोरित्यर्थः ।। प्रत्यक्षाद्यन्तर्भावस्येति । मानसं तद्दि विज्ञानम् इत्यत्र वक्ष्यमाणदिशा प्रत्यक्षे पूर्वानुभूते किं मानमि त्युत्तरत्र वक्ष्यमाणदिशानुमाने, वाक्यस्यापि स्मारकत्वाङ्गीकारेण शब्दे चान्तर्भावस्य सुवचत्वादिति भावः । अनुवादस्याप्यादिपदोपात्तस्यैवं ध्येयम् । अन्यथेश्वरानुमान इति । पक्षव्यावर्तकविशेषणवतोऽप्युपाधित्वे क्षित्याधिकं सकर्तृकं कार्यत्वादित्यत्र मीमांसकोक्तशरीरजन्यत्वरूपोपाधिनिरासोऽशक्यः स्यात् । पक्षव्यावर्तकविशेषणरूपदोषेणैव तस्य निराकार्यत्वादिति भावः । ननु अनुभवतत्करणान्यतरत्वमुपाधिरस्तु । तथा च प्रत्यक्षे साध्याव्यापकत्वमित्यत्र आह एतेनेति । पक्षव्यावर्तकविशेषणवत्त्वरूपदोषेणेत्यर्थः ।
?R	उपपादयिष्यत इति । सुखदुःखादिकं किञ्चित् स्मृतावपि हि दृश्यते  इत्यत्रानुपदमेवेति भावः । प्रयोजकान्तराभावादेतदेव प्रयोजकमित्यत आह अयमभिसन्धिरिति ।। एतेनेति । अप्रयोजकत्वकथनेनेत्यर्थः । 
?R	ननु षष्टी शेषे इत्यत्र कारकप्रातिपदिकार्थव्यतिरिक्तस्वस्वामिभावादिसंबन्धेऽर्थे षष्टीविधानात्, इह च धर्मधर्मिभावसंबन्धात् षष्ट्या भाव्यमित्यत आह इति सप्तमीति । अधिकरणत्वविवक्षया सप्तमीत्यर्थः । विवक्षातः कारकाणी ति प्रसिद्धेरिति भावः । कस्यचित्फलोपलम्भादाह ग्राममित्यादि । निष्फलत्वादाह स्वकरणेति । इदमहं जानामीतीच्छां विनापि जायमानाया इत्यर्थः ।। अविवादमिति । विवादाभाव इत्यर्थः । अर्थाभावेऽव्ययीभावः ।। श्रुत्यादेरिति । यजेत स्वर्गकामः न कलजं भक्षयेत् इत्यादेर्धर्मयोरिष्टसाधनक्वबोधकश्रुत्यादेरित्यर्थः ।। हेतुरिति । प्रागुक्तो निष्फलत्वादिति हेतुरित्यर्थः । ननूक्तन्यायेन तृणादिदर्शनस्य सुखदुःखादिकमङ्गीकार्यं चेत् स्मृतावपि तथा स्यादेवेति वक्तव्ये दृश्यत इत्युक्तिरयुक्ता । न हि पूर्ववादिना तृणादिदर्शनस्य सुखदुःखादिकं न दृश्यत इति शङ्‌कितमित्यत आह इयांस्त्विति । दृश्यत इत्युक्तं स्पष्टफलोपलम्भनं व्यनक्ति तथा हीति । सुखदुःखादिकमित्यादिपदार्थमाह तज्जातीय इत्यादि ।। एवमिति । इष्टार्थानुवादे  सुखमित्यादि ध्येयमित्यर्थः । अन्यथेति । इष्टाद्यर्थस्मृतौ सुखादेरभावे मनःसमाधानादिना इष्टार्थस्मृत्यर्थ प्रयत्नो न स्यादित्यर्थः । स्मृत्यादावपीत्युक्तानुवादोऽपि कण्ठतः कुतो नोपात्त इत्यतोऽनुवादसाफल्यं परेषामपि समानमतो नोपात्त इति भावेनाह शब्दार्थयोरिति । पुनरुक्तं पुनरुक्तरूपनिग्रहस्थानम् । तद्यथा पर्वतोऽग्निमान्पर्वतोऽग्निमानिति शब्दतः पुनरुक्तम् । पर्वतोऽग्निमान् गिरिर्वह्निमानित्यर्थत इति ज्ञेयम् ।। प्रयोजनानीति । तानि च त्रिपञ्चावयवा एवेत्यादि व्याख्यावसरे व्यक्तीभविष्यन्ति । 
?R	स्मृतिरनुवादश्चाप्रमाणं निष्फलत्वादित्युक्तनिष्फलत्वहेतोर्दूषितत्वेपि स्मृत्यादिकं न प्रमाणं ज्ञातताऽनुत्पादकत्वात् व्यतिरेकेण प्रत्यक्षादिवदिति हेत्वन्तरादप्रामाण्यं तयोः स्यादिति भावेन मीमांसकमतमनुसृत्य शङ्‌कते अथापीति । इति च प्रमेत्यस्य फलितार्थमाह ज्ञाततायामिति । किमनेन दूषणमुक्तं उक्तहेतोरित्यत आह तथा चेति । ज्ञातताऽजनकत्वं ज्ञातताऽनुत्पादकत्वमित्यर्थः । पूर्वयोजनायां वाक्यभेददूषणं मन्वान आह यद्वेति । ज्ञातताऽनुत्पादकत्वहेतोरत्र पक्षे को दोष उक्त इत्यत आह तथा चेति ।। व्यापकेति । प्रामाण्यस्य व्यापकभूतज्ञाततोत्पादकत्वस्य या अनुपलब्धिस्तल्लिङ्गकमित्यर्थः । 
?R	स्मृतिरप्रमाणं ज्ञातगोचरज्ञानत्वात्, अनुवादो न प्रमाणं ज्ञातज्ञापकत्वात् व्यतिरेकेण प्रत्यक्षवदिति हेत्वन्तरनिरासतयापि योजयति नन्वित्यादिना ।। शीलमस्येति । ताच्छीलकणिनि प्रत्यये कारीति रूपमिति भावः । आकारतद्वतोस्सविशेषाबेदात्सोऽस्यास्तीति युज्यत इति भावेनोक्तम् सोऽस्यास्तीति । व्याप्यव्यापकभूतं प्रामाण्यं प्रति व्याप्यत्वे सति व्यापकभूतं, समव्याप्तमित्यर्थः । अव्याप्त्यतिव्याप्तिशून्यतया लक्षणत्वोपपादनायैतदुक्तिः । न्यूनवृत्तित्वे अधिकवृत्तित्वे चाव्याप्त्यतिव्याप्त्योरवर्जनात् ।। इति योजनेति । लक्षणपदाध्याहारेण योजनेत्यर्थः । अव्याप्तिं तावदिपपादयति धर्मिणामित्यादिना ईक्षामाह इत्यन्तेन ।। नित्येति । नित्यवस्तुविषयकाणामित्यर्थः । कस्मिंश्चिज्जन्मनि तेन तस्य ज्ञातत्वसंभवात्तत्राव्याप्तिरिति भावः । तज्जन्मन्यनवगतत्वं ब्रूम इत्यतोऽन्यत्राव्याप्तिमाह व्याप्यवत्तयेति । धर्मिणं पर्वतादिकम् । पृथगिति । अन्वयविशेषं विनाऽवगतानित्यर्थः ।। वैनाशिकानां क्षणिकवादिनाम् । ननु वस्तुनस्तथात्वेपि धर्ममात्रमन्यथेत्यतः अनुभवविरोध इत्याह नापीति । भिन्नभिन्नकालविशिष्टवस्तुविषयकत्वाद्धारावाहिकज्ञानानामज्ञातविषयकतेति बावेनाव्याप्त्युद्धारमाशङ्‌क्य तर्हि स्मृत्यादेरपि स्यादेव प्रामाण्यमित्याह ननु यद्यपीत्यादिना ।। नानाप्रतिपत्तृवदिति । एकदैकत्र सन्निकृष्टचक्षुष्मतां पुंसां युगपदेव ज्ञानानामुदयः तथैवैकस्यापि पुंसो जायमानधारावाहिकज्ञानानां यौगपद्यापत्तिरित्यर्थः ।। प्रत्यभिज्ञेति । एकस्यैव वर्तमानकालस्य स्फुरणपक्षे सोऽयमिति कालभेदावगाह्येकज्ञानरूपप्रत्यभिज्ञानायोग इत्यर्थः । ननु स इत्येकं ज्ञानं अयमिति 
?Rचापरं अतो न दोष इत्यत आह ज्ञानानेकत्वेपीति ।। प्रत्यभिज्ञानस्येति । वस्तुन इति योज्यम् । अनेककालेति । तथा चैतकालस्यैव ज्ञानेषु स्फुरणमित्यस्यानुभवविरोध इति भावः । वर्तमानोऽर्थ इतिवर्तमानकालविशिष्टोऽर्थ इत्यर्थः । वादविषय इति ।। वादविशिष्टार्थविषय इत्यर्थः । घटोऽस्तीति त्वयोक्तमित्येवमादिरूपः । पूर्वज्ञानेति । घटमहं जानामि ज्ञातो घटो मयेत्येवमादिरूप इत्येतद्धारावाहिकस्थलेऽन्यान्यकालविशिष्टार्थगोचरतया यथाऽनधिगतार्थं तथा अत्रापि पूर्वमज्ञातज्ञानविशेषणकार्थविषयतयाऽनधिगतार्थमेवेति भावः ।। तथेतीति । अज्ञाताधिकविज्ञेयविषयकत्वादनधिगतार्थतेत्यर्थः । अतिव्याप्तेश्चेति प्राक् प्रतिज्ञातातिव्याप्तिमुपपादयति संशयविपर्यासयोरपीति । इतरेतराश्रयत्वमिति । व्यावर्त्यत्वसिद्धौ लक्षणे विशेषणमर्थवत् । सिद्धेच तत्सार्थक्ये लक्षणाभावेन स्मृत्यादेर्व्यावर्त्यत्वसिद्धिरित्येवंरूपेणेति भावः । इतिशब्दः प्रामाण्यस्य व्याप्यव्यापकभूतं लक्षणमित्युक्ताद्यपक्षदूषणसमाप्तौ ।
?R	अतिप्रसंगादिति । वह्न्यादेर्धूमादिना व्याप्यापत्तेरित्यर्थः । ननु यद्यपीत्यादिना धारावाहिकस्थलेऽनधिगतार्थत्वमुपादितं इत्यतो दोषांतरमाह अतिप्रसंगेति । वह्न्यादेरपि धूमादिना व्यभिचाराद्दृष्टिसंभवादिति भावः ।। पिष्टपेषणरूपबाधकमाशंकते अधिगतमेवेति ।। उक्तोत्तरत्वादिति । तृणादिदर्शन इति श्लोकव्याख्यावसरे फलवत्त्वं न प्रामाण्यप्रयोजकं, प्रयोजकं चेदपि अस्त्येव तत्स्मृत्यादावित्युक्तत्वादित्यर्थः । करणत्वभंगरूपं बाधकांतरमाशंकते ननु चेति ।। साधकतममिति । साधकेषु मध्यऽतिशयितं साधकमित्यर्थः । अतिशयितत्वं च फलोपधायकत्वम् । अविलंबेन कार्यजनकत्वमिति यावत् ।। तज्जातीयस्येति । करणजातीयस्येत्यर्थः । धारावाहिकस्थले चक्षुरादेरेतन्मते भिन्नभिन्नकालविशिष्टवस्तुसन्निकर्षाणां भेदेन तत्सन्निकृष्टकरणस्यापि भेदात्तज्जातीयस्येत्युक्तम् ।। साधकतमत्वमिति । अविलंबेन साध्यसिद्धिकरत्वरूपातिशयितकारणत्वमित्यर्थः ।। छिन्न इति । येन केनचिच्छिन्ने दारुणि परशोर्यथा प्राचीनच्छेदनकरणापेक्षया साधकतमत्वं नास्ति तथेत्यर्थः । करणानामर्थविषयीकरणत्वावान्तरक्रियायां यानि कारकाणि कर्तृकर्माधिकरणादिरूपाणि तदपेक्षयेत्यर्थः ।। यत्रेति । अजया क्रीणाति, वाससा क्रीणाति, हिरण्येन क्रीणाति गवा क्रीणातीत्यादिनोक्तसोमक्रयकरणानां अजाप्रभृतिदशद्रव्याणां सोमक्रयरूपक्रियां प्रति समुच्चय इति द्वादशान्त्यपादीयतृतीयाधिकरणे मीमांसकोक्तरीत्या समुच्चय इत्यर्थः ।। अकरणत्वमिति । तथाच प्रतिद्रव्यं कर्तृकरणयोस्तृतीयेति प्राप्तकरणार्थतृतीया न स्यादिति भावः ।। फलानुदयादिति । स च वस्तुस्वभावप्रयुक्तो न परशोरकरणत्वप्रयुक्त इति भावः ।। इत्युक्तमिति । यदि ज्ञानाभावोपि ज्ञानसामग्र्येकदेश इत्यादिनोक्तमित्यर्थः । 
?R	निरपेक्षतवभङ्गरूपं विपक्षे बाधकत्वान्तरमाशङ्‌क्य तन्निरासकतयापि योजयति नन्वित्यादिना । न चैवं स्मृत्यादीति । पूर्वानुभवपुरोवादसापेक्षत्वास्मृत्यनुवादयोरिति भावः ।. नास्तीति । स्वोत्पादकत्वापेक्षत्वादिति भावः । लिङ्गाद्यपेक्षमिति । लिङ्गज्ञानव्याप्तिज्ञानाद्यपेक्षमित्यर्थः । नन्विदमित्थमिति व्यवहारादिरेव परिच्छेद इत्यत आह स्मृत्यादावपीति ।। स्मृत्यादावस्तीति । स्मृत्यादेरप्यनधिगतार्थत्वमेवेत्यादिना प्रागुपपादितमेतदिति भावः ।। प्रमाणसामान्यलक्षणम् ।। लिलक्षयिषुरिति । लक्षणवत्तया वक्तुमिच्छावानित्यर्थः । अक्षपदेनान्वयं मत्त्वाह अत्र प्रमाणेष्विति । अत्र गीयत इत्यन्वयमुपेत्याह लोकवेदयोरिति वेति । पौरुषेयग्रन्थवेदयोरिति वेत्यर्थः ।। इदमिति । लक्षणवाक्यमित्यर्थः । कथमित्युक्तप्रकारमेव व्यनक्ति किमिति । अतिव्याप्तिं व्यनक्ति अक्षकार्यमिति । अक्षमिन्द्रियं अक्षैरुद्भवोऽक्षोद्भव इति तत्पुरुषं मत्वाह द्वयोरपि विशेषणत्वेनेति । विशेषणं विशेष्येण बहुलमिति विशेषणविशेष्ययोरेव समासोक्तेरिति भावः । बहुव्रीहित्वपक्षोक्तदोषावप्याह उक्तेति । यस्मिन्सति ज्ञानमेव न जायते विपरीतज्ञानं वोत्पद्यते स दोष इति काचादेः दोषत्वनिर्वाहायोक्तम् । अज्ञानेति । ज्ञानानुदयनिमित्तारित्यर्थः । ज्ञानोत्पत्तिप्रतिबन्धकैरिति यावत् ।। उत्पत्तिव्यक्त्यन्तरेति । तदुभयार्थत्वादित्यर्थः । कुत एवं, अक्षबहिर्भाव एव कुतो न स्यादित्यतस्तत्त्वनिर्णयोक्तेः प्रत्यक्षान्तर्भाव इति भावेनाह यथोक्तमिति । प्रत्यक्ष त्रिविधं ज्ञेयं ऐश्वरं यौगिकं तथा । अयौगिकं चेति तथा सर्वमक्षात्मकं मतम् इत्यक्षात्मकत्वमुक्तमित्यर्थः ।। ज्ञानस्य प्रकरणप्राप्तत्वादिति । प्रामाण्यं नानुवादस्य स्मृतेरपी त्यादिना ज्ञानस्य प्राधान्येन प्रकृतत्वात् प्रकरणबलेन ज्ञानस्य विशेष्यत्वलाभ इति भावः ।। अनुमान इति । भावे ल्युट् । अयं मार्गदर्शी चक्षुप्मत्त्वादिति लिङ्गजन्यानुमितौ प्रत्यक्षत्वप्रसङ्ग इत्यर्थः । लिङ्गस्यापि परामर्शभूतज्ञानरूपकरणकोटौ ज्ञानव्यावर्तकतयाऽस्त्यनुप्रवेश इति मतेनाह अक्षज्ञानोद्भवत्वेनेति । अक्षज्ञानं च रूपादिज्ञानरूपकार्यलिङ्गजमिति भावः ।. यथोक्तमिति । सांख्येनोक्तमित्यर्थः । तदुक्तमेव श्लोकं पठति अतिदूरादिति । अभिभवात् भेरीशब्दादिना वीणाशब्दादेरिव बलवत्सजातीयसंपर्कजाततिरस्कारादित्यर्थः ।। समानाभिघाताच्चेति । नीरस्य क्षीरेणेव सजातीयमेलनादित्यर्थः । 
?Rपञ्चम्यन्तानां तदनुपलब्धिरिति तदीयोत्तरवाक्यस्थेनान्वयः ।। विशेषणादिति । अक्षविशेषणादित्यर्थः ।
?R	तर्हि विषयेन्द्रियसंप्रयोगो नापेक्षितः स्यादित्यत आह इन्द्रियार्थेति । तन्मात्रं सुखादिहेतुरिति भ्रान्तः शङ्‌कते नन्विति ।. योगिष्विति । तेषां प्रक्षीणकर्मत्वात्प्रारब्धकर्मसत्त्वेपि तस्य नियतफलकत्वादिति भावः ।। आहुरिति । द्वितीये गीताभाष्ये भगवत्पादाः । विषयेन्द्रियसंप्रयोगः साक्षात्कारे, स च सुखादौ हेतुरित्येतदाहुरित्य्थः । उक्तार्थसंवादत्वायाह अत्र देहेति । 
?R	अदुष्टमिन्द्रियं त्वक्षमि ति ब्रह्मतर्कानुरोधेन धर्मिप्राधान्यविवक्षया लक्षणनिष्कर्षं कृत्वा निर्दोषार्थेन्द्रियसन्निकर्षः प्रत्यक्षमिति प्रमाणलक्षणोक्त्यनुरोधेन धर्मप्राधान्यविवक्षयाऽर्थपदं सन्निकर्षपदं चाध्याहृत्य लक्षणनिष्कर्षमाह यद्वेति । यद्वा प्रागुद्भवशब्दस्योत्पत्तिव्यक्त्युभयार्थत्वं उपेत्य जन्याजन्यप्रत्यक्षसाधारण्यमुक्तम् । इदानीमुत्पत्तिमात्रार्थत्वं धर्मप्राधान्यं चोपेत्याह यद्वेति । अत्र निर्दोषपदमर्थेन्द्रिययोर्विशेषणं ध्येयम् । न तु व्यक्त्यर्थत्वमप्युद्भवशब्दस्योपेयमित्येवकारार्थः ।। नोक्तदोष इति । ईशप्रत्यक्षादौ नाव्याप्तिदोष इत्यर्थः । एवमियता ग्रन्थेन निर्दोषरैक्षैरुद्भवो यस्येति पक्षं द्वेधोपपाद्य निर्दोषं च तदक्षोद्भवं चेति पक्षमुपपादयितुं तत्र गुणातिशयं वदन्नाह अनुगतेति । ईशानीशसर्वप्रत्यक्षानुगतेत्यर्थः । स पक्षः क इत्यतोष़नुवदति निर्दोषमिति । तस्यार्थो यथार्थमिति । नन्वस्मिन्नपि पक्षे समासानुपपत्त्यादिदोष उक्त इत्यत आह  अक्षोद्भवशब्देन चेति । नन्विन्द्रियत्वेनेन्द्रियजन्यत्वादिरूपं चेत्साक्षात्कारत्वं तदा ईशप्रत्यक्षेऽव्याप्तिरेवेत्यत आह साक्षात्कारत्वं चेति । 
?R	अत्रैवेति । यथार्थसाक्षात्कार इति विवक्षिते लक्षणवाक्यार्थ इत्यर्थः ।। यत इति । यतो व्यज्यते यत उत्पद्यते चेत्यर्थः । साधनपदेनापि व्यञ्जकमुत्पादकं च । व्यञ्जकत्वं च भूत्वाभावकत्वरूपो विशेषो भगवदिन्द्रिये ध्येयः । विवक्षेति । प्रागुक्तगिशा धर्मप्राधान्यधर्मिप्राधान्यविवक्षाभेदेनेत्यर्थः ।। इति वचनादिति । तत्त्वनिर्णयोक्तब्रह्मतर्कवचनादित्यर्थः । 
?R	विषयान्प्रति स्थितं ब्यक्षं प्रत्यक्षमि ति तत्त्वनिर्णयोक्तं हृदि कृत्वाह नन्वेतदित्यादिना ।. प्रति गतमिति । निर्दोषस्वस्वविषयान्प्रति गतं तैः सन्निकृष्टमित्यर्थः । एतेन कुगतिप्रादय इति विहितप्रादिसमासोऽयं न त्वव्ययं विभक्ती त्यादिनोक्तोऽक्षं प्रति प्रत्यक्षमित्यव्ययीभाव इति दर्शितम्  । तथा च प्रत्यक्षः कस्यचिद्धर्म इत्यादिनिर्देशोपपत्तिरिति भावः ।। ज्ञातत्वेति । लक्षणस्य निर्धारितत्वं लक्ष्यस्य च स्वेतरसर्वविविक्तत्वेनानिर्धारितत्वमावश्यकम् । तच्च विरुद्धमिति भावः ।   
?R 	ज्ञातत्वेत्यादिवाक्येन ज्ञातत्वं लक्षणस्योक्तम् । अत्रोक्तलक्षणज्ञानं च करणनिर्दोषताज्ञानाधीनम् । तज्ज्ञानं च दुःशकमिति भावनाशङ्‌क्य निराह नन्वित्यादिना ।। आपत्तेरिति । व्यभिचारादित्यर्थः ।। साक्षिसिद्धत्वेति । साक्षी च स्वप्रकाशः स्वप्रामाण्यग्राहक इति नानस्थादोषोऽपीति भावः । एवं तर्हि विरोध्यभावः क्वापि नापेक्ष्य स्यादित्यत आह परीक्षाऽपेक्षायां त्विति । यद्वा यत्र दोषशङ्‌कया याथार्थ्यग्रहः प्रतिबद्ध्यते तत्र निर्दोषताज्ञानाधीना याथार्थ्यधीः अतोऽन्योन्याश्रय इत्यत आह परीक्षेति । यत्र ज्ञाने दुष्टेन्द्रियजन्यत्वशङ्‌कया याथार्थ्यग्रहणं प्रतिबध्यते तत्र प्रतिबन्धकाभाव निश्चायकप्रमाणापेक्षारूपपरीक्षायां विरोध्यभावः प्रतिबन्धकाभावनिश्चयेन सहायतां साक्षिणो याथार्थ्यग्रहणे आचरतीत्यर्थः । उक्तं हि बुद्धिदोषनिरासमात्रकारणत्वाद्युक्तीनामि ति ।। यथोक्तमिति । तत्त्वनिर्णये । दोषाणां प्रबलप्रमाणैकाधीननिश्चयत्वे तदभावोपि तदभावेन ज्ञेय इति सिध्यतीति भावः । प्रागुक्तं व्यभिचारं निराह असञ्जातेति ।। अद्धेति । सत्यमित्यर्थः  । अद्धा प्रत्यक्षसत्ययोरि त्यभिधानात् । ननु तन्निश्चयो यातार्थ्यनिश्चयाधीनस्चेदन्योन्याश्रय एवेत्यत आह सोऽपीति । परीक्षेति । तन्निश्चयाकप्रमाणविशेषानुसन्धानैरित्यर्थः ।। अभिमतमपीति । विश्वमिथ्यात्वाद्यपीत्यर्थः । 
?R	सान्तरेति । सव्यधानस्य व्यवहितस्य वा ग्रहणमित्यर्थः । तथैवाग्रे विवरणात् । पृथुतरं चेति । पर्वतादिकम् । संयुक्तग्राहकपक्षे च संयोगस्य प्रदेशवृत्तित्वादेकदेशमेव गृह्णीयादिति भावः ।। दिग्विशेषेति । अयं प्राच्यः प्रतीच्यो
?Rवेत्यादिसन्देहो  न स्यादित्यर्थः । कुतो न स्यादित्यत आह प्राप्त्येति । ग्राह्यसंबन्धेनेत्यर्थः ।। चक्षुषः प्राप्यग्राहित्वे बाधकान्युक्त्वाऽप्राप्यग्राहित्वे साधकमाह अपि चेति । परिशेषादप्राप्यग्राहित्वसिद्धिरिति भावेनाह चक्षुर्गत्वेत्यादिना ।। तथा  चेति । प्रसक्तयोर्निषेधे सतीत्यर्थः । 
?R	अनुमानेन चक्षुषः प्राप्यकारित्वं सिसाधयिषुर्दृष्टान्तसिद्ध्यर्थं विकल्पमुखेन सिद्धान्तयति अत्रोच्यत इत्यादिना । विशेषकारणाभावोऽसिद्ध इत्याशङ्‌कते योग्यताया इति । अनुपलम्भादिति । सान्तरग्रहणादिना प्राप्तेः प्रत्यक्षतो दर्शनादिति भावः । अनुमानाभ्यामस्त्यपलम्भ इत्याह चक्षुषोऽपीति । कुठारादिवत् घ्राणादिवदिति दृष्टान्तसंभवादिति भावः ।। प्रमाणेति । प्रत्यक्षबाध इत्यर्थः । तवापीति । चक्षुरप्राप्यार्थप्रकाशकमित्यनुमानप्रयोक्तुरपीत्यर्थः । अस्तु वा गोलकातिरिक्तं चक्षुः पक्षः । न चाश्रयासिद्धिः । रूपदर्शनानुमानेन तस्य गोलकातिरिक्तत्वसिद्धेरित्याशयेनाह अत एवेति । त्वदनुमाने मदनुमाने च गोलकमादाय साध्यपर्यवसाने सिद्धसाधनवाधयोरापत्तेरेवेत्यर्थः । आगमानुमानयोः 
?Rस्मृतिप्रत्यभज्ञानालौकिकप्रत्यक्षजनकेन्द्रिययोश्च करणत्वेन्द्रियत्वहेतोरव्यभिचाराय सन्निकर्षशब्देनार्थमाह सन्निकर्षश्चेति । शब्दादिभिरिति । शब्दानुमानस्मृतिप्रत्यभिज्ञानालौकिकप्रत्यक्षजनकैरित्यर्थः । तत्र शक्तिव्याप्तिसंस्कारयोगजधर्मादिरूपप्रत्यासत्तेर्भावादिति भावः । 
?R	रूपविशेषेति । महत्त्वसमानाधिकरणोद्भूतरूपवत्त्वं वा तादृशस्पर्शवत्त्वं वेत्यर्थः । तयोरवर्तमानत्वान्नोक्तदोष इत्यत आह सन्निकर्षार्थमिति । ततश्च किमित्यत आह सन्निकर्षस्येति । जन्मनीति शेषः । वर्तमानताया इति योज्यम् । वर्तमानातायाः सन्निकर्षजन्मन्यन्यथासिद्धौ सन्निकर्षजननोपक्षीणत्वे सति किं वर्तमानतयेत्यन्वयः । यथाकथञ्चिदपेक्षिता खल्वित्यत आह स चेदनपेक्षित इति । सन्निकर्षस्यानपेक्षायां युक्तमाह प्रत्यभिज्ञायामित्यादि । आवरणाभावोऽपीत्यस्य विषयसन्निधौ आवरणाभावो वा नयनविषयमध्ये तदभावो वा । आद्य आह कुड्य(ड्या)परभाग इति । नयनकुड्यमध्ये स्थितेत्यर्थः । द्वितीयं शङ्‌कते अथेति । अव्यवहितेति । अस्वच्छनिबिडद्रव्याव्यवहितेत्यर्थः । । क्षणभङ्गेति । बौद्धरीत्या प्रतिक्षणं भङ्गः । साङ्‌ख्यरीत्या प्रतिक्षणं परिणामश्चेति पक्षौ उपेत्येत्यर्थः । कदाचित्सरवैरिति । उत्पत्तिवेलायां सर्वैः । अनुत्पादशायां न केनापीत्यर्थः ।। द्रष्ठ्रिति । येनोपलभ्यते तं प्रति योग्यता नान्यं प्रतीत्येवं द्रष्ट्रभेदेन योग्यताभेद इत्यर्थः । तथाच नोक्तदोष इति भावः । प्रमितेति । करणत्वेन्द्रियत्वरूपप्रमाणावगतेत्यर्थः ।
?R	अस्माकमिति । सन्निकर्षवादिनामित्यर्थः ।। प्रमाणेति । करणत्वेन्द्रियत्वरूपप्रमाणविरुद्धो योग्यताशण्डनप्रस्तावोक्तैः अतीतानागतयोश्चाक्षुषतापत्तिरित्याद्यतिप्रसङ्गैः पराहत इत्यर्थः ।। तथात्व इति । प्राप्तिप्रतिबन्धकत्वाभावे काचादेः सूक्ष्माणां किञ्चिज्विरलपार्थिवावयवानां पुञ्जविशेषत्वं स्यात् । पार्थिवपदार्थानां किञ्चिद्विरलतया पुञ्जीभूतानां तत्परभागस्थपदार्थप्राप्त्यप्रतिबन्धकत्वस्य दर्शनात् । तथा चावयविद्रव्यरूपकार्यत्वभङ्गः इत्यर्थ इति भावः ।। जलानलेति । यथा घटस्थजलस्य बहिस्स्रवणं घटस्थपदार्थपचनायाधस्तनाग्नेर्घटान्तःप्रवेशनं इत्येवं रूपेण बहुरन्तर्गमनरूपव्यतिषङ्गभेदे घटस्थजलस्याधस्तनाग्निना तापेऽन्तप्रविष्टव्यतिषङ्गरूपव्यतिभेदे वाऽवयवपुञ्जत्वाभावेनावयविरूपकार्यद्रव्यत्वस्यैव भावादित्यर्थः । सान्तरग्रहणं च प्राप्तिपक्षे न संभवतीति प्रागुक्तदोषमुद्धरति सान्तरेति । सान्तर इति ग्रहणमिति । सव्यवधान इति ग्रहणं, दूरस्थ इति ग्रहणमिति यावत् । कुत एषा कल्पनेत्यतो अप्राप्तिपक्षे बाधकमाह अप्राप्तौ त्विति । कथं तर्हि प्राप्तिपक्षनिश्चय इत्यत आह सन्देहादपीति । क्वाचित्कसन्देहानुरोधादप्राप्ति कल्पयामो वाऽनेकत्र निश्चयानुरोधेन प्राप्तिं कल्पयामो वेति विषयनिश्चयस्यार्थसत्त्वावधारणात्मकत्वेन बहुस्थलीयत्वेन च महत्तमत्वात्तदनुरोधेनान्त्यपक्ष एवोपेयः सन्देहोपपादकं स्वयमेव निश्चयः कल्पयिष्यतीत्यर्थः ।। तेजस इति । सौरालोकादेरित्यर्थः । नयनरश्मीनामपि तेजस्त्वादिति भावः ।। प्रमाणसिद्धत्वादिति । करणत्वेन्द्रियत्वरूपप्रागुक्तप्रमाणाभ्यां अप्राप्तौ उक्तबाधकान्यथाऽनुपपत्त्या च सिद्धत्वादित्यर्थः । 
?R	प्रागुक्तपरानुमानं निराह अप्राप्यार्थप्रकाशकमिति  चेति । इन्द्रियमात्रे तेजोमात्रे वा क्वाप्यनुपलम्भेन साध्याप्रसिद्धेरिति भावः । पररीत्या चेदं दूषणं ध्येयम् । हेतोरनैकान्त्यं चाह अत्यासन्नेति ।। परस्यैवेति । योग्यतैव ग्रहणनियामिकेति वादिन इत्यर्थः । योग्यताया इति । उद्भूतरूपवत्त्वादिरूपाया इत्यर्थः । 
?R	कालातीतत्वादिति । शरीरे गच्छति तत्रत्यसर्वेन्द्रियाणां तेनैव सह गतेः सर्वानुभवसिद्धत्वात् बाधितत्वानैकातिकत्वे ध्येये ।। अनैकांतिकत्वादेवेति । त्वगिन्द्रियादौ इति योज्यम् ।। इत्यादीति । प्रागुक्तरीत्या पक्षत्रयदूषणानां अनिवारणादित्यर्थः ।। अथेति । इत्यभिप्राय इत्यन्वयः ।। तथा च प्रागुक्तदोष इति भावः ।। अतैजसानामिति । अल्पतेजोंशयुक्तानामित्यर्थः । तथा तैजसानींन्द्रियाणीति स्मृत्यविरोधः । पररीत्या वेयमुक्तिः ।. उन्मील्य निमीलनेपीति ।। बहिर्गतरश्मिसंबंधस्य तदापि सत्त्वादिति भावः ।। दीपेन समानेति । दीपालोकप्रसरानन्तरमाच्छादिते दीपे यथा नार्थप्रकाशः दीपावरोधोपघातचिकित्से च यथा न व्यर्थे तथेति भावः ।। बिशब्देनेति । निर्दोषाक्षोद्भवं ह्यत्रेति हिशब्देनेत्यर्थः । प्रत्यक्षसामान्यलक्षणम् । 
?R			?R?0	।।	इति प्रत्यक्षसामान्यलक्षणनिरूपणम्		।।
?R?0	?R?0तैजसात्तु विकुर्वाणादिन्द्रियाणि दशाभवन् इति द्वितीयस्कन्धे तैजसाहङ्‌कारकार्यत्वस्य, नित्यान्येतानि सौक्ष्म्येण हीन्द्रियाणि तु सर्वशः । तेषां भूतैरुपचयः सृष्टिकाले विधीयते इति भाष्योक्तस्मृत्या भूतकार्यत्वस्य चेन्द्रियाणामवगतेः तदनुरोधेनाह प्रकृतिशब्देनेति । प्रकृतिकार्यत्वात्प्रकृतिशब्देनाहङ्‌कारादेर्ग्रहणमिति भावः ।। अहङ्‌कारभूतांशैः, अहङ्‌कारस्य भूतानां चांशैरित्यर्थः ।। चेतिशब्दाविति । शुद्धं चैतन्यं चेतीत्यन्वयः तयोरिति भावः ।। द्रव्येन्द्रियेति । त्वक्चक्षुर्मनश्चेति त्रयं 
?Rद्रव्येन्द्रियम् । भावशब्दितधर्मभूतगन्धरसशब्दादिग्राहकेन्द्रियं भावेन्द्रियं तद्भेदादित्यर्थः । 
?R	कथं प्रमिततेत्यत आह तत्रेति ।। अनुपदमिति । शुद्धमित्यर्धेनेति भावः । नित्येति । नित्यत्वमाहङ्‌कारिकत्वं भौतिकत्वं चेत्यर्थः । सूक्ष्मेत्येकं वाक्यम् । तेषामित्यादित्वपरम् । अहङ्‌कृतेः सकाशात्स्थूलानीत्यर्थः । कपिलकाणादाद्युक्तिरेव मानमित्यत आह कपिलादीनामिति । वैशेषिकोक्तानुमानान्येव मानं भौतिकत्व इत्यतस्तान्यनूद्य निराह घ्राणमित्यादिना । मनस्यव्यभिचाराय सर्वत्र सत्यन्तोक्तिः । लालावदिति । दन्तान्तर्गतं जलं लाला तद्वदित्यर्थः ।। 
?R	सिद्धसाधनत्वमिति । प्रागुक्तस्मृत्येन्द्रियाणां पाञ्चभौतिकत्वोपगमादिति भावः ।. सर्वत्र पाञ्चभौतिकत्वेति । संज्ञामूर्तिक्लृप्तिस्तु त्रिवृत्कुर्वत उपदेशादि त्यत्रोक्तदिशेति भावः । 
?R	किं व्यक्तीति । तत्तदिन्द्रियसहकारिप्रतिनियतादृष्टव्यक्तिपुरस्कारेणेत्यर्थः ।। उपाधीति । अदृष्टत्वधर्मावच्छेदेनेत्यर्थः ।। तदिति । तादृशादष्टमिति वा अदृष्टव्यक्तावेकैकव्यञ्जकत्वं वा न निश्चितमित्यर्थः ।। इन्द्रियत्वेति । क्रोडीकारकैकधर्ममुखेनाव्यभिचारोक्तौ तादृशधर्ममुखेन प्राक् प्रयुक्तहेतूनां विशेषणासिद्धिप्रयुक्तासिद्धिः स्यादित्यर्थः । 
?R	पृथिवीत्वादीति । घ्राणं पार्थिवमित्यादेः पृथिवीत्वादिजातिमदित्याद्यर्थाभिधान इत्यर्थः ।। पृथिव्यादीति । पृथिवीजलतेजोवायुगतरूपरसगन्धस्पर्शादिव्यञ्जकसन्निकर्षेषु पृथिव्यादिकार्यत्ववत् इन्द्रियतत्क्रियादिकार्यत्वस्यापि सत्त्वेन पृथिव्यादिमात्रकार्यत्वरूपसाध्यस्याभावेपि हेतुसत्वाद्व्यभिचार इत्यर्थः । एतच्चेपलक्षणम् । अप्रसिद्धविशेषणता च ध्येया । कालादेरपि कार्यमात्रहेतुत्वात् । व्यभिचारप्रस्तावात्स एवोक्तः । पृथिव्यादिव्यञ्जकेत्येव वाच्ये रूपादीत्यप्युक्तिः हेतुसत्त्वलाभाय । तत्र पृथिव्यादिगन्धादीति वाच्ये रूपादीत्युक्तिः प्रसिद्धचक्षुस्तैजसप्रयोगानुरोधेनेत्याहुः । 
?R	ननु पृथिव्यीतरभूतादिकार्यत्वे सति पृथिवीकार्यत्वं पृथिवीमात्रकार्यत्वपदेन विवक्षितम्, अतो नोक्तदोष इत्यतोऽन्यत्र व्यभिचारमाह अपि चेति । 
?R	उद्देशोपपादनयोः व्युत्क्रमे बीजमाह प्रागिति । प्रसिद्धाप्रसिद्धयोः प्रसिद्धं पूर्वमिति प्रसिद्धतारतम्यानुरोधेनेत्यर्थः । आनन्दमय इत्यादिनाऽध्यायेने त्यत्रानन्दमयनये अभिहितयतिभङ्गसमाधानवदिहापि तत्सुज्ञानमिति पुनरिह नोक्तम् । कथमनेन प्रमितत्वोपपादनमित्यत आह अयमभिसन्धिरिति ।। उपपादयिष्यत इति । मनोबुद्द्यङ्गितां विष्णोः इत्यादिना पाशुपतनये । चतुर्थस्य द्वितीयपादे वाद्यन्तरोक्तमुक्तिस्वरूपखण्डनानन्तरं स्वाभिमतमुक्तिस्वभावोक्तिप्रस्तावे चेति भावः ।। निर्गुणत्वादिश्रुतीति । साक्षी चेता केवलो निर्गुणश्चे ति । यो गुणैस्सर्वतो हीनः सर्वदोषविवर्जितः इत्यादयो हरौ । रमायां तु कामादितरत्रे त्यादौ भाष्योक्तनित्यमुक्तत्वश्रुत्यादयः । मुक्तेषु चिन्मात्राणीन्द्रियाण्याहुर्मुक्तानामि त्यादयः । न वर्तते यत्र रजस्तमस्तयोः सत्त्वं च मिश्रमित्यादिस्मृतिस्तद्विरोध इत्यर्थः ।। अक्षप्रापकप्रमाणेति । श्यामावदाताः शतपत्रलोचना इत्यादिप्रमाणेत्यर्थः ।। उक्तेति । प्राकृतं शुद्धचैतन्यमि त्युक्ताक्षेत्यर्थः । ईशादित्रितयोक्तेः कृत्यमाह परैरिति ।। किं वादान्तरेणेति । शुद्धमक्षं तयोरस्तीति प्रस्तुतवाचं विना लीलाविग्रहो नास्तीति समर्थनपरवादान्तरेण किमिति भावेन विप्रतिपन्नेशरमास्थलं त्यक्त्वा मुक्तरूपस्थलान्तरमुपात्तम् । तत्र परैर्लीलाविग्रहानङ्गीकारादिति भावः । तर्हि मुक्तेष्वित्युक्त्यैवालमित्यत आह स्वमत इति । भावं जैमिनिर्विकल्पिताम्नानात् इत्यत्र चतुर्थे वक्ष्यमाणदिशा कदाचिल्लीलाविग्रहस्वीकारेण तदेन्द्रियवत्त्वस्याविप्रतिपन्नत्वेऽपि तादृशदेहानुपादानदशायामपीन्द्रियमस्तीत्युपपादनायासेन किमित्यतः तदनुपपाद्य, कदाचिल्लीलाविग्रहवत्त्वं नेति सिद्धन्तिनाङ्गीकृतेशरमारूपस्थलान्तरं स्वमताभिप्रायेणोपात्तमित्यर्थः । 
?R	कालादिभेदेनेति । एकदाविरोधात्कालदेशभेदेनेष्यत इत्यर्थः । मध्यमानां मिश्रज्ञानत्वेन तदभिव्यंजकस्य तथात्वात्प्राकृतेन्द्रियाणां द्विविधज्ञानहेतुत्वादिति भावः ।। सदोषत्वमेवेति ।तेषां ज्ञानस्य धर्म्यंशे यथार्थत्वेपि तद्गतसत्यत्वपरतंत्रत्वादिषु धर्मेषु केवलं मिथ्याज्ञानत्वेन तद्व्यञ्जकेन्द्रियस्य सदोषत्वनियमादिति भावः ।। आगममिति । सात्विकराजसतामसबुद्धिस्वरूपकीर्तनपरचरमाध्यायगीतादिवाक्यरूपमागतम् ।। कार्यलिङ्गकमिति । तत्त्वज्ञानमिश्रज्ञानमिथ्याज्ञानरूपकार्यलिङ्गकमित्यर्थः । 
?R	उक्तानुपपत्तेरिति । प्राकृतैर्युक्तमित्यत्र संसारेपि सम्यग्ज्ञाननियमापत्तेरित्युक्तानुपत्तेरित्यर्थः । सुखदुःखादिविषयमिति हेतुगर्भं इन्द्रियस्य शुद्धत्वसाधनमितिभावेनावतारयति कुत इति । अस्फुटत्वादाह अयमर्थ इति । 
?R	प्राकृतेनापीति । तार्किकरीत्या मनसापीत्यर्थः ।। शुद्धस्येति । मिथ्याज्ञानस्वभावानामपि स्वरूपज्ञानं सुखदुःखादिगतसत्यत्वेशाधीनत्वादिप्रकारेष्वयथार्थं सदपि सुखदुःखत्वादिना सुखदुःखादिविषये यथार्थमेवेति तदंशे तदभिव्यंजकं स्वरूपेन्द्रियं निर्दोषमेवेति त्रिविधजीवसाधारण्येन शुद्धस्यैवेत्युक्तम्  । न च केषुचित्प्रकारेषु सदोषं चेति 
?Rसर्वत्रापि तथात्वनियमः । धर्म्यंशे तद्गतेदंत्वाद्यंशेपि तथात्वापत्तेरिति । अनेन किं मानमुक्तमित्यत आह एतदुक्तमिति ।। प्रत्यक्षत्वमुक्तमिति । मिथ्यात्वमपि बंधस्य न प्रत्यक्षविरोधतः इत्यादिना जिज्ञासानये कालो हि साक्षिप्रत्यक्षः इत्यादिनाऽऽनुमानिकपादेचोक्तमित्यर्थः अयमिति । सुखदुःखादिविषयमित्यादिना कृत इत्यर्थः । ननु प्राक् चैतन्यरूपज्ञानाख्यसाक्षिणः प्रत्यक्षत्वमुक्तम् । स्वरूपेन्द्रियसाधनेन तत्कथं प्रकटितमित्यत आह सुखादिति । इति विभावयितुमिति पूर्वेणान्वयः। श्रोत्रं चक्षुरित्यादिगीतावाक्यं । अधिष्टायेत्यस्य विषयानुपसेवते इति चतुर्थपादस्थक्रिययान्यवः । अयमिति यच्चाप्युत्क्रमतीश्वर इति पूर्वप्रकृतेश्वरः परामृश्यते । 
?R	एकादशत्वेति । इन्द्रियाणि दशैकं चे ति त्रयोदशगीतादावुक्तैगादशत्वेत्यर्थः । एतेन द्वादशत्वविरोधोऽपि प्रत्युक्तः । क्वचिदेकादशत्वादीत्यपि पाठः । ननु तथापि सप्त प्राणाः प्रभवन्ति सप्तगतेर्विशेषितत्वाच्चे त्यादिश्रुतिसूत्राद्युक्तसप्तत्वविरोध इत्यत आह बुद्धेरपीति ।। आकाशेति । अव्याकृताकाशात्मकस्येत्यर्थः ।। भूताकाशेति । तेषां भूतैरुपचयः सृष्टिकाले विधीयत इत्यादेरिति भावः । सार्वत्रिकेति । अव्याकृताकाशस्य भिन्नांशशून्यतया तार्किकाभ्युपगताखण्डाकाशप्रायतया सर्वस्यैव श्रोत्रत्वापत्तेः सर्वदेशोत्पन्नशब्दोपलब्धिप्रसङ्ग इत्यर्थः ।। तत्तदिति । चक्षिरादिगोलकावच्छिन्नस्येत्यर्थः ।। तदिति । पार्थिवत्वादिसिद्धिरित्यर्थः ।। मनसीति । महेश्वरेष्टौ मनसस्तथैवे त्युक्त्या सामान्यगुणपञ्चकात्परत्वापरत्ववेगरूपविशेषगुणत्रयादन्यस्य तत्रानङ्गीकारादिति भावः । स्पर्शन इति । तस्यानुष्णाशीतस्पर्शवत्त्वोपगमादिति भावः । आगमादिति । रसमात्राद्विकुर्वाणादंभसो दैवचोदितात् । गन्धमात्रमभूत्तस्मात्पृथ्वी घ्राणस्तु गन्धगः इत्यादिरूपात्तृतीयस्कन्धस्थसप्तविंशाध्यायगतवाक्यलक्षणादागमादित्यर्थः । अत्र तस्मात्पृथ्वीत्यस्य गन्धमात्रात्पृथिवी जातेत्यर्थः । घ्राणस्तु गन्धग इत्यस्य गन्धग्राहको घ्राणस्तु पृथ्व्या अभूदित्यध्याहारेणार्थं वर्णयन्ति । तथा वायोश्च स्पर्शतन्मात्राद्रूपं दैवेरितादभूत् । समुत्थितं ततस्तेजश्चक्षूरूपोपलम्भनमि त्यादिरूपेष्वपि वाक्येष्वर्थो ध्येयः ।। तत एवेति । तामसात्तु विकुर्वाणाद्भगवद्वीर्यचोदतात् । शब्दमात्रमभूत्तस्मान्नभः श्रोत्रं तु शब्दगम् । इति तत्रत्यागमवाक्याभागस्य महत्ताद्विकुर्वाणाद्भगवद्वीर्यचोदितात् । क्रियाशक्तिरहङ्‌कारस्त्रिविधः समपद्यत । वैकारिकस्तैजसश्च तामसश्च इति पूर्वत्राहङ्‌कारभेदत्वोक्तेरिति भावः । 
?R	प्रमाणाभावादिति । हैतुकेन हेतोरेव मानत्वेन वाच्यत्वात्तस्य चेहाभावादिति भावः । तेन नित्यं मनोऽनादित्वान्न ह्यमनाः पुमांस्तिष्टती त्यविरोधः । यद्वा । कौटस्थ्यरूपेण मनोऽनादित्वं मन्वानस्योत्तरं प्रमाणाभावादिति । स्पर्शरहितद्रव्यत्वनिरवयवत्वादिरेव मानमित्याशंक्य निराह स्पर्शेति ।। तमसीति । न्यायमते तस्यालोकाङावरूपत्वेपि सिद्धान्ते द्रव्यत्वदिति भावः ।। सिद्धसाधनत्वादिति । सूक्ष्मरूपेणानादिनित्यत्वस्य तत्प्राक् श्रुतेश्चे त्यत्र द्वितीयांत्यपादे वक्ष्यमाणत्वादिति भावः ।. आगमेति । एतस्माज्जायते प्राणो मनस्सर्वेन्द्रियाणि च इत्यादिश्रुत्या । क्रियाशक्तिरहंकारस्त्रिविधस्समपद्यत । वैकारिकस्तैजसश्च तामसश्च यतो भवः । मनस्श्चेन्द्रियाणां च भूतानां महतामपि इत्यादि भागवताद्यागमविरोधादित्यर्थः ।। प्रत्यक्षनिरूपणं ।। छ  ।।
?R	क्रमप्राप्तमिति । अनुप्रमाणमेतानि ह्यक्षयुक्तिवचांस्यत इत्यत्र निर्दिष्टेष्वक्षानन्तरं प्राप्तमित्यर्थः ।। केवलमित्यादि । अनुमितिरूपं तत्करणरूपं चेत्यर्थः । धर्मिणं प्राङ्निर्दिश्य पश्चाद्धार्मा वाच्या इति भावेनोक्तं इति लक्षयमिति । लक्षणमिति । बहुश इति । युक्तोऽयुक्तश्च यद्यर्थ इत्यादिना ग्रनेथेनेतियोज्यम् ।। विपरीत इति । शब्दक्रमादर्थक्रमो बलीयानिति भावः । केवलानुप्रमाणरूपानुमानलक्षणपरत्वं व्यञ्जयन्नुक्तेत्येतदवतारयति नन्विति ।। भावसाधन इति । भावो धात्वर्थ एव साधनं निमित्तं प्रत्ययोत्पत्तौ यस्य शब्दस्य स भावसाधन इत्यर्थः । अनुपूर्वात् माङ्मान इत्यस्मात् ङञर्थे कविधानमिति भावार्थके कप्रत्यये आतो लोपे टाप्रत्यये रूपमिति भावः ।। योजनं युक्तिरिति । युजिर्योग इति अस्मात् क्तिन्नबादादिभ्य इति भावे क्तिन्प्रत्यय इति भावः ।। साधनेति । अनुमितिकरणप्रामाण्यपक्षेपीत्यर्थः ।। युज्यतेऽनयेति । स्त्रियां क्तिन् इति क्तिन्प्रत्ययः ।। युक्तिशब्दोपीति । यथार्थज्ञानमाहेत्यन्वयः अत्रापीति । न केवलं प्रत्यक्षलक्षमो इत्यपेरर्थः । 		
?R	अन्यत्रेति । प्रमाणलक्षणे तर्कोऽदुष्टस्तथाऽनुमेति तत्त्वनिर्णये चेत्यर्थः ।। न (तत्) कर्तव्यमिति । अन्यत्रेत्यनुषज्यते । अंतर्गतनिर्दोषत्वमिति बहुव्रीहिः । शब्दानाममुख्यार्थोपस्थापकत्वव्यवच्छेदाय विशेषणोक्तिं दृष्टान्तेन व्यनक्ति अनैकांतिको हेतुरिति यथेति । समीचीनो हेतुरिति यथेत्येतावत एव प्रकृतोपयोगेपि शेषोक्तिः यथा मुख्यार्थधीव्यवच्छेदाय विशेषणोक्तिः तद्वदमुख्यार्थव्यवच्छेदाय विशेषणोक्तिः समीचीनो हेतुरित्यादाविव युज्यत इति वक्तिमिति ध्येयम् । यद्वा युक्तिशब्देन मुख्यार्थस्यैवादौ धीरित्येतद्विवरणायानैकांतिको हेतुरित्यस्योक्तिः । अन्यथा तत्र विशेषणोक्तिर्न स्यादिति भावः ।। इदमिति । 
?Rअनुमा युक्तिरिति पदद्वयं,पर्यायेण क्रमेणेति वा, पर्यायं सदिति वा, युक्तिरित्येतदनुमेत्यस्य, अनुमेत्येतद्युक्तिरित्यस्य, लक्षणं न भवति । किंतु कर्मव्यत्पत्त्या युक्तिशब्दः संबन्धमानवाची । तथाच युक्तिः केनचित्साध्यत्वादिनाऽभिमतेन संबंध्यमानं यत्तदनुमोच्यत इति योज्यमित्यर्थः ।। विरुद्धानध्यवसितेति । तयोः सपक्षावृत्तित्वेन साध्यसंबंधाभावादिति भावः ।। अनैकांतिकस्येति । साधारणानैकांतिकस्येत्यर्थः । असाधारणस्यानध्यवसितपदेनोक्तत्वात् किमनेनोक्तमित्यतः निर्दोषोपपत्तिरनुमेत्यत्र निर्दोषपदेन साहचर्यनियममनदनुमेति वा व्याप्यमनुमेति वा अभिप्रेतं मिथ्यात्वानुमानखंडने च लिङ्गं हेतुरिति लिङ्गपदं प्रयुक्तम् , तर्कोऽदुष्टस्तथानुमे त्रानुमापदं प्रयुक्तं तथाचैतेषां भिन्नभिन्नार्थत्वाद्विरोध इति न शंक्यम् । किं त्वेकार्थत्वमेवोक्तं भवतीत्याह तदनेनेति । साहित्यनियमवदिति । व्याप्यमितीत्येवंरूपेणेतिशब्दस्य प्रत्येकं संबंधः । साहित्यं च यथासंभवं ध्येयम् । 
?R	तादात्म्यतदुत्पत्ती इति । तादात्म्यमभेदः तदुत्पत्ति कार्यकारणभावः । आद्यं यथा । अयं वृक्षः चूतत्वादित्यत्यादि । द्वितीयमग्रे व्यक्तीकरिष्यामः ।। अस्येदमिति । अस्येदं कार्यं अस्येदं कारणं अस्येदं संबन्धि अस्येदमेकार्थसमवायि अस्येदं विरोधि चेति कार्यत्वकारणत्वादिरूपान् अनुमेयप्रयोजकसंबन्धानाहुरित्यर्थः । संबन्धिपदेन संयोगिसमवायिनोर्ग्रहः । तत्राद्यं धूमादग्नेरनुमानम् ।  विशिष्टमेधोन्नत्यादिना वृष्ट्यादेर्द्वितीयम् । शीतोष्णादिपदार्थसंयोगिना देहेन तत्र स्पर्शनेन्द्रियस्य तृतीयम् । ऊष्मणा तेजस्समवायिना तेजश्चतुर्थम् । रसेन रूपस्य पञ्चमम् । वृष्ट्यजनने तद्विरोधिनो वायुमेघसंबन्धादेरिति षष्टम् । मात्रेति । तत्तद्वस्तुस्वभावः । पद्म विकासादिना सूर्योदयादेरनुमानम् । निमित्तं कार्यकारणभावः । सहचारिणो रूपरसादयः । निमित्तादिचत्वारि प्राक् प्रदर्शितानि ।। स्वस्वामीति । स्वं वित्तभृत्यादि । तेन स्वामिनः । स्वामिन वास्वस्यानुमानम् । अवस्थाविशेषयुक्तमार्जारेण तत्समीपेऽन्तर्हितमूषकानुमानमित्यादि द्रष्टव्यम् । तत्सर्वं वादित्रयोक्तं परिगणनत्रयमपीत्यर्थः ।। एतच्चोपपादयिष्याम इति । व्याप्तिरेव तु सा स्मृते त्युत्तरवाक्यव्याख्यावसरेऽविनाबावरूपव्याप्तेरेव प्रयोजकत्वेन परोक्तपञ्चरूपाणां अव्यापकत्वोक्तिसाम्येन परस्पराव्याप्त्याऽप्रयोजकत्वादित्युपपादयिष्याम इति भावः । अन्ये तु भक्तिपादे रोहिण्युदयादेर्लिङ्गिभावोक्त्योपपादयिष्यामः । तत्र तादात्म्यादेरभाव इत्याहुः । अपरे तु अर्थापत्त्युपमाऽभावा अनुमान्तर्गताः क्वचिदि ति, प्रारम्भाद्याश्च युक्तयः । आगमार्थावसित्यर्था नियतव्याप्तयोऽखिला इति, परिशेषो मिथः सिद्धिचक्रकस्वाश्रयादय इत्यादिना चार्थापत्त्यादेरुपक्रमादेरत्माश्रयादेश्चानुमानत्वोपादयिष्याम इत्यर्थः । तत्रोक्तपरिगणनस्याव्याप्त्यापत्तेरित्याहुः । 
?R	व्याप्तिपदं कर्मणिव्युत्पन्नमित्युपेत्यार्थमाह विशेषेणाप्यत इति । साध्येन हि साधनं नियमेनाऽऽप्यत इति व्याप्तिपदं व्याप्यपरमिति फलितार्थमाह अव्यभिचरितेति । गौणतां व्यनक्ति व्याप्तिरेवानुमानाङ्गमिति । उपपादयिष्यत इति । भक्तिपादे रोहिण्युदय आसन्नः कृत्तिकाभ्युदिता यत इत्यादाविति भावः । ज्ञातसंबन्धनियमस्येति । पुरुषस्येति विशेष्यं बोध्यम् ।। एकदेशस्येति । धूमाद्युपेतपर्वताद्येकदेशस्येत्यर्थः ।। एकदेशान्तर इति । वह्न्यादिविशिष्टैकदेशान्तर इत्यर्थः । ज्ञातसंबन्धस्य पुंसो लिङ्गविशिष्टधर्म्येकदर्शनात् लिङ्गिविशिष्टधर्म्येकदेशे बुद्धिरनुमानमि ति तर्कपादेशाबरभाष्याद्युक्तेः ।. एकदेशतानियमस्येति । एकाधिकरणतानयमस्येत्यर्थः ।
?R	अनुमेयेन सिसाधयिषता साध्येन । तदन्विते अनुमेयेनान्विते सपक्ष इत्यर्थः ।। तदिति । तस्यानुमेयस्यानुमेयनिष्टासाधारणधर्माक्रान्तस्याभावो यस्मिन्निति व्युत्पत्त्या विपक्ष इत्यर्थः । शङ्‌कते व्याप्तिपक्षधर्मतेति ।। व्याप्तिरेवेतीति । अत्रानुमानशब्दः तदङ्गपर इत्युक्तमेवेति भावः । 
?R	का व्याप्तिरित्यत आह अविनाभाव इति । येन विना यस्यासत्वं तेन तस्य व्याप्तिरित्यर्थः । यद्देशकालसंबद्धस्य यस्य यद्देशकालसंबद्देन येन विनाऽनुपपत्तिः असंभव इति यावत् तस्य तेन व्याप्तिरिति फलितार्थः । तथैव तर्कताण्डवोक्तेः । एवकारव्यावर्त्यमवतारिकायामुक्तं मत्वा तुशब्दव्यावर्त्यमाह सा द्विविधेत्यादिना । सुभाषितमित्युपहासः । कुत इत्यत आह अन्यगतयेति । धूमगतव्याप्त्या पाषाणादेरपि वह्निसाधकत्वप्रसङ्गादित्यर्थः । व्याप्यव्यापकभावापन्नौ प्रतियोग्यनुयौगिनौ  
?Rतयोः साद्यसाधनभावः इत्युक्तौ न दोष इति शङ्‌कते यदभावयोरिति । व्यतिरेकसहचारेणान्वयव्याप्तिर्निश्चीयत इति भावेन शङ्‌कते यदभाव इति ।। द्वितीयस्त्विति । अग्न्यभावेन धूमाभावसाधनेपयुक्तपक्षस्तवित्यर्थः ।
?R	एतेनेति । व्याप्तिद्वैविध्यव्यवच्छेदकतुशब्देनेत्यर्थः । अतिप्रसङ्गित्वादिति । धूमनिष्टाद्रेन्धनप्रभवत्वकरीषजन्यत्वमशकनिवर्तकत्वादेरपि व्युत्पादनप्रसङ्गः स्यादिति भावः । अत्यन्तासतोरिति । विभोर्गगनादेरपि न व्यतिरेकः । किन्तु सर्वत्र स्थितिरेव । तथैव वैशेषिकनये वक्ष्यामाणत्वादिति भावः ।. अयमत्र प्रयोगक्रम इति । एतेन युक्तिगगागमगा तथा इत्यत्र युक्तीनां व्याप्तिं स्पष्टयिष्याम इत्युक्तमत्र स्पष्टीकृतं ध्येयम् । 
?R	व्याप्तिरेव तु सेत्यस्य प्राथमिकार्थेऽनुपपत्तिमाशंक्य समाधत्ते स्यादेतदित्यादिना ।। व्याप्यशब्दः संबन्धिशब्दः इत्युक्तम् । के पुनः संबन्धिनो धर्माः के च आह द्विविधा हीति । यद्वा व्याप्यमिति साहित्यनियमवदिति नियतसंबन्धवदिति चार्थः प्रागुक्तः । तत्र संबन्धवत्पदस्य नियतेत्यत्र परस्परसंबन्धनैयत्यं वान्यतरसंबन्धनैयत्यं वेति विवक्षितद्विविधनैयत्यवाचिनियतपदस्य लक्ष्यं व्यावर्त्यं व्यक्तीकर्तुं आह द्विविधा हीति ।। कृतकत्वनित्यत्वे इति । कृतकत्वं भावकार्यसाधारणमेवात्र विवक्षणीयम् । अतो न ध्वंसे समावेशः शङ्‌क्यः । अत एव स्वातन्त्र्येत्यादिधर्मान्तरोक्तिः । एते च संबन्धवत्पदव्यावर्त्याः ।। भूतत्वमूर्तत्वे इति । भूतत्वं हित्वाऽकाशे वर्तते मूर्तत्वं । मूर्तत्वं च भूतत्वं विना मनसि वर्तते । द्वयमपि पृथिव्यादिचतुष्टये समाविष्टमिति भावः । एतच्च न्यायमतेन ज्ञेयम् । सिद्धान्ते आकाशस्यापि मूर्तत्वान्मनसि भूतांशोपचितत्वेन भूतत्वात् । अत एव पुरुषत्वेति धर्मान्तरोक्तिः । एते च द्विरूपनैयत्यवाचिनियतपदव्यवच्छेद्या इति भावः ।। परापरेति । व्याप्यव्यापकभावेनावस्थिता इत्यर्थः । न्यायमतेनाह यथा सत्त्वेति । सत्ताजातिद्रव्यत्वजाती इत्यर्थः । स्वमतेनाह धूमवत्तेति । एते चान्योन्यसंबन्धनैयत्यवाचिनियतपदव्यवच्छेद्या अन्यतरसंबन्धनैयत्यवाचीत्यस्य लक्ष्यभूताः । उक्तधर्मेषु संबन्धवत्पदस्य नियतपदस्य च व्यवच्छेद्यान्व्यनक्ति तत्राद्यानामित्यादिना । नन्वेतावता विरुद्धानैकान्तिकयोर्निरासेऽपि बाधप्रतिपक्षरूपहेतुदोषनिरासो न प्राप्त एवेति चेन्न । तयोः प्रतिज्ञादोषत्वेनाहेतुदोषत्वात् । ननु तथाप्यसिद्धिरव्याप्तिरित्युक्तहेतुदोषद्वयमध्येऽव्याप्तिवारणेपि नासिद्धिव्यवच्छेदः । अतः समुचितदेशस्थत्वे सति व्याप्यमनुमेति वाच्यमित्याद्यभिप्रेत्याह इति संक्षेप इति ।   
 
 ?R	विशेषणाप्यत इति व्यत्पत्तिमुपेत्याह प्रमितमेव व्याप्यमनुमेति ।। तुशब्दार्थं एवेति । स्मृता प्रमिता व्याप्तिरेव नियतसंबन्ध एवानुमानाङ्गमित्युपेत्याह व्याप्यस्वरूपेत्यादि ।। गृहीतास्मृतेति । पीतप्रतिबद्दवत्सेत्यादिवत् । गृहीताऽस्मृता व्याप्तिर्यस्येति पूर्वकालैकेति समासः ।. स्मृतेतीति । नेदानीं प्रमितिपरं स्मृतिपदमिति भावः । निष्कर्षमाह तथा चेति । 
?R	व्याप्यज्ञानं वह्निव्याप्योऽयमिति वा वह्निव्याप्यत्ववानयमित्येवंरूपं वा ज्ञानमित्येतदभिप्रायकत्वस्य वयन्त्वित्यादिना विवरिष्यन् तार्किकोक्तं तावदाह लिङ्गेति ।। अनुसन्धानेति । पूर्वं विशेषेण विना ज्ञातस्य प्रागवगतविशेषणयुक्तत्वेन पुनर्ज्ञानमनुसन्धानं तद्रूपमित्यर्थः ।। यज्ज्ञानमिति । धूमस्येत्यनुषङ्गः ।। अन्य इति । प्राभाकरो न मन्यत इत्यर्थः ।। स इति । प्राभाकरः स्थूलबुद्धिरिति आद्यस्तार्किक आहेत्यर्थः ।। विशकलिते इति । धूमो वह्निव्याप्योऽयं च धूमवानित्येवं रूपान्योन्यविषयाविषयके ज्ञाने भावयत उत्पादयतोनुसन्दधतो वा पुंसः अनुमितिर्वा भवतीत्यर्थः । अनुमितिं इति पाधे भावयतो जनयतोऽनुमितिमित्यर्थः ।। परस्परवार्तेति । अन्योन्यविषयाविषयकयोरित्यर्थः ।। सङ्‌कलिते । अन्योन्यविषयविषयके ।। सङ्‌कलयति । व्याप्तिपक्षधर्मतयोरेकवस्तुनिष्टां संपादयतीत्यर्थः ।। वृत्त्या हीति । ज्ञानेनेत्यर्थः । तदेव तृतीयं ज्ञानमेव । किं पूर्वज्ञानद्वयेनेत्यर्थः ।। पूर्वेणेति । व्याप्तिस्मृतिसहितेन पक्षीयलिङ्गदर्शनेन विनेत्यर्थः । तार्किकमुखेन प्राभाकरमतं निरस्य त्नमतप्रक्रियामपि क्वाचित्कीमुपेत्य सार्वत्रिकत्वनियमखण्डनेन निरस्यति वयं त्वित्यादिना ।। उक्त इति । तार्किकोक्ततृतीयज्ञानप्रक्रियाप्रकारोऽस्त्वित्यर्थः । वचनेन आप्तवचनेन । अदृष्टादिना हेत्वन्तरेणेत्यर्थः । आवरस्ति आविर्भवति । प्रतिसन्धानात्मकं वह्निव्याप्यधूमवानयमित्येवंरूपम् ।
?R	इत्युक्तमिति । व्याप्तिः प्रत्यक्षगा यस्या यक्तिगागमगा तथा इत्यत्रोक्तमित्यर्थः ।। वक्ष्याम इति । प्रत्यक्षमागमो वापि भवेद्यत्र नियामक इत्यादिव्याख्यावसरे वैशेषिकनये वक्ष्याम इत्यर्थः । 
?R	व्याप्तिस्मृतिमदिति । व्याप्तिस्मृतिसहितं लिंगदर्शनमित्यर्थः ।। सामर्थ्येति । व्याप्तिः समुचितदेशवृत्तित्वं चेति द्वयं सामर्थ्यम् । उक्तेत्यस्योत्तरेणान्वय इत्युपेत्योक्ता व्याप्तिरेवेत्यस्य व्याप्त्युक्तिरेवेत्यर्थ उक्तः । अनुमेत्यस्य परोपदेस इति । वक्ष्यमाणत्वादिति । लिंगोक्तावपि चैवं स्यादि त्यत्रैवाग्रे वक्ष्यमाणत्वादित्यर्थः ।
?R	यदेति श्रवणादाह तदेतीति । अत्रेत्यनन्तरं शेषमाह अत्र वक्तव्यमिति । वक्तव्ये इति पाठे तस्यैवार्थः । अनुयुज्यते । पृच्छ्यते । 
?R	व्याप्त्यनुसारेणेति । समानासमानदेशकालादिघटितत्तत्तद्वस्तुनिष्टव्याप्त्यनुरोधेनेत्यर्थः ।। यावतेति । यस्मादित्यर्थे निपातोयम् । व्याप्त्यादिविशिष्टस्थलधर्मतया चोपेततयेत्यर्थः ।। अत एवेति । उक्तदिशा भिन्नार्थत्वादेवेत्यर्थः ।। कृतीति । कृतकृत्य इत्यर्थः ।। समर्थितत्वादिति । एतदुक्तं भवतीत्यादिपूर्वग्रन्थे । 
?R	किन्तु ज्ञातचरमिति । लिङ्गमित्यनुषज्यते ।। स्मर्यमाणतयेति । उपयुज्यत इत्यन्वेति लिङ्गतयेति । पक्षधर्मतोपेततयेत्यर्थः । विदितलिङ्गस्वरूपपक्षधर्मतमिति बहुव्रीहिः । पुरुषं प्रतीत्यर्थः ।। लिङ्गतयानुसन्धायाकत्वेनेति । व्याप्तिपक्षधर्मतावत्त्वेन ज्ञानजनकत्वेन परामर्शजनकत्वेनेति यावत् ।। उक्तस्य सर्वस्येति । न हि पक्षधर्मतोपेतमित्यादिनोक्तस्य सर्वस्येत्यर्थः । हेत्वादिकमित्यादिपदेनोपनयः ।। इति चेति । शेष इत्यनुषङ्गः । अत्रेत्यनुवादः । व्याप्तिवचन इति व्याख्या । अत्रेत्यस्यार्थान्तरमाह हेत्वादाविति चेति । निमित्तसप्तमीति । 
?R	ततश्चेत्यस्य इति योजनेन्यन्वयः ।। अनुसन्धानेति । परामर्शेत्यर्थः । अत्रेत्यस्य व्याप्तिवचनपरस्य निमित्तसप्तमीत्वे लब्धार्थोक्तिः व्याप्तिवचनेनैवेति । स्मर्तुरित्यस्यार्थः तत्स्मरणवत इति । हेत्वादिपरस्यात्रेत्यस्यार्थो हेत्वादिनेति । आदिपदेनोपनयग्रहः ।। तत्स्मारकत्वादिनैवेति ।। सामर्थ्यस्मारकत्वलिङ्गतानुसन्धायकत्वेनेत्यर्थः ।। सादृश्यसंबन्धादिकमिति । यथा यमलादावन्यतरदृष्ट्या तत्सदृशान्यतरस्मृतिहेतुसंस्कारोद्बोधः , हस्तिहस्तिपयोरन्यतरदृष्ट्या तत्संबन्धेनान्यतरस्मृतिहेतुसंस्कारोद्बोधः, शब्दैकदेशोक्त्या समग्रशब्दार्थस्मृतिबीजोद्बोधः, तथोहापि सद्हेतुसादृश्यसंबन्धादिकमेव किंचिदेष्टव्यमित्यर्थः । 
?R	हेतूपनयवैयर्थ्योक्तिपरतया व्याख्यातं पूर्वमिदानीं पंचावयवनियतिनिरासपरतया व्याचष्टे यद्वेति । स्मारकादिमात्रमित्यादिपदेनानुसंधानजिज्ञासयोर्ग्रहः । त्रिपंचावयवामेवे त्यादिना अग्रे नियमपक्षस्य निरस्यत्वात् कथंचिदित्युक्तम् । निमित्तसप्तम्यन्तं व्याप्तिवचनपरमत्रेतिपदमित्युपेत्याह अत्र व्याप्तिवचने सत्येवेति । अत्रेत्यस्यार्थान्तरं अत्र व्याप्तिवचनातिरिक्ते शब्द इति । फलितमाह नासावित्यादि ।। पदैकदेशादितोपीति । अपिपदात् किमुत व्याप्तिवचनेनेति सूचयति । प्रयोग इति दृश्यत इत्यनुषङ्गः । प्रवृत्तिसामर्थ्यादर्थवत्प्रमाणम् । आम्नायस्य क्रियार्थत्वादानर्थक्यमतदर्थानां । 
?Rईक्षतेर्नाशब्दं इत्यादौ महावाक्यैकदेशप्रयोगः शास्त्रेपि दृश्यत इत्यर्थः । शङ्‌कते तत्रेति । अनुसरणं पदार्थस्मरणानुकूलसमग्रपदाद्यनुसन्धानानुस्मरणमित्यर्थः । इत्युक्तमिति । यद्वेत्यादिपूर्वग्रन्थे । तथा च लोके शास्त्रे च संव्यवहारसिद्धस्य प्रतिवादिवाक्येत्यमुस्मरणं कार्यमेवेति भावः ।। अन्यथेति । पंचावयवरूपक्लृप्तमहावाक्यपरिमाणाबावमात्रेण प्रतिवादिवाक्ये सांव्यवहारिकस्याप्यननुस्मरण इत्यर्थः ।। उपपादितत्वादिति । व्याप्तिरेव तु सा स्मृतेत्यस्य तृतीयव्याख्यानावतारिकायामिति भावः । नन्वेवं प्रतिवाद्युक्तवाक्ये न्यूनरूपनिग्रहस्थानोद्भावनायोगः । तथा च तस्य परिगणनमेवायुक्तमुद्भवानस्थलाभावादित्याशङ्‌क्य निराह प्रतिवादिन्यपीति । ननु तत्त्वाप्रतिपत्तिलिङ्गस्यैव निग्रहस्थानत्वात्तत्वा(त्रा)प्रतिपत्त्याऽयं न वक्तीत्यनिर्णयेन संदेहान्न न्यूनोद्भावनमित्यतः समः समाधिरित्याह किमिति । अप्रतिपन्नत्वादिना अज्ञानविपरीतज्ञानादिनेत्यर्थः ।
?R	प्रकारान्तरेण पञ्चावयवा उपयोगमाशङ्‌क्य तन्निरासकतया मूलमवतारयति अपर आहेति ।। विरुद्धेत्यादि । साध्याभावमात्रसंबन्ध-साध्यतदभावोभयसंबन्धाभाव-साध्यतदभावोभयसंबन्धरूपाणां विरुद्धत्वादीनां त्रयाणां,साध्येनैव संबद्धो हेतुरित्यर्थपरोदाहरणेन निरासप्रतीतेरिति भावः । विधूतविवादेति प्रतिपत्तेर्विशेषणम् । मूले चशब्दोऽप्यर्थ इति भावेनोक्तं पञ्चावयवोक्तावपीति ।। आ कथापरिसमाप्तेरिति । आ कडारादेका संज्ञेत्यादाविवासमासादिनाऽयं निर्देशः । तेनाऽऽकथापरिसमाप्तीति स्यादिति नाशङ्‌क्यम् । उक्तं ह्याद्याध्यायान्त्यपादे मञ्जर्यां आङ्मर्यादाभिविध्योरिति समासस्य विकल्पितत्वादा कडारादिति निर्देशः । समासे सत्याकडारम् इति स्यादि ति । 
?R	उदाहरणादिष्विति वक्तव्यं कथं दृष्टान्तादिष्वित्युक्तिरित्यत आह उदाहरणार्थमिति । यो धूमवानसावग्निमान्यथा महानस इति वाक्यस्य योऽर्थः स सर्वोपि ग्राह्य इत्यर्थः । एवमित्यनुवादः यथा प्रतिज्ञार्थं इति व्याख्या । साधनमित्यनुवादेन शेषमाह वक्तव्यमिति शेष इति । एवंपदप्रयोगतात्पर्यमाह प्रतिज्ञार्थेति । 
?R	शंकते सत्यमिति ।। अवांतरेति । व्याप्त्यादिरूपसामर्थ्याद्याकांक्षानिवर्तकत्वेन वा विरुद्धत्वाद्याभासविविक्तत्वरूपाकांक्षानिवर्तकत्वेन वेत्यर्थः । सतीतिपदमध्याहृत्य विशिष्टमनुवदति एवं सतीति । अवांतराकांक्षानिवर्तकत्वेनावांतरवाक्यं परिसमाप्यत इत्युच्यमाने सतीत्यर्थः । भवतीतिशब्दो हेत्वर्थः । तेन चो हेत्वर्थ इत्युक्तं विवृतं ध्येयम् ।। यदुक्तमिति । यदि स्मारकमात्रमित्यत्रेति भावः । आदिपदेन लिंगानुसंधानजिज्ञासयोर्ग्रहः ।। उक्ताभिप्रायमजानानस्येति । यदि स्मारकमात्रमित्यर्धस्य द्वितीयव्याख्यायोमेतदुक्तं भवतीत्यादिग्रन्थे संस्कारोद्बोधोपयुक्तं सादृश्यसंबन्धादिकं किमप्येष्टव्यम् । तद्व्याप्तिवचनेपि समानमित्यादिना यावता स्मृतिर्भवति तावदेव वाच्यमित्युक्ताभिप्रायमजानानस्येत्यर्थः ।। प्रतिज्ञेति । प्रतिज्ञा हेतुरग्भैव हेतुदृष्टान्तरूपिका । तथोपनयरूपा च परानिगमनात्मिके ति तत्त्वनिर्णयाद्युक्तपक्षान्तरेत्यर्थः ।। इत्यभिसंधिरिति । अत एव एवशब्दो नियमनिराकरणपर इति प्रागेवास्माभिर्व्याख्यातमिति भावः ।। इत्यनुमानलक्षणनिरूपणम्  । 
?R	निर्दोषयुक्तिरनुमेत्यनुक्तेर्विरोधादिदोषोक्तेरसंगतिनिरासायोक्तम् निर्दोषतामंतर्भाव्येति ।। तथैव प्राग्व्याक्यानादिति भावः । दो,सामान्यलक्षणं तावदाह धूमादेरिति ।। जनकत्वेपि दननशक्तिमत्त्वेऽपीत्यर्थः । धूमादेरिति प्रकृताप्रकृताभिप्रायेण । कश्चिदर्थो लिंगादिः । ज्ञानजननशक्तिमतः करणस्य ज्ञानरूपफलोपधानप्रतिबन्धकं वा सहजशक्तिं प्रतिबध्य विपरीतज्ञानजननशक्क्याधायकं वा यत् स दोष इत्यर्थः । 
?R	सिद्धसाधनत्वादेरसंगतावन्तर्भावस्य प्रतिज्ञार्थविरुद्धतेत्यादिव्याख्यावसरे वक्ष्यमाणत्वात्प्रायेणेत्युक्तम् ।। दोषाणां सतामिति । सव्यबिचारादीनां ।। अनंतर्भूतानामिति । आश्रयासिद्धिव्यधिकरणासिद्ध्यादीनामित्यर्थः ।। उक्तेति । व्याप्तिरेव तु सा स्मृते त्यत्र या युक्तिर्व्याप्यरूपोक्ता तस्याः यद्व्याप्तिरूपं समुचितदेशवृत्तित्वरूपं सामर्थ्यं तद्दूषणं तु तद्विरोधिरूपं त्वित्यर्थः । उक्तं युक्तेः सामर्थ्यादिति पाठः । एतच्च दूषणं त्विति तुशब्दव्यावर्त्यकथनमिति ज्ञेयं । व्याघातनिरासायाह युक्तेर्युक्तित्वाभिमतस्येति । 
?R	असंभावितसाध्यसाधनभावे मेरुमन्दरादौ साध्यसाधनभावबाधलक्षणायोग्यत्वाभावादतिव्याप्तिनिरासाय संभावितेत्यादि । अत एव योग्यताभावो विरोध इति पद्धत्याद्युक्तं विवृतं बोध्यम् ।. तदर्थ इति । साध्यधर्मविशिष्टधर्मिरूपोर्थ इत्यर्थः ।। गौण इति । युक्तित्वाभिमतपरोऽयं युक्तिशब्द इत्यर्थः ।। अन्यैरिति । तार्किकैः प्रदर्शितासिद्द्याद्युदाहरणानामस्माकम(संगत्या)विरोधादिति भावः । 
?R	प्रतिज्ञार्थविरोधादीनां प्रागुक्तविरोधलक्षणाक्रांतत्वेन विरोधत्वं व्यनक्ति साध्येत्यादिना । 
?Rसाध्यसाधनभावरूपसम्बन्धेत्यर्थः । तद्भावेपि साधनताभावेपि । विरुद्धस्य साध्यत्वान्ययोग्यताविरहस्येत्यर्थः । प्रतिज्ञार्थविरोधस्य विरोधत्वमुपपाद्यासिद्ध्यव्याप्तोरपि विरोधित्वं व्यनक्ति नापीति । असमर्थस्य व्याप्तिसमुचितदेशस्थत्वसामर्थ्यहीनस्येत्यर्थः । यद्वा प्रतिज्ञार्थविरोधहेतुविरोधयोरन्यतरेणान्यतरस्य संग्रहः किं न स्यात् किं पार्थक्येनेत्यतः पृथग्भावमुपपादयति साध्यत्यादिना । विवृतमेतत्तर्कताण्डवे बाधादेर्व्यभिचारासांकर्यवादे हेतुदोषत्वनिरासवादे च ।। प्रतिज्ञार्थविरुद्धतादीनामिति । बहुवचनं तद्गुणसंविज्ञानबहुव्री(हिणोपा)हावुपात्तेन सह असिध्द्यव्याप्त्योर्बहुत्वाद्वा असिद्ध्यव्याप्त्योरवांतरभेदबहुत्वाभिप्रायेण वेति ध्येयम् । 
?R	अविषयवृत्तित्वादिति । नन्वेवं प्रतिज्ञार्थविरोधस्य हेतुदोषत्वोक्तौ स्ववाक्येन विरोधेपि नैव साधकता व्रजेदि त्यत्र बाधादेर्विषयदोषत्वमेव न हेतुदोषत्वमिति वक्ष्यमाणविरोधः, प्रमाणविरुद्धार्थप्रतिज्ञा प्रतिज्ञाविरोध इति प्रमाणलक्षणादिविरोध इति चेन्न । प्रतिज्ञार्थविरोधस्य हेतुदोषत्वोक्तिर्बाधादिनैव दूषिते विषये प्रवर्तमानस्य हेतोरप्यविषयवृत्तित्वं नाम दोषोऽस्तीत्यभिप्रेत्यैव न तु बाधादिर्न विषयदोष इती ति ग्रन्थेनैतदभिप्रायस्य निर्णीतत्वादिति ।। स्ववचनेति । प्रमाणलक्षणवचन विरोधादित्यर्थः । 
?R	अन्यत्रेति । प्रमाणलक्षण इत्यर्थः ।। वक्ष्यतीति । भक्तिपादे । व्याप्तिदूषकतां व्यनक्ति दृष्टान्तस्येति । दृष्टान्तविरोधस्य पृथक्त्वेऽपीहानुक्त्यन्यत्रोक्ती स्वार्थपरार्थानुमानाभिप्राये इति भावेन समाधत्ते उच्यत इति । सिद्धिमात्रेण प्रमितिमात्रेण । तेन सहेति । प्रतिज्ञाविरोधादिन सहेत्यर्थः । 
?R	उक्तदिशा दृष्टान्तविरोधस्याव्याप्त्यैव संगृहीतत्वादत्रानुक्तिः । अन्यत्रोक्तिस्तु परमतनिरासाभिप्रायेणेति भावेनाह यद्वेति । हीनशब्दः साध्यहीनसाधनहीनउभयहीनाश्रयहीनेतिप्रत्येकमन्वेति । एवमग्रेऽव्यावृत्तशब्दोपि साध्याव्यावृत्तेत्यादिरूपेमान्वेति ।। अन्यथेति । एकैकेन दुष्टत्वासिद्धावित्यर्थः । कथे तर्हीति । आधिक्यप्रसङ्गेनोभयवैकल्यस्यासङ्‌ख्येयत्वे व्यतिरेकस्याप्याधिक्येनान्वयव्यतिरेक्यपि न स्यादित्यर्थः ।। उक्तमेवेति । व्याप्तिरेव तु सा स्मृतेत्यत्रत्यतुशब्दव्याख्यावसरे उक्तमित्यर्थः । साधर्म्यदृष्टान्ताभिप्रायेण दूषयति साध्यादीति ।। पारम्पर्येणेति । प्रागुक्तदिशा अन्वयव्याप्तिसाधनद्वारेणेत्यर्थः ।। साधर्म्येति । यदभावो यदभावव्यापकः, स तद्व्याप्यो, यथा धूमो वह्नेः इति साधर्म्यदृष्टान्त एवेत्यर्थः ।। समानेति । भक्तिपादे वक्ष्यमाणदिशा आश्रयासिद्धेर्यथा न दोषत्वं तथाऽस्यापि न दोषत्वमिति भावः । द्वावेवेति । यत्तु साध्यस्य साधनस्य वाऽननुगमो दृष्टान्तविरोध इति लक्षणटीकायामुभयोरिति ग्राह्यमिति वाक्यं तत्तूभयवैकल्यस्थलेपि अन्यतरवैकल्येन दोषत्वमस्तीत्यभिप्रत्येति तर्कताण्डव एव व्याख्यातम् । अत्रानुक्तौ बीजान्तरमाह असार्वत्रिकश्चेति । न केवलमव्याप्त्या संगृहीतत्वादत्रानुक्तिरिति तु असार्वत्रिकत्वाच्चानुक्तिरिति भावः ।। तदनपेक्षणादिति । अनुमानादिनैवावगतव्याप्तिके, यत्र प्राणादिमत्त्वं तत्र सात्मकत्वमित्यत्र, यो ब्राह्मणस्स न हन्तव्य इत्यत्र च यथा अमुक इति दृष्टान्ताभावेन तदनपेक्षणादित्यर्थः । 
?R	युक्तिदोषाणां रीत्यन्तरेण निरूपणस्य वैयर्थ्यमाशंक्य समाधत्ते स्यादेतदित्यादिना न स्वीयव्यवहारविरोध इत्यन्तेन ।। प्रस्तारस्य विस्तरस्य ।। समसनं संक्षेपः ।।वक्ष्यतीति । स्ववाक्येन विरोधेपी त्युत्तरवाक्य इति भावः । व्यवहारोपीति । परं प्रत्युद्भावनादिरूपव्यवहारोपीत्यर्थः । विशेषणस्य प्रबलेतिविशेषणस्य । हीनबलं व्यावर्त्यमित्यत आह हीनेति । ननु प्रतिपक्षहेत्वोरन्यतरस्याप्रमाणत्वेपि यथा प्रमाणपदव्यवहारः तथा हीनबलस्य वस्तुतोऽप्रमाणत्वेपि प्रमाणपदव्यवहारविषयत्वात् कथं तस्य प्रमाणपदेन निरास इत्यतो नास्त्येव तत्र प्रमाणपदव्यवहारो निश्चिताप्रामाण्यकत्वादिति भावेनाह प्रमाणतदाभासेति ।। निरास इति । तन्निरासप्रकारश्च भक्तिपादे आश्रयव्याश्रयासिद्धी इत्यादिना व्यक्तः ।। प्रकारान्तरस्येति । विशेषणवैयर्थ्यमित्यत्र विशेषणासिद्धितुल्यन्यायेन अव्याप्तौ वा आधिक्ये वान्तर्भावस्य वक्ष्यमाणत्वात् भक्तिपादे ।
?R	 व्याप्त्यभाव इति । अव्याप्तिरूपहेतुदोषे वैयर्थ्यमेव व्यनक्ति नेदमित्यादिना ।। एवमवान्तरभेदव्युत्पादनमपीति । परोक्तहेत्वाबासावान्तरभेदाः प्रमाणलक्षणटीकायां व्यक्ताः ।। स्वीयेति । यद्यपि स्वशब्दस्य द्वारादिषु पठितत्वात्स्वळब्दात्तस्येदमित्यप्प्रत्यये द्वारादीनां चेति वकारात्पूर्वमैजागमे सति सौवेति भाव्यम् । तथापि स्वस्मै हितमिति हिताद्यर्थे प्राक्कीताच्छ इति धप्रत्ययोऽयं ध्येयः । चतुर्थस्य द्वितीयपादे गर्हादिभ्यश्चेत्यत्र दुर्घटवृत्तौ तथैवोक्तेः ।। ऊहनीया इति । सिद्धसाधनत्वादिरूपा प्रतिज्ञार्थासङ्गतिर्लिङ्गासङ्गतिरित्यादिरूपेणेति भावः ।
?R	कथमनयोर्वाचनिकयुक्तिदोषत्वमित्यत आह वचनदोषादिति । अवधारणार्थतुशब्दव्यावर्त्यं वक्तुं चोदयति नन्वयुक्त इति ।। स्वार्थानुमानेऽपीति । तत्र वचनाभावादिति भावः । संवादानुक्त्योरिव पुरुषदोषत्वमेतेषामस्त्विति शंकते सन्त्विति 
?R. प्रतिपत्त्रिति । श्रोतृवक्त्रोरिति वा बोध्यबोधकयोरिति वार्थः । प्रतिज्ञार्थविरोधस्योदाहरणं निशातमसिमाकाश इति । प्रतिज्ञार्थासंगतेस्तु छिन्ने वेति । साध्यत्वाभिमतस्य साध्यत्वानर्हत्वरूपमुपाधिं गर्भीकुर्वतो विरोधादे कथं दोषत्वमित्यत आह न हीति । पक्षत्रयवृत्तिः अनेकान्तिकः, पक्षमात्रवृत्तिः अनध्यवसितःइत्यादौ विपक्षवृत्तित्वसपक्षव्यावृत्तत्वाद्युपाधिमंतर्भाव्य भवतो व्यबिचारादेरप्यदोषतापत्तेरित्यर्थः ।। 
?R	तदनेनेति  । साध्यव्यापकवैलोम्यं साधनस्ये त्यनैनेत्यर्थः । अव्याप्ति्रतिपक्षत्वे दशाभेदेन व्यवस्थिते इत्याह एतत्प्रागिति । 
?Rव्याप्तिज्ञानाधीनमिति । साध्यव्यापकत्वस्य व्याप्तिघटितत्वेन प्राग्दर्शितत्वादिति भावः ।। तदधीनमिति । प्रतियोगिज्ञानाधीनत्वादभावज्ञानस्येति भावः ।। तदायत्तमिति । लक्षण5ानाधीनत्वाल्लक्ष्यनिश्चयस्येति भावः ।। उक्त्तवादिति । चक्रकप्रसंगेनोक्तत्वादित्यर्थः । 
?R	एतत्प्रागित्यादिना भवदुक्तरीत्या व्याप्तिग्रहप्रतिबन्धकत्वेनाव्याप्त्युत्पन्नायकत्वं चेदुपाधेः तर्हि तदा साध्यसाधनभावाभावात् साध्यव्यापकवैलोम्यं साधनस्ये त्युक्तिरयुक्तेति शङ्‌कते नन्वेवञ्चेदिति । आगामीति । पश्चात्तनानुमानप्रयोगसंभावनापेक्षयैवेत्यर्थः । अवच्छिन्नसाध्यव्यापकोपाधेः एवं सत्यसंग्रहः स्यात् तदर्थमवच्छिन्नसाध्येत्युक्तौ शुद्धसाध्यव्यापकोपाध्यसंग्रह इत्यत उभयानुग्रहायाह वस्तुतस्त्विति । उपाधेरव्याप्तिदसामुक्त्वा प्रतिपक्षतादशामाह अनुमानेति । नोपाधेर्दूषणत्वमिति पदच्छेदः । एतेनेत्युक्तं व्यनक्ति पक्षव्यावृत्तीति । भावाभावयोर्द्वयोरप्यन्योन्यनिरपेक्षतया न दोषत्वम् । किन्तु पक्षनिष्टस्वव्यावृत्तिमुखेनैवोपाधेर्दोषत्वम् । तथा च न कोपि विरोध इति भावः । उपाधित्वात् उपाधिं दोषत्वादित्यर्थः । एवं तर्ह्यभावप्राधान्येनैवोपाधेः दोषत्वं, न तु स्वप्रधानस्येत्यतो नास्त्येवेत्याह भावेति । उपाधिस्वरूपपुरस्कारेणादोषत्वं त्विष्टमित्यर्थः ।
?R	निरसिष्यमाणत्वादिति । स्ववाक्येन विरोधपी त्येतद्व्याख्यावसरे इति भावः । युक्तमेतत्तर्कताण्डवे । 
?R	असाविति । साध्यव्यापकत्वनिश्चय इत्यर्थः ।। स्वत एवेति । साधकबाधकप्रमाणाभावेनानुमानात्प्रागेव साध्यसंदेहे सति संदिग्धसाध्यवति सतो हेतोः संदिग्धव्यभिचारित्वादिति भावः । सर्वानुमानेति । पक्षे संदिग्धो व्यभिचार इत्यनुषङ्गः । न चोपाधिशङ्‌काऽऽहितस्य न तथात्वमिति चेन्न । स्वत एव सिद्धस्योपाध्याहितत्वायोगात् । उपाध्या(यत्तव्य)यातव्यभिचारसन्देहस्य तदधीनत्वेपि उपाध्या(यत्तसा)यातसाध्यसन्देहस्य व्यभिचारसन्देह विनाऽयोगादिति भावः ।। स एवेति । प्रमाणलक्षणवाक्यमित्यर्थः । प्रतिरूपं हि साधनं तन्न चापरमि ति चतुर्थाध्यायाद्यपादीयानुव्याख्यानमादिपदार्थः । 
?R	सामर्थ्येति । व्याप्तिः समुचितदेशस्थत्वं च सामर्थ्यं ।। अनिर्धारणायामिति । द्वयोर्हेत्वोरिति योज्यम् ।। निर्धारित इति । अन्यतरस्येति भावः । 
?R	टीकाकृतेति । सन्न्यायरत्नावलीकृतेत्यर्थः ।। एकेति । एकसाध्याऽविनाभावे मिथः  संबन्धशून्ययोः। साद्याबावाविनाभावी स उपाधिर्यदत्ययः इत्यत्राविनाभावशब्दः साहचर्यमात्रपरः । परस्परपरिहारेण सतोर्हिसात्वनिषिद्धत्वयोः पापहेतुत्वरूपैकसाध्याविनाभावे सति तयोर्मध्ये यदभावः साध्याभावाविनाभावी व्याप्तः स एवोपाधिरित्यर्थः । कुतो न दूषितोऽयं पक्षः टीकाकृतेत्यत आह दूषणं त्विति । परिमाणादाव्यभिचारायोक्तं विशेषेति । शब्दादावव्यभिचाराय परमाण्विति ।। पृथिवीविशेषेति । पृथिवीपरमा(अ)णुपरिमाणे साध्याव्यापकत्वनिरासाय विशेषेति । आप्यरूपादौ तन्निरासाय पृथिवीति । घटपटसंयोगादौ सत्यप्युपाधौ साध्याभावान्न समव्याप्तिरिति भावः ।। उर्तविशेषणद्वयेति । साध्यव्यापकत्वे सति साधनाव्यापकत्वरूपविशेषणद्वयेत्यर्थः ।। साध्यव्यापकत्वभङ्गादिति । अनुकूलेन तर्केण सनाथे सति साधने । साध्यव्यापकताभङ्गात्पक्षे नोपाधिसंभवः  इत्युक्तदिशा पक्षे साध्यनिश्चये तत्रोपाधेरभावादिति भावः ।। तदिदमिति । समपदमिष्टमपि विषमव्याप्तस्योपाधित्वं त्यजति । अनिष्टमप्यशब्दत्वादेरुपाधित्वं गृह्णातीत्यर्थः ।
?R	स्वीयमिति । पूर्ववत्साधुत्वमस्य ध्येयम् ।। इहापीति । शास्त्रीयोपाधिव्यवहारस्थलेऽपीत्यर्थः । यथेति श्रवणात्तथेति योज्यम् । साध्याव्याप्यो हेत्वर्थः  हिंसात्वादिः तस्य व्याप्योऽयमिति व्याप्यत्वप्रकारकभ्रमहेतुता उपाधेस्तदा भवेद्यदा समव्याप्तिर्भवेदिति योजना ।। विषमव्याप्तिकस्येति । अदोषत्वेनेत्यन्वयः । तत्र हेतुर्व्याप्यत्वेत्यादिः ।। अन्वर्थेति । उपसमीपस्थे स्वनिष्टव्याप्यत्वधर्ममादधातीत्यनुगतावयवार्थेत्यर्थः ।। अत एवेति । उपाधिशब्दसंबन्धस्य साध्यव्यापकादौ तार्किकेण सङ्‌केतिततयौत्पत्तिकत्वाभावादेव अन्यथा व्यवहृतवानित्यर्थः । स एव उपाधिदोषोपी त्यादिव्यवहारः कथं तर्हि 
?Rनिमित्ताभावादित्यत आह व्यवहारास्त्विति । बहुवचनेन कालात्ययापदिष्टानध्यवसितप्रकरणसमादिव्यवहारग्रहः । क्वचिदन्वर्थत्वमुपेत्याह यद्वेति ।। क्वचिदिति । समव्याप्ते ।। गौण्येति ।प्रतिपक्षोन्नायकत्वेनानुमानदूष(कत्व)णत्वगुणयोगेन लब्धवृत्त्येत्यर्थः ।। अत एवेति । प्रतिपक्षोन्नायकत्वसंभवेन दुषणत्वाच्चेत्यादिग्रन्थेनानुमानदूषणत्वसिद्ध्यर्थं वा पक्षेतरत्वस्योपाधित्वनिवृत्त्यर्थं वा अन्वर्थोपाधिशब्दसंपादनार्थं वेत्यादिप्रयोजनानां निरस्तत्वादेव प्रयोजनान्तरार्थमिति प्राग्विकल्पितद्वितीयपक्षोऽपि निरस्त इत्यर्थः । 
?R	क्वचिदिति । (तेजः अनुष्णं) वह्निरनुष्णः पदार्थत्वादित्यादौ बाधोन्नीतपक्षेतरविपर्ययस्य ह्रित्वस्य वह्निरुष्णो वह्नित्वात् इत्यस्य सति सपक्षे तेजोन्तरे(तत्रा)सत्त्वेनासाधारणत्वादित्यर्थः ।। असंमतेरिति । अनुकूलतर्कसनाथत्वादिति भावः । पर्वतेतरत्वाद्युपाधिविपर्ययाभिप्रायेणाह संमतौ वेति । नेति पक्षे तत एवानुपाधित्वमिति ग्रन्थेनानुमानव्याप्त्यादिग्राहकेत्यादिग्रन्थेन चोपाधित्वाभावव्युत्पादनादित्यर्थः ।। यत्रेति । क्षितिद्व्यणुके सकर्तृके कार्यत्वादित्यत्रानणुत्वोपाधिरित्यर्थः ।। अपक्षीकरणमेवेति । तस्यापि पक्षत्वे बादापत्तेरिति भावः ।। दोषान्तरमिति । शास्त्रयोनिसूत्रानुभाष्याद्युक्तदिशेति भावः । अष्टमो मित्रागर्भस्य श्यामः मित्रातनयत्वात्प्राचीनपुत्रवदित्यत्र संदिग्धत्वमपि शाकपाकजत्वमुपाधिरिष्यते । स न स्यादिति बाधकमाशङ्‌कते नन्विति । असमबलस्य कथं प्रतिपक्षतेत्यस्य आह संशयेति ।विवृतमेतदुपाधेः प्रतिपक्षोन्नायकत्वमुपाधेर्दूषकताबीजोक्तिवादे तर्कताण्डवे । 
?R	घटत्वादिजातौ सत्यपि साध्ये कृतकत्वाभावेन शुद्धसाध्याव्यापकत्वादाह साधनावच्छिन्नेति । परमाण्वादावव्यभिचाराय हेतावुपलभ्यमानेति स्पर्शविशेषणम् । तप्तत्वारिस्थवह्नावव्यभिचाराय सत्यन्तम् । तावन्मात्रस्य गगनादावव्यबिचाराय विशेष्यम् । स्पर्शे शुद्धसाध्याव्यापकत्वात्, द्रव्यत्वावच्छिन्नेत्युक्तम् ।। यत्किञ्चिदिति । पक्षधर्मावच्छिन्नेत्यर्थः ।। तत्र तत्रेति । भक्तिपादे अत एव चोपमेत्यत्र जीवब्रह्मणी अभिन्ने चेतनत्वादिति पूर्वपक्षिप्रयोगे सूखाद्यनुसंधानत्वोपाधेः घटत्वादावभेदरूपशुद्धसाध्याव्यापकत्वात् साधनावच्छिन्नसाध्यव्यापकस्योपाधित्वमुच्यते । चेतनैक्येऽनुसमधानं प्रमाणं नैव चापरम्  इत्यनुव्याख्याने, तथा सुखदुःखादिबोगश्च स्वरूपैक्ये न भेदतः । दृस्यो ह्युपाधिभेदेन इत्याद्युपाधिखण्डने च व्यवहारात् । तथाऽत्रैव न विलक्षणादि त्यत्र पूर्वं श्रुतिर्न सम्यगनुभवसाधनम् । शब्दत्वे सत्यबुद्धिपूर्वकत्वादुन्मत्तवाक्यवत्, श्रुतिर्नागमोऽबुद्धिपूर्वकत्वात्, श्रुतिरप्रमाणं अनाप्तवाक्यत्वात् इति प्रयोगत्रये । विरुद्धं तु विरोधादेव बाधित मित्यनुव्याख्याने सम्यगनुभवसाधनत्वावच्छिन्नाद्यसाध्यव्यापकत्वस्य वाक्यत्वावच्छिन्नद्वितीयसाध्यव्यापकस्य बोधकत्वावच्छिन्नतृतीयसाध्यव्यापकस्य प्रमाणबाधितत्वोपाधेः उक्त्या यत्किञ्चिद्धर्मावच्छिन्नसाध्यव्यापकस्योपाधेः व्यवहारादिति भावः ।। व्यतिरेकोपाधीति । यस्य केवलं पक्षादन्यत्र व्यतिरेकः तादृशोपाध्यव्यापनादित्यर्थः । यथा जीवच्छरीरं सात्मकं शरीरत्वादित्यत्र प्राणादिमत्त्वमुपाधिरिष्यते तत्र । सात्मकव्यतिरेकव्यापकसाध्यव्यतिरेकाव्यापकः यः उपाधिस्तदव्यापकत्वादित्यर्थः । उक्तमेवोदाहरणम् । (उक्त एवोदाहरणे करादिहीनत्वपाधिर्ज्ञेयः) साध्यव्यापकत्वसाधनाव्यापकत्वयोर्लाभायाह अन्वयव्यतिरेकिधर्मत्वमिति ।। तथात्वे व्यवहाराकारणत्वे ।। लक्षणेति । तस्य व्यवहारार्थत्वादिति भावः । अवच्छिन्नानवच्छिन्नसाध्यस्येत्यस्य व्यापकतावच्छेदकधर्ममात्रस्येत्यर्थस्तर्कताण्डवेऽभिहितः । तेन द्रव्यत्वा(द्य)वच्छिन्नस्यासाध्यत्वात्कथं साध्यपदेनाभिधानमिति न शङ्‌क्यम् ।
?R	तत्रेति । अवच्छिन्नसाध्यव्यापकोपाधिस्थले उपाधिव्यतिरेकेण शुद्धसाध्यव्यतिरेकसाधनायोगः । तत्रोपाधेः शुद्धसाध्याव्यापकत्वादिति भावः । 
?R	इत्यादाविवेति । अत्र प्रत्यक्षत्वे सत्यकारणगुणपूर्वकत्वाज्ज्ञानादिवत् इत्यत्र कर्मजसंयोगे हेतोरव्यभिचाराय साध्ये यथा विशेषेति गुणविशेषणं तथेहाप्याद्यहेतौ जातावव्यबिचाराय द्वितीयहेतौ स्पर्शेऽव्यबिचाराय साध्यविशेषणमित्यर्थः । क्वचिदित्युक्तं व्यनक्ति यथेति । स्पर्शे व्यभिचारव्युदासाय हेतौ सत्यन्तम् । प्रपञ्चितमेतत्तर्कताण्डवे उपाधेर्दूषकताबीजोक्तिवादे । व्यतिरेकोपाध्यव्यापकत्वाच्चेत्युक्तं दोषं निराह व्यतिरेकेति । नास्त्येव सा अनुमित्यनुपयोगादित्युत्तरमुक्तमेवेत्यर्थः । तथा च (तदुपादिग्दो) उपाध्यव्याप्तिर्न दोषायेति भावः । नन्वेवं धीमानुमानमप्यार्द्रेन्धनरूपोपाधिग्रस्तं स्यात् । उक्तोपाधेः प्रकृतसाध्यव्यापकत्वादेरभावेऽपि यत्किञ्चित्साध्यव्यापकत्वादिभावादित्यत आह साध्यसाधनेति । प्रकृतेति । वह्निधूमादिरूपेत्यर्थः । अवच्छिन्नानवच्छिन्नासाध्यव्यापकसंग्रहायातिप्रसङ्गनिरासाय च पक्षान्तरमाह यो यदिति । यत्तच्छब्दयोस्सर्वनामस्त्वेन बुद्धिस्थवाचितया सार्वत्रिकव्यवहारहेतुत्वस्य जिज्ञासासूत्रे उपोद्घातग्रन्थे प्रतिपादना(च्च अव) 
?Rदवच्छिन्नसाध्यस्यापि साध्यत्वादननुगमोऽव्याप्तिदोषश्च नेति सर्वं सुस्थमित्युक्तम् । 
?R	अनुमानदोषाधिक्यमिति । तथा च विरोधोऽपि त्रिधैवेत्युक्तिविरोधः ।. कालातीतवदिति । तथा च तेनापि नाधिक्यमिति भावः ।। इत्युक्तमिति । प्रतिज्ञार्थविरुद्धतेत्यनुव्याख्यानस्य तथा व्याख्यानादिति भावः ।। विशिष्टसमय इति । दानातिथिपूजासमय इत्यर्थः । 	
?R	अव्याप्तिर्भवतीति । व्यभिचाररूपव्याप्त्यभावो भवतीत्यर्थः । विनिगमकाभावादयमप्यस्तु दोष इत्यत आह यत्र तु विरोधसंभव इति ।। भिक्षुपादेति । यथा भिक्षुः पादप्रसारणावकाशे सति शनैश्शनैरन्तःप्रविशति । तथा स्ववाक्यविरोधार्थं पृथक् प्रतिज्ञाविरोधेऽवश्यं वाच्ये प्रमाणविरोधरूपोपि पृथगेव सेत्स्यतीति वक्तुमित्यर्थः । यथोक्तमिति । न्यायभाष्ये । अनुमेयोद्देशाविरोधी प्रतिज्ञेति प्रतिज्ञालक्षणेऽविरोधिग्रहणात् । वह्निरनुष्ण इति प्रत्यक्षविरोधी । आकाशं निबिडमित्यनुमानविरोधी । ब्राह्मणो हन्तव्य इत्यागमविरोधी । वैशेषिकस्य प्रागुत्पत्तेः सत्कार्यमिति ब्रुवतः स्वशास्त्रविरोधी । शब्दो नार्थबोधक इत्यादिः स्ववचनविरोधीत्येवं प्रतिज्ञाविरोधिनो निरस्ता इत्यर्थः । 
?R	कथमेतावता व्याप्त्यनन्तर्भाव इत्यत आह एतदुक्तमिति । अयोगादित्युक्तं व्यनक्ति स्ववाक्यविरोधे हीति । प्रतिज्ञार्थस्येति योज्यम् ।। व्यभिचार इति । व्याप्त्यभाव इत्यर्थः ।। उभयासंमतेरिति । पर्वतोग्निमाननग्निकश्चेति प्रतिज्ञावाक्यप्रामाण्यस्योभयवाद्यसंमतेः । तथा तत्र साध्याभाववति हेतुसत्तवरूपो व्यभिचारो नोभयसंमत इत्यर्थः।। स्वत इति । प्रतिवादिनो वादिवाक्ये अनाश्वासेन तदुक्तानुमाने व्याप्त्यभावस्य प्रतिवादिनः सिद्धत्वेनेत्यर्थः ।। अदोषत्वाच्चेति । अन्यतररीत्या पक्षे साध्याभावप्रयुक्तपक्षीयव्यभिचारस्यानुमानमात्रसाधारणादिति भावः । 
?R	एतेनैतदपीत्यस्य अन्तर्भावादिति वक्ष्यमाणेत्यन्तपरामर्शकत्वं ध्येयम् । अपक्षधर्मतां तावद्व्यनक्ति जिज्ञासितधर्मम इति । धर्मादनिच् केवलादिति बहुव्रीहौ धर्मशब्दादनिच्प्रत्यये रूपम् । प्रमाणावगतेति । साद्यधर्मविरुद्धस्य विशेषणम् ।। तद्धर्मस्येति । हेतोरित्यनुकर्षः । अनैकान्त्यं व्यनक्ति साध्यधर्मण्येवेति । प्राग्वदस्य साधुत्वं ध्येयम् । धर्मिणीति योज्यम् । क्वचित्साध्यधर्मिणीति पाठः । दर्शनेनेति । हेतोरित्यन्वेति । व्यभिचारो हि व्याप्तिविघटनेनानुमितिप्रतिबन्धको भवति । न च पक्षीयव्यभिचारस्तथा । तत्र व्याप्तिग्रहाभावादिति भावेन शङ्‌कते न चेति ।। अन्वयव्यतिरेकेति । हेतुसाध्ययोरिति योज्यम् । सपक्षेऽन्वयः । विपक्षे व्यतिरेको ध्येयः ।। एवं चेति । पक्षीयहेतुसाध्यसाधारण्येनाविनाबावग्रहस्यावश्यकत्वे सतीत्यर्थः ।। सिद्ध इति । व्याप्तिग्रहप्रतिबन्धसंभवादिति भावः । 
?R	कथमिति । तत्र साध्याभावानिश्चयेन व्यभिचारनिश्चयायोगात् तत्संशयस्य प्रतिरोधेन विना स्वत एव सिद्ध्या व्याप्तिग्रहाप्रतिबन्धकत्वेनाव्याप्त्यन्तर्भावाभावात्तत्रान्तर्भावः कथमित्यर्थः । प्रतिरोध इति हेतौ प्राक्तनहेत्वपेक्षया व्याप्तिग्राहकं प्रमाणं प्रबलम् उत समबलम् , आद्ये बाधतुल्य एव, अन्त्ये व्याप्तिनिश्चयायोगात् अव्याप्तिरेवेति भावेनाव्याप्तयादावन्तर्भावं व्यनक्ति तत्रापीति । एतेनेत्युक्तं व्यनक्ति प्रमाणविरोधस्येति । प्रमाणान्तरेपि प्रत्यक्षादावपीत्यर्थः ।। वक्ष्यमाणत्वादिति । अदृष्टे व्यभिचारे तु साधकं तदिति स्फुटम् । ज्ञायते साक्षिणैवाद्वा मानबाधे न तद्भवेत् इति भक्तिपादे प्रमाणबाधे सति तन्न भवेदिति वक्ष्यमाणत्वादित्यर्थः । अपक्षधर्मदोषो वा स्यादित्युक्तदोषं निराह प्रमाणविरुद्धस्यापक्षधर्मत्वं इति । पक्षधर्मताऽरिद्धिरित्यत पक्षधर्मताया असिद्धिरिति विभागः । तस्मात्परार्थ एव दोषत्वादित्यर्थः । तथा च यथा परार्थानुमान एव दोषे सिद्धसाधने अपक्षधर्मत्वसत्त्वेपि न तथा दोषत्वं किन्त्वसङ्गत्याऽविषयवृत्तितासंपादकतयैव तथा प्रमाणविरोधेपीति भावः । तर्हि सोपि पृथक् दोषः प्राप्त इत्यत उक्तम् । असङ्गत एवेति । 
?R	निग्रहस्थानानीति । स्थानशब्दोऽत्र निमित्तवचनः । पराजयनिमित्तानि दूषणानि । पराजयहेतुदोशाणां निग्रहस्थानानीत्यन्वर्थनाम ।। समयबन्धादीति । समयबन्धप्रश्नप्रतिवचनपक्षपरिग्रहादीनि यानि कथायाः सर्वाणि रूपाणि तत्साधारणमित्यर्थः ।। अन्यत्रेति । प्रमाणपद्धतौ लक्षणटीकायां चेत्यर्थः । कथाबाह्यादीनामित्यादिपदेन कथायामप्यपस्मारोन्माददशापन्नानामिति गृह्यते ।। एषामिति । विरोधादीनामित्यर्थः । या तु कथालक्षणटीकायां एतेन कथाबाह्यनामनिग्रहस्थानत्वमिति निरस्तमिति ग्रन्थेन कथाबाह्यनामपि निग्रहस्थानत्वोक्तिः, साऽभ्युपगमवादादिना नेयेत्येके । तत्र प्रस्तुतजल्पवितंडारूपकथाबाह्याभिप्रायेत्यन्ये । 
?R	कथेतिलक्ष्यपदमावर्तनीयमिति । एकवचनान्तं कथापदं लक्ष्यार्पकतया कथेत्यावर्तनीयमित्यर्थः । तत्रैकं यौगिकमपरं रूढम् । तत्र विजानतामिति कर्त्रर्थे षष्ट्यन्तं यौगिकपदेनान्वितम् । तथा च द्विकर्तृककथायामव्याप्तिनिरासायाह विजानतामिति जातौ बहुवचनमिति । जात्याख्यायामेकस्मिन्बहुवचनमन्यतरस्यामि ति एकत्वादिसंख्यावत्यपि 
?Rबहुवचनविधानादिति भावः । विजानतामित्यस्य प्रकृतिप्रत्यययोरर्थानुवादः अनेकविद्वत्कर्तुकेति । बहुकर्तृकवादस्यापि संग्रहायानेकेत्युक्तिः । अव्याहृतस्यानुवादो विचारगोचरेति । पूर्वोत्तरपक्षबलाबलविषयिकेत्यर्थः । कथेत्यनुवादः । वाक्यसंदर्भ इत्यर्थानुवादः । कथं वाक्यप्रबन्धे इत्यस्य चितिपूजिकथिकुंभिचर्च(र्व)श्च इत्यङ्प्रत्यये कथेति निष्पत्तेरिति भावः । इष्टगोष्टीरूपविद्वत्कर्तृकवाक्यसंदर्भव्युदासाय विचारगोचरेत्युक्तिः । एककर्तृकमननग्रन्थनिरासाय अनेकेत्युक्तिः । कर्तृभेदेन कथाभेदात्कथं त्रित्वोक्तिरित्यत आह त्रिविधा इति ।। इति वेति । शेषषष्टीयमिति भावः । न्यूनाधिकेति । बौद्धोक्तस्य एक एव कथामार्ग इत्यस्य, श्रीहर्षाद्युक्तस्य वादवितण्डे एव कथेत्यस्य, वादो जल्पो वादवितण्डा वादवितण्डा चेति गौडनैयायिकोक्तचातुर्थि यस्य च निरासलाभाय विजानतां मतेनेत्युक्तमित्यर्थः । तद्विरोधात् विद्वन्मतविरोधादित्यर्थः । विस्तरः कथालक्षणटीकायामिति भावः । 
?R	वितण्डाविशेष इति । लोकस्य पाषण्डप्रसञ्जितसंशयादिव्युदासाय दयालुविद्वत्कर्तृकवितण्डारूपकथाविशेष इत्यर्थः ।। साक्षादित्यर्थ इति । तत्र तत्त्वनिर्णयमात्रोद्देशेपि पाषण्डिजनपराजयद्वारैव न साक्षादिति नातिव्याप्तिरिति भावः ।। जल्पविशेषादिति । ख्यात्यादिकमर्थ(य)मानाभ्यामपि विजिगीषुभ्यां सत्साधनदूषणैरेव क्रियमाणात् जल्पविशेषादित्यर्थः । परार्थं वेत्यस्य कृत्यं व्यनक्ति यदात्विति ।। अव्याप्तमिति । तत्र स्वार्थं कथकयोस्तत्त्वनिर्णयोद्देश्यकत्वाभावादिति भावः ।। उभयार्थतेति । यदा त्वविदिततत्त्वावेव वीतरागौ पररभ्यर्थितौ कथां कुरुतः, तदा कथकथयोः परेषां च तत्त्वनिरणयोद्देशेन कथाप्रवृत्तेः तत्र स्वपरोभयार्थतत्त्वनिर्णयोद्देशककथाविशेषेऽव्याप्तिनिरासार्थं अपिपदेनाभयार्थसमुच्चयः कृत इत्यर्थः ।।
?R	एवं तर्हि सतामसतामिति बहुत्वोक्तिरयुक्तेत्यत आह बहुचनस्य जात्यर्थत्वादिति । तथा चासतां सतामित्येतदसतः सतश्चेति व्याख्यानं भवति । 
?R	अतिप्रसङ्ग इति । भेदकनिमित्तान्तरस्याभावे केवलं कर्तृभेदेन कथाभेदे आन्ध्रस्य द्राविडनान्ध्रस्य कर्नाटकेन कथाया अपि भेदस्स्यादित्यतिप्रसङ्ग इत्यर्थः । पर्यवस्यन्तीति । कथेति योज्यम् । निषिद्धत्वादिति । अनाविष्कुर्वन्नन्वयादित्यादौ तथा वक्ष्यमाणत्वात् । मानस्तेनेभ्य (ऋ.2-23-16) इत्यादिश्रुतेश्चेति भावः ।। एतेनेति । अप्रकाश्येत्यादिकथनेन सदसत्कर्तृककथा वितण्डेतिलक्षणमतिप्रसङ्गशून्यत्वात्समर्थितमित्यर्थः । सदसत्कर्तृकेनेनोक्तार्थस्यान्यतरपक्षस्थापनावत्कथात्वस्याभिमतत्वादिति भावः ।
?R	स्वपक्षसाधनेन विना प्रयवस्यन्ती कथा वितण्डेत्युक्तत्वाद्वादिनोऽपि स्वपक्षसाधनं नाभिप्रेतमिति शङ्‌कते नन्विति । इदं लक्षणमिति । स्वपक्षसाधनेन विना परपक्षप्रतिक्षेपमात्रेण प्रयवस्यत्कथात्वमित्युक्तलक्षणमित्यर्थः।। न च स्वपक्षसाधनहीनायामिति । निराश्रयदूषणस्य कर्तुमशक्यत्वादिति भावः । परपक्षनिराकरणं चेति । न च परस्य प्रतिवादिभूतस्य सतः स्थाप्यपक्षाभावात्कथं तन्निराकरणमिति वाच्यम् । स्वोक्तप्रमाणदूषणस्यैव परपक्षत्वेनाभिप्रेतत्वात् ।। एतामेव सङ्गतमिति । वितण्डा लक्षयतीत्यादिनोक्तमित्यर्थः । एतद्यथा स्पष्टं भवति तथा तत्रैव ग्रन्थकारैः व्याख्यास्यते । तथा च स्थलान्तरत्वेन व्याख्यानेऽप्यर्थैक्यान्न विरोध इति भावः ।। टीकाकृतेति । सन्न्यायरत्नवलीकारेणेत्यर्थः । 
?R	न केवलमुक्तलक्षणैर्वादादिकथात्रयस्य भेदः । किं तर्हि समविद्यत्वनियमरहितकर्तृककथात्वं वादत्वं तन्नियमकर्तृककथात्वं जल्पत्वं विताण्डत्वं चेति वादाज्जल्पवितण्डयोर्भेदमुत्तरमूलवाक्याक्षिप्तं स्वयमाह किञ्चेति । गुरुशिष्यादयो असमविद्या अपि वादेऽधिक्रियन्त इत्युक्तमनुपपन्नम् । तयोर्विवाहो वादश्चे त्यनेन वादेऽपि समानविद्ययोरेव कर्तृत्वस्योक्तत्वादित्यतो वादपदस्य वादकथार्थत्वभ्रमनिरासायार्थमाह वाद इति । नोत्तमाधमयोरिति कुत उक्तमित्यतस्तत्र युक्तिमाह अन्यथेति । प्रत्यवायं व्यनक्ति अपूज्य इति । अपूज्यः पूज्यते यत्र पूज्यो यत्रावमानितः । त्रीणि तत्र भविष्यन्ति दुर्भिक्षं मरणं भयम् इति वचनादित्यर्थः ।। इति व्याख्येयमिति । विपरिणम्य पुल्लिङ्गतया व्याख्येयमित्यर्थः ।
?R	उतान्यथेति । विकल्पिता(तान्त्य)न्यपक्षं शङ्‌कितैव निराह नान्यथेति । तत्र हेतुः अन्योन्य इति । वादेन तावदिति । अन्यथापि परिक्षेति पक्षं विना वादेने त्यत्र वक्ष्याम इति तावच्छब्दः । तत्त्वनिर्णीतिपदोक्तवादं विनेत्यस्य जल्पादिनेति विवरणं किमर्थं कृतमित्यत आह इति वक्ष्यमाणविरोध इति । तत्र प्रसिद्ध्याप्युच्चत्वादिविज्ञानस्य वक्ष्यमाणत्वादिति भावः । विद्यापरीक्षणमित्यस्य केनेत्याकाङ्खायां उत्तरेणान्वितं वादेनेतिपदं पूर्वत्राप्यन्वेतीत्याह वादेनेति वक्ष्यमाणमत्रापीति ।	
?R	व्यतिरेकस्येति । न हि जल्पादिना क्वचिदुच्चनीचविज्ञानमि त्युक्तव्यतिरेकस्य जल्पादेरुच्चत्वादिविज्ञानं प्रति नियतपूर्ववृत्तित्वरूपकारणतानिरासमात्रपरत्वमेव न तु कदाचित्तज्जनकत्वनिरासपरत्वमपीत्यर्थः । इतीत्यनुवादः तस्मादिति व्याख्या । नन्वित्यादिना प्रकृतचोद्यस्य कः परिहारोऽनेनोक्त इत्यत आह एतदुक्तमिति । परीक्षा चे त्यादिनोक्तं कुत इत्यत 
?Rउपपादयति जयेन हीत्यादिना ।
?R	ननु प्रश्नशब्दात् ठक्प्रत्यये प्राश्निक इति भाव्यम् । कथं प्राश्निक इत्युक्तिरत आह ।। ईकक्प्रत्ययो वक्तव्य इति । महाकविप्रयोगादिति भावः । 
?R	निर्णीतजयावित्यत्र निर्णीतिपदस्योच्चात्वनीचत्वनिर्णीतिरित्यर्थः ।। उपप्लवेति । प्राश्निकानामसुज्ञत्वम प्रत्यवायश्च स्यादित्युक्तत्वादित्यर्थः । 
?R	जल्पादिरित्यस्य पुल्लिङ्गनिर्वाहायाह कथाविशेष इति । शङ्‌कते अस्त्वेवमित्यादिना जल्पोऽपि स्यादितीत्यन्तेन । 
?R	
?R	हेतुरुक्त इति । वादपदवाच्यत्वे निमित्तसत्त्वरूपहेतुरुक्त इत्यर्थः ।। अन्यथा तुलापीति । प्रमाणप्रमेयसमाहाररूपपदार्थः स्यादित्यर्थः । योगरूढेर्विधातंरत्वप्रकारस्तु प्रागेवानुमानिकपादे तर्कताण्डवे च व्यक्तः । अत एवैतत्प्रतिबन्द्या न तत्र विधांतराभाव शंक्यः ।। तेन चतुर्थोपीति । वादसंज्ञाया मुख्यत्वकथनेन वादशब्दस्यैव व्यवहारानुपपत्तिरिति पक्षो निरस्त इत्यर्थः । मुख्यस्यैव व्यवहर्तव्यत्वादिति भावः ।। तत्रेति । वादशब्दस्य मुख्यसंज्ञात्वे जल्पशब्दस्यामुख्यत्वेचेत्यर्थः । 
?R	उत्तरवाक्यमवतारयति अपि चेति । आदिपदेन फलभेदग्रहः ।। कत्येवेति । बृहदारण्यके पञ्चमेऽध्याये नवमे शाकल्यब्राह्मणे शाकल्यप्रश्नस्य याज्ञवल्क्येनोत्तरे दत्ते कुत इति प्रमाणप्रश्नमकृत्वा ओमितिहोवाचेत्यङ्गीकारश्रवणादिति भावः ।। उपक्रमेति । जनको ह वैदेह इति अध्यायादिभागे तस्य जनकस्य वैदेहस्य विजिज्ञासा बभूव कःस्विदेषां ब्राह्मणानामनूचानतम इति । स ह गवां सहस्रमवरुरोधे त्यादिना स्वनि कटमा केतनमागतानामृषीणां मध्ये को वा अत्यन्तं ज्ञानीति निर्णेतुं गोसहस्रं स्थापयित्वा भवतां मध्ये यो ब्रह्मज्ञानितमः इमाः गाः स गृह्णात्विति जनकेनोक्ते याज्ञवल्क्येन च तद्गोसहस्रे नीते सति कुपितैरन्यैः कथमस्माकं मध्ये भवान् ब्रह्मनिष्ट इत्युक्त्वाऽऽश्वलादिभिः कृतप्रश्नेषूत्तरितेषु याज्ञवल्क्यस्योच्च वनिर्णया सा कथा परीक्षार्थेति ज्ञायत इत्यर्थः ।। सप्तम्यर्थे वतिरिति । याज्ञवल्क्यकथायामिवेत्यर्थः । तत्र तस्यैवे त्यनेन वतिरिति भावः ।। एवंभाव इति । प्रतिज्ञामात्रेण साध्यस्य प्रज्ञापनीयत्वमित्यर्थः ।। अपसिद्धान्तादिपरिहारेणेति । अपसिद्धान्तमानबाधमानाबावादिदोषमादावनुक्त्वा प्रमाणप्रश्नस्य कर्तव्यत्वादित्यर्थः । अपसिद्धान्तादावादावेवोद्भाविते सति परेण पश्चात्प्रमाणोपन्यासे कृते स्वस्य पराजयस्यैव प्राप्तेरिति भावः । स्वस्यापसिद्धान्तादिपरिहारार्थमित्यर्थः । अस्य वाक्यस्य प्रमाणप्रश्नाकरणे तत्प्रमेयाङ्गीकारप्राप्त्या स्वस्यापसिद्धान्तसंवादादिदोषप्राप्तेरित्यप्याहुः ।। याज्ञवल्क्येनापि तत्र तत्रेति । अत्रैव शकल्यब्राह्मणे तेषु हीदं वसु सर्वं हितं तस्मात्तद्वसव इत्यादिरूपेण प्रमाणस्योक्तत्वादिति भावः ।  	
?R	पूर्वत्रोत्तरत्र च मूलस्थसभाशब्दः सभ्यपर इति भावेनोक्तं प्रकृतानां सभ्येत्यादि ।। तृतीय इति । विहीनाश्चेति चकार इत्यर्थः। तत्प्रयोजनं एवशब्दप्रयोजनम् ।। इहापीति । वैष्णवाः रागद्वेषविहीनाश्चेत्युभयत्रापीत्यर्थः । सूक्ष्मप्रमेय इत्यत्र सूक्ष्मेतिहेतुगर्भम् । तेन कारणान्तराद्वेति कारणादाह प्रमाणाश्रयेष्विति । लौकिकश्चेति । लौकिका हि वित्तक्षेत्रादौ विवादनिर्णये केनचिदुक्ते तत्रानाश्वासे पुनरन्यान्पृच्छंति तत्रापि तथात्वे पुनर्दूरस्थानिति प्रसिद्धमेवेत्यर्थः ।। एकदेशेति । प्रागुक्तरागद्वेषराहित्यादिविशेषणमध्ये कस्मिंश्चिद्रागेणान्यत्र द्वेषेण च प्राप्तपक्षपातरूपैकदेशोत्कीर्तनेन प्रागुक्तं सर्वविशेषणमतिदिशतीत्यर्थः । 
?R	एतेनेति । उभाभ्यां साधनं चेति सतामेवेति व्यावर्तककथनेनेत्यर्थः । ल केवलं लक्षणोक्त्युपोद्धातकथनमित्यर्थः । यदर्थं यल्लक्षणोक्त्यर्थम् । यदर्थ(यद्व्यावर्त्य)मुक्तमित्यपि प्राग्वत् ।। उक्तै तैरिति पूर्ववदिति । उक्ते तैः प्रथमं भाने इत्यर्थस्य नन्वसंभवीदं लक्षणमित्यादिना यद्व्याख्यानं कृतं तदेव ध्येयमित्यर्थः । 
?R	किं प्रमाणं प्रयोक्तव्यमित्यस्योत्तरं यत्र यदस्ति तत्र तदेव वक्तव्यमिति . क्वचित् किं वक्तव्यमिति किंशब्दोपि पट्यते तदा तु वक्तव्यं किं न किमपीत्यर्थः । शङ्‌कते सत्यमिति ।। नन्ववैदिकं प्रति कथमिति । अवैदिकमित्यस्यावैदिकपक्षमवलम्ब्य प्रत्यवतिष्टमानं प्रतिभटं प्रतीत्यर्थः । वादे जल्पे च वादिप्रतिवादिनोर्द्वयोरपि साधुत्वात् वितण्डायां तु साधोः स्वपक्षसाधनाभावादिति ज्ञेयम् । 
?R	नन्वसद्भिरिति । वादजल्पपक्षे असत्पक्षमाश्रयद्भिरिति व्याख्येयम् । वितण्डापक्षे यथाश्रुतमेव ।। न चागम इति । तत्तदाचार्यवाक्यमित्यर्थः । न्यूनेन निगृह्यतेति । न्यूनदोषेण परा(जितं कु)जयं कुर्यात् । न्यूनाख्यनिग्रहस्थानं ब्रूयादित्यर्थः । 
?Rपर्यनुयोज्यमुपेक्षेतेति । पर्यनुयोज्योपेक्षणाख्यनिग्रहस्थानं ब्रूयादित्यर्थः ।। नियतावयवादीति । स्वसिद्धान्तरीत्या यो नियतावयववादी तस्य तादृशेनैव वितण्डेति स्यादित्यर्थः । यथासिद्धान्तं वक्तव्यमिती तिशब्दो हेत्वर्थः । अत्रेत्यस्योत्तरेणान्वयः , लिङ्गपदं च तात्पर्यलिङ्गमात्रपरमिति भावेन योजयति अत्रोपक्रमादीति । अत्रेत्यस्यार्थः प्रागेवोक्तः । दर्शनीयेत्यस्य विपरिणामेनान्वय इत्युपेयोक्तं दर्शनीया इति । 
?R	समर्थितत्वादिति । प्रतिज्ञातार्थसिद्ध्यर्थं व्याप्तिरेव यदोदिता । अवशिष्टं किमत्रास्ती त्यादाविति भावः । कथोच्छेदे हेतुः तत्तात्विकतायामिति । 
?R	तत्रैव व्यवहारादिति । लिङ्गपरामर्शाख्यानुमानार्थे परोपदेशरूपमहावाक्यप्रयोग एवानुमानशब्दव्यवहारादित्यर्थः । तं ब्रूयाद्यदीति मूलपदानुवादः । अनध्याहारेणैव योजयति यद्वेति ।।  एवं विपरिवर्तेनापीति । यः सौगतः नियमाद्युग्मायवयिनीं ब्रूयात्तं प्रति यो मीमांसकः तार्किकादिः त्रिपञ्चावयवामेवानुमां ब्रूयात्स यदि तादृशई युग्मावविनी नानुमेति ब्रूयादित्यादिरूपेणापि योज्यमित्यर्थः ।. नियतविषयत्वादिति । उपमानस्य मीमांसकमते सादृश्यविशिष्टविषयकत्वात् ।न्यायमते वाच्यवाचकबावमात्रगोटरत्वात् । अभावप्रमाणस्य प्रमेयभावमात्रप्रमापकत्वादित्यर्थः । इतिशब्दस्यैतदुक्तं भवतीति पूर्वेणान्वयः । 
?R	अनुमानेन त्वित्युक्तम व्यनक्ति व्याप्तीत्यादिना । उक्तरूपा प्रतीतिः पञ्चावयववाक्येन साध्या । तच्छ्रवणान्वयव्यतिरेकानुविधायित्वात्तस्याः । यदेवं तदेवं यथा घटो दण्डेनेत्युक्तं भवति । अनध्याहारेण योजयति यद्वेति । इति सिद्ध्यतीति पूर्ववाक्य इतियोज्यम् । नन्वेवं नोभावपीत्याहेत्यस्य नियतावयवासिद्धेरित्येतदुत्तरमिति वाच्यम् । तथा चानेन कथमुत्तरं जातमित्यत आह पञ्चावयवेति ।। परेण सौगतेनेत्यस्य अन्यतरेति । मीमांसकनैयायिकयोरन्यतरेण सौगतप्रतिभटभूतेन न्यूनत्वोद्भावनात् । अनयोरन्यतरेण द्व्यवयवप्रयोगे कृते सति सौगतेनापसिद्धान्तोद्भावनादित्यर्थः । यद्वा तार्किकसौगतयोर्वादिनोर्मध्ये तार्किकरीत्यैवात्र दोषद्वयोद्भावनादित्यर्थः । एतावंत एवानुमानस्यावयवा इत्यस्याद्याप्यसिद्द्या स्वेच्छयाऽवयवोपेतानुमानप्रयोगे परेण दोषोद्भावनान्नानुमानेनावयवकल्पनसिद्धिरिति भावः । ततः किमित्यत आह व्याप्तीति । अत्र यद्यपि नियतावयवासिद्दावित्यमिवादकांशो ग्राह्यः । तथापि प्राक् प्रतीकतया गृहीत्वा व्याख्यातत्वाद्विधेयभाग एवोपात्त इत्यदोषः ।। प्राग्व्युत्पादितेति । व्याप्तिरेव यदोदिताः । अवशिष्टं किमत्रास्ति लिंगं तत्र विजानतः इत्यत्र सुधायां व्युत्पादितप्रकारेष्वित्यर्थः । 
?R	ननु व्याप्तिवचनादेवेति द्वितीयप्रयोगे अनिमानत्वेपि सर्वत्र कुत इत्यतो न्यायेन व्युत्पादयति इदमिक्तं भवतीत्यादिना ।. अवसितमनुमानमिति । अनुमाननिरूपणं पर्यवसितमित्यर्थः । 
?R	अक्षयुक्तिवचांसी ति निर्दिष्टेषु निर्दोषाक्षोद्भवं ह्यत्र प्रत्यक्षम् , अनुमा युक्तिरेवोक्ता इत्यादिना प्रत्यक्षानुमाने निरूपिते । वचःशब्दितागमनिरूपणबीजमागमस्वरूपं निरूपयन्नेवाह निर्दोषमिति । अत्र पदकृत्यं वाक्यस्वरूपमिरूपणं च पद्धत्यादौ तर्कताण्डवे च व्यक्तम् ।	
?R	देशत इत्यादि । वियदवन्यादिभिन्नदेशत्वात् अतीतानागतवाक्यवाक्यार्थयोर्भिन्नकालीनत्वादिति भावः ।। इति साध्यत इति । संप्रतिपन्नवाक्यान्तरवदिति दृष्टान्त इति भावः ।। अन्यत्राभावादिति । एतद्वाक्यप्रतिपाद्यार्थविशेषस्य वाक्यत्वरूपहेतुमति वाक्यान्तरे अभावादित्यर्थः ।। लिंगतानुमानमेवेति । इदं वाक्यं लिंगतया वाक्यार्थप्रतिपत्तिजनकं वाक्यत्वाद्वाक्यान्तरवदिति प्राप्तत्वादिति भावः । अस्तु को दोष इत्यत आह तत्र चेति । प्रतिवादिनस्तत्र साध्यासम्मतेरिति भावः । सम्बन्धान्तरं वेति कल्पं निराह न द्वितीय इति । 
?R	दैवादिति । घटवति घटाभावभ्रान्तितिमता दैवाद्घटोऽत्रास्तीति प्रयुक्तेष्वित्यर्थः । वाक्या(र्था)र्थज्ञानिप्रयुक्तेष्विति वार्थः ।। हेत्वर्थेति । अन्वयप्रमितेर्विवक्षितार्थतत्त्वज्ञानरूपत्वात् । तथा च साध्याविशिष्टतेति भावः ।. अध्यापकेति । परवाक्याध्यापकेत्यर्थः ।। मूलेति । तादृषवाक्यं येनोक्तं तज्ज्ञानरूपमूलप्रमे(माणेत्य)त्यर्थः । तथा च न व्यभिचार इति भावः ।। वेदे अनुपपत्ति(त्ते)रिति । प्रमितिपूर्वकत्वस्य प्रमितिजन्यत्वरूपत्वादिति भावः ।। साधितत्वादिति । जिज्ञासाधिकरणे वेदानामङ्गीकार्या हि नित्यते त्यादौ साधितत्वादित्यर्थः । 
?R	न च वैदिकपदेभ्योन्यानीति । पूर्वतन्त्रे लोकवेदाधिकरणे तथोक्तेरिति भावः । 
?R	तदा इत्यादि चेत् इत्यनन्तरं शेषो ध्येयः ।। अभिधानादिति । प्राभाकरैरुक्तेरित्यर्थः ।। गुणेषु जातेरिति । आकृतिव्यङ्ग्यत्वाज्जातेः , गुणेष्वाकृतेरभावेन तैर्जातेस्तत्रानङ्गीकारादित्यर्थः ।। न संभवतीति । असंभवि स्मृतौ 
?Rलक्षणमित्यर्थः । तथेति । असंभवि लक्षणमित्यर्थः । तत्र हेतुः स्मृतेरिति । मानसं तद्हि विज्ञानमि त्यनुपदमेवेति भावः । प्रत्युत्पन्नेति । अव्यवहितपूर्वकालोत्पन्नमिन्द्रियार्थसन्निकर्षादिरूपम् असाधारणकारणं यस्य तादृशप्रत्ययत्वमित्यर्थः । कदाचितत्संस्कारोत्पत्त्यव्यवहितक्षणोत्पन्नायां, चिरकालीनसंस्कारजायां, आत्ममनःसंयोगादिरूपसाधारणकारणजायां च स्मृतावनतिव्याप्तये क्रमान्नियमेनेति, प्रत्युत्पन्नेति, असाधारणकारणेति चोक्तम् । नियमेन प्रत्युत्पन्नतन्तुसंयोगाद्यसाधारणकारणकपटादौ अनतिव्याप्तये प्रत्ययेत्युक्तम् । अव्यवच्छेदकमिति । स्मृतेरित्यनुकर्षः । तत्र हेतुः स्मृतेरपीति । पररीत्यारि स्मृतौ एतल्लक्षणमस्तीत्याह संस्कारस्येति ।। इद्बुद्ध इति । सदृशदर्शनादिना कार्योन्मुखीभूत इत्यर्थः ।। तन्निराकुर्यादिति । नियमेनेत्यादिनोक्तानुभूतित्वं तच्छब्दार्थः । नन्वत एव नियमेनेत्युक्तमित्यत आह ।. न चेति । दण्डादेर्घटात्वाद्यवच्छेदेनेव इहानुभूतिमात्रनिष्टेनावच्छेदकेन नियमो ग्राह्यः । नचोक्तरूपानुभूतित्वातिरिक्तमवच्छेदकमस्ति नेनैवाच्छेदकेन नियमग्रहणे चात्माश्रयापत्तेः । तथा चातिव्याप्तिं परिहरतोऽसंभव एवापन्न इति भावः। 
?R	पूर्वं लक्षणे स्मृतिव्यावर्तकं किमपि नेत्येवंपरतया व्याख्यातम्, इदानीं अस्तु वा किञ्चिद्व्यावर्तकं तथापि स्मृतावव्यापकतया लक्षणोक्तिरयुक्तेत्येवंपरतया व्याचष्टे यद्वेति । किंवा घटादीति । यथा घटादिरनुभूतित्वशून्य इति प्रमाणं न भवति तथेत्यर्थः ।। अन्योन्याश्रयत्वमिति । सिद्धेचास्य लक्षणत्वे तदभावात्स्मृतिरप्रमाणं, सिद्धे च तदप्रामाण्ये तत्रानतिव्याप्तेरस्य लक्षणत्वसिद्धिरित्येवंरूपेणेत्यर्थः ।। तथाच केनेति । लक्षणेनेत्यर्थः । लक्षणत्वसिद्धेरिति भावः ।। केनेति	 केन हेतुनेत्यर्थः ।। साक्ष्यादीति । निर्णीतवित्तक्षेत्रादिविषये कालान्तरे विप्रतिपत्तौ अस्मिन्नर्थेऽयं  प्राक् साक्षी द्रष्टा अधुना तस्यार्थस्य स्मर्तेति भावेनायं साक्षीत्युच्यते । स्मृतेरप्रामाण्ये तादृशव्यवहारो न स्यादित्यर्थः । आदिपदेन लिखितभुक्तिव्यवहारग्रहः । ननु स्मृतेः पूर्वानुभूते प्रमाणत्वेपि न स्वातन्त्र्येण, किंनाम पूर्वमिदमनुभूतं स्मर्तमाणत्वादिति लिङ्गत्वेनैवेति भआवेन शङ्‌कते स्मृतिरेवेति । लिङ्गतयेति । स्मर्यमाणत्वादिदं प्रागनुभूतमित्येवंरूपेणेत्यर्थः ।। तथाऽनुभावादिति । अनुमिनोमीत्यनुभवाभावादित्यर्थः । साक्षात्कारः कर्मकारकजन्यः । जन्यसविषयकक्रियात्वात् इत्येवं कार्यात्कारणानुमानमित्याशयेनोक्तम् । कार्येणेति । कर्मकारकतयेति । क्रियां कुर्वद्भि कारकमिति च प्रसिद्धेः ।। स्मृतिरित्येवेति । स्मृतिर्मानमित्येव वक्तव्यमित्यर्थः ।। वचनाच्चेति । स्मृतिर्मानमित्युक्तवचनात् । स्मृतिप्रामाण्यानुभवोऽनुमीयत इति कृत्वा स्मृतिर्मानमिति लोकव्यवहार एव स्मृतिप्रामाण्ये प्रमाणमित्यर्थः ।
?R	प्रामाण्ये बाधकसद्भावादिति पञ्चमपक्षं विवृण्वन्नेवावतारयति नन्वित्यादिना ।। इति पञ्चममिति । इत्येवं बाधकसद्भावरू(पञ्चरम)पपञ्चमकल्पमित्यर्थः । मनः प्रत्यक्षजंमनोरूपसन्निकृष्टेन्द्रियजन्यमित्यर्थः ।। प्रकृतेति । चशब्दे सति द्वयोः प्रतत्वमनुसन्धीयते तथैव व्यत्पत्ते । अतोऽर्थेवान् चशब्द इति भावः । 
?R	योगिन इत्यनुवादः । अणिमादिसिद्धिसंपन्ना इति व्याख्यानम् ।। श्रुतीति । उपनिषदादौ कण्वभृगुप्रभृतयः प्रसिद्धाः तथा मन्वादिस्मृतिषु, योगिनो यं प्रपश्यन्ति, पश्यन्ति ज्ञानचक्षुष इति इतिहासे कविर्हरिरन्तरिक्षःप्रबुद्ध इत्यादिना भागवते प्रसिद्धा इत्यर्थः ।। साधितत्वादिति । जिज्ञासाऽधिकरणे कार्यता चे त्यादिग्रन्थ इति भावः । कर्मविधीति । यथा यजेतेत्यादिविधिबलात् कर्मिण उपेयन्ते । तथा योगी युञ्जीत सततम्, उपविश्यासने युंज्यादि त्यादियोगविधिबलाद्योगिनोऽप्युपेया इति भावः ।। अप्यय इति । प्रलय इत्यर्थः ।। विश्वकर्मणि भगवति । शुभ्रचक्षुः निर्मलचक्षुष्को, नारायणप्रसादेन समृद्धज्ञानचक्षुषः इत्यादिपाद्मवाक्यम्, वैराग्यपादे न तृतीये तथोपलब्धेरि त्यधिकरणे भाष्योक्तम् । दिव्यमि ति गीतावाक्यम् ।। नन्विन्द्रियाणां प्राप्यकारित्वनियमादित्यादिना कृतचोद्यस्यातीतेत्यादिग्रन्थेन किमुक्तमित्यत आह (एतदु) इदमिक्तमिति । अनैकांतिक इति । योगिप्रत्यक्ष इति योज्यम् । तर्हि यद्वदति किमर्थमुक्तमित्यत आह दृष्टान्तेति । नन्वेवं मन इव चक्षिराद्यपि प्रत्यासत्तिमात्रेण व्यवहितमपि भासयेदित्यत आह कार्यदर्शनवशाच्चेति । 
?R	अभिनयेति । आकारप्रदर्शनेनेत्यर्थः । विज्ञातमित्यनुवादः , स्मृतमिति व्याख्या ।। पूर्वानुभवावच्छिन्नेति । पूर्वानुवविशेषणकेत्यर्थः ।। साक्षिसिद्धत्वादिति । मयैतत्कृतमिति मनसा स्मृतिसाक्ष्यनुभवे अनुभवस्यानवच्छेदकत्वेन कृतेरेवावच्छेदकत्वेन प्रतीत्याऽनुभवानवच्छिन्नार्थविषयकत्वस्यैव स्मृतौ साक्षिसिद्धत्वादिति दर्शयितुमित्यर्थः ।। मानसतेति । मनोरूपेन्द्रियजन्यप्रत्यक्षतेत्यर्थः ।। वक्ष्यमाणत्वादिति । समयपादे । मनो म इति भेदतः । मनसोऽपि गृहीतत्वादि ति निरीश्वरसाङ्ख्याधिकरणे वक्ष्यमाणत्वादित्यर्थः ।। तथापीति । मनसः साक्षिवेद्यत्वेऽपि तयोः कार्यकारणभावो न प्रत्यक्ष इत्यर्थः ।। नित्यानुमेयमिति । तथा च स्मृतौ मानसता न साक्षिवेद्येति भावः । भट्टमतेन हि अयं ज्ञानविषयो ज्ञातताधारत्वादिति ज्ञाततारूपलिङ्गेन ज्ञानमनुमेयम् । तदेवासिद्धमिति भावेनाह ज्ञातताया इति । न च प्रमाणतोन्या 
?Rस्यात्प्रमितिर्नाम कुत्रचिदि ति भक्तिपादीयाऽऽद्याधिकरणे ग्रन्थान्त्यभागे निराकरिष्यमाणत्वादित्यर्थः । प्राभाकरमतं शङ्‌कते स्वप्रकाशमिति । अनात्मत्वादिति । जडत्वादित्यर्थः । न हि जडरूपज्ञानस्य स्ववृत्तित्वं युक्तम् । घटादेरपि तथात्वापत्तेः । तेजसस्तु धर्मिग्राहकमानसिद्धमित्यर्थः । ननु न्यायरीत्या मनोवेद्यताऽस्तु ज्ञानस्य, न साक्षिवेद्यतेत्यत आह मानसेति । इच्छा ज्ञानं सुखं दुःखं भयाभयकृपादय । साक्षिसिद्धा न कश्चिद्हि तत्र संशयवान् क्वचित् इत्यादिना ज्ञानपादे निरसिष्यत इति भावः । 
?R	रूपादिमत्येव द्रव्य इति । महत्त्वसमानाधिकरणोद्भूतरूपवत्त्वस्य वा तादृशोद्भूतस्पर्शवत्त्वस्य वा चर्मचक्षुरादिप्रत्यक्षगोचरतायां तन्त्रत्वाद्भगवत्यप्राकृतरूपादिमति तत्प्रयोजकप्राकृतरूपादेरभावादिति भावः । वेदानुसरणे त्विति । अनुमानस्येत्यनुकर्षः । साध्येत्यादेरूपाधिप्रतिपक्षयोरित्यनेन यथाक्रममन्वयः । प्रपञ्चितमेतच्छाश्त्रयोनिसूत्र इति भावः । परतन्त्र एवेति । मूलप्रमाणसापेक्षत्वादिति भावः । प्रागिति । एतदधिकरणाऽऽदिभागे । साधिममित्यस्यार्थःः सिद्धमिति ।। 2 - 1 -2 ।। 
?R	ॐ अभिमानिव्यपदेशस्तु । शङ्‌कोत्थापनायाह  युक्त्यन्तरेति ।। सूत्रत्वेति । अनन्यलभ्यार्थकत्वरूपसारवत्त्वलक्षणवत्त्वव्याघात इत्यर्थः । उपलक्षणतया सर्वयुक्तिविरोधिनिरासलाभे प्रातिस्वकतन्निरासाय सूत्रान्तरकरणायोगादिति भावः । यद्वा विश्वतोमुखत्वव्याघात इत्यर्थः । अनेकशाखानिर्णायकत्वस्येवाऽनेकविरोधनिरासकत्वस्यापि विश्वतोमुखत्वशब्दार्थत्वात् ।। फलव्यभिचारादीति । आप्तोक्तत्वगुणाभावविरोध आदिपदार्थः ।। ज्ञानमिति । ईक्षणशब्दितमित्यर्थः ।। श्रोतृत्वादिकमिति । विवादकामसंवादादिरादिपदार्थः । वाचक इत्यत्राकाङ्क्षां पूरयति इत्यनुवर्तत इति ।	
?R	अभ्यधिकाशङ्‌काप्रकारं दर्शयितुमाह एतदुक्तमिति । मृदादिशब्दैरादिकालीनपृथिव्यादिग्रहः । प्राणा इन्द्रियाणि । अहं श्रेष्ट इत्यर्थे विवादमकुर्वन्नित्यर्थः । इत्यादिवेदा इत्याऽऽदिपदेन ओषधयः संवदन्ते, यं पृथिवी न वेद (ऋ.10-17-22) इत्यादिग्रहः । सर्वोप्यमानमिति पश्चाद्वक्ष्याम इति तावच्छब्दः ।। इतिवदिति । नभो (न नीलरू)नीरूपं विभुत्वादित्यादियुक्तिविरुद्धं नीलं नभ इति प्रत्यक्षं यथेत्यर्थः । हेतोरसिद्धिं निराह मृदिति । इत्यादीति आदिपादेनाप्तेजस्त्वादिग्रहः । जडत्वात् घटवदिति च गृह्यते । तावता न विष्णुकारणत्वादिव्याघात इत्यत आह तथा चेति । एकदेशस्याप्रामाण्ये सति यतो वा इत्यादिवाक्यान्तरेपि तत्सामान्यादितरेषु तथात्वमिति जैमिनिन्यायेनाप्रामाण्यं वेदवाक्यत्वहेतुतद्दृष्टान्तेनाऽनुमानस्यत इत्यर्थः । द्रष्टव्याप्तीत्येतदभिप्रायं विवृण्वन्नब्यधिकाशङ्‌काप्रकारं व्यनक्ति मैवमित्यादिना सिद्धैवेत्यन्तेन । तन्न्यायसंचाराविषयत्वमेव व्यनक्ति तत्र हीत्यादिना । पूर्वाधिकरण इत्यर्थः ।परिहृत इत्यन्वयः ।. हेतुरिति । वेदाद्यप्रामाण्य इति योज्यम् ।। आपातत इति । प्रामाण्यनिश्चयदशायामित्यर्थः ।। नित्यत्वेनेति । स्वतन्त्रपुरुषाप्रणीतत्वेनापवादकदोषाभावेन ज्ञानजननशक्तित एव प्रमाजनकत्वरूपप्रामाण्यस्थितावित्यर्थः ।। विशेषणेति । यथोक्तानुष्टान इत्युक्तविशेषणेत्यर्थः ।। अनैकान्तिकत्वमितीति । फलहेतुतया निर्णीते विगुणताऽनुष्टितलौकिकक्रियादाविति
?R, । एवं पूर्वतनयुक्तेः सावकाशत्वमुक्त्वा अत्रत्यविरोधियुक्तेर्निरवकाशत्वेन दृढत्वमाह न चास्या इत्यादिना । एतेन पूर्वत्र सावकाशयुक्तिविरोधो निरस्तः , अत्र तु निरवकाशदृढयुक्तिवरोधो निरस्यत इति पूर्वानन्तर्यसङ्गतिरप्युक्ता ध्येया । व्याप्त्यादेः व्याप्तिपक्षधर्मतयोः । विपक्षे बाधकमनुकूलतर्कं च व्याप्तिनिर्णायकमाह बुद्ध्यादिमत्त्वे चेति । पक्षीकृतमृदादेरिति शेषः . एवं व्याप्तिमुपपाद्य मूलमुपलक्षणमित्युक्तत्वात् पक्षधर्मत्वात् पक्षधर्मतामपि व्यनक्ति न च मृदादिष्विति ।। व्याघातादिति । मृदादिष्वित्यस्य मृत्त्वादिमस्त्वित्यर्थत्वादिति भावः ।
?R	कथं मानं भवेदिति मूलोक्तेः शङ्‌कोत्तराभ्यां तात्पर्यं व्यनक्ति ननु चेत्यादिना । ननु मृदब्रवीदित्यादेः प्रत्यक्षविरोध एव न युक्तिविरोधोऽतोऽत्र पादे निवेशो न युक्त इति चोद्यं शङ्‌काव्याजेन निरस्यन्पूर्वपक्षशङ्‌कानुदयमाशंक्य समाधत्ते ननु प्रसिद्धमृदित्यादिना ।। सपक्षांतरेति । मृदाद्यन्येत्यर्थः ।। असिद्धिरिति । बुद्धिवागादिकं वेदवाक्यादङ्गीकुर्वाणेनाज्ञातृत्वावक्तृत्वादिरूपजडत्वस्यांगीकर्तुमशक्यत्वादिति भावः । टीकायां जडत्वस्य हेतूकरणे तु आदिकालीनमृदादिपक्षीकारपक्ष एव । तत्र च मृत्त्वादिना जडत्वमनुमेयमिति  तात्पर्यमुक्तं चन्द्रिकायाम् ।। वेद एवेति । मृदब्रवीदित्यादिरित्यर्थः वाक्यांतरेणेति । अद्भ्यः पृथिवी त्यादिरूपेणेत्यर्थः । अस्मिन्नपि पक्षे धर्मिग्राहकजातीयबाधोऽस्तीत्यत आह परिदृश्यमानेति । इदानींतनमृदादिरूपकार्यं सजातीयकारणजन्यं कार्यत्वादित्यनुमानेनादिकालीनमृदादिसिद्धेरित्यर्थः ।। एतेनेति । मृदब्रवीत् इत्यादिविषयादिकालीनमृदादेरानुमानिकत्वकथनेनेत्यर्थः । मृदादेरवैदिकार्यत्वादिति भावः । यद्वा 
?Rवेदादन्यस्यैवोपजीव्यत्वकथनेनेत्यर्थः । उपजीव्यवेदार्थ एव युक्तेरविरोधकत्वादिति भावः । 
?R	वेदस्येति । पूर्वाधिकरणे सम्यगुपपादितप्रमाणाभावतया प्राप्तं पूर्वश्लोके तथापीत्यन्तेन सूचितं वेदस्य निरवकाशत्वमिति भावः ।। युक्तेश्चेति । द्रष्टव्याप्तीत्यनेन प्रागुक्तयुक्तेर्निरवकाशत्वमिति भावः । धरादेव्याः स्त्रीत्वादाह पुमांश्चेतन इति ।। अर्थापत्तिमिति । तदुभयाविरोधान्यथानुपपत्तिं सूचयतीत्यर्थः । मृत्त्वादित्यत्र मृत्त्वरूपजडगतधर्मः कश्चिदभिमतोऽथ मृत्पदवाच्यत्वं न द्वयमपीति क्रमेण निराह तथाचेत्यादिना ।. अतिप्रसङ्गादिति । पृथिव्यादेरपि गोपदवाच्यत्वेन सास्नादिमत्त्वप्रसङ्गादित्यर्थः ।। प्रकृतेति । मृदब्रवीदित्यादौ चेतनस्यैवोक्त्यङ्गीकारेण तद्वाक्यार्थाविरोधादित्यर्थः । यदि मृत्त्वादिक चेतनेष्वसिद्धं तर्हि तन्नामक इत्ययुक्तं प्रवृत्तिनिमित्ताभावात् । अमुख्यवृत्त्या चेत् मुख्यन्यायविरोध इति शङ्‌कते नन्विति ।अभिधानशक्त्या मुख्यया वृत्त्येत्यर्थः । मृद्गतमृत्त्वरूपधर्मस्य चेतने अभावेपि जडगतमृत्त्वरूपधर्मं प्रति स्वातन्त्र्यरूपनिमित्तमस्तीति भावेनाह मृदाद्यभिमानित्वादिति । पराधीननियन्तृत्वरूपाभिमानवत्त्वादित्यर्थः । विवरिष्यते चैतदग्रे । तर्हि जडेषु प्रयोगो न स्यादित्यतस्ततो न्यूनवृत्त्येनाह पृथिव्यादिष्विति । तदभिमतत्वेन तच्छब्दवाच्यचेतनसंबन्धेनेत्यर्थः । शरीररूपकविन्यस्तगृहीतेरि त्यत्रोक्तदिशेति भावः । तत्राव्यक्तादिशब्दवाच्येश्वरसंबन्धादन्यत्र शब्दप्रयोग इत्युक्तेः । कश्चिदन्य इति पदद्वयतात्पर्यं शङ्‌कोत्तराभ्यां व्यनक्ति नन्वेत इत्यादिना । 
?R	युक्यागमविरोधेनेतिपदतात्पर्यं शङ्‌कोत्तराभ्यां व्यनक्ति नन्वेवमित्यादिना ।। अनभिमानस्वीकार इति । पृथिव्याद्यभिमानहीनस्य कस्यचिच्चेतनमात्रस्य मृदब्रवीदित्यादौ प्रतिपाद्यत्वेन स्वीकारे सति । पृथक् मृत्त्वादिधर्मवत्त्वतत्स्वातन्त्र्यरूपनिमित्तद्वयव्यतिरेकेणेत्यर्थः ।। उक्तेति । तदनधिष्टितेत्यादिनोक्तेत्यर्थः ।। उक्तरीत्येति । पूर्वपक्षदशाभ्यां ननु नित्यतयेत्यादिनोक्त(धर्मवत्त्वस्वातन्त्र्यरूपनुमित्त)रूत्येत्यर्थः ।। उपपत्तिमिति । मृत्त्वादियुक्तिमित्यर्थः ।। वेदप्रामाणयेपीति । तस्यापि नित्यनिर्दोषत्वाद्युपपत्त्योपपादितत्वात्पूर्वनय इति भावः । इति पदस्य प्राप्तमित्यनन्तरमन्वय   इति प्रागुक्तत्वात्तदनूद्य तस्यार्थमाह इत्युक्तमेतत्सर्वमिति । प्राप्तमित्येततदनन्तरमयं शेषो वा । अत्रेति भाष्यपदानुवादः । तस्य व्याख्या इतिसूत्र इति । एतच्च सूत्रभाष्ये व्यक्तमिति भावः । अत्रेत्यादिकं तत इत्यतः प्रागप(क्रष्टव्य)कर्ष्टव्यमिति भावेन योजनान्तरमाह यद्वेति । तस्येत्यस्य इत्यर्थ इत्यनेनान्वयः । अत्रेत्यस्यार्थ एवं प्राप्त इति । 	
?R	अयोगानुपयोगौ क्रमाद्व्यनक्ति मृदादीति, लक्षणेति च । विद्वद्रूढिसद्भावादिति । अज्ञप्राज्ञभेदेन रूढाववान्तरभेदस्य समाकर्षनये समर्थनादिति भावः ।। न चात्र बाधकमिति । न चान्यायानेकार्थत्वमेव बाधकमेव शङ्‌कयम् । अजा(क्षादि)दिशब्देष्विव तुल्यवृत्त्याऽनेकार्थत्वस्यैवान्याय्यत्वं अत्र च न्यूनाधिकवृत्त्यङ्गीकाराददोष इति भावः । विजिज्ञापयिषता ज्ञापयितुमिच्छावता ।। तुशब्देन मुख्यवृत्तिः सूचितेति । तुशब्दो ह्यवधारणार्थः  सन् योग्यतया अभिमानिपदेनान्वेति । अभिमानिन एव व्यपदेशः अभिमानिव्यपदेश इति । न च मृदब्रवीत्तत्तेज ऐक्षत ता आप ऐक्षन्त इत्यादौ मृत्तेजःप्रभृतिशब्दैरभिमानिन एवोक्तिः संभवति । तथात्वे अभिमानिन एवोपादानापत्तेः । तथाच तेजःप्रभृतिवाक्यशेषे तेजोवन्नानां त्रिवृतं त्रिवृतमेकैकामकरोदिति तेजःप्रभृत्यचेचनानां त्रिवृत्करणाद्यनुपपत्तेः । निगमनिघण्टुव्याकरणादौ जडवाचित्वप्रसिद्ध्यनुपपत्तेश्च । तस्मान्मृदादिशब्दैः मृदाद्यचेतनानामपि व्यपदेशो नापलापार्हः । ब्रूते च परमाप्यतमः सूत्रकारोऽभिमानिन तु न तथा मुख्यवृत्तिरिति ज्ञायते । तथाच परममुख्यवृत्त्या अभिमानिन एव मृदादिशब्दैर्व्यपदेशो नान्यस्येत्युक्ते लोकसिद्धमुख्यवृत्त्यान्यस्यवाच्यत्वेष्ववधारणार्थं तुशब्द उपपन्नः । तत्तेज ऐक्षतेत्यादौ शरीररूपकविन्यस्तगृहीतेरित्यत्रोक्तरीत्या तेजःप्रभृतिजडेषु विन्यस्यस्यैवाभिमानिनस्तेजःप्रभृतिशब्दैर्ग्रहणं न केवलस्येति त्रिवृत्करणाद्युपपत्तिश्च कर्मदेवतादेर्वेदार्थत्वेऽपि तदेव सर्वशास्त्रयोनीति समन्वयसूत्रे तुशब्देन परममुख्यवृत्तिर्यथा सूच्यते तथेति भावः ।। तत्रोपपत्ततीति । मुख्यत्वे स्वातन्त्र्यरूपनिमित्तसत्त्वरूपोपपत्तीत्यर्थः । तां व्यनक्ति अभिमानीति । पराधीननियन्ता ह्यत्राभिमानिशब्दार्थः । तथा च तावताभिमानिपदेन यथेष्टविनियोक्तृत्वरूपस्वातन्त्र्यसूचनेऽपि तस्य शब्दप्रवृत्तौ निमित्तत्वं कुत इत्यत आह ततश्चेति । स्वातन्त्र्यं तद्गतत्वं च शब्दवृत्तेर्हि कारणम् । स्वातन्त्र्यं तत्र मुख्यं स्यात्कुतो राज्ञि जयोऽन्यथा इत्युक्तदिशातदधईनसूत्रे स्वातन्त्र्यस्य शब्दवृत्तिहेतुत्वस्य समर्थनात् । अव्यक्तादेरीशाधीनत्वादव्यक्तादिशब्दजातमीशो अर्थवदितिवन्मृदादेरभिमान्यधईनत्वान्मृदादिशब्दजातं अभिमानिन्यर्थवदिति संभवेनेति न्यायेनेत्युक्तम् ।। उत्तरसूत्र इति । दृश्यतेचेति सूत्रे इत्यर्थः ।। प्राणसंवादादीति । प्राणा अहं श्रेयसि व्यूदिरे इतिप्राणपदेनेन्द्रियाभिमानिनामनेकेषां ग्रहणे तत्कर्तृकविवादादिर्घटत इति बहुवचनं प्रयुक्तमित्यर्थः ।।  इदमिति । सौत्रमित्यर्थः । 
?R	प्रादेशिकत्वेति । एकदेशवृत्तित्वेत्यर्थः ।। वैयर्थ्येति । तदनधिष्टितेत्यादिना प्रागुक्तदिशेति भावः ।। इत्यागममप्यत्र संवादयतीति । एतेन विशेषानुगतिशब्दो विशेषानुगतिबोधकागमपरः । यथा अस्यैव चोपपत्तेरूष्मे त्यत्रोष्मशब्दः । अन्यथाऽभिमानिनां प्रादेशिकत्वेत्यादिनोक्तचोद्यनिरासकशक्त्यादिमत्त्वस्यार्थापत्त्यैव सिद्ध्या पुनस्तदुक्तिपरस्यास्य पौनरुक्त्यापत्तेरित्युक्तं भवति ।।  आकांक्षेति । अभिमानिनां प्रादेशिकत्वेत्यादिनोक्ताकांक्षानुसारेणेत्यर्थः ।। आदावक्त्वेति । अनुव्याख्यान इति योज्यम् ।। पूर्वनिपातमिति । अल्पाच्तरं पूर्वमिति पाणिन्युक्तं पूर्वमुच्चारणीयत्वमित्यर्थः ।
?R	आत्मनि चैवमिति । परमात्मन्येवाघटकाचिन्त्यविचित्रशक्ययः सन्ति न जीव इति अत्रैव पादे श्रुतेस्त्वितिनये वक्ष्यते । वियत्पादे चोत्क्रान्तीतिनये क्रियावत्त्वेन जीवानामणुत्वं वक्ष्यते । अत्र वाक्ये देवतारूपजीवानामचिन्त्यसामर्थ्यं व्याप्तत्वं चोच्यते । अोतो विरोधात्कथमुपादेयमित्यर्थः । 
?R	असाविति । अनुपलंभ इत्यर्थः ।। उदाहृतेति । पृथिव्याद्यभिमानिन्य इति स्मृतीत्यर्थः । एषा च समग्रा भाष्ये व्यक्ता ।। इति सूत्रमिति । एकवचनं जाताविति प्रागेवोक्तमिति भावः । 
?R	अर्थापत्त्येति । युक्त्यागमविरोधेने त्युक्तार्थापत्त्या, दृश्यन्ते चाधिकारिभिरि त्युक्तप्रत्यक्षेण चेत्यर्थः । पृथिव्याद्यभिमानिन्य इति स्मृत्या च सिद्धमिति भावेनाह समर्थितं चेति । अनेकत्रेति । यज्ञादिशालास्वित्यर्थः । अर्थक्रियया संवादेन चेति । मन्त्राणामौषधादिबोधकवाक्यानां चेत्यर्थः । यद्वा उपलम्भो भ्रमोऽस्त्वित्यत आह अर्थक्रिययेति ।। अपि लोक इतीति । लोकेपि पिशाचादयोन्तर्धानशक्त्या नोपलभ्यन्ते किम्वीश्वर इति वक्ष्यत इत्यर्थः । अचेतनमात्र इत्युक्त्या अग्न्यादिपदमचेतनस्यापि वाचकमित्युक्तं भवति ।। प्रलीन इति । लीनदेहो लयवर्तिजीव इत्यर्थः ।। जगद्व्यापारेति । इन्द्रस्य नु वीर्याणि प्रवोचं यानि चकार प्रथमानि वज्री (ऋ 1-32-1) अग्नेयं यज्ञमध्वरं विश्वतः पमिभूरसि (ऋ 1-1-4) । उरुं हि राजा वरुणश्चकार सूर्याय पन्थाम् (ऋ 1-24-8) इत्यादाविति भावः । इत्यलमिति । अयं भावः । मत्सि सोम वरुणं मत्सि मित्रम् इत्यादौ सोमं प्रति वरिणादीन्मादयस्वेत्युच्यते । न च जडस्य विग्रहादिचेतनस्य वा सोमपानकृतमदः संभवति । किञ्च तेषां पाहि श्रुधी हवम् (ऋ 9-90-5) इति पानस्तोत्रश्रवणादिकं श्रूयते । न च विग्रहेन्द्रियादिहीनस्य तद्युक्तमित्याद्यूह्यमिति । 
?R	वाक्यतापन्नानीति । आकांक्षायोग्यतासन्निधिमत्तामापन्नानीत्यर्थः । योगिनामपि देवताप्रत्यक्षं नेन्द्रियपदव्युत्पत्तिहेतुरित्याह देवतादर्शनं चेति ।। न तद्व्युत्पत्तिहेतुरिति । योगिनामपीत्यनुकर्षः ।। सामर्थ्यादिति । अन्वययोग्यताबलादित्यर्थः । व्युत्पत्तिः वाचकत्वप्रतीतिः । तत्रोपसर्जनीभूतेन वाचकत्वेन वस्तुपदोक्चस्यान्वय इत्याह वस्तुनो व्युत्पत्तिरितीति ।। अनेन चेति । युज्यत एवेति एवशब्दसंबन्ध इत्यर्थः ।
?R	अर्थमग्रे विवक्षुराकांक्षाशन्तये अन्वयमात्रं दर्शयति शास्त्रलिंगत इत्यादि ।। शंकानुवादेति । प्रत्यक्षेण दुरधिगमत्वादिना यत्पूर्वपक्षिणा शास्त्रैकसमधिगम्यत्वं देवताया उक्तं तदनुवाद इत्यर्थः । मुद्गपर्णी माषपणीतिं धान्यविशेषनाम । ननु यः पाशहस्तः स वरुण इत्यादौ पाशहस्तादिसमुदायशब्दस्य व्युत्पत्त्यभावे कथं तेन तदर्थावबोध इत्यत आह समासस्येति ।। वाक्यत्वेनेति । अवयवभूतपदगतशक्यै(वा)कार्थबोधकत्वेन पृथक् समुदायव्यत्पत्तिर्मापेक्षितेत्यर्थः । शास्त्रोक्तदेवताया इत्यनुक्त्वा वस्तुन इति सामान्योक्तिकृत्यं व्यनक्ति न केवलमित्यादिना ।.
?Rधर्मादावपीति । चोदनालक्षणोऽर्थो धर्म इत्यत्र यश्चोदनाप्रमाणकोऽर्थरूपः स धर्मः, अन्यः श्येनादिरधर्म इति जैमिन्याचार्यैस्तथैवोक्तम् । तत्र त्रिवृत्पञ्चदशः सप्तदश एकविंशः, एतानि वाव ज्योतिषि य एतस्य स्तोम इत्यादिवाक्यबलात् ज्योतिषां स्तोमो यस्मिन्स ज्योतिष्टोम इत्यादिप्रकारेण तत्र व्युत्पत्तिरिति भावः ।। आक्षिपत इति । बोद्धादेः । 
?R	मूर्खैरित्यनुवादः । अविदितशक्तिरिति व्याख्या । वस्तुतः शब्दस्य यत्र मुख्यवृत्तिस्तदनभिज्ञैरित्यर्थः ।। इदमिति । शक्तितत्त्वज्ञानानुसारेण शक्तिव्युत्पादनरूपं कारणमित्यर्थः । देवतादौ शक्तिव्युत्पादकस्य सूत्रकारादेः शक्तितत्त्वाभिज्ञत्वादिति भावः । इतिशब्दस्य, इति हिशब्दसूचितहेतोरिति हेत्वर्थत्वं ध्येयम् । 
?R	प्राबल्यादिति । प्राबल्यमागमस्यैव जात्या तेषु त्रिषु स्मृतम् इत्युक्तेरिति भावः ।। य्तक्वचिदिचि । सर्वं विलाप्यान्तस्तमसि  विलीन इत्यादावित्यर्थः ।। इत्यादद्युक्तमिति । पूर्वाधिकरणे उपजीव्यविरोधे तु वेदस्यान्यार्थकल्पने त्याद्युक्तमित्यर्थः ।। इत्येव बाधकमिति । अन्यथा इदं रूप्यम् ।। इति भ्रमः  नेदं रूप्यम् इति बाधबोधस्य बाधकः स्यादिति भावः ।। अनेनेति । दृढयुक्तिविरोधेत्वित्यनेनेत्यर्थः सर्वत्रापीति । तथाच पर्वाध्याये प्रत्यधिकरणं पूर्वपक्ष्युक्तयुक्त्यपेक्षया सिद्धान्तीययुक्तीनां व्याप्त्यादिमत्त्वेन दृढत्वापादाततः पूर्वपक्षदिशा प्रतीतार्थप्रच्यावनमेतधिकरणन्यायेनेत्युक्तं भवति । न्याय 
?Rइत्यस्यार्थः प्रकार इति ।। 2 । 1 । 3 ।। 
?R	असदिति चेत् । अधिकरणोपाध्युक्तौ बीजमाह ननु चेत्यादिना ।। परिहारस्य चेति । प्रतीतार्थप्रच्यावनेनाविरुद्धार्थान्तरकल्पनरूपस्येत्यर्थः । अल्पपदस्य कृत्यं अग्रे विवक्षुः वाक्ययुतेत्येवानूदितवान् । बाहुल्यादित्यनुवादः , प्राबल्यादिति व्याख्या । वस्तुनिर्णयपदस्यावृत्तिं , भवेदित्स्यानुवृत्तिं च मत्वाह वस्तुनिर्णयो भवेदितीति ।। अत्रेति शेषः । तस्यार्थः अधिकरण इति । 
?R	तावता कथमगतार्थतेत्यत आह एतदुक्तं भवतीति । तदसिद्धिः जगत्कारणत्वासिद्धिः ।। सुदृढयेति । ननु (यद्यपि) प्राचीनयुक्तिर्व्याप्त्यादिमत्त्वात् दृढा । इयं तु तद्हीनत्वाददृढा । अन्यत्रानुपक्षीणत्वे सतीतिवक्ष्यमाणयुक्तेर्व्याप्त्यादिमत्त्वेपि अविरोधित्वात् । विरोधिल्योस्तु भावत्वयुक्तिपरिशेषरूपयुक्त्योः क्रमाद्व्याप्तिपक्षधर्मतयोरभावादिति चेत्सत्यमेतत् तथापि वेदवाक्यासंवादसंवादाभ्यां पूर्वोत्तराधिकरणयुक्त्योः दृढत्वादृढत्वे ध्येये । श्रुतिसंवादेनात्रत्ययुक्तीनां व्याप्त्यादिमत्त्वमावश्यकमिति तात्पर्यात् । एतेन सोपानारोहणन्यायेन युक्तिदृढयुक्तिसुदृढयुक्तिविरोधानां क्रमान्नविलक्षणत्वादि त्याद्यधिकरणत्रयेण निरासादस्य संगतिरपि सूचिता ।। श्रुतिसहितयुक्तिभ्य इति । विश्वप्रागभावस्य कारणत्वमात्रसाधिका युक्तिरेका । वियदादेर्लये अभावसाधिका भावत्वयुक्तिरन्या । विश्वप्रागभावस्य कर्तृत्वसाधिकापरिशेषयुक्तिरपरेति युक्तिभ्य इत्युक्तम् । दूरे वक्ष्यमाणाकर्तृकत्वजीवकर्तृकत्वसाधकयुक्तयो ग्राह्याः । संवादिश्रुतिरग्रे व्यक्ता ।। तद्विरोधियुक्तीनामिति । निषेधैकस्वरूपत्वकार्यत्वविनाशत्वादियुक्तीनामित्यर्थः ।। अप्रामाण्यादिति । श्रुतेः प्रतीतार्थे युक्तेः सर्वथा इति ध्येयम् । अत एवैतन्न्यायेन पत्यादिशब्देभ्य इत्यत्र ब्राह्मणादिश्रुतिब्रह्मलिंगान्यथानुपपत्तिरूपयुक्त्या स त्रेधा बभूवैषा गूणानामुपादानाय विष्णुर्वाव सत्वस्य रजसो ब्रह्मेशानो नाम तमस इति वेदवाक्यान्तरसंवादिन्या विरिंचब्रह्माभेदरूपप्रतीतार्थप्रच्यावनेनार्थान्तरकल्पनं ततोपि प्रबलसिद्धान्तीययुक्त्यागमबलात् कृतं ध्येयम् । 
?R	स्मृतियुक्तिश्रुतिगुणयुक्तयो बहुयुक्तयः  इत्यादेरुत्तरपादोपक्रमे वक्ष्यमाणदिशा अर्थमाह अत्राल्पत्वमिति । 
?R	बाहुल्यमिति पदद्वयस्यापि प्राबल्यमित्यर्थः । इतिशब्दो हेताविति भावेनाह इत्यत इति । 
?R	युक्तिविरुद्धत्वेनेति । प्रलये सर्वासत्त्वसाधकभावत्वयुक्तिसहितया प्रागभावस्य कारणत्वसाधकयुक्त्या. तथा कार्यस्य सकर्तृकत्वनियमात् प्रलये भावमात्रस्य अभावेन तत्कर्तृत्वायोगे पिरशेषादभावस्यैव कर्तृत्वमिति परिशेषरूपयुक्त्या च विरुद्धत्वेनेत्यर्थः । प्रलये तत्सत्ताभावस्येत्यादिनाऽग्रे परिशेषेण कर्तृत्वं सिसाधयिषुरादौ कारणत्वमात्रं तावत्साधयितुं वक्ष्यामाणहेतोर्विशेष्यासिद्धिं तावन्निराह मबाप्रलय इत्यादिना । सूत्रेऽसच्छब्दः छांदसभावार्थः सन् शत्रन्त अभावपर इति भावेनाह उत्पत्स्यमानकार्यप्रागभाव इति । सूत्रानुसारेण प्रयुक्तमेकवचनं समुदायाभिप्रायम् । तत्तत्कार्यप्रागभावाः इत्यर्थः । तेषामनेकत्वेपि प्रमितत्वादप्रमितेश्वरादपि लाघवमिति भावः । नष्टकार्यप्रागभावमादायान्योन्याभावादिकभावादिकमादाय च बाधवारणायोत्पत्स्यमानकार्येति, प्रागिति च विशेषणद्वयम् । अवश्यं नियमेनेत्यर्थः । एतेनाश्रयासिद्धिरपि निरस्ता । विशेषणासिद्धिं निराह न चास्येति । 
?R	महदादिकार्यकारणमिति । महदादिकार्यजननशक्त्युपेतमित्यर्थः । एवं च साध्यावैशिष्ट्यशंकानवकास इति ध्येयम्  
?R	तत्समानन्यायानामिति । अन्यत्रानुपक्षीणनियतकार्यपूर्वभाववतामित्यर्थः ।। स्यादेतदिति । एतत् ईस्वरादिकारणत्वम् । एवं प्रागभावसमानन्यायतया स्यात् तदेत्यर्थः । सूत्रेऽसच्छब्दः कर्त्रर्थकशत्रंतः सन् अभावप्रतियोगिपर इति भावेन प्रयोगान्तरसूचकत्वेन वृत्त्यन्तरमुपेत्य प्रयोगमाह सिद्धान्तिनेत्यादिना । सिध्यसिद्धिभ्यामीश्वरपक्षकासत्त्वसाधनायोगात्सिद्धान्तिनेत्यादिविशेषणम् । तावता । नन्वत्रेत्यादिना कृतचोद्यस्य कः परिहार इत्यतो भावत्वयुक्तिसहिता सती प्राचीनयुक्तिरेव सिद्धान्तविरोधिनी विवक्षितार्थसाधिरेत्याह एवं चेति ।। तस्यैव कारणत्वमिति । कर्तृत्वोपादानत्वादिना सर्वेणापि रूपेणेति भावः । सर्वेण रूपेण तस्यैव कारणत्वमित्येतच्छंकोत्तराभ्यां व्यनक्ति ननु चेति । परिहरति नेति । तत्सत्त्वे(त्ते)ति । ईश्वरादिसत्ताभावस्येत्यर्थः । एतच्चोपलक्षणम् । चत्कार्यं तत्सोपादनकमिति नियमात् । महदाद्युपादानत्वेन प्रधानमनश्यमंगीकरणीयमिति चेत् न, प्रलये अबावत्वयुक्त्या तत्सत्ताभावस्य प्रमितत्वेन मायावाद्यङ्गीकृतब्रह्मण इव कर्तृभूतप्रागभावस्यैवोपादानत्वोपपत्तेरित्यपि ध्येयम् । ईश्वरकर्तृत्वविरोधित्वात् कर्तृत्वांश ेवोपपादितो नोपादानत्वांशः स तूपलक्षणयोपात्त इति ध्येयम् । उपाहृतेति । सदेव सोम्येत्यादिश्रुतीत्यर्थः । असदेवेदमग्रे ति प्रागभावस्य नियतपूर्ववृत्तित्वयुक्तिसंवादिनी । तदसदेवे तिश्रुतिः प्रागभावस्य कर्तृत्वसाधकपरिशेषयुक्तिसमवादिनी । तृतीया तु कार्यस्य प्रागभावमात्रजन्यत्वसंवादिनी ।  न च श्रुतीवसच्छब्दस्तुच्छपर 
?Rइति वाच्यम् । आसीदित्यादिसत्त्वोक्त्यादिविरोधादिति भावः ।. स्वार्थपरित्यादस्यातीताधिकरणे स्थितत्वादिति । एतेन पूर्वसिद्धान्तन्यायेन पूर्वपक्षप्रवृत्तेरापवादिकी सङ्गतिरित्यपि सूचितम् ।। स्वरूपसत्त्वादिनेति । कार्योन्मुखत्वादिना मनोऽकुरुतेत्यादियोगः आदिपदार्थः । 
?R	एतेन सर्व इतीति । एतेन सर्वे व्याख्याता इति पूर्वाध्यायान्तिमाधिकरणे नैव साधयितुं शक्यः इत्यादियोगेन असत्पदवाच्यतुच्छस्येश्वराधईनतया तदधईनत्त्वन्यायेन च ब्रह्मार्थत्वमुक्तम् । तथा च कथं तेनान्यप्राप्तिरुच्यत इति भावः । अन्यत्रापि वृत्त्यङ्गीकारादिति भाष्यदिशा समाधत्ते तत्किमिति । अन्यत्रेति । भावव्युत्पत्त्यादिनाऽभावादावित्यर्थः । एतेन सर्व इत्यत्रासत्पदस्य तुच्छपरत्वमुपेत्य विचारप्रवृत्तावपि इह भावव्युत्पत्त्यादिना योगेनाऽभावार्तत्वोपगमेन विचारकरणमविरुद्धमिति ज्ञेयम् । तत्रेति । अभावादौ । समाकर्षेति । भगवदर्थकानामपि शब्दानामन्यत्र न्यूनवृत्त्या वाचकत्वेन व्यवहारस्य समाकर्षादित्यधिकरणे स्वीकारादित्यर्थः ।। युक्तुपेताया इति । नचैवं स्वार्थपरत्वाय श्रुतिर्युक्तिमपेक्षते, युक्तिः स्वप्रामाण्याय श्रुतिसंवादापेक्षेत्यन्योन्याश्रय इति शङ्‌क्यम् । युक्तेः सदेवेत्यादिश्रुत्यर्थबाध एव श्रुतिसंवादापेक्षा न तु प्रागभावकारणत्वादिसाधन इति तत्र परानपेक्षत्वात् ।। कारणत्वं कर्तृत्वं चेति । कारणत्वमुपादानत्वं ध्येयम् ।। ब्रह्मवादिनोपीति । ब्रह्मैवोपादानं कर्तृ चेति वदतोपि कर्त्रुपादानसत्त्वादजस्रकार्योत्पत्तिप्रसङ्ग इत्यर्थः ।। ममापि समानमिति । अभाव(स्यापिका)स्य कादाचि(त्ककार्योन्मुखत्वादिरूपेच्छा)त्केच्छादिमत्त्वोपगमादिति भावः ।। उक्तमिति । ब्रह्मणो विश्वकर्तृत्वमित्यर्थः । सर्वं सूत्रारूढतया दर्शयति तदिदमुक्तमिति । असदिति सूत्रखण्डनेति योज्यम् । अत्रेति । सूत्रे, सूत्रस्यास्मिन्नर्थ इति वा ।। असच्छब्द इति । नञुपपदसच्छब्द इत्यर्थः । अस् भुवीत्यस्माद्भावे छान्दसशतृप्रत्यये श्नसोरल्लोपे नञ्समासे असदिति रूपम् । कर्तृसाधनेऽप्येवेमेव प्रक्रिया । प्रतिपत्तिलाघवायाभाव इत्येव कुतो नोक्तं सूत्र इत्यत आह श्रुतीति । असदेवेदमग्र आसीदित्यादिश्रुतीत्यर्थः । एतेन श्रुतावपि भावसाधन इति सूचितम् ।  
?R	अपरापि   वृत्तिः । अन्योप्यर्थः सूत्रखण्डस्येत्यर्थः । तामाह भावत्वेति ।। असदिति । अविद्यमानमित्यर्थः । एतद्वृत्त्यन्तरसूचनार्थं चासच्छब्दःप्रयुक्तः सूत्र इति भावः ।। अत्रेति ।। अस्मिन्नर्थं ।। क्रतृसाधन इति । नास्तीत्यसदित्येवंरूपेणेत्यर्थः । तद्विशेषः कर्तोच्यत इति । प्रकृतोपयोगात्कर्तेत्येवोक्तम् । उपादानमुच्यत इत्यपि ग्राह्यम् ।। इत्युक्तमिति । दृढयुक्तिविरोधे तु सर्वत्र न्याय ईदृशः इति पूर्वाधिकरणे उक्तमित्यर्थः ।।प्रकृतश्चेति । अभावकर्तृत्वादिरूपपूर्वपक्ष्युक्तश्रुत्यर्थश्चेत्यर्थः । वक्ष्याम इति । निषेधैकस्वरूपस्य न कर्तृते त्यादिनेति भावः । 
?R	संभावित इति । संभावितः प्रतिज्ञायाः अर्थः साध्येत हेतुने त्यादेरिति भावः ।। इत्यनुवर्तत इति । असत्कारणपदयोरर्थौ प्रागुक्ताविति भावः । 
?R	अत्रापि प्रायशब्दो बाहुल्यवाची सन्प्राधान्यार्थं इत्याह प्रायो बाहुल्यमित्यादिना । प्रथमपादा(माधिकरणा)र्थप्रपञ्चनेति । स्मृत्यधिकरणे ह्यश्रौतस्स्मृतीनां सर्वासामप्रामाण्ये सङ्क्षेपेणोक्ते सति तत्प्रपञ्चनं समयपादे द्वादशभिरपि नयैः क्रियते । इतरेषां चानुपलब्धेरिति सामान्यतो निराकरणं समयानां कृतमित्यादिभाष्योक्तेः । तथाऽत्रापीति भावः ।। अध्यात्मेति । उपासनापादे अध्यात्मप्रवणो भूत्वा तस्य सन्निहितत्वतः इति अनुभाष्योक्तेरिति भावः । प्रागेवेति । इति न्यायो विनिश्चितः इत्यनन्तरं कथं न निर्णयं कुर्यादि त्यनन्तरं वे त्यर्थः ।
?R	असत्प्रमितमिति । अविद्यमानं प्रमितमित्यर्थः । एवमग्रेऽप्यसत्पदार्थो ध्येयः । लयवर्तिकार्यप्रागभावे व्यभिचारनिरासाय वस्तुत्वादित्येतत् भावत्वादिति व्याख्यातम् ।। ईश्वरादिकमिति । ईश्वरप्रधानदृष्टादिकमित्यर्थः ।। कर्तृतयैवेति । उपादानत्वादिना चेत्यपि ध्येयम् ।। सेत्स्यतीति । परिशेषादिति भावः ।। विप्रतिपन्नोऽभाव इति । तत्तत्कार्यप्रागभावः तस्य तस्य कर्ता नेति साध्यार्थः । यद्वा सांख्यमते प्रधानमिव, मायिमते ब्रह्मेव, प्रागभावोपि लाधवादेक एव विश्वकर्तोपादानं चेति परेण वाच्यमिति भावेनैवं पक्षनिर्देशः । अत एव कर्तृत्वमात्रस्याभावे विश्वकर्तृत्वमि त्याद्युत्तरवाक्यं सङ्गच्छते । अन्यथा तत्तत्प्रागभावस्य तत्तत्क्रतृत्वस्यैव प्राप्त्या अप्राप्तविश्वकर्तृत्वनिरासानुपपत्तेः । श्रुतिसूत्रयोरेकवचनप्रयोगाच्च । वक्ष्यति च अनेकत्वादेः परेणापि त्याज्यत्वादिति । यत्तु तस्मात् तत्तत्प्रागभावस्यैव तत्तत्कर्तृत्वादि ति पूर्वग्रन्थे निगमनं तत्तु भिक्षुपादप्रसरणन्यायमुपेत्येत्यविरोधः । उपादानं च नेत्यपि ध्येयम् । 
?R	इच्छाप्रयत्नादिकेति । कार्यानुकूलेच्छाप्रयत्नौ । शरीरेन्द्रियादिरादिपदार्थः । नन्वेवं वृक्षेणेत्यादौ कर्तृकरणयोस्तृतीयेति कर्तरि विहिततृतीययाऽवहतकर्तृत्वायोग इत्यत आह वृक्षेणेति । तिष्टतेरकर्मत्वेन लः कर्मणि च भावे चाकर्मकेभ्य इति भावलकारे भावार्थकाऽऽख्यातत्क्रियापदयोगे कर्तरि प्राप्तेयं तृतीयेति ज्ञेयम् ।। पारिभाषिकमिति । स्वतन्त्रः कर्तेति 
?Rपाणिन्युक्तेः स्थितिरूपक्रियां प्रति स्वातन्त्र्यरूपं कर्तृत्वं पाणिनिपरिभाषितमेवेति न सर्वसंप्रतिपत्तिरिति भावः ।। विविच्येति । पूर्वंवादिनापीच्छादेरङ्गीकारात्तदभावस्य बुद्ध्यभावेनैव साध्यत्वात् प्रवृत्तिर्हि बुद्धिपूर्वेत्येव बुद्ध्यैव विवेकं कृत्वा व्याख्येयमित्यर्थः ।। तृतीयादीति । आदिपदेन कर्तृकर्मणोः कृतीत्यादिना कर्तरि विहितषष्ट्यादिग्रहः ।। प्रकरणादिति । जन्मादिसूत्रोक्तकर्तृत्वस्यैव पूर्वोत्तराधिकरणयोर्विचारस्यैव प्रवृत्तेरिति भावेन प्रकरणादित्युक्तं व्यनक्ति अत्रैव हीति । यद्वा विवादविषयत्वाच्चैतदेव कर्तृत्वमुपादेयं नान्यदिति भावेनाह अत्रैव हीति । ततश्च किं, तादृशकर्तृत्वस्य मयापि स्वीकारादित्यत आह सा चेति । बुद्धिपूर्वकत्वं क्वचिद्बुद्धिकारणकत्वं क्वचिद्बुद्ध्याविनाभूतत्वम् । यद्वा बुद्धिकारणकत्वेनापि बुद्ध्‌यविनाभूतत्वमेव विवक्षितमिति भावेन बुद्ध्यविनाभूतत्वरूपबुद्धिपूर्वकत्वं व्यनक्ति कार्याया इत्यादिना ।। व्यापिका बुद्धिरभावे (न च ) संभवतीति । एतच्च बुद्धिराहित्यमेव तदि त्यत्रोपपादयिष्याम इति भावः ।। इति व्याख्यानादिति । कर्तृत्वं बुद्धिपूर्वप्रवृत्तिरिति निश्चितमिति योजनेति भावः ।। भावे वेति । नपुंसके भावे क्त इति प्रत्यये कर्तृत्वमिति निश्चय  इत्यर्थलाभात्  न दोष इति भावः ।
?R	धर्मिणैक्यलाभायाह अभावोत्रान्योन्याभाव इति । तस्यैवाभेदो धर्मिणा नान्यस्येति अदृश्यत्वनये व्युत्पादानात् । अभावधर्मेत्यनिच् । 
?R	अप्रमिताश्रयत्वादिकमिति । आश्रयासिद्धत्वस्वरूपासिद्धत्वादिकं भवेदित्यर्थः ।। अभावत्वमपि अभावस्वरूपमेवेति शङ्‌कते षट्पदार्थेति । सन्तु नाम भावरूपा धर्मा अभावे । तावता कथं स्वरूपासिद्धिरित्यत आह ते चेति ।। अन्योन्याभावसमानेति । यथाऽन्योन्याभावो यावद्द्रव्यभावित्वात् धर्मिणाऽत्यन्तमभिन्नस्तथा एतेपि यावद्द्रव्यभावित्वादभिन्ना इत्यर्थः । निपातानामनेकार्थत्वात् इवार्थोऽयं चशब्द इत्याह भावस्याभावधर्म इवेति चेति । 
?R	उभयसिद्धत्वादिति । पूर्वपक्षसिद्धान्त्युभयसिद्धत्वादित्यर्थः ।। कथमेतदिति । धर्मिण एव निषेधरूपत्वमित्येतदित्यर्थः । साकल्य इति । धर्मात्मना धर्मितया च सकलाकारेण निषेधरूपत्वादित्यर्थे वर्तत इत्यर्थः ।। क्वापीति । पक्षे दृष्टान्ते चेत्यर्थः । तद्व्यनक्ति प्रतिषेधेपि विधिसद्भावस्येति । धर्मद्वारा विधिरूपत्वस्येत्यर्थः ।। इति यथेति । तत्रान्नस्य प्राधान्यं सूपादेरप्राधान्यं यथा तथेत्यर्थः । 
?R	एवं हेतोर्व्यभिचार स्वरूपासिद्धिं च निरस्य यदप्रयोजकत्वमनिरासाय बुद्धिराहित्यमुक्तं  तद्विशदयति इदानीमिच्छाप्रयत्नादिति ।। निरूपाधिकसंबन्धमिति । निषेधैकस्वरूपत्वस्य बुद्धिराहित्यस्य चेति योज्यम् । अतिप्रसङ्गित्वादिति । धूमोऽस्तु वह्मिर्मास्त्विति शङ्‌काप्रसङ्गेन सदनुमानमात्रभङ्गप्रसङ्गादित्यर्थः । निर्निमित्तत्वसिद्धमिति शङ्‌कते तन्मनोऽकुरुतेति ।। श्रुतेरिति । शङ्‌केति योज्यम् ।। अन्यथासिद्धत्वादिति । कार्योन्मुखत्वपरतयोपपन्नत्वादीश्वरविषयतयोपपन्नत्वादिति वार्थः । ननु प्रागभावनामनेकत्वात्कार्यैकनाश्यत्वात्कथं संज्ञामात्रभेद इत्यत आह अनेकत्वादेरिति । कुत इत्यत आह अनेकेति । यद्यपि तत्तत्प्रागभावस्य तत्तत्कार्यं प्रति कर्तृत्वोक्तौ तत्तत्कार्यं प्रति तस्य तस्य स्वातन्त्र्यप्राप्तेरेकत्र कार्येऽनेकस्वातन्त्र्याप्राप्त्या न कार्योदयप्रतिबन्धापत्तिः । तथापि विप्रतिपन्नोऽभावः इत्यत्रास्मदुक्तं तात्पर्यं ध्येयम् ।। इदमिति । बुद्धिराहित्यमेव तदित्येतत् कर्तृत्वमिति निश्चतमि त्येतदनन्तरं वक्तव्यमित्यर्थः । 
?R	चतिर्थिर्हेतुभिर्धर्मधर्मिभावानुपपत्तिशङ्‌काया निरासकतयोत्तरवाक्यमवतारयति भावस्येत्यादिना । धर्मश्चापर इति । व्यवच्छेदको धर्म इत्यर्थः । प्रमाणाभावरूपाद्यहेतुं निराह प्रतीयते चेति । पटो न भवतीति । पटान्योन्याभाववानित्यर्थः प्रमेयः प्रमेयत्ववान् । संबन्धाभावरूपो द्वितीयो हेतुरप्रयोजक इत्याह पटशौक्ल्ययोश्चेति ।। विशेष्यविशेषणत्वेति । पटशोक्ल्ययोर्विशेष्यत्वविशेषणत्वरूपो धर्मिधर्मभावः मेरुमन्दरयोस्तदभावरूपो धर्मिधर्मबावाभाव इत्यर्थः । संबन्धाद्यप्रयुक्तव्ये हेतुव्यभिचारमाह संबन्द्धयोरिति । संयोगसमवायरूपसंबन्धहीनयोरपि धर्मधर्मिभावोऽस्तीत्याह भूतलधटाभावयोरिति ।
?R	तृतीयचतुर्थहेतू अप्यप्रयोजकत्वेन निरस्याविति प्रतिज्ञापूर्वमप्रयोजकत्वं व्यनक्ति एवमेवेति । नित्येति । गगनं नित्यं, शब्दोऽनित्यः आत्मा नित्यः, ज्ञानादिरनित्यः इति भावः ।। पटत्वशौक्ल्ययोरिति । तयोर्गुणत्वेन एकाधिकरणत्वेन चाविरुद्धस्वभावत्वादिति भावः ।। भिन्नानामपीति । मेरुमन्दरादीनामित्यर्थः । अत्रेत्यनुवादः । एवं सत्यपीति व्याख्या । अत्रेत्यस्यार्थानुवादः तथापीति । तस्य व्याख्या यद्यपीत्यादिपूर्ववाक्यम् । सर्वेषां भावाभावतया द्विरूपत्वेपीत्यर्थः । 
?R	अत्रेत्यस्यावृत्तिं मत्वाऽनूद्यते अत्रेति । तस्य व्याख्या पदार्थसार्थ इति । सार्थः समूहः । विधिधर्मिकः धर्मित एव 
?Rविधिरूपो न धर्मद्वारेणेत्यर्थः । एवमग्रेऽपि । धर्मधर्म्यभेदे कथं धर्मीत्युक्तिरत आह अभेदेपीति । 
?R	बहुवचनेति । प्रथमप्रतिपत्तिष्विति बहुवचनेत्यर्थः । प्रतिपत्तिष्विति सप्तम्युपपत्तिमाह विषयेति । ननु आधारोऽधिकरणमिति सूत्रे आधारश्चतुर्धा औपश्लेषिकः, सामीपिको, विषयो, व्याप्तिश्चेत्युक्तेः विषयस्याधारत्वं मुख्यमित्यत आह कारकेष्विति । कर्तृकर्मादिषु षठ्षु कारकेष्वित्यर्थः । स्थितत्वादिति । साधकतमं करणमित्यत्र कैयटे यस्य यदाऽतिशयविवक्षा तदा तस्य कारकत्वम् । स्थाल्यां पच्यत इत्यादिना कारकेषु गौणमुख्यत्वविवक्षायाः सत्वस्योक्तिरिति ज्ञेयम् । तथाच इहमुख्या आधाराधेयभाव इति भावः ।।	
?R	प्रमाणसमुदायेति । अन्यथासिद्धनियतपूर्वभावित्वतादृशपश्चाद्भावित्व-भावत्वकार्यत्वसकर्तृकत्वनियमपरिशेषरूपप्रमाणसमुदायेत्यर्थः ।। प्रमाणेति । निषेधैकस्वरूपत्वरूपप्रतिपक्षरूपप्रमाणेत्यर्थः ।। इत्यनुमानमिति । ईश्वराद्यसत्वसाधकं भावत्वानुमानं बाधितविषयत्वादिरूपविशेषदोषेण न तु दृष्टान्ताभावादि त्यादिसूत्रद्वयेन निराचिकीर्षुः प्रस्तावनाय दोषोक्तिप्रसञ्जनाय ईश्वराद्यभावानङ्गीकारप्रसङ्गं सूत्रे न्यबध्नादित्यर्थः । भाष्यटीकयोस्तु भावत्वहेतोस्तर्कपराहत्युक्तिपरतयैतत्सूत्रं व्याख्यातम् । तुशब्द एवार्थ  इत्युपेत्याह नैव प्रलय इति । 
?R	अभिरभिव्याप्ताविति । सर्वशब्दश्चासंकुचितवृत्तित्वपर इत्यर्थः । तर्हि सदेति व्यर्थमित्यतः आह सर्वशब्द इति । कृत्स्नवर्तमानेत्यर्थः ।। भग्नं ताव(त्परस्यानु)दनुमानमिति । भावत्वेन सर्वासत्वसाधनस्य बाधादिति भावः ।। अत एवेति । पुरुषसद्भावमात्रसाधनादेवेत्यर्थः । तद्व्यनक्ति अवशिष्टस्येति । 
?R	विभ्रान्त इति । नाशः कर्तृशेषवानिति विभ्रान्तिमानित्यर्थः । सुन्दोपसुन्देति । सुन्द उपसुन्दश्चेति द्वौ पुरुषौ तिलोत्तमाख्यकामिन्यर्थे परस्परनाशं प्राप्ताविति सुप्रसिद्धं पुराणेषु ।। प्रत्युदाह्वियेतेति । अस्मदुक्तप्रमेयाभावात्तयोदाह्रियेतेत्यर्थः । इतिशब्दस्येदमुक्तं भवतीति पूर्वेणान्वयः । 
?R	परकीयानुमाने चेति । ईश्वरादिकं प्रलयेऽसत् भावत्वादित्यनुमान इत्यर्थः ।। 
?R	यद्यपीति । तथापीति दूरस्थेनास्यान्वयः । देशादिद्वारेति । एकस्मिन्देशे प्रलयसत्त्वमपि नेत्यर्थः । सत्त्वेन वा कस्मिंश्चिद्भावान्तरे सत्त्वेन वा संबन्धाभ्युपगमे देशादावेव व्यभिचार इत्यर्थः ।। स्फुटो दोष इति । बाधो दृष्टान्ते कार्ये साध्यहीनता चेति स्फुटो दोष इत्यर्थः ।। भाष्यकृतेति । अनुभाष्यकृतेत्यर्थः ।। सूचितमिति । भावत्वेन सर्वासत्त्वसाधने अपीतौ व्यभिचारात् तदभावे च विशेषणासिद्धिरिति प्रतीतेरिति भावः । अनुमानं नाशत्वादित्यनुमानं, कालत्वादित्यनुमानं चेत्यर्थः । 
?R	न च धर्माधर्माश्रयो जीवात्मनोऽन्य इति । स्वस्वामिभावरूपसंबन्धेन जीवस्यैवाश्रयत्वादिति भावः ।। अधिष्टातृपरत्वादिति । कार्योन्मुखकर्ता अधिष्टाता ज्ञेयः । यथेष्टविनियोगकर्ता वाऽधिष्टाता, नियन्ता  वा इत्यर्थः । ध्वंसात्यन्ताभावादावव्यभिचाराय कारणत्वे सतीति हेतुविशेषणम् ।। वा(श्या)त्स्यादिवदिति । तक्ष्ण आयुधं वाशी, तक्ष्णा नियता यथा तथेत्यर्थः । आदिपदेन कुलिशादिग्रहः ।
?R	द्वितीयतृतीयपक्षौ अदृष्टं कारणं नो चेदित्यादिना निरसिष्यन् ततः प्राक् आद्यपक्षनिरास इति भावेनाह आद्यं दूषयतीत्यादिना ।। अनादित्वं विनेति प्रलये सत्त्वं विनेत्यर्थः ।। तत एवेति । प्रलये सत्त्वाभावादेवेत्यर्थः । तर्कं चाह न चेदिति । नादृष्टकारणकं न चेदित्यर्थः ।। तदपीति । सृष्टिकालीनमित्यर्थः ।। 
?R	उपादत्ते । दूषयितुमनुवदतीत्यर्थः । यदीत्यनन्तरं दोषमाह जायत इति शेष इति । एवं तर्हि तदि ति पदत्रयं परिष्कारार्थमुपात्तम् ।। नैवास्माभिः पक्षीक्रियत इति । यद्यपि तत्पक्षीकारेणाधिष्टातृसाधनेपि नाश्रयासिद्धिरीश्वरसिद्धिश्च सेत्स्यति । तथापि प्रलयकालीनमीश्वरसत्त्वं न सिध्यतीति नैवास्माभिः पक्षीक्रियत इत्युक्तम् । तर्हि तदि ति परिष्कारार्थमनुवादः । उत्तरमित्यस्यार्थ आदिकालीनमदृष्टमिति ।। नोक्तदोष इति । आदिकालीनादृष्टोत्पत्त्यभावरूपदोषो नेत्यर्थः । परादृष्टमित्यनुवादः । सृष्ट्युपक्रमे जनिमदिति व्याख्या । कुत अंगीकरणीयमित्यन्वयः ।  अदृष्टस्यपीति । आदिकालीनादृष्टस्यापीत्यत्यर्थः । 
?R	उभयस्यापीति । अदृष्टकारणत्वस्यादृष्टस्य चेत्यर्थः ।। आश्रयासिद्धिरपरिहार्येति । अंत्यपक्षाभिप्रायेणैतदुक्तिः । द्वितीयपक्षे हेतौ कारणत्वे सतीति विशेषणासिद्धिर्ज्ञेया । यद्वा द्वितीयपक्षेपि कारणीभूतादृष्टस्यैव पक्षत्वादयं दोषः पक्षद्वयाभिप्रायेणैवेति ध्येयम् । 
?R	विश्वसन्तानोऽयमिति । सन्तानः परंपरा । इदानीं हि घटपटादिकार्यजातं प्रवाहेण बहुकालीनं वर्तते । स च सन्तानः तद्हीनैरारम्भकसमवायिकारणपरमाणुभिरारब्ध इति साधने विश्वसन्तानात्पूर्वं प्रलयः सिध्यतीति भावः ।। आरणेयेति । अरणिजन्यवह्निसन्तानवदित्यर्थः । स चारण्यन्तर्गतवह्नवयवैः सन्तानहीनैरुत्पन्न इति भावः । पूर्वतनब्रह्माण्डपरमाणुषूक्तसाध्यस्य बाधात्वर्तमानेति ब्रह्माण्डविशेषणम् ।। पूर्वमुत्पादितसजातीयेति । पूर्वमुत्पादितसन्तानसजातीयसन्तानान्तरा इत्यर्थः । सिद्धसाधनत्वनिरासाय सन्तानवन्त इत्यनुक्त्वा सन्तानान्तरा इति प्रतिज्ञाविशेषणोक्तिः । सन्तानभेदे सिद्धे एकत्र सन्तानद्वयायोगात् पूर्वतनस्य नाशावगतेर्लयसिद्धिरिति भावः । अनित्ये तन्त्वादौ अव्यभिचाराय नित्यत्वे सतीत्युक्तिः ।। सर्वे सन्ताना इति । सर्वकार्यप्रवाहा इत्यर्थः । प्रदीपो हि प्रतिक्षणं परिणामभेदाद्भिद्यते तत्सन्ततिः कदाचिदुच्छिद्यते यथा तथेत्यर्थः । नष्टेति पवनविशेषणम् ।। इयं क्रियेति । घटादिक्रिया काचिद्बुद्धिस्था संग्राह्या । अन्यक्रियावदिति पटादिक्रियादृष्टान्तः । साध्ये स्वपदं पक्षभूतक्रियापरम् । न तु समभिव्याहृतपरम् । स्वान्यत् पक्षीभूतघटादि क्रियातोऽन्यत् यदवयकालीनं अवयविकाले वर्तमानं तत्त्वानधिकरणभूता किञ्चित्कालीना या क्रिया तदन्येत्यर्थः । उक्तविशेषणविशिष्टा क्रिया पक्षीभूतघटादिक्रिया भवति तदन्यत्वेन दृष्टान्ते साध्यानुगमः । पक्षे च स्वस्य स्वान्यत्वस्य बाधात्तादृशपरमाणुक्रियारूपक्रियान्तरान्यत्वमादायैव साध्यपर्यवसानं कार्यम् । तथा चावयविकालीनत्वरहितकिञ्चित्कालीनक्रियासिद्धौ सर्वावयविनाशयुक्तः कालः कश्चन सिध्यति । स एव प्रलय इति भावः । इति शब्दस्य इत्यनुमानसिद्धत्वादिति पूर्वेणान्वयः ।। स्वरूपतो विप्रकृष्टत्वादिति । इन्द्रियायोग्यत्वादित्यर्थः । शरीरादिकमित्यादिपदेनेन्द्रियगृहारामादिग्रहः । अंशतो बाधभागासिद्ध्योर्निरासाय पक्षे देवदत्तेत्युक्तिः । साध्ये ईश्वरगुणजन्यत्वेन सिद्धसाधनतानिरासाय । विशेषपदमुद्देश्यार्थः । स च विशेषगुणो धर्मादिरेवेति भावः । कालाकाशादावव्यभिचाराय हेतौ सत्यन्तम् । चैत्रदेहादावव्यभिचाराय विशेष्यम् । विचित्रकार्येति । कार्ये वैचित्र्यस्यादृष्टवैचित्र्यहेतुकत्वादिति भावः ।। ज्योतिष्टोमेनेति । ज्योतिष्टोमनामको यागः स्वर्गसाधनमिति वाक्यर्थः । तृतीया लिङ्गुक्तसाधनत्वानुवादिनी । अवगुरेत् वधोद्यमं कुर्यात् । शतेन यातयात् शतयातनाख्यनरके पतेदिति ब्राह्मणावगोरणं नरकसाधनमिति वाक्यार्थः ।। श्रुतेति । आशुविनाशिनो यागावगोरणादेः कालान्तरभाविफलहेतुत्वं फलपर्यन्तस्थायिधर्माधर्मौ विना न युक्तमिति तौ कल्पयतीत्यर्थः ।। 
?R	आरम्भकप्रेरणादीति ।अदृष्टवादिभिरपि दृष्टसामग्रीद्वारैवोरयोगाङ्गीकारादित्यर्थः ।। यज्ञदत्तशरीरवदिति । तस्य देवदत्तगुणाजन्यत्वात् अत्रोक्तसाध्यानुगम इति भावः ।। देवताद्वारेणेति । देवताप्रसादद्वारेणेत्यर्थः । अ(दृष्टा)र्थापत्तिं निराह कार्यवैचित्र्यमिति । आदिकालीनकार्यवैचित्र्यं कथमित्यत आह आदिकालीनं चेति । कार्यवैचित्र्यमित्यनुषङ्गः ।। अङ्गीकारेणेति । उपपद्यत इत्यनुषङ्गः ।। योग्यताविरहादिति । क्षयिष्णुयागादेः भाविफलहेतुत्वस्य बाधादिति भावः । अन्यथाख्यातिमिति । योग्यताभ्रममाश्रित्य साध्यसाधनभावप्रतीत्यभ्युपगमेपीत्यर्थः । श्रुतिप्रामाण्याद्योग्यताभ्रमेण प्रतीतमपि साध्यसाधनत्वं नादृष्टेन निर्वाह्य किन्त्वन्यथेत्याह अन्यथासिद्धमिति । तद्व्यनक्ति यागादीति । आदिपदेनावगोरणादिग्रहः ।। आराधितावज्ञातेति । आराधिता च सा अवज्ञाता चेति विग्रहः । यागेनाराधिता आदिपदगृहीतावगोरणेन अवज्ञातेति यथाक्रममन्वयः । देवताप्रीतिकोपद्वारेणेत्यर्थः ।। स्वर्गाद्युपपत्तेरिति । स्वर्गनरकादेरुपपत्तेरित्यर्थः ।। विमतो ब्राह्मण इति  सर्गाद्यकालीन इत्यर्थः ।। एवमिति । आश्रयासिद्धिरित्यर्थः ।। अन्यथा दोष इति । इदानीन्तनपक्षीकारे सिद्धसाधनतेत्यर्थः । दूषणेति । आश्रयासिद्ध्यादिरूपदूषणसंभवेनेत्यर्थः ।। विशेषेणेति । एष पर्वत इति पर्वतत्वरूपेणेत्यर्थः ।। आद्यत्वानाद्यत्वे विहायेति । स्वरूपमेव नास्ति किमित्यनुषङ्ग । अस्ति स्वरूपमवधारणं त्वशक्यमिति चेत्तत्राह अवधारणं चेति ।। हिरण्यगर्भापवर्गोत्तरभावित्वादिनेति । आदिपदेन चतुर्मुखब्रह्मत्वग्रहः। 
?R	कार्यान्तरावस्थितीति । दृश्यसंतानशून्यैरित्यस्य दृश्यब्रह्माण्डशून्यैरित्यर्थ उक्तः स्यात् । तथाच ब्रह्माण्डहानेऽपि तदन्तर्गताविनष्टकार्यान्तरवद्भिरारब्ध इत्यर्थ संभवेन प्रमेयासिद्धिः सर्वकार्यविनाशकालस्य प्रलयकालत्वादिति भावः ।।  कुण्डबदरवदिति । कुण्डनाशेपि तदन्तस्थबदरफलावस्थितिर्यथा तथेत्यर्थः । ननु कालाग्निना रुद्रेण द्वादशादित्यैः युगपदुदयवद्भिः शेषान्तर्गतसङ्‌कर्षणज्वालया भागवताद्युक्तदिशा ब्रह्माण्डे गर्भीकृतपदार्थैः सह भस्मसाज्जायमाने सति कथं कार्यान्तरावस्थितिरित्यत आह कालाग्नीति । प्रलयविवादिनो मीमांसकस्यासिद्धत्वादित्यर्थः ।। क्रमारम्भेति । प्रथमं तरुसन्तानं पश्चाद्गिरिसन्तानजन्म ततः शरीरजन्मेत्येवं क्रमारम्भेत्यर्थः ।। इतिविशेषणमिति । एकदा दृश्यसन्तानशून्यैरारब्ध इत्युक्तौ न दोषः । 
 ?R	
?Rक्रमारम्भपक्षे क्रमेण सन्तानशून्यत्वस्यैव लाभादिति भावः ।। क्रमारब्धेति । दहनारम्भानन्तरं पवनारम्भ इत्येवंरूपेणेत्यर्थः । इति हेतुविशेषण इति । एकदारम्भकहेतुसाकल्यविशिष्टसन्तानत्वादिति हेतुविशेषणे इति भावः । द्व्यणुकादिक्रमेणारम्भस्वीकारेणेत्येतत्पूर्वत्रोत्तरत्र चासिद्धिबाधोपपादनायान्वेतीति ज्ञेयम् । साध्ये एकदेति विशेषणदाने बाधो ध्येयः । आदिपदेन दृष्टान्ते साध्यसाधनहीनता ग्राह्या ।। आवापोद्धाराभ्यामिति । एकस्यावयवस्यापवापे प्रक्षेपे उत्पत्तिः । उद्दारेऽपगमे च विनाश इत्यङ्गीकारेण साध्यपर्यवसानोपपत्त्या प्रसयादिसिद्धिरिति भावः ।। कार्यान्तरेति । ब्रह्माण्डनाशेऽपि पूर्वोक्तरीत्या तदन्तर्गतकार्यान्तरावस्थानोपपत्तेरित्यर्थः । यत्र समवायिकारणतन्तुनाशात्पटनाशः  तत्रसत्यप्यारम्भकत्वे साध्यं नेति भावेनाह पटादिभ्य इति । सत्स्वेव समवायादिषूपादेयत्वतच्छून्यत्वादिव्यवहारो न तु तदभावे, शून्यपदेन ध्वंसस्य विवक्षितत्वादिति भावः ।। सन्ततोत्पत्तिविनाशेति । तथैव तार्किकैरभ्युपगमादिति भावः ।। आभाससमानेति । अयं पटः एतत्पटान्यावयविकालीनत्वहितकिञ्चित्कालीनपटान्यः पटत्वात्पटान्तरवदित्यादेरपि वक्तुं शक्यत्वादिति भावः ।
?R	आगमैरिति । श्रुत्यादिरूपैरित्यर्थः। अपश्यमप्यये यमप्येतिभुवनं साम्पराये यत्प्रयन्ति इत्यादिश्रुतयः । दुर्गा वाप्यवरा ततः । सर्वसंहारकारित्वादि त्यादिदशमतात्पर्याद्युक्तस्मृतयः । स्रष्टा पाता च संहर्ते त्यादिपूराणवाक्यानि । अव्यक्ताद्व्यक्तयः सर्वाः प्रभवन्त्यहरागमे । कार्यता चेत्यादाविति भावः । आगमादिति । यजेतेत्यादिश्रुत्यादिरूपादित्यार्थः । 
?R	अनुमानमुक्तमिति । प्रतिषेधमात्रत्वरूपमित्यर्थः ।। सूत्रस्येति । न तु दृष्टान्तभावादिति सूत्रस्येत्यर्थः ।। एतेनेति । अननुमाने किमपि कारणं नेत्याद्यर्थककिंपदप्रयोगेणेत्यर्थः ।। स्वपक्षे सर्वासत्त्वपक्षे तत्साधकदृष्टान्ताभावदोषाच्चेति व्याख्यातमित्यर्थः ।। विमतमिति । आदिकालीनमित्यर्थः । एवमग्रेपि ।। प्रासङ्गिकमिति । एतत्प्रयोगस्य प्रलयप्राक्कालीनचेतनसत्त्वसाधकत्वेन लयकालेतदसाधकत्वात् । उत्पत्तेश्चेतनकर्तृत्कत्वसाधनप्रसङ्गात् विनाशस्य तथात्वं साधितमित्यर्थः ।। नानुपमृद्येति । कारणमविनाश्य कार्यस्योत्पत्तिविनाशौ न स्त इत्यर्थः । ननु प्रध्वंसकर्तृत्वपक्षेपि तन्निरासकाः प्रतिषेधमात्तत्वात् अपीतौ तद्वत्प्रसङ्गादसमञ्जसं न तु दृष्टान्तभावादि तिसूत्रत्रयोक्तहेतवो मूलोक्तदिशा व्याख्या इति ज्ञायते । स्वपक्षदोषाच्चे ति सूत्रोक्तहेतुव्याख्यानं न ज्ञायत इत्यत आह दृष्टान्ताभावस्त्विति । अविनष्टस्यैव बीजादेरंकुरादिजननाद्यतिषिक्ततन्तुनाशेन पटनाशस्य त्वन्मतेऽप्यभावात् । व्यतिषिक्ततन्तुनाशान्यपटनाशस्यैवाभावादित्यूहनीय इति भावः । 
?R	एषेत्यादि तु वाक्यान्तरं मत्वाह इति वक्ष्यमाणमिति । तुशब्दसूचितपक्षान्तरनिरासं व्यनक्ति न सर्वथापीति । अनुगृहीतत्वं तत्संवादित्वं तदुपनिबद्धत्वं तद्गृहीतव्याप्त्यादिमत्त्वं च ध्येयम् । कुत एवं कल्पनेत्यतो ज्ञापकमाह अन्यथेति । युक्तीति । ताश्चागमोपनिबद्धाः काश्चित्तत्संवादिन्य इति भावः ।। संप्रत्युपन्यस्तापीति । उत्पत्तिविनाशकारीत्युक्तेरित्यर्थः । तत्र यत्प्रयन्तीत्यपि श्रुतौ श्रवणादिति भावः ।।
?R	मतान्तरेणेति । तर्काप्रामाण्यवादिमतेनेत्यर्थः । तथा चोक्तमिति । पूर्वपादीयानुव्याख्याने । इदं व्यधिकरणमिति । अनुमानाप्रतिष्टानादिति वा । अन्यथा तर्क्यमिति वा विन्यसितव्यमिति भावः । पूर्वमनुमानाप्रामाण्ये अन्यथेत्यादिहेतुः । तत्र हेतुस्तर्केत्यादिरिति व्याख्यातं । इदानीं साध्यान्तरे तर्केत्यादिहेतुः । तत्र हेतुरन्यथेत्यादिरित्याह अथवेति । सूत्रं सूत्रांशम् । प्रतिष्टितप्रामाण्येति बहुव्रीहिः । 
?R	अस्येति । सिद्धान्तसूत्रांशस्येत्यर्थः । किंत्वित्यध्याहृत्योत्तरार्धं योजयति किन्तु प्रमाणमूलस्येति । अक्षजागममूलस्येत्यार्थोऽयम् ।। प्रतिष्टितिरिति । प्रामाण्यमित्यर्थः । ननूभयोरपि मानमूलत्वनिर्णये स्यादेव सर्वानुमानाप्रामाण्यमित्यत आह यदा त्विति ।। किन्त्विति । येन सर्वानुमानाप्रामाण्यमिति वाक्यशेषः ।। अवधारमायां त्विति । अन्यतरस्य प्रमाणमूलत्विनिर्णये तु तेन प्रमाणभूतेनान्यतरस्य बाध इति न सर्वानुमानाप्रामाण्यमिति पूर्वोक्तैव गतिरित्यर्थः । 
?R	अनिर्मोक्ष इत्यत्र कस्मादित्यपेक्षायामाह स्ववचनव्याघातादिति । इयं च सूत्रशेषोक्तिः स्वव्याहतिरूपदोषः स्यादिति फलितार्थः । भाष्यटीकयोस्तु अनध्याहारेणानिर्मोक्षप्रसङ्गो मोक्षाभावप्रसङ्ग इत्यर्थः उक्तः । एवं सूत्रतात्पर्यं विवृत्य मूलवाक्यं योजयति अन्यथेति । तस्यार्थः उक्तेत्यादि ।। 
?R	सिद्धान्ततयेति । साङ्ख्योत्प्रेक्षितैः विलक्षणत्वादितर्कैः ब्रह्मजगतोरुपादानोपादेयभावखण्डनमयुक्तं तर्काणामप्रतिष्टानादिति वर्णयन्तीत्यर्थः । गूढाभिसन्धिरित्युक्तमाशयं व्यनक्ति अयमाशय इति ।। स्वमतेनेति । मायिमतेनेत्यर्थः ।। अस्यार्थस्येति । मायावादिमते शास्त्रयोन्यादिषु सूत्रेषु प्रधानकारणत्वं नागमवेद्यं किन्तु 
?Rब्रह्मकारणत्वमेवेत्युक्त्या साङ्ख्यतर्काणामागमासंवादस्योक्तत्वात् पौनरुक्त्यमित्यर्थः ।। वैरूप्यजन्मेति । वैरूप्येण जन्म यस्येति बहुव्रीहिः । पुरुषमतिवैचित्र्यादुत्पन्न इत्यर्थः ।। 
?R	अत्रेति । अधिकरणे चरमं सूत्रमित्यर्थः । अधिकाशंकाप्रकारादेरदूषणादनुमतत्वभ्रान्तिं निराह आस्तामिति । तावच्छब्देन तयोरप्यनुपपन्नत्वं सूचयति । तच्च व्यक्तं चन्द्रिकायाम् । ननु सत्कार्यवादस्य महदादिततत्वगणादेश्च शिष्टसंमतस्य वैशेषिकादिभिरनङ्गीकाराच्छिष्टापरिगृहीतत्वमित्यतः तदप्रयोजकं, विप्रतिपन्नप्रधानप्रमेयविषये सांख्यस्येव वैशेषिकादेरतिविरोधाभावादिति भावेन वैपरीत्यौचित्यं व्यनक्ति इह हीति ।। प्रकृतेति । विप्रतिपन्नप्रमेयासङ्गतमित्यर्थः ।। यागीयेति । सांख्येन यागीयहिंसाया निषेधाद्वैशेषिकादिना तदनिषेधाद्विपरीतत्वमेव शिष्टापरिगृहीतत्वस्य स्यादित्यर्थः ।। अतिदेशानुपपत्तिरिति । अभेदे तदयोगादिति भावः ।
?R	पौनरुक्त्यादीति । आदिपदेन अतिदेशायोगग्रहः । उक्तयुक्तिरिति । अभावकर्तृत्वपक्षे या युक्तिरुक्ता सेत्यर्थः । अत्र तदित्यनुवादः मनो विनेति व्याख्या । ज्ञानेच्छाप्रयत्नान्विनेति यावत् । अपौनरुक्याय प्रमेयभेदमात्रे वक्तव्ये प्रमा(ण्यभेदोक्ति)णोक्तिर्व्यर्थेत्यत आह अत्र शङ्‌काप्रापकेति । दृष्टान्तेभ्य इत्यस्य भविष्यतीति पूर्वसाध्येनान्वयः ।। उक्तेति । आद्यसूत्रोक्तेत्यर्थः ।। अनङ्गीकृतत्वादिति । तथाचोपलक्षणमाद्यपक्षे न युक्तमिति भावः । 
?R	प्रापकाभावादिति । उक्तदृष्टान्तानां तन्मात्रकारणत्वाप्रापकत्वात् । प्रत्युत कर्तृरूपकारणान्तरप्रापकं चास्तीत्याह कार्यस्येति ।। द्वितीय इति । तस्यैव कारणत्वमिति पक्ष एवेत्यर्थः ।। लोकेति । लोके हि कार्यस्य सकर्तृकत्वनियमदृष्ट्या दृष्टिविरोध इत्यर्थः । द्वितीयपाद इति । रचनेत्यादौ प्रधानकारणत्वमतस्य अभ्युपगमेपीत्यादावकारणत्वमतस्य अन्यथानुमितौ चेत्यत्र जीवकारणत्वमतस्य असत इत्यत्र शून्यकारणत्वमतस्य निरासादिति भावः । एवं हि तृतीयपादे निवेशापात इत्यत आह इदमुक्तमिति ।। युक्तिभिरिति । दृष्टान्तेभ्य इति प्रागुक्तयुक्तिभिरित्यर्थः ।। उक्तेति । निषेधमात्रत्वरूपपरिहारस्येत्यर्थः । 
?R	पञ्चमीप्रयोग इति । कर्तृत्वपक्षे कर्तृकरणयोस्तृतीयेति तृतीया स्यादिति भावः । अन्यथेति । कर्तृत्वपूर्वपक्ष इत्यर्थः । अचेतनादित्येतदचेतनत्वादित्यनुमानपरत्वपञ्चम्युपपत्तिरस्तीत्यत उक्तम् । वस्तुत्वस्यैवेति । किन्तु तृतीया स्यादिति वाक्यशेषः ।। नासत्कार्यमिति । शून्यकार्यमकारणकार्यं वा नेत्यर्थः ।। निमित्तत्वेनेति । जीवस्यादृष्टाधारतयेत्यादिना प्रागुक्तदिशेति भावः । 
?R	शङ्‌कते समं तर्हीति । ननु जीवादिशब्दानां कथं ब्रह्मश्रुतित्वं प्रवृत्तिनिमित्तादेरभावादित्यत आह शेषं भाष्य इति । शिष्यत इति शेषं शिष्टमित्यर्थः । आनुमानिकाधिकरणाद्युक्तदिशा प्राणधारकत्वानासाद्यत्वादिप्रवृत्तिनिमित्तभावात् जीवो विनयिता साक्षी त्यादिप्रयोगाच्चेत्यादि ध्येयमित्यर्थः । यद्वा नन्वासां ब्रह्मश्रुतित्वे कथं प्रापकं वाक्यमात्रमित्युक्तमित्यत आह शेषं भाष्य इति । मुख्यतो ब्रह्मवाचित्वेपि अमुख्यवृत्त्याऽन्यवाचित्वेन पूर्वपक्षोदयस्योक्तत्वात्तत्रेति भावः ।। जीवाद्य्कृतेपीति । स्वातन्त्र्येणेति भावः ।। 2 । 1 । 4 ।। 
?R					।।?R?0 इति असदधिकरणम् ?R?0।।  
?R	ॐ भोक्त्रापत्तेः ... ।। पूर्वेण संगत्यगतार्थत्वे सूचयन् अधिकरणोपाधिमाह अतीतेति ।। श्रुतिसिद्धेति । बहुश्रुतिसिद्धलिंगत्वेनेत्यर्थः । तथैव चन्द्रिकोक्तेः, इत्यादिश्रुतीतिवक्ष्यमाणत्वाच्च । एतेन पूर्वत्र श्रुतेः सिद्धान्त्यभिमतार्थस्वीकारो युक्तो मुख्यार्थाहानेः । इह तु न सिद्धान्त्यभिमतस्यानैक्याद्यर्थाङ्गीकारो युक्तः मुख्यार्थहानेः । अतो मुख्यार्थहानेः । अतो युक्तेः प्राबल्यमिति प्रत्युदाहरसंगतिः सूचिता । विरोधप्रकारं तावद्व्यनक्ति न ब्रह्मण इत्यादिना एवं प्राप्त इत्यन्तेन । भेदाभेदनिरासायोक्तमत्यन्ताभिन्नत्वादिति । भेदाभेदनिरासस्तु अत एव चोपमासूर्यकादिवदि त्यत्र करिष्यत इति भावः । नीरूपेपि गगने कल्पिनैल्यमिव कल्पितः संभवतीत्यतो वस्तुत इत्युक्तम् । हेतौ विशेषणासिद्धिं निराह न च मुक्तस्येत्यादिना । अनित्यत्वेति । मोक्षस्येत्यनुषङ्गः । तर्ह्यानन्दज्ञानादिरपि जीवस्य स्वभावो न स्यात् संसारेऽनुपलंभादित्यत आह आनदादेरिति । प्रमाणाभावादित्यसिद्धमिति शङ् कते न च बर्ह्मण इति । संसार इति । संसारदशायामित्यर्थः ।। अनङ्गीकारादिति । सिद्धान्तिनेति भावः । हेतोर्विशेषणासिद्धिं निरस्य विशेष्यासिद्धिं शङ्‌कापूर्वं निराह स्यादेतदिति । श्रुतौ सर्व इति बहुवचनोपपत्त्यर्थं कर्माणीत्यंशस्याप्यनुवादः । मुक्तिपरत्वद्योतनाय वा । मुक्तावेव कर्मणां निवृत्तेः । विज्ञानमय आत्मा जीवः ।। सिद्धान्तितमिति । सूत्रकृतेत्यनुषङ्गः । सप्त्यम्यन्ताद्वतिरयमिति भावेनाह यथा लोक इति ।। विभिन्नस्थाना इति । प्राप्यरूपविशेषापेक्षयैवमुक्तिः । एकमतयः एकार्थविषयकमतय इत्यर्थः । इतिशब्दस्य इतिसिद्धान्तितमिति पूर्वेणान्वयः ।। जघन्यवृत्त्येति । आद्ये लक्षणा, आये लक्षितलक्षणेति भावः । 
?R	अभूतेति । अभूततद्भावे कृभ्वस्तियोगे संपद्यकर्तरि च्विरि ति सूत्रेण पाणिनिना प्रागनेकतामाप्ता इदानीमेकतां संपन्ना इत्याद्यर्थे च्विप्रत्ययोक्तेरिह प्रागप्यैक्ये एकीभवन्तीति च्विप्रत्ययान्तैकशब्दप्रयोगो न युक्त इत्यर्थः । गौणार्थत्वापत्तेरिति । मुख्यार्थस्याभूततद्भावरूपस्य त्यागापत्तेरित्यर्थः । द्वितीयेति । उत भिन्नस्येति पक्षनिराकरणेन वक्ष्यमाणेनेत्यर्थः । प्राग्भिन्नस्य पश्चादभेदः काप्यदृष्ट इति यावत् । प्रागभिन्नाभिन्नस्य पश्चादत्यन्ताभेदोपि क्वापि न दृष्ट इति व्याख्यानसंभवतीति भावः ।। यथोदकमिति । यथोदकं शुद्धे शुद्धमासिक्तं तादृगेव भवति । एवं मुनेर्विजानत आत्मा भवति गौतम इति भेदे दृष्टान्तपूर्वं जीवब्रह्मभेदोक्तेरिति भावः । परमात्मेति विष्णुपुराणवाक्यम् । एतत् पूर्वप्रकृतं जीवब्रह्मैक्यं मिथ्या कुतः यतोन्यद्द्‌रव्यं तद्द्रव्यतां नैतीति योजना । 
?R	ऐक्यश्रुतयो बाधिका इत्यत आह श्रुतयस्त्विति ।। आरोपितभेदमेकं वस्त्त्विति । अंगुल्यवष्टब्धनेत्रेण भिन्नतया प्रतीयमानं चन्द्रबिम्बादिकमित्यर्थः । चन्द्रादावेकस्मिन्वस्तुनि चन्द्रादिभेदाभावेन तत्र हेतुसाध्यव्यतिरेकभावादिति भावः ।। एतदर्थत्वेनापीति । यथा लोके घटः पटाद्भिन्नतया प्रमितो न पटेनाभेदवान् , तथा जीवोपि न ब्रह्माभेदवानित्येवं योज्यमित्यर्थः ।। परकीयहेतोरिति । असर्वकर्तृमुक्तजीवाभिन्नत्वहेतोरित्यर्थः । 
?R	केचिदिति । ब्रह्मपरिणामवादिनः । यदित्यनुवादः , यदीति व्याख्या । तत्तर्हीत्यपि तथा ध्येयम् ।। अध्याहारेति । मायिमते भोक्तुर्भोग्यत्वापत्तेः भोग्यस्य च भोक्तृत्वापत्तेरिति व्याख्यातत्वात् भोग्यस्येत्यस्य परमते, स्वमते च मोक्षे ब्रह्मत्वेत्यस्याध्याहारादिति भावः । 
?R	ये त्विति । रामानुजीया इत्यर्थः ।। तत्र तत्रेति । मुक्तोसृप्यव्यपदेशात् । अतौपीतद्वत्प्रसंगादि त्यादावित्यर्थः ।। अनुक्तत्वेनेति । प्रकृत्यधिकरणादेरन्यार्थत्ववर्णनादिति भावः ।। अनुक्तोपालम्भप्रसंगादिति । भोक्त्रापत्तेरित्यादि वदतः तत्पूर्वपक्षिण इति योज्यम् । ये त्वि त्युक्तमतान्तरेपि दोषमाह जगच्छरीरत्वस्येति ।। एतदर्थप्रतिपादनायेति । अनुक्तोपालम्भप्रसंगोपपादनायेत्यर्थः ।। 2 । 1 । 5 ।। 
?R					?R?0।। इति भोक्त्रधिकरण् ।। 
?R?0	?R?0तदनन्यत्वम् ।। प्रमाणमूलेति । प्रमाणसिद्धेति भोक्तधिकरणार्थः तत्संवादित्वेति तु असदिति चेदित्यधिकरणार्थः । स्मृतियुक्तिश्रुतिगुणयुक्तयो बहुयुक्तयः इत्यनुव्याख्यानानुरोधेनाह बाहुल्यलक्षणेति ।। अनन्तरेति । अव्यवहितपूर्वाधिकरण इत्यर्थः । भोग्यवर्गस्येत्यस्य लोकसिद्धकारणाबेदमङ्गीकृत्येत्यन्वयः । मृद्घटादेरभेदस्य लोकसिद्धत्वाल्लोकसिद्धेत्युक्तम् । साङ्ख्यसिद्धान्तेनेत्यस्याशङ्ख्येत्यन्वयः । शास्त्रतः तत्त्वमसीत्यादिशास्त्रेण । ब्रह्मैक्यवदिति मतुप् न वतिः । भोग्यस्य कारणीभूतब्रह्माभेदे तदभिन्नभोक्तृत्वापत्तेरावश्यकत्वादिति भावः ।.अनैकान्तिकत्वेनेति । फेनतरङ्गयोरेककारणसमुद्राभेदेपि परस्परसांकर्यापत्तेरभावादिति भावः ।। वैशेषिकादिमतेनेति । दूषणसौकर्यायानूदितं स्वरूपेति । कार्यकारणस्वरूपभेदेन, शीतनिवारणाद्यर्तक्रियारूपकार्यभेदेन, एते तंतवोऽयं पट इत्यादिव्यवहारभेदेन, परिणामादिभेदेन चेत्यर्थः ।। इत्यादिशब्दादिति । वाचारम्भणवाक्ये विकारौ घटादिरारम्भणमुपादानमित्यादिभेदोक्तेरिति भावः । व्याख्यातीत्यनन्तरं अनन्तराधिकरण इत्यनुषज्यते ।। स्याल्लोकवदिति । फेनतरङ्गयोरिवेत्यर्थः ।। 
?R	तर्हि वैशेषिकादिकं प्रति कीदृशोक्तेरवसर इत्यत आह ब्रह्मोपादानतामिति । अङ्गीकारितमिति । प्रकृत्यधिकरणन्यायेनेति योज्यम् । 
?R	तदनन्यत्वमित्युक्तिर्भेदाभेदाङ्गीकारपक्षे युक्तेति शङ्‌कते नैष दोष इति । तादात्म्यमुत्युक्तो दोषो नेत्यर्थः ।। अतिप्रसङ्गादिति । घटपटादेरपि तथात्वापत्तेरिति भावः । 
?R	विकार्यनन्यत्वमिति । विकारिणोपादानेनान्वत्वमित्यर्थः । 
?R	न च प्रकृतीति । न च प्रकृतिशब्देन ब्रह्मोपादानमुच्यते इत्यादिना पूर्वपादोक्तन्यायेनेत्यर्थः ।। इत्यन्वयः इति । विकारत्वाधीनत्वादनन्यताया इति भावः । 
?R	इत्याद्येति । उत तमादेशमप्राक्ष्यः । येनाश्रुतं श्रुतं भवत्यमतं मतमि ति ब्रह्मज्ञानेन सर्व विज्ञानप्रतिपादकोपक्रमवाक्यमित्यर्थः ।। तत्तात्पर्येति । ब्रह्मविज्ञानेन सर्वविज्ञानं च तयोरभेदे तात्पर्यं विनाऽनुपपन्नमिति भावः ।। महावाक्येति ।महावाक्योपक्रमत्वान्तरवाक्योपक्रमत्वेनेत्यर्थः । आदिपदेन तच्छब्दोपेतत्वतत्प्रतिपादकत्वफलविशेषादिग्रहः । यथा यदन्ति यच्च दूरके इति सप्त जपेत् । आदित्प्रत्नस्ये त्येके इत्यादि । सूत्रेषु च तद्भूतस्य तु तद्भावो जैमिनेरपि नियमातद्रूपाभावेभ्यः अस्यैव चोपपत्तेरूष्मे त्यादिषु ध्येयम् ।। उक्तन्यायेनेति । 
?Rअतः सादृश्य एव च । विवक्षात्र तु नित्यत्वे प्राधान्ये चोक्तवर्त्मने ति पूर्वपादान्तोक्तन्यायेनेत्यर्थः ।। ब्रह्मणोऽविकारित्व उक्तन्यायेन साधिते सति इत्यत्रोक्तन्यायेनेत्यस्य अविकारः सदा शुद्धो नित्य आत्मे त्यादिनोक्तन्यायेनेत्यर्थः । 
?R	व्याख्यानं पूर्ववदिति । जगतो ब्रह्मविकारत्वाभावे न च प्रकृतिशब्देने त्यादिनोक्तन्यायेन साधिते सति विकारिविकारत्वरूपा तदनन्यता कथम् । न कथमपीत्येवमित्यर्थः ।। 
?R	इत्युक्तन्यायेनेति । जिज्ञासासूत्रानुव्याख्यानोक्तन्यायेनेत्यर्थः ।। निरवकाशोपपत्तीति । विरुद्धधर्माधिकरणत्वादिरूपोपपत्तिविरोधादित्यर्थः ।। यथोक्तमिति । तत्र मृत्त्वजडत्वादियुक्तिविरोधेन मृदब्रीवीदित्यादेः प्रतीतार्थप्रच्यावनस्य कृतत्वादिति भावः । 
?R	अपरमपीति । विवर्तवादिकृतं सूत्रव्याख्यानमित्यर्थः । आपादकमध्याहृत्य योजयति  यद्यत्रेति । प्रसिद्धं चैतदिति । न जीर्णमलबद्धासाः स्नातकः स्यादि त्यादाविति भावः । शङ्‌कते सत्यमिति ।। कलधौतमिति । रजतमित्यर्थः । 
?R	सत्यतामभिधायेति । फेनतरङ्गदृष्टान्तेन भोक्तृभोग्ययोरसाङ्‌कर्योक्तौ सत्यत्वाभिधानस्य प्राप्तत्वादिति भावः ।। अन्यथेति । प्रागुक्तसत्यत्वस्यानभिप्रेतत्व इत्यर्थः । शंकते अप्रत्याख्यायै वेति ।। प्रकृतेति । शुद्धब्रह्मरूपविषयतज्ज्ञानप्रयोजनेत्यर्थः ।। उपाद्बलयेदिति । कार्यप्रप़ञ्चपरिणामप्रक्रियेति वा सगुणोपासनमिति वाऽनुषङ्गः ।। अत एवेति । भेदवासनोपोद्बलकत्वादेवौ दासीन्यपक्षो न युक्त इत्यर्थः । 
?R	इत्याद्युक्तन्यायेनेति । पूर्वपादीयानुव्याख्यानोक्तन्यायेनेत्यर्थ ।। एवं प्रमाणाभावपरत्वेनापीति । तथाहि कथं च तदन्यता ब्रह्मविवर्तता जगतो न कथमिति प्रमाणाभावात् । नन्वारम्भणशब्दादिभ्य इत्युक्तत्वात्कथं प्रमाणाभाव इति चेत्तत्किमारम्भणशब्दःसाक्षाज्जगतोऽनृतत्वमाचष्टे अथवा विकारस्य । आद्ये कथं ब्रह्मविवर्तता जगत इति तस्यार्थः , मृत्पिण्डादेः प्रकृतत्वात् । द्वितीये कथं जगतो ब्रह्मविवर्तता प्रमाणवती । ननु च विकारमात्रस्यानृतत्वे जगतो ब्रह्मविकारत्वादनृतत्वं भविष्यतीति चेत् (न) । यच्चाविकृतमेवैकमि त्यादिनोक्तन्यायेन जगतो ब्रह्मविकारत्वाभावे साधिते सति कथं ब्रह्मविवर्तता जगत इत्यादिरूपेण व्याख्येयमित्यर्थः । 
?R	अस्येति । सूत्रस्येत्यर्थः । अतो यथार्थबन्धस्य विना विष्णुप्रसादतः इत्यादौ प्राग्बहुधास्यार्थस्योक्तत्वात्स्मारयतीत्युक्तम् । स्वतन्त्रसाधनशब्दार्थं विवृण्वन् विरोधयुक्तिबाहुल्यप्रकारं दर्शयति कर्त्रनधिनेत्यादिना ।। स्वतन्त्रकारणेति । ईश्वराधीनसत्ताशक्त्यादिमत्कारणेत्यर्थः । सौत्रप्रतिज्ञांशव्यावृत्त्यर्थं कर्तृव्यतिरिक्तेत्युक्तम् । सृष्टिशब्दः कार्यविषयककर्तृव्यापारवाची । उत्पत्तिशब्दः कार्यगतधर्मवाची । अतो न प्रयोगयोः पौनरुक्त्यमिति । इति युक्तिविरुद्धत्वा दित्यत्रेतिशब्दः प्रकारार्थः । कारणान्तरेत्यत्र तत्तत्पदोद्धारेणाधिष्टानपदप्रक्षेपेण तथाऽग्रेऽपि कारणादिदस्थाने अधिष्टानपदप्रक्षेपेणापि कारणस्येवाधिष्टानादेरपि स्वातन्त्र्ययुक्तिविरुद्धत्वात् तथा सृष्ट्यादिपदस्थाने स्थितिसंहृत्यादिपदप्रक्षेपेणापि प्रमेयभेदेन बहुयुक्तिविरुद्धत्वादित्यर्थो ध्येयः । तेन प्रयोगभेदमात्रेण (युक्तिवा) प्रयोगबाहुल्यं, अधिकरणान्तरेऽपि सुशकमित्यतिप्रसङ्गः इति निरस्तमित्युक्तं चन्द्रिकायाम् । न च श्रुतीति । यतो वा इमानि भूतानि सदेव सोम्येदमग्र इत्यादिश्रुतिविरोध इत्यर्थः । सौत्रहेत्वंशव्यावर्त्यमाह स्वतन्त्रकारणान्तरनिरास इति । सौत्रादिपदव्यावर्त्यमाह भावेति । मूलं योजयति स्वतन्त्रकारणान्यत्वमिति । तेनेत्यस्यार्तान्तरं तदनन्यत्वमित्यनेनेति । कथमित्यतः सूत्रप्रतिज्ञांशं योजयति महदादीति ।। तदुभयमिति । एतच्चानुपदमाकर एव सूत्रद्वयार्थव्यक्तीकरणेनाग्रे व्यक्तम् ।
?R	लक्षितलक्षणयेति । प्रधावभूतोपादानवाचकारंभणशब्देन साधकजातं लक्षयित्वा तेन तदाक्षेपलक्षणेति लक्षितार्थद्वारकलक्षणयेत्यर्थः । अधिष्टानापेक्षयोपादानं प्रधानमिति भावेन समाधत्ते शाब्दादिति । कार्योत्पत्तावुपादानं कारणमिति भावेन पाणिनीयसूत्रं संवादयति साधकतममिति ।। वक्ष्यते हीति । सत्वाच्चेति सूत्रे ।। स्वतन्त्रकारणान्तराभाव एवेति । धर्मान्तरेण वाक्यशेषादि ति वक्ष्यमाणन्यायात्तत्र वाक्यशेषादित्यस्य मानान्तरोपलक्षणत्वादित्यर्थः । द्वितीयसूत्रेऽप्यनुपपत्तिमाशङ्‌क्य समाधत्ते ननु च युक्तीरिति । महदादिसृष्टिरपीत्यादिर्नोक्ताः युक्तीरित्यर्थः ।। युक्तीनामिति । अपरततन्त्रत्वात् स्वतन्त्रत्वात् साधनसत्तादिप्रदत्वाच्च स्वव्यतिरिक्तस्वतन्त्रसाधनमनपेक्ष्य महदादिसृष्टिं करोतीश्वरो व्यतिरेकेण कुलालवदिति सौत्रादिपदोक्तयुक्तीनामित्यर्थः । 		
?R	लोकानुरोधादिति । चैत्रो गच्छति भुंक्ते शेते इत्यादौ यथा स्वातन्त्र्यधीः तथेत्यर्थः । अन्यथेति । उक्तरीत्या स्वातन्त्र्योक्तिपर्यन्तं पूर्वपक्ष्यभिप्रायवर्णनं इत्यर्थः ।। ईश्वराधीनसत्ताकत्व इति तथाचाद्भ्य इत्यादिश्रुतौ साधनानां पारतन्त्र्यानुक्तावपि श्रुत्यन्तरे तदुक्तेः परतन्त्रसाधन एव तात्पर्यं साधनश्रुतीनामिति भावेन व्याचष्ट इत्यर्थः ।। एषोऽर्थ इति । 
?Rप्रकृत्यादेरित्यादिनोक्तोर्थ इत्यर्थः । 
?R	मूर्तं सदिति संप्रोक्तमूर्तमसदुच्यते इत्यादिवाक्यानुरोधेनार्थमाह मूर्तामूर्तेति । पृथिव्यादित्रयं मूर्तं अमूर्तं च वायुरन्तरिक्षं च ।। एवञ्चेति । साधनमात्रस्यासत्त्वेऽङ्गीकृते सति स्वातन्त्र्यापेक्षार्तपर्यन्तत्वकल्पनाक्लेशेन विना स्वरूपमात्राक्षेपपरतया स्वरसा भवन्तीत्यर्थः । 
?R	यथोक्तं भाष्यं इति । अव्यक्तत्वपारतन्त्र्यादिधर्मान्तरेण हि तदुच्यते इति धर्मान्तरमप्युक्तमिति अव्यक्तत्वादिधर्मान्तरमपि निषेध्यतयाऽत्र ग्राह्यमित्यर्थः । 
?R	सूत्रांशमवतारयति कुत इति ।। आनीदवातमिति । वातप्रेरणं विना आनीतं अचेष्टत । अन चेष्टायामिति धातोरित्यर्थः ।। आच्छादकत्वादेरिति । म्लानिकरत्वज्ञानप्रतिबन्धकत्वादि आदिपदार्थः । 
?R	इति ब्रूम इति । एतेन भाष्योक्तार्थस्पष्टीकरणं कृतं ध्येयम् ।। प्रकारान्तरेणेति । न केवलं वाक्यशेषोक्ततमः प्रभृतिसाधनसत्वोक्त्यन्यथानुपपत्त्या किन्तु स्वातन्त्र्यनिषेधवाक्यशेषादित्यर्थतयाऽपीत्यर्थः । पर इत्येतत्सकारान्तनपुंसकमिति भावेनाह परः परमिति । 
?R	युक्तेरित्यादिसूत्रमतारयति स्यादेतदित्यादिना ।। उक्तदोषानुषङ्गः इति । अनियमेत्यनुपादानत्वं नियमे त्वस्वातन्त्र्यमिति दोषानुङ्ग इत्यर्थः । एवं तर्हि विनिगमन इति । कारणान्तरसद्भावपक्षे प्रकृत्यादेः कारणत्वस्येश्वरादिस्वातन्त्र्यादिकस्य युक्ततैवेत्येवमर्थद्वयनिर्णय इत्यर्थः । कारणान्तरसत्त्वाभ्युपगमकारणत्वादिघटनरूपोक्तार्थद्वयस्यापि शब्दान्तराच्चेतिसूत्रशेषेणैव कारणोक्तिः । तत्कथमित्यतः कारणान्तरसद्भावाभ्युपगमपक्षे कारणसत्वं तावद्भाष्योक्तार्थव्यक्तीकरणेनाह अद्भ्य इति । कारणत्वादेरित्यादिपदेनेश्वरस्वातन्त्र्यकारणान्तरास्वातन्त्र्ययोर्ग्रहः ।। 
?R	इत्यपेक्षायामाहेति । शब्दान्तराच्चेति सूत्रांशस्य विवक्षितार्थप्रतिपादकशब्दविशेषादित्यर्थान्तरमभिप्रेत्य तादृशशब्दविशेषं श्रुतिरूपं शक्तोपि भगवानित्यादिनाऽग्रे विवक्षुः श्रुत्यभिप्रेतमर्थं स्वयमाहेत्यर्थः । पूर्वप्रकृतचोद्यत्रयनिवर्तकतया श्लोकं व्याचष्टे अन्यथेत्यादिना । 
?R	वाक्यं योजयित्वा तात्पर्यमाह इदमुक्तमिति । भगवत्येव आयतत इति । भगवदधीनमित्यर्थः । श्रीमद्भाष्योदाहृतं वचनं संपादयति साधनानामिति । श्रुतिप्रसिद्धेरित्युक्तं सा केत्यत आह श्रुतिं चेति ।। अनेनेति । हिशब्दसूचितश्रुत्युदाहरणेनेत्यर्थः । 
?R	आद्यसूत्रापव्याख्यानस्य प्राङ्निरासादवशिष्टसूत्रापव्याख्यानमनुवदति भावे चेत्यादिना अत्र सूत्रेति पर्यन्तेन । भावपदस्य कारणं कार्यं चार्थमुपेत्य व्याख्यानान्तरं किंचेति । भाव इत्यनुवादः ।। सुवर्णादिकमिति । उपलभ्यत इत्यन्वयः ।। अवरकालीनस्येति । पश्चाद्भाविनः अग्रे उत्पत्तेः प्राक् इदं कार्यजातं सदेवासीदिति सत्त्वावधारणादित्यर्थः ।। न चेदिति । कार्यं प्राक् सन्नेति चेदित्यर्थः ।। अकुरुतेतीति । निर्दिशतीत्यनुषङ्गः ।। असदकरणादित्यादिकेति । असदकरणादुपादानग्रहणात्सर्वसंभवाभावात् । शक्तस्य शक्यकरणात्कारणभावाच्च सत्कार्यमि ति साङ्ख्योक्तेत्यर्थः । असतः कृतिविषयत्वाभावात्प्रागपि कार्यं सदेवेत्यर्थः । समग्रश्लोकार्थः सांख्यनये सुधायां व्यक्तः । वैभाषिकनये वक्ष्यमाणां युक्तमाह वृत्तिविकल्पेति । स्थितिविषयवकल्पेषु सर्वकल्पानामनुपपन्नत्वादिकेत्यर्थः । कार्यकारणयोर्भेदेन कार्यं कारणाश्रितं चेत्किं कार्यं कारणेषु तन्त्वादिकेष्वेकदेशेन वृत्तिमदुत कार्त्स्येन । आद्ये कारणीभूतावयवा(न्यैक) नामेकदेशाभावात् । अन्त्ये तु एकैकतन्तुषु कार्त्स्येनावस्थाने कार्यस्यानेकत्वप्रसङ्गः । एकतन्तुचलने सति चलनं तन्त्वन्तरस्याचलनादचलत्वमिति विरुद्धधर्मवत्त्वमित्यादियुक्तिरिति भावः ।। संवेष्टितेति । यथा संवेष्टनदशायामव्यक्तः पटः प्रसारितो व्यक्तः तथा प्रागुत्पत्तेरव्यक्ततया सदेव कार्यं कर्तृव्यापारेण पश्चाज्व्यज्यत इति कारणादनन्यत्वं कार्यस्येत्यर्थः । एतेन प्राणादिदृष्टान्तोपि व्याख्यातः । 
?R	आर्जवानार्जवेति । यथाक्रमं स्वपक्षयोरिति भावः ।. शिष्यैरिति । सा च चिंता चन्द्रिकाकारैः कृता ध्येया । अत्राप्यग्रे अनवस्थेतिवाक्यव्याख्यानान्तरं करिष्यते । प्रबन्धेनेति । तदनत्यत्वमित्यादिसूत्रसन्दर्भेणेत्यर्थः । 
?R	ननु प्रपञ्चस्योपादानादनन्यत्वोक्तौ ब्रह्मानन्यत्वमेव सेत्स्यति ब्रह्मण एवोपादानत्वादित्यत आह नाहि ब्रह्म प्रपञ्चोपादानमिति । प्रकृतिनये निराकृतत्वादिति भावः ।. इत्येतदिति । न द्वितीय इत्यादिनोक्तं द्वितीयपक्षदूषणमित्यर्थः ।। उक्तप्रायमिति । प्रकृत्यधिकरण इति भावः ।। दूषणान्तरमिति । प्रकृतानुपयुक्तत्वापेक्षया बाधितविषयत्वरूपाधिकदोषं 
?Rचेत्यर्थः । हीत्यनुवर्तत इति । स च प्रमाणप्रसिद्धिद्योतक इत्युक्तमेवेति भावेनाह प्रमिताविति ।
?R	यदिति, श्रवणादाह तदेवेति ।। अत्यन्तासदिति । असतः सत्तासम्बन्धो जनिरिति, वक्तारं तार्किकं प्रतीत्यर्थः ।। भेदाभेदेति । उपादानोपादेययोरिति भावः ।. विरोधेति । भेदाभेदयोरिति योज्यम् । उत्तरत्र वैशेषिकनये समवायनिरासप्रस्तावे । इतिशब्दस्यैतदुक्तं भवतीति पूर्वेणान्वयः । 
?R	चशब्दाध्याहारेणार्थमाह असच्चेति । हेरर्थो यस्मादिति ।। किञ्चिदिति । कारणमित्यर्थः । पुनः किञ्चिदित्यस्य कार्यमित्यर्थः । निराह न स्यादिति । अनवस्था स्यादित्यनूदितस्यार्थ इति  सर्वजनसंमता व्यवस्था ल स्यादिति । 
?R	आस्तां तावदन्यदिति । तिष्टतु तावदुक्तं बाधकान्तरोपदर्शनम् । शिष्यादिबोधनमेवायुक्तं यदर्थमयं प्रयासस्तवेत्यर्थः।। सर्वत्रेति । त्वदभिमतसर्वप्रमेयविषय इत्यर्थः । तथा च कस्यापि प्रमेयस्य शिष्यादिकं प्रति प्रतिपादनं न स्यादिति यावत् । अवस्थानाभावः स्यादित्यस्य विवरणं सर्वथा प्रतिपादनासंभव  एवेति । 
?R	एवमाकारेति । अनुत्पन्नत्वोत्पन्नत्वनष्टत्वानष्टत्वबहुत्वैकत्वरूपविरुद्धधर्मभेद इव तन्तवः सूक्ष्मदीर्घाकाराः पटस्त्वातानवितानाकारः एते तन्तवः अयं पट इत्यभिधावभेदः तन्तुत्वपटत्वप्रकारकरूपबुद्धिभेदः शीतानिवर्तकत्वतन्निवर्तकत्वादिकार्यभेदोपि ध्येय इत्यर्थः ।
?R	एतत्सकलमपीति । प्रागुक्तबाधकचतुष्टयमपीत्यर्थः । केयमित्यादिप्रश्नस्योत्तरमाशङ्‌कते अनुपलब्धिरव्यक्तिरित्यादि ।। देवानांप्रिय इति । अनभिज्ञेत्यर्थः । देवानांप्रियो मूर्ख इत्यलुक्समासः । श्लाघनीयेत्यपहासः । कुतो नोपलभ्यत इत्यादिप्रश्नस्यामुपलमभ्यमानत्वात् नोपलभ्यत इत्याद्युक्तावात्माश्रयापत्तेरिति भावः । प्रागूर्ध्वं चेति । पटोत्पत्तेरित्युषङ्गः ।। 
?R	पटधर्मावेवेति । न तूपलब्ध्यनुलपब्धी । येन (अपिच) यद्युलब्धीत्यादिना प्रागुक्तदोषः स्यादित्योवकारार्थः ।. 
?R	उभयत्रेति । व्यक्त्यव्यक्त्योरित्यर्थः ।। आद्याविति । व्यक्तिरसत्येवोत्पद्यते नश्यति चेति पक्षं असत्येवाव्यक्तिरुत्पद्यत इति पक्षं चेत्यर्थः ।। द्वितीयाविति । सत्वपक्षावित्यर्थः । उभयत्रेत्यनुषङ्गः ।। 
?R	स्वीक्रियते इति । उत्पत्तिविनासव्यवहारहेतुतयेति योज्यम् । उक्तविकल्पदोषेति । या व्यक्त्यव्यक्त्योरुत्पत्तिव्यवहारहेतुतया कारकव्यापारवैफल्यनिरासाय च व्यक्तिरङ्गीकृता सापि किं प्रागसत्येवोत्पद्यते मुद्गरप्रहारादिना नश्यति च उत प्रागपि सत्येव अविनाशिनी च । एवं व्यक्तेः विनाशव्यवहारहेतुतया अङ्गीकृता व्यक्तिरपि प्रागसती मुद्गराभिघातादिनोत्पद्यते किं वा प्रगापि सतीति विकल्पस्य व्यक्त्यव्यक्त्योरुत्पत्तिविनासवत्त्व इत्यादिनोक्तदोषस्य चानुषक्तिः स्यादित्यर्थः ।। अथ तत्रापीति । व्यक्त्यव्यक्तिनिष्टव्यक्त्यव्यक्त्योरपीत्यर्थः ।। अनवक्लृप्तिरिति । असिद्धिरित्यर्थः ।। 
?R	नास्मन्मत इति । एवमेवासतः सत्तासमवायो जनिर्मता । तत्रापि ह्युक्तदोषाणां नैव किञ्चिन्निवारकम् इति दूषणादिति भावः ।. वक्ष्यमाणत्वादिति । महदाद्याश्च जायन्ते पराधीनविशेषतः । इत्यादिना वियत्पादीयाद्याधिकरणे पराधीनविशेषावाप्तिरूपजनेर्वक्ष्यमाणत्वादित्यर्थः ।। प्रागुक्त एव दोष इति । एतावन्तं कालं प्रागनुत्पन्नो घट इदानीमुत्पन्न इति तावन्न स्यादि त्यादिनोक्तदोष इत्यर्थः ।। एवं विनाशेपीति । यदि विनाशः प्रागपि सन् तदा घट इदानीमेव नष्ट इति न स्यादि त्यादिनोक्तदोषः । यद्यसन् तर्हि तज्जनिपरमपरयोक्तदोष इति ध्येयमित्यर्थः ।। यथाहुरिति । आद्याध्याये बृहदारण्यके भाष्ये । 
?R	अतिप्रसङ्ग एवेति । आत्मवद्घटादेरपि सत्वाज्जनिर्न स्यादिति वा घटादेरिव आत्मनोपि जनिः स्यादिति वा अतिप्रसङ्ग इत्यर्थः ।। अत्यन्तासदेवेति । केनाप्याकारेण सत्त्वरहितमित्यर्थः ।। सन्मात्रमिति । केनचिद्रूपेणासत्त्वशून्यमित्यर्थः । 
?R	सूत्राक्षराणां आर्जवानार्जचिन्ता शिष्यैरेव क्रियतामित्युक्तम् । तत्राद्यसूत्राक्षरार्जवचिन्ता पूर्वमेव कृता । द्वितीयादिसूत्राक्षरार्जवं  दर्शयति यच्चोक्तमिति । मृदादेः कारणस्य भाव एव घटादेः कार्यस्योपलब्धेश्चानन्यत्वं कारणात्कार्यस्येति यदुक्तं तन्न । आलोके सत्येव रूपोपलब्धिरन्यथा तु नेत्यादौ यथा तथाऽविनाभावेनोवोपपन्नमित्यर्थः । यदत्रोक्तं भामत्यां तच्चन्द्रिकायां निरस्तं ध्येयम् । ननु मृद्घट इति कारणानुविद्धत्वेन सामानाधिकरण्येन वा प्रतीयमानत्वादनन्यत्वं कार्यकारणयोरित्येवं सूत्रतात्पर्यमित्याशङ्‌क्य निराह अथेति । इत्यनेनैव शक्यसंग्रहमिति । असदकरणादित्यादिसांख्यसौगतोक्तयुक्तेरनन्यत्वं कार्यकारणयोरितिवत् मृद्घट इतिकारणानुविद्भत्वादिना प्रतीयमानत्वरूपयुक्तेरनन्यत्वं तयोरपि सुवचमिति भावे इति सूत्रं नारभ्यम् । अन्यथा पुनरभिधाने पुनरुक्तिदोषः स्यादिति भावः । ननु भावाच्चोपलब्धेरिति पाठान्तरमाश्रित्याऽऽतानवितानवन्तस्तन्तव एव पट इति प्रत्यक्षोपलब्धेर्भावाच्चानन्यत्वं 
?Rकार्यकारणयोरित्युक्तत्वान्न युक्तेरित्यनेन गतार्थत्वमित्याशंक्य निराह अथानेनेति । भेदाभेदेनाप्युपपन्नमिति भावः ।। अत एवेति । अत्यन्ताभेदासाधकत्वादेवेत्यर्थः ।। सत्वाच्चेति । अव स्यावरकालीनस्य कार्यस्य प्रागुत्पत्तेः सदेव सोम्येत्यादिसत्त्वावधारणाच्चानन्यत्वं कार्यकारणयोरित्यत्र सत्त्वावधारणरूपयुक्तिरभिमता उत सत्त्वश्रवणादिति श्रुतिः इति द्वयमपि क्रमेण निराह युक्तिश्चेदिति । इत्यनेनेति गतार्थतेत्यनुषङ्गः । श्बादन्तरादित्यस्य सदेव सोम्येति शब्दान्तरादितिव्याख्यानादिति भावः ।। ब्रह्मकारणतेति । असदेव सन्मनोऽकुरुते त्यादिवाक्यशेषादिति भावः । वाक्यशेषस्थासच्छब्दस्य सन्मनोऽकुरुतेत्यादेरयोगेन तुच्छार्थत्वासंभवेपि शून्याभावान्यतरार्थत्वसंभवदाह शून्यस्येति । कारणाभावः कारणत्वम् । पञ्चमसूत्रार्थं च निराह युक्तेरित्युक्तेति ।। उत्तरत्रेति । सांख्यनये असदकरणादिति युक्तिं सौगतोक्तयुक्तिं वैभाषिकनये निराकरिष्याम इत्यर्थः । अन्यत्रेति । षष्टछान्दोग्यभाष्यादौ सदेव सोम्येति श्रुतेर्विष्णुपरतया व्याख्यानात् तस्याः वियदादिकार्यसत्त्वपरत्वाभावादिति भावः । दार्ष्टान्तिकवैषम्येण दृष्टान्तोक्तिपरसूत्रद्वयार्थं निराह पटे प्राणादौ चेति । प्रकृते जगतोऽत्यन्तोपस़ञ्जातविशेषवत्त्वं तत्र तु संकोचविकासमात्रमिति वै,म्यादनुदाहरणमित्यर्थः ।। विशेषेण प्रपञ्चनं चन्द्रिकायां ध्येयम् । 
?R	व्यवहितानामन्वयं दर्शयति अकर्तुं शक्तोरि करोतीति । अन्यथेत्यनुवादः । विना कारणैरिति तद्व्यत्यासेन कारणव्यत्यासेन चेति व्याख्या । शक्तोऽपि हीति प्रागुक्तार्थे संवादित्वलाभाय शेषोक्त्या योजनामाह नियतैः कारणैः करोतीच्छयेति योज्यमिति । अकर्तुं श(क्तेः)क्तिः को महिमेत्यत आह संसारिणो हीति ।। विष्टिगृहीता इति । वेतनमदत्वैव बलाद्राजभटैः कर्म कर्तुं गृहीता इत्यर्थः । धारक(ण)प्रयत्नेनेति । अकरणानुकूलदार्ढ्यसंपादकप्रयत्नेन अकृत्वेत्यर्थः । धारकेति पाठे स्वस्य स्तब्धतापादकप्रयत्नेनाकृत्वेत्यर्थः ।। अशेषत इत्यनुवादः, प्रागिदानीं चेति व्याख्या । शक्तोऽपीति प्रागुक्तेर्थे नित्यभेद इतीदानीमुक्तेर्थे इत्यर्थः । नान्यदन्यत्वमापन्नं इति प्रागुक्तेर्थे इति वा । असदित्याद्यनेकाधिकरण इति वार्थः ।। 2 - 1 - 6 ।।
?R				।।?R?0	इति आरम्भणाधिकरणम्  ?R?0  ।।
?R	
?R	ॐ इतरव्यपदेशात् । स्वयं कृतापि तद्व्याख्ये त्याद्युक्तेर्भाष्यविवरणपरमेतदनुभाष्यमिति व्याकरिष्यन् भाष्यवाक्यं पठित्वा तद्विवरणबीजानुपपत्तिं दर्शयति अस्मिन्नित्यादिना ।। इत्यादिविशेषणेति । भाष्योक्तस्वत इति विशेषणेत्यर्थः । आदिपदेन जीवे दृश्यमानोपि कार्योपसंहारोऽस्वातन्त्र्यात्परकृत एवेति भाष्यवाक्योक्तविशेषणग्रहः ।। शक्ययोजनत्वेपीति । भाष्य(उक्त)दिशेति भावः ।। कृत्स्नप्रसक्ताविति । तृणोद्धरणादौ कार्य इति योज्यम् । प्रयत्नादिरूपमित्यत्रादिपदेन जीवे दृश्यमानेच्छाबुद्ध्योर्ग्रहः ।। व्यापकेति । कृत्स्नप्रसक्त्येकदेशरूपव्यापकेत्यर्थः ।। अत्रेति । कृत्स्नेति सूत्रे । नन्वत्र सूत्रे आपाद्यमात्रोक्तेः कथं कर्तृत्वनिवृत्तिरित्यन्ततात्पर्योक्तिरित्यत आह प्रसंगस्येति ।। विपर्ययापर्यवसानादिति । विपर्यये पर्यवसन्नस्य पराधीनकर्तृत्वस्यापि कृत्स्नप्रसक्त्यादियुक्तिबाधि(पराह)तत्वादिति भावः ।। नैवमिति । अथ जीवेत्यादिनोक्तव्याख्यानमित्यर्थः ।। वक्ष्यमाणेति । कर्ता शास्त्रार्थवत्त्वादि ति वक्ष्यमाणेत्यर्थः ।। वास्तवस्यैवेति । विहारकर्तृत्वस्य मुक्तिगतस्य तत्रोक्तेरिति भावः ।। प्रसंगनिवृत्तीति । कृत्स्नप्रसक्त्यादियुक्तिबाधरूपानिष्टापादाननिवृत्तित्यर्थः ।। प्रसंगयोरिति । कृत्स्नप्रसक्तिर्निरवयवत्वश्रुतिव्याकोपरूपयोरित्यर्थः ।। अनुपदमिति । नैवमेव हि चेतनाः इत्यादौ । तथा च व्यतिरेको गन्धवदि त्यत्र वक्ष्यमाणसांशत्वविरोधो न शंक्य इति भावः । 
?R	पर्यवसानोपत्तिं पर्यवसानस्‌योपपन्नत्वम् । सर्वत्रेत्यनुवादः, तृणादानादावपीति व्याख्यानम् ।। अंसितापि वेति । एकदेशेन प्रवृत्तौ इति योज्यम् ।। अनुभवश्रुतीति । अुनुभवश्रुतिभ्यां यथाक्रमं विरोध इत्यर्थः । 
?R	हिताकरणादिदोषप्रसक्तिरिति ।। हिताकरणाहितकरणयोर्दोषत्वमयुक्तत्वं प्रसज्येतेत्यर्थः । न ह्यचिन्त्यशक्तिमतो हिताकरणादिकं युज्यत इति भावः । ननु महदादिसकलकार्यकर्तृत्वं जीवस्य पूर्वपक्षयतः पूर्ववादिनो मते कथं जीवस्याचिन्त्यशक्त्यभावः इत्यत आह न हीति ।। किन्त्विति । इत्याशंकितमित्यत्यन्वयः ।। तथाचेति । सर्वकर्तृत्वे सतीत्यर्थः । न चैवं देवादिवदपि लोके इति सूत्रविरोधः । तत्रेश्वराभावसूचनेन सर्वत्र जीवकर्तृत्वपूर्वपक्षस्य सूचनात् । टीकायां स्पष्टं सर्वत्र जीवकर्तृत्वेन पूर्वपक्षकरणेन तद्विरोधश्चेति वाच्यम् । न हीत्यादिग्रन्थस्य चन्द्रिकायां महदादिकार्यकर्तृत्वाङ्गीकारे अनुभवविरोध इत्येतत्पक्षे अपरितोषमात्रं, न तु सर्वथा महदादौ जीवकर्तृत्वपक्षो नाभिप्रेत इति तात्पर्योक्तेः । 
?R	वक्ष्यतीति । तृतीयपादे वक्ष्यतीत्यर्थः ।। गूढाभिसन्धेरिति । वक्ष्यमाणबहुरूपत्वाणुत्वोभयान्यथानुपपत्तिसिद्धसांशत्वभिन्नांशत्वराहित्याभ्यां कृत्स्नप्रसक्तिर्निरवयवत्वशब्दकोपरूपदोषद्वयपरिहारसंभवेन स्वत एव जीवस्य कर्तृत्वसंभवे व्यर्थमीश्वराधीनत्वकल्पनमित्यभिप्रायो गूढ इति ज्ञातव्यम् ।। अविदिताभिप्राय इवेति । (अ)विदिताभिप्रायत्वे बहुत्वेनाविनाभावादित्यादिकमेवोच्येत सार्धश्लोकद्वयं न वक्तव्यं स्यादिति भावः । वक्ष्यमाणमिति । अणुत्वं बहुत्वं तल्ल्भ्यसांशत्वं चेत्यर्थः । द्विरूपस्यापि परिग्रहायाह वह्नित्यनेकत्वोपलक्षणमिति । अत एवानेकस्वरूपेष्वित्युक्तिर्मूल इति भावः । ख्यायत इति कर्मणि बहुस्वरूपत्वोक्त्यन्यथानुपपत्त्या ज्ञायमानेत्यर्थः । सांशताविशेषणमेतत् ।। श्रुतीति । अथ यः स जीवः स नित्यो निरवयव, इति श्रुतिनिषेध्यायाः सांशतायाः परस्परमंशिना च भिन्नांशत्वरूपवैशिष्ट्यद्योतक इत्यर्थः । बहुस्वरूपतेत्युपलक्षणमिति भावेनोक्तम् अणुत्वं चेति । ख्यापदार्थमाह तदन्यथेति । अत्रानुक्तंशिनाभिन्नाभिन्नैरित्येतत्कुत उच्यत इत्यत आह वक्ष्यमाणप्रकारेणेति । अंशिनोंऽशैरभेदोऽयमंशेन तु भिदाभिदा । सर्वप्रत्यक्षविषयः कथमेव ह्यपोह्यते इति वैशेषिकनये समवायनिरासप्रस्तावे वक्ष्यमाणप्रकारेणेत्यर्थः । हस्तवितस्त्याद्यंशैरत्यन्ताभेदादाह तन्त्वादिभिरिति ।। अनंशिन इति श्रुतिरिति ।। पूर्वोक्तनिरवयवत्वश्रुतिरित्यर्थः ।। श्रुतिद्वयेति । अथ यः जीवः स नित्यो निरवयव इति । एवं अंशिनो जीवादंशा पृथक् गच्छन्ती ति निरंशत्वसांशत्वबोधकश्रुतिद्वयविरोधादेवेत्यर्थः । चेतनमात्रेपीति । तेनेश्वरश्रीतत्वयोरप्यर्थ न्यायो ज्ञेय इत्युक्तं भवति ।। पटादिवदेवेति । उत्पादविनाशादिमन्तः स्युरित्यर्थः ।। अनेनेति । चेतना इति कथनेनेत्यर्थः ।
?R	एवं नियमकृदि त्यनुवादः बहुत्वेपीत्यादि व्याख्या ।। यथोक्तमिति । तार्किकैः तदनुविधानाद्बहुत्वसंख्याविधानात्पृथक्त्वं भेद इत्यर्थः ।। भिन्नत्वमपीति । अंशानामंशिना परस्परं च भिन्नत्वमप्यापद्येतेत्यर्थः । दुरात्मा दुष्टस्वरूपः ।। कृत्येति । अभिचाररूपेत्यर्थः । चेतनपदप्रयोगसूचितं समाधिमाशंकते अथ जडेष्विति ।। यत्तः कारकप्रश्नोऽयमिति । कुत एतदिति प्रश्नः कुतो ज्ञापकादिति भावेन न भवति येन तथा दर्शनादिति समाधिः सङ्गतः स्यात् । किन्तु कुतः कारणात् किंकृतमेतज्जडयोरेतद्वैषम्यमिति भावेन प्रश्नः । तस्य तूत्तरं एतस्मान्निमित्तादिति वाच्यमित्यर्थः । तत्तत्स्वभाव एव एतद्वैषम्यकारक इति स्वभाववादमाशंक्य निराह स्वभावोयमिति ।। प्रसारिकेति । ग्रहणेत्यर्थः । पादप्रक्षेप इति वाऽर्थः ।। सद्वितीय इति । अनेकरूप इत्यर्थः । प्रत्युक्तमिति । यतः कारकप्रस्नोऽयं न प्रमाणप्रश्न इत्यनेनेति भावः ।। इदमिति । स्वेनैवानेकरूपत्वे सद्वितीयत्वं घटत इत्यर्थः । क्लृप्ताविनाभावानादरेण प्रयोजकान्तरशंकायां अतिप्रसङ्गमाह धूमवानपीति । इदमिति । स्वेनैव सद्वितीयत्वमित्यर्थः । नहि तत्र विशेषो नास्तीति काकुः । अस्त्येव खलु तत्रापि विशेष इत्यर्थः ।। नेतीति । धटेप्युपपद्यतामित्येतन्नेत्यर्थः ।। तदेवेति । विशेषवैचित्र्यमेव कुतः कारणादित्यर्थः ।। अङ्गीकर्तव्यमितीति । इतिशब्दस्यैतदुक्तं भवतीति पूर्वेणान्वयः । अशक्यसंपादनमिति विभागः । विक्षिप्तत्वादुपसंहरति तदेवमिति ।। 2 - 1 -7 ।। 
?R			?R?0	।। इति इतरव्यपदेशाधिकरणम् ।। 
