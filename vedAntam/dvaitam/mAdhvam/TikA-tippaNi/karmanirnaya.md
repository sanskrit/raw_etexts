---
title: कर्मनिर्णयः
unicode_script: devanagari

---


।।श्रीः।।
श्रीमदानन्दतीर्थभगवत्पादाचार्यविरचितः
कर्मनिर्णयः 
(मङ्गलाचरणम्) 
ॐ ।।  य इज्यते विधीशानशक्रपूर्वैस्सदा मखैः ।
रमाप्रणयिने तस्मै सर्वयज्ञभुजे नमः ।। 
श्रीजयतीर्थविरचिता टीका 
ब्राह्मणोपनिषन्मन्त्रभेदा वेदगिरोऽखिलाः ।
यत्क्रीडाभूमयस्तस्मै परस्मै ब्रह्मणे नमः ।।
प्रणम्य श्रीमदानन्दतीर्थार्यपदपङ्कजे ।
गुरूणां च यथाबोधं व्याकुर्वे कर्मनिर्णयम् ।।
‘महानाम्नीनाम्’१ इत्यादिखण्डव्याख्यानव्याजेन कर्मनिर्णयं कर्तुकामो भगवानाचार्यो विघ्नविघातादिहेतुं समुचितविशिष्टेष्टदेवताप्रणाममाचरति- य इज्यत इति ।। सकलवाङ्मनसदेवता  रमाऽप्यादौ वन्दनीयेत्यतो रमाप्रणप्रणयिनो वन्दनं समुचितम् ? तस्या अपि तस्मिन्नेव समन्वयात् । तत्कथमित्यत आह- सर्वयज्ञभुज इति ।। एतदेव प्रपञ्चयति- य इज्यत इति ।। प्रपञ्चनस्य प्रयोजनं मतान्तरनिरासनम् । केचिदाचक्षते न देवा ज्ञाने कर्मणि चाधि-क्रियन्ते । अरागित्वादनुपनीतत्वादमनुष्यत्वाच्चेति । तदेतेन निराकृतं भवति । देवताधिकरणे चैतत्प्रतिपत्तव्यम् ।
ननु कर्मनिर्णयो जैमिनिना पूर्वमीमांसायामेव कृतः । तत्किमनेन ?  सत्यम् । कर्मस्वरूपमात्रं जैमिनिना निर्णीतम् । न तु तदितिकर्तव्यता विषयवैराग्येश्वर-ज्ञानभक्तिसमर्पणादिलक्षणा ।  च तदङ्गभूतानां मन्त्राणां भगवत्परत्वम् । नाप्यन्तःकरणशुद्धिद्वारकमीश्वरसाक्षात्काररूपं मुख्यं फलम् । अतस्तत्प्रदर्शनार्थेऽयमारम्भः । न चैतन्निर्मूलम् । उत्तरमीमांसा सिद्धत्वात् । उक्तं हि ‘अन्यार्थन्तु जैमिनि’१ इत्यादि । अत एव तद्विषयादिनैवास्य ग्रन्थस्य विषयादिमत्तेति । 
## कर्मनिर्णयछलारीनरसिंहाचार्यविरचिता गूढभावार्थपञ्चिका प्रारभ्यते

श्रीवेदव्यासाय नमः ।। हयग्रीवाय नमः ।। श्रीमध्वाय नमः२
श्रीमन्नृसिंहं सुगुणं विदोषं श्रीवेङ्कटेशं परिपूर्णबोधम् ।
श्रीमज्जयार्यान् स्वपितृंश्च विद्याधीशादितीर्थान् स्वगुरून्नमामि ।।१।।
प्रणम्य सम्प्रदायज्ञान् आजयतीर्थार्यनिर्मिताम् ।
कर्मनिर्णयसट्टीकां व्याख्यास्येऽहं यथामति ।। २ ।। 
कर्मनिर्णयाख्यग्रन्थं दुर्गमार्थत्वात् व्याचिख्यासुः जयतीर्थमुनिः स्वचिकीर्षित-ग्रन्थस्य विघ्नविघाताद्यर्थं मङ्गलमाचरति - ब्राह्मणोपनिषदिति ।। परस्मै ब्रह्मणे सर्वोत्कृष्टाय सर्वगुणपूर्णाय नारायणाय नमस्कार इत्यर्थः । ‘नमः स्वस्ति स्वाहा’ इति चतुर्थी । तस्य नम्यत्वोपपादकं विशिष्टत्वम् अधिकृतत्वं च वक्तुं सर्ववेदप्रतिपाद्यत्वमुक्तम् । ब्राह्मणेति ।। यद्यपि ब्राह्मणम् आपातप्रतीत्या कर्मपरं प्रतीयते । तथापि ब्राह्मणस्य वाक्यसमन्वयेन पदसमन्वयपक्षेण वा ब्रह्मपरत्वस्य वाक्यान्वयात् ‘ज्योतिरुपक्रमात्’ इत्यादौ ब्रह्ममीमांसायां निर्णीतत्वात् अखिला वेदगिर इत्युक्तम् । उपनिषदां साक्षात् ब्रह्मप्रतिपादकत्वात् मन्त्राणां च तत्तत्सूक्तादिगतेन्द्रादिदेवतानाममात्रसमन्वयेन सर्वस्य ब्राह्मणोपनिषत्संहिता-रूपस्य वेदस्य ब्रह्मपरत्वादिति भावः । ब्राह्मणं च उपनिषच्च मन्त्ररूपसंहिता च एते त्रयः भेदाः विभागाः यासां तास्तथोक्ता इति विग्रहः । एताः वेदगिरः वेदरूपवाचः । यत्क्रीडाभूमयः यस्य विष्णोः क्रीडास्थानानि प्रतिपादकानि । एवं च सकलवेदप्रतिपाद्यानन्दादिसकल गुणपूर्णत्वेन ब्रह्मशब्दवाच्यत्वात् वन्द्यत्वोपयोगि इष्टत्वं चोक्तं भवति । 
एवं देवतानमस्कारानन्तरं गुरुनमस्कारं कुर्वन् चिकीर्षितं प्रतिजानीते- प्रणम्येति ।। गुरुणाम् अक्षोभ्यतीर्थादीनाम् । ननु कर्मनिर्णयग्रन्थस्य किं प्रयोजनमित्यतस्तद्दर्शयन् प्रथमश्लोकमवतारयति-महानाम्नीनामित्यादीति ।। कर्मनिर्णयं कर्तुकाम इति ।। कर्मशब्देन कर्मविद्या गृह्यते । तस्याः विष्णुपरत्वप्रकारप्रदर्शनं कर्मनिर्णयः । तत्प्रतिपादकं ग्रन्थमित्यर्थः । समुचितविशिष्टेति ।। समुचिता योग्या विशिष्टा सर्वाेत्कृष्टा नारायणरूपा तस्याः नमस्कारमित्यर्थः । यद्यपि सकलगुणपूर्णत्वनिर्दाेषत्वादिना विष्णोर्वन्द्यत्वोपयागि विशिष्टत्वं वक्तुं शक्यते । तथापि यत् आचार्यैः ब्रह्मादिकं तत्सर्वयज्ञभोक्तृत्वेन विशिष्टत्वमुक्तम् । तत्कर्मनिर्णयग्रन्थप्रतिपाद्यनारायणस्य योग्यत्वेनेति भावेन समुचितेत्युक्तम् । रमाप्रणयिन इति विशेषणकृत्यमाह- सकलवाङ्मनसदेवतेति ।। वाचश्च मनांसि चेति द्वन्द्वात् ‘अचतुरविचतुर-सुचतुरस्थीपुंसधेन्वनडुहरुक्सामवाङ्मनसाक्षि’ इत्यादिसूत्रेण समासान्ते अच्प्रत्यये वाङ्मनसानीति अकारान्तःशब्दः । तेषां वाङ्मनसानां देवतेति विग्रहः । कथं रमाप्रणयिन इति ।। यज्ञविद्यायाः कर्मप्रतिपादकत्वेन विष्णुप्रतिपादकत्वा-भावात् महानाम्नीत्यादि खण्डव्याख्यानकाले विष्णुप्रणामस्यानुचितत्वादिति शङ्काभिप्रायः । अत्रोत्तरमाह- तस्या अपि तस्मिन्निति ।। यज्ञविद्यायाः अपि विष्णौ समन्वयात् उपपत्यादिलिङ्गैः प्रतिपादकत्वात् विष्णुविद्यात्वात् तत्र तस्य वन्दनमुचितमिति भावः । शङ्कते - तत्कथमिति ।। यज्ञविद्यायाः ब्रह्मप्रतिपादकत्वं कथमित्यर्थः । एतदेव प्रपञ्चयतीति ।। सर्वयज्ञभोक्तृत्वमेव प्रपञ्चयतीत्यर्थः । ब्रह्मादिभिः सर्ववेदोक्तयज्ञकरणम् इन्द्रादिसर्वनामवतो विष्णोरेव प्रीत्यर्थम् । अतः यज्ञप्रतिपादकम्त्रब्राह्मणादीनां विष्णुप्रीतिजनकयमप्रतिपादनात् विष्णुपरत्वमिति भावः । मतान्तरेति ।। भाट्टमतनिरसनमित्यर्थः । तदेव भाट्टमतमनुवदति- केचिदिति ।। ज्ञाने कर्र्मणि चेति ।। वेदविद्यायाः उपनिषदादिरूपायाः साक्षात् ज्ञानोपयोगित्वेन ब्राह्मणादिरूपायाः आपाततः कर्मोपयोगित्वेन चेति द्वैविध्याभिप्रायेण ज्ञानकर्मग्रहणं कृतम् । वस्तुतस्तु सर्वस्य ब्रह्मविद्यात्वेन ज्ञानार्थत्वेन ज्ञाने इत्येव वक्तव्यम् । अथवा ज्ञानपूर्वककर्मणः सफलत्वात् ज्ञानग्रहणम् । अरागित्वादिति ।। वेदोक्ते अश्वमेधादौ तत्प्राप्येन्द्रपदलब्धत्वेन इच्छाभावात् । तथा मधुविद्याद्युपासनालभ्यदेवपदादेः देवैः प्राप्तत्वात् तद्ज्ञानेऽपि रागाभावात् हेत्वन्तरमाह- अनुपनीतत्वादिति ।। देवानामुपनयने प्रमाणाभावात् । ‘अष्टवर्षं ब्राह्मणमुपनयीत तमध्यापयीत’ इति उपनीतस्यैव वेदविद्याधिकारोक्तेरिति भावः । अमनुष्यत्वादिति ।। तृतीयो हेतुः । ‘वेदः कृत्स्नोऽधिगन्तव्यः सरहस्यो द्विजन्मना’ इति । त्रैवर्णिकमनुष्याणामेव वेदाद्यध्ययनविधानात् । तदनेनेति ।। ब्रह्मरुद्रादिभिर्वेदोक्तयज्ञकरणवचनेन देवानां वेदविद्यानधिकारमतमित्यर्थः । 
ननु अरागित्वादिहेतुभिः सिद्धस्य देवतानधिकारस्य कथं निराकरणमित्यत आह- देवताधिकरणे चैतत् प्रतिपत्तव्यमिति ।। तत्र अधिकारोपयोगि रागित्वादिकमुपपादितम् । मोक्षगतानन्दातिशयस्य अप्राप्तस्य फलस्य देवैः क्रियमाणकर्मज्ञानादिसाध्यस्य इच्छाविषयस्य सम्भवात् । ‘मौनवदितरेषा-मप्युपदेशात्’ इति सूत्रभाष्योदाहृतायाः ‘देवा एव ब्रह्मचारिणः’ इत्यादिश्रुतौ देवानामपि ब्रह्मचारित्वोक्तेः अनुपनीतत्वाभावात् । विशिष्टबुध्यादिमत्त्वस्यैव वेदविद्याधिकारोपयोगित्वेन अमनुष्यत्वस्य अप्रयोजकत्वोक्तेश्च ।
न तु तदितिकर्तव्यतेति ।। निर्णीतेति शेषः । तस्य कर्मणः इति कर्तव्यता जननीये फले सहायभूता । यथा श्रुत्याद्युक्तं प्रयाजाद्यङ्गजातम् । सा केत्यतः तां शृङ्गिग्राहकतया दर्शयति- विषयवैराग्येति ।। विषयेषु आसक्त्यभावो विषयवैराग्यम् । ईश्वरस्य सर्वोक्तृष्टत्वादिज्ञानम् ईश्वरे भक्तिः माहात्म्यज्ञान-पूर्वकसुदृढः सर्वतोऽधिकस्नेहः । ईश्वरे समर्पणम् इदं कृतं कर्म ईश्वरभक्ति-प्रसादादिजनकं भवत्वित्यपेक्षा । आदिशब्दात् हविर्यजमानाग्न्यादिषु विष्ण्वधिष्ठानत्वम् । ‘ब्रह्मार्पणं ब्रह्महविः’ इत्यादौ उक्तं गृह्यते । इदं विषयवैराग्यादिलक्षणं स्वरूपं यस्याः सा तथोक्ता । मुख्यं फलमिति ।। ‘कर्मणा ज्ञानमातनोति ज्ञानेनामृतीभावति’ इति श्रुतेस्तस्य मुख्यत्वम् । जैमिन्युक्तस्वर्गादेस्त्वमुख्यत्वमिति भावः । निर्मूलमिति ।। निष्प्रमाणकमित्यर्थः । उत्तरमीमांसासिद्धत्वादिति ।। ब्रह्ममीमांसा-सिद्धत्वादित्यर्थः । उक्तं हीति ।। ‘अन्यार्थं तु जैमिनिरित्यस्यायमर्थः - कर्मखानादिकम् अन्यार्थं विष्ण्वपरोक्षज्ञानार्थं तु विशेषेणेति जैमिनिराचार्यो मन्यते’ इत्युक्तेः । ‘उत्क्रमिष्यत एवं भावादित्यौडलौमिः’ इति सूत्रे उत्क्रमिष्यतो मुमुक्षोः ज्ञानसाधनत्वेन कर्मादेरवश्यम्भाव्यत्वादित्युक्तेः । तथा ‘अवस्थितेरिति काशकृत्स्नः’ इति सूत्रेऽपि कर्मादिना अन्तःकरणशुद्धौ सत्यां मोक्षसाधनं भवतीति स्थिते तद्ज्ञानं कीदृाशमित्याकाङ्क्षायां सर्वकर्मादीनां परमात्मन्यवस्थितेः  परमात्मनः कर्माद्याधारत्वं ज्ञेयमित्युक्तेः । पुरुषार्थाद्यधिकरणेषु कर्मणो ज्ञानेतिकर्तव्यताकत्वादेरभिहितत्वादिति भावः । अत एवेति ।। उत्तरमीमांसासिद्धार्थप्रतिपादकत्वात् । तद्विषयादिना विष्णु-गुणपूर्णत्वादिना अस्य कर्मनिर्णयप्रकरणस्य विषयादिमत्ता सिध्यतीति शेषः । उत्तरमीमांसासिद्धस्याप्यस्यार्थस्य शिष्यानुग्रहाय एकदेशेन वक्तुम् इदं प्रकरणमित्यदोषः ।     
(ग्रन्थारम्भस्य सङ्गतिकथनम्)  
मूलम्- महानाम्नीनामृचामुपसर्गा ये उपसर्जनभूतास्तानुपसृजति संयोजयति । महन्नाम यास्वृक्षु विद्यते ता महानाम््नयः । परस्य ब्रह्मणो यन्नामेन्द्रादिकं तन्महार्थत्वात् महत् । महद्धि तत्परं ब्रह्म । अशेषगुणपूर्तेः ।
टीका- ननु ब्राह्मणमध्यगतस्यास्यैव खण्डस्य व्याख्याने को हेतुः ? आहुः— कर्मकाण्डकौशलपरीक्षार्थं दुर्विद्वद्भिरेतत्खण्डव्याख्यानमनुयुक्तो मुनिस्तदकार्षीत् । ततः शिष्याभ्यर्थनया ग्रन्थे निबबन्ध इति । यज्ञस्य खण्डस्य सङ्गतिः - अग्निष्टोमाद्यासु सप्तसु संस्थासु षोडशी नाम संस्था । तत्र षोडश्यभिधानं शस्त्रम् । तस्य चतुर्थेऽह्नि शंसनीयत्वे युक्तिं लक्षणं चाभिधातुं ‘देवा वै प्रथमेनाह्ना’ इत्याद्यं खण्डं प्रवृत्तम् । ततः षोडशिनः शस्त्रस्य विहृताविहृतभेदेन द्वैविध्यम्, ‘गौरवीतं षोडशि साम कुर्वीत’ इति द्वितीयेन प्रतिपादितम् । विहृतपक्षे च यासामृचां याभिर्विहरणं कार्यं तत्प्रदर्शनाय ‘अथातः छन्दांस्येव व्यतिषजति’ इत्यादिको ग्रन्थः प्रवृत्तः । तत्रान्तरे पठ्यते- ‘त्रिकद्रुकेषु महिषो यवाशिरं प्रोष्वस्मै पुरोरथमित्यतिच्छन्दसः शंसति’ इति । तदनुपपन्नम् । षोडशभिरक्षरैरादत्त इति षोडशाक्षरार्धर्चवत्वस्य षोडशिलक्षणत्वेनोक्तत्वात् । एतासामृचां चाधिकाक्षरत्वात् ।अथापि स्यात् । त्रिकद्रुकेषु इत्याद्ये तृचे षोडशाक्षरचतुष्पादास्तावदृचः । तत्र पादावेवार्धर्चीकृत्यैकैका ऋग्द्वेद्वे सम्पाद्ये, ‘प्रोष्वस्मै’ इति द्वितीयेऽपि तृचे द्वौ द्वौ पादावर्दर्चीकृत्यकैका ऋग्द्वे द्वे कार्ये इति । तदप्यनुपपन्नम् । आद्ये तृचे । यद्यपि प्रथमा द्वित्वमापादयितुं शक्यते । षोडशाक्षरपादचतुष्टयवत्वात् । द्वितीय-तृतीययोस्तु द्वादशाक्षरतृतीयपादवत्योस्तथाकरणमशक्यम् । अक्षरचतुष्टयन्यूनत्वेन ‘न वा एकेनाक्षरेण छन्दांसि वियन्ति न द्वाभ्याम्’ इत्येतदबिषयत्वात् । द्वितीये च तृचे ऋचोऽष्टाक्षरसप्तपादाः । तत्राष्टाक्षरन्यूनतया नोक्तः प्रकारः सम्भवतीति । तदेतदाङ्कासमाधानपूर्वकं शस्त्रशेषं समापयितुं महानाम्नीनामित्यादिको ग्रन्थः । तत्र ‘महानाम्नीनामुपसर्गानुपसृजति’ इति प्रथमवाक्यं सङ्क्षेपतस्तावद्व्याचष्टे- महानाम्नीनामिति ।। महानाम्नी सञ्ज्ञाकानाम् ऋग्विशेषाणामित्यर्थः । उपसर्जनभूता वर्णा इति शेेषः । संयोजयति अतिच्छन्दोभिस्तेषामनुष्टुप्त्व-सिध्यर्थमिति वाक्यशेषः । अस्यैव सङ्ग्रहवाक्यस्य ‘इत्युपसृजति’ इत्यन्तेनोत्तरग्रन्थेन विवरणं भविष्यति । तत्रर्चां महानाम्नीत्वं कथमित्यत आह- महदिति ।। ‘नञा निर्दिष्टमनित्यम्’ इति वा वेदत्वाद्वाऽत्र ‘मनः’ इति ङीपः प्रतिषेधो न प्रवर्तते । कस्य नाम ? किञ्च तत् ? कस्माच्च महदिति ? अत आह- परस्येति ।। इन्द्रादिकम् इन्द्र इत्यादिकम् । अत्र अवान्तरवाक्यभेदेन त्रयाणामपि प्रश्नानां त्रीण्युत्तराणि द्रष्टव्यानि । कथं परब्रह्मनाम्नो महार्थत्वमित्यत आह- महद्धीति ।। यस्यैतन्नाम तत् । हिर्हेतौ । तस्मान्नाम्नो महार्थत्वं युक्तमिति । परब्रह्मणो महत्त्वमेव कुतः ? इत्यत आह- अशेषेति ।। अशेषगुणैः पूर्तेः अशेषगुणानां पूर्तेरिति वा । महत्वं हि परिमाणपूर्त्या, सत्तापूर्त्या वा भवति, यथा गगनादेः । ज्ञानादिगुणपूर्त्या वा, यथा वसिष्ठादे इदन्त्वशेषगुणपूर्णं कथं न महदिति ।।  
(छ.टि.) ब्राह्मणमध्यगतस्येति ।। चतुर्थपञ्चिकागतचतुर्थखण्डस्येत्यर्थः । कर्मनिर्णयार्थमस्य व्याख्यानत्वे खण्डान्तरव्याजेनापि कर्तुं शक्यत्वादिति भावः । अनुयुक्तः व्याख्यानं प्रति प्रेरित इत्यर्थः । अथ चतुर्थखण्डव्याख्यानं स्पष्टयितुं चतुर्थपञ्चिकायाः प्रथमखण्डत्रयस्य सङ्गतिमाह- इयमस्य खण्डस्येत्यादिना ।। अग्निष्टोमाद्यास्त्विति ।। ‘अग्निष्टोमात्यग्निष्टोमोक्थ्यषोडश्यतिरात्राप्तोर्याम-वाजपेय’ इति सप्तसंस्थाः । संस्था नाम सोमक्रतुविशेषः । षोडश्यभिधानं शस्त्रमिति ।। षोडशिनामकं शस्त्रं राक्षसनिर्हणार्थं ॐ शां शावाम् इत्येतत्संहितः शंसनीयो ऋग्विशेषः । शंसनीयत्वे होत्रा कथनीयत्वे इत्यर्थः । युक्तिं लक्षणं चेति ।। ‘देवा वै प्रथमेनाह्ना’ इत्यादिना तदाहुरित्यतः प्राक्तनाद्यखण्डांशेन युक्तिरुच्यते । तदाहुरित्यादिना तु लक्षणमिति भावः । लक्षणमिति तु समुदायैकवचनम् । षोडशस्तोत्राणामित्यादिनानेकलक्षणाभिधानात् इति ज्ञेयम् । आद्यं खण्डमिति ।। ‘देवा वै प्रथमेनाह्नेन्द्राय वज्रं समभस्तन्द्वितीयेनाह्नाऽसिचंस्तं तृतीयेनाह्ना प्रायछंस्तं चतुर्थेऽहन्प्राहरत्तस्मा-च्चतुर्थेऽहन् षोडशिनं शंसति वज्रो वा एष यत्षोडशी तद्यच्चतुर्थेऽहन्षोडशिनं शंसति वज्रमेव तत्प्रहरति द्विषते भ्रातृव्याय वधं योऽस्य स्तृत्यस्तस्मै स्तर्त्तवै वज्रो वै षोडशी पशव उक्त्थानि तं परस्तादुक्त्थानां पर्यस्य शंसति तं यत्परस्तादुक्त्थानां पर्यस्य शंसति वज्रेणैव षोडशिनां पशून् परिगच्छति तस्मात्पशा वज्रेणैव षोडशिाना परिगता मनुष्यानभ्युपवर्तन्ते तस्मादश्वो वा पुरुषो वा गौर्वा हस्तीवा परिगत एव स्वयमात्मने त एव वाचाऽभिषिद्धः उपावर्तते वज्रमेव षोडशिनं पश्यन् वज्रेणैव षोडशिना परिगतो वाग्धि वज्रो वाक् षोडशी । तदाहुः- किं षोडशिनः षोडशित्वम् इति । षोडशः स्तोत्राणां षोडशः स्तोत्राणां षोडशिभिरक्षरैरादत्ते षोडशिभिः प्रणौति षोडशपदान्निविदन्दधाति तत् षोडशिनः षोडशित्वम् । द्वेवा अक्षरे अतिरिच्येते  षोडशिनोऽनुष्टुभमभिसम्पन्नस्य वाचो वाव तौ स्तनौ सत्यानृते वाव ते अवत्येनं सत्यं नैनमनृतं हिनस्ति य एवं वेद’ ।। १ ।।
अस्यार्थः । देवासुरयुद्धे प्राप्ते असुरान् हन्तुम् इन्द्राय इन्द्रस्यार्थे देवाः वज्राख्यमायुधं प्रथमेनाह्ना । सुपां सुपो भवन्तीति वार्तिकेन सप्तम्याः तृतीयादेशः । एवं द्वितीयेनाह्नेत्यादवपि ज्ञेयम् । प्रथमेऽह्नि समभरन् सम्पादितवन्तः । तं वज्रं द्वितीयेनाह्ना द्वितीयेन द्वितीयेऽहनि मन्पिूतेनाम्भसा असिञ्चन् । प्रोक्षितवन्तः । तृतीयेनाह्ना तृतीयेऽहनि इन्द्राय वज्रं प्रायच्छन् । ददुः । तं वज्रं चतुर्थेऽहन् चतुर्तेऽहनि ‘सुपां सुलुक्’ इति सप्तम्याः लुकिं ‘नङि सम्बुद्ध्योः  इति नलोपाभावः । दैत्येषु प्रहरत् निक्षिप्तवान् । तस्मात्कारणात् चतुर्थेऽहनि प्राज्ञो ऋत्विक् षोडशिनं शंसति । चतुर्थेऽहनि षोडश्यभिधानं शस्त्रं शंसनीयमिति यावत् । तस्मादित्युक्तं हेतुं विवृणोति - वज्रो वेति ।। यत् यः षोडशी स एष वज्रः । वज्रषोडश्योरेकदेवताकत्वमिति यावत् । ततश्च किमित्यत आह- तद्यदिति ।। चतुर्थेऽहन् अहनि यदि यद षोडशिनं शंसति तर्हि द्विषते भ्रातृव्याय शत्रोः वधमुद्दिश्यैव वज्रं प्रहरतीव वज्रप्रहरणेनैव चतुर्थेऽहनि षोडशिशंसनमात्रेण शत्रुवधो भवतीति भावः । शंसनस्य फलान्तरमाह- योऽस्य इति ।। यो द्वेषी । अस्यः दूरे निरसनीयः असुक्षेेपणे इति धातोः । स्तृत्यः छेद्यः स्तृधातोः छेदनार्थकात् क्यप्प्रत्यये ‘ह्रस्वस्य’ इति तुक् । तस्य स्तर्तवै छेत्तुं तुमर्थे इति स्तृधातोरेव तवैप्रत्ययः । वज्रमेव प्रहरतीत्यन्वयः । वज्रप्रहणेनैव षोशिशंसन-मात्रेण शत्रुः छिन्नगात्रो भवतीति भावः । उक्थशंसनानन्तरं षोशिशंसने निमित्तमाह- वज्र इति ।। वज्रः षोडशीत्युक्तार्थः । पशव उक्थानि । उक्थेन तन्नामकसाम्ना एकदेवताकाः पशव इत्यर्थः । तं षोडशिनम् उक्थानां परस्तात् । पर्यस्य स्थापयित्वा शंसति । उक्थ्यानन्तरं षोशी शस्तव्यः इति भावः । अनूद्य फलमाह- तद्यदिति ।। उक्थानां परस्तात् षोडशिनं पर्यस्य स्थापयित्वा शंसतीति यत् तत्षोडशिना वज्रेण पशून् परिगच्छतीव दैत्यापहृतगोप्राप्त्यर्थं वज्रं गृहीत्वा इन्द्रस्य गमनमिव षोडशिशंसनं पशुप्राप्तिफलकमिति भावः । तदेवानुभवारूढं करोति- तस्मादिति ।। यस्मात् वज्रस्य भीषकत्वं तस्मात्-षोडशिना वज्रेण षोडशिसमानदेवताकेन वज्रेण प्रहरणसाधनेन यष्ट्यादिना त्रस्ताः परगिताः इतस्ततो गता अपि मनुष्यानुपावर्तन्ते । मनुष्यसमीपमायान्ति । पशुशब्देनोक्तमर्थं विशदमाह- तस्मादश्व इत्यादिना ।। परिगत एवेत्युक्तमर्थमाह- स्वयमिति ।। स्वयमात्मना स्वेच्छया इतः गत इत्यर्थः । इण्गताविति धातोः क्तप्रत्ययः । न केवलं यष्ट्यादिना भीता उपावर्तन्ते अपि तु वाचा अभिषिद्धाः भर्त्सिताः उपावर्तन्ते । कुत इत्यत आह- वज्रमेवेति ।। षोडशिसमानदेवताकं वज्रं पश्यन् परिगतोऽपि वज्रेणैव षोशिना उपावर्तते । को वज्र इत्यत आह- वाग्घीति ।। कुतो वाक् वज्र इत्यत आह- वाक् षोशीति ।। यस्मात्षोडशिना समानदैवत्या वाक् तस्मात् वज्र इति भावः । चतुर्थेऽहनि षोडशिनः शंसनीयत्वे युक्तीरुक्त्वा षोडशिनो लक्षणनिरूपणार्थम् उत्तरो ग्रन्थः । तत् तत्र षोडशिनः शंसनीयत्वेऽभिहिते षोडशिनः किं षोडशित्वमिति शिष्या आहुः पृष्टवन्त इत्यर्थः । उत्तरमाह— षोशेति ।। षोडशस्तोत्राणां षोडशशस्त्राणां च अर्धर्चशः षोडशिभिः षोडशसङ्ख्याकैरक्षरैः आदत्ते उपादानं करोति । गानावसरे षोशीभिरक्षरैरेव प्रणौति । स्तौति । णुस्तुताविति धातो आदेः ‘णोनः’ इति नकारादेशेऽपि प्रशब्दपरत्वात् ‘उपसर्गादसमासेऽपि णोपदेशस्य’ इति णत्वम् । षोशिभिरक्षरैरवसानं कृत्वा प्रणौतीति यावत् । षोशपदात् षोशसञ्ज्ञकस्य पदैरेव निविदन्दधाति । निवित्सज्ञकं स्तोत्रं करोति । तत्षोडशाक्षरार्धवत्वं त्रिविधषोडशिनः षोशशब्द-वाच्यत्वे प्रवृत्तिनिमित्तम् । षोडशी स्तोत्रशस्त्रनिविद्भेदेन त्रिविधः । त्रिविधस्यापि षोडशाक्षरार्धवत्वं लक्षणमिति भावः । षोडशऋग्गतान्त्याक्षरयोर्माहात्म्यमाह- द्वे वा इति ।। अनुष्ठुप्त्वे प्राप्तस्य षोडशिनः द्वे अक्षरे इतः अक्षरेभ्यः अतिरिच्येते उत्तमे भवतः । कुत इत्यत आह— वाचो वा वेति ।। ये व्यतिरिच्येते ते अक्षरे यौ च द्वौ प्रसिद्धौ वाचः भारत्याः स्तनौ तदाश्रितौ । ततोऽपि किमित्यत आह— सत्यानृत इति ।। ते अक्षरे स्तनाश्रितसत्यानृतसमानाधिकरणे । तथा च ताभ्यामक्षराभ्यां स्तुवन्तं एनम् अधिकारिणं सत्याभिमानिदेवः अवति रक्षति असत्याभिमानिदेवो न हिनस्ति । वधं न करोति । हिसि हिंसायामिति धातोः । य एवं वेद । तं च सत्यमवति अनृतं न हिनस्तीति ।। १ ।। 
विहृताविहृतभेदेन द्वैविध्यमिति ।। यस्यां ऋचि षोडशाक्षरार्धवत्वं नास्तीति ऋगन्तरवर्णानावृत्य षोडशित्वं सम्पाद्यते । सा विहृता षोशी । यस्यां तु ऋचि स्वत एव षोडशवर्णात्मकार्धद्वयमस्ति सा विहृता षोडशीत्यर्थः । द्वितीयेन प्रतिपादितमिति ।। गौरवीतं षोशी सामकुर्वीत तेजस्कामो ब्रह्मवर्चसकामस्तेजो वै ब्रह्मवर्चसं ‘गौरवीतं तेजस्वी ब्रह्मवर्चस्वीभवति य एवं विद्वान् गौरवीतं षोडशि साम कुरुते । नानन्दं षोडशी साम कर्तव्यमित्याहुरिन्द्रो वै वृत्र•य वज्रमुदत्यच्छत्तमस्मै प्रहरत् तमभ्यहनत् सोऽभिहितो व्यनदत् यद्व्यनदत्तन्नानदं सामाभवत् तन्नानदस्य नानदत्वमभ्रातृव्यं वा एतद्भ्रातृव्यहा साम यन्नानदमभ्र्रातृव्यो भ्रातृव्यहा भवति य एवं विद्वान्नानदं षोशि साम कुरुते तद्यदि नानदं कुर्युरविहृतः षोडशी शंस्तव्यो विहृतासु हि तासु स्तुवते यदि गौरवीतं विहृतः षोशी शंस्तव्यो विहृतसु हि तासु स्तुवते’ । इति द्वितीयं खण्डम् ।। अस्य अर्थः । तेजस्कामो ब्रह्मवर्जसकामश्च षोशिनं गौरवीतं साम कुर्वीत । षोडश्यध्यारूढं गौरवीतं साम गायेदिति यावत् । कुत इत्यत आह— तेजो वा इति ।। कार्यकारणयोरभेदोपचारोऽयम्। गौरवीतं तेजःप्रदं ब्रह्मवर्चसप्रदं चेत्यर्थः । ज्ञात्वा शंसितुः फलमाह— तेजस्वीति ।।  यः एवं गौरवीतसामर्थ्यं विद्वान् षोडशिनि अध्यारूढं गौरवीतं साम करोति सः तेजस्वी ब्रह्मवर्चस्वी भवति केचित् ऋषयः षोहश्यध्यारूढं नानदं साम  गातव्यमित्याहुः नानदसाम्नो गातव्यसिध्यर्थं कथामाह— इन्द्रो वा इति ।। इन्द्रं वृत्राय वृत्रं हन्तुं वज्रमुदयच्छत् । वज्रं विकोशमकरोत् । तं वज्रं अस्मै वृत्राय प्राहरत् । आदरातिशयादुक्तमेवार्थं पुनराह- तमभ्यहनदिति ।। हननं सफलमित्याह— सोऽभिहत इति ।। सः वृत्रः अभिहतः मृतः । अथ इन्द्रः व्यनदत् यत् व्यनदत् तत् नानदं सामाभवत् तेऽस्मिन्नादे नानदं तत् नादे अभिव्यक्तत्वमेव नानदं साम्नः नानदशब्दवाच्यत्वे प्रवृत्तिनिमित्तम् सामाभिव्यक्तमित्यर्थः । साम्नो माहात्म्यमाह- अभ्रातृव्यमिति ।। स्वयमभ्रातृव्यं प्रतिपक्षशून्यं स्तोतुर्भ्रातृव्यहा च शत्रुहा भवतीति अर्थः । व्यन् सपत्ने इति भ्रातृशब्दात् द्वेष्यर्थो व्यन्प्रत्ययः शंसितुः फलमाह— अभ्रातृव्य इत्यादिना ।। य एवं नानदस्य माहात्म्यं विद्वान् षोडश्यारूढं नानदं सामगायति स अभ्रातृव्यो भवति । शत्रुशून्यो भवति । भ्रातृहा च भवतीत्यर्थः । नानदसाम्नो गानपक्षे ऋङि्नयममाह- अविहृत इति ।। यत् यदा नानदसाम कुर्युस्तदाऽविहृतः षोशी शन्तव्यः । कुत इत्यत आह— अविहृतास्विति ।। हि यस्मात् सम्प्रदायविदः अविहृतासु षोशीषु नानदसाम स्तुवते स्तुवन्ति । गौरवीतसाम्नो गानपक्षे ऋङि्नयममाह— यदीति ।। यदि गौरवीतं साम जनाः कुर्युः तदा विहृतः षोशी शंस्तव्यः सम्प्रदायमाह— विहृतासु तासु ऋक्षु स्तुवत इति ।। २ ।। 
इत्यादिको ग्रन्थ इति ।। अथातः छन्दांस्येव व्यतिषजति ‘आत्वा वहन्तु  उपोषु श्रुणुही गिर’ इति गायत्रीश्च पङ्क्तीश्च व्यतिषजति गायत्री ह वै पुरुषः पाङ्क्ता पशवः पुुरुषमेव तत्पशुभिर्व्यतिषजति पशुषु प्रतिष्ठापयति यदु गायत्री च पङ्क्तीश्च ते द्वे अनुष्टुभौ तेनो वाचोरूपादनुष्टुभोरूपाद्वज्ररूपान्नयति यदिन्द्रपृतनाज्येऽयन्ते अस्तु हर्यत इत्युष्णिहश्च बृहतीश्च व्यतिषजति औष्णिहो वै पुरुषो बार्हताः पशवः पुरुषमेव तत्पशुभिर्व्यतिषजति पशुषु प्रतिष्ठापयति यदुष्णिक्य बृहती च तद्वे अनुष्टुभौ तेनो वाचोरूपादनुष्टुभोरूपाद्वज्ररूपान्नयत्या धूर्ष्वस्मै ब्रह्मन् वीर ब्रह्मकृतिं जुषाण इति द्विपदां च त्रिष्टुभं च व्यतिषजति द्विपाद्वै पुरुषो वीर्यं त्रिष्टुप् पुरुषमेव तद्वीर्येण व्यतिषजति तस्मात् पुरुषो वीर्ये प्रतिष्ठितः सर्वेषां पशूनां वीर्यवत्तमो यदु द्विपदा च विंशत्यक्षरा तद्वै अनुष्टुभौ तेनो वाचोरूपादनुष्टुभोरूपाद्वज्ररूपान्नयत्येेष ब्रह्मा प्रतेमहे विन्दथे शंशिषं  हरीति द्विपदाश्च जगतीश्च व्यतिषजति द्विपाद्वै पुरुषो जागताः पशवः । पुरुषमेव तत्पशुभिर्व्यतिषजति पशुषु प्रतिष्ठापयति तस्मात्पुरुषः पशुषु प्रतिष्ठितोऽत्ति चैनानधिचतिष्ठति वशे चास्य यदु द्विपदा च षोडशाक्षरा जगतीति द्वे अनुष्टुभौ तेनो वाचोरूपादनुष्टुभोरूपाद्वज्ररूपान्नयति त्रिकद्रुकेषु महिषो यवाशिरं प्रोष्वस्मै पुरोरथमित्यतिछन्दसः शंसति च्छन्दसां वै यो रसोऽत्यक्षरत्सोऽतिच्छन्द-समभ्येत्यक्षरत्ततदतिछन्दसोऽतिछन्दस्त्वं सर्वेभ्यो वा एष छन्दोभ्यः सन्निर्मिता यत् षोशी तद्यदतिछन्दसः शंसति सर्वेभ्य एवैनं तच्छन्दोभ्यः सन्निर्मिमीत सर्वेभ्यः छन्दोभ्यः सन्निर्मिमीते षोडशिना राध्नोति य एवं वेद ।। 
अथ यज्ञप्रारम्भानन्तरम् अतः प्रयोजनसद्भावात् स्तोत्रकाले छन्दांसि व्यतिषजति परस्परं संयोजयति । गायत्र्यादिकमनुष्टभं करोतीति यावत् । तत्र वेदे प्रयुज्यमानानि छन्दांसि सप्त । तथा । अतिछन्दांसि च । ‘गायत्र्युष्णिगनुष्टुप् च बृहती पङ्क्तिरेव च । त्रिष्टुप् च जगती चेति छन्दसां सप्तकं स्मृतम् ।। अतिपूर्वा तु जगती शक्वरी चातिशक्वरी । अष्ट्यत्यष्टी धृतिश्चातिधृतिश्चेति तु सप्तकम् । अतिछन्द इति ज्ञेयं गायत्र्यादेस्तु लक्षणम् । चतुर्विंशत्यक्षरकं प्रथमं तु तदुत्तरम् । चतुर्भिश्च चतुर्भिश्च ह्यक्षरैरधिकं विदुः’ ।। 
व्यतिषङ्गं विवृणोति - आत्वा वहन्त्विति ।। अत्र आत्वा वहन्त्विति गायत्री अष्टाक्षरपादत्रयोपेता । ‘आद्यं छन्दः त्रिपदा गायत्री’ इति परिभाषोक्तेः । ‘उपोशु श्रृणुही गिर इति पङ्क्तिः । अष्टाक्षरपञ्चपादा पञ्चमापङ्क्तिः पञ्चपाद’ इति परिभाषोक्तेः । पञ्चपादोपेता पङ्क्तिः पञ्चमछन्द इति परिभाषार्थः । गायत्रीपङ्क्त्योः व्यतिषङ्ग-फलमाह- गायत्रो वै पुरुष इत्यादिना । पुरुषः गायत्रः । गायत्रीनामकः छन्दोभिमान्यभिमानिकः । पशवः पाङ्क्ताः पङ्क्तिच्छन्दोभिमान्य-भिमानिकाः । तत् तदा गायत्रीपर्ङ्क्त्योव्यतिषङ्गानन्तरमेव स्तुत्या प्रसन्नो देवः पुरुषं पशुभिर्व्यतिषजति । पुरुषं पश्वादियुक्तं करोतीति यावत् । तदेव आदरात् पुनराह- पशुषु प्रतिष्ठापयतीति ।। व्यतिषङ्गे सति गायत्रीपङ्क्त्योः किं छन्द इत्यत आह— यदुगायत्रीति ।। यत् या गायत्री या च पङ्क्तिः । ते उभे अनुष्टुभौ भवत इत्यर्थः । अनुष्टुप्त्वसम्पादनफलमाह- तेनो इति ।। अत्र तेन ‘उ’ इति पदच्छेदः । तेनैव अनुष्टुप्त्वसम्पादनेन वाचोरूपात् वाङ्नियामकात्। अनुष्टुभोरूपात् अनुष्टप्त्वनियामकात् वज्ररूपात् वज्रनियामकात् भगवद्रूपात्  देवात् दुःखं नैति न एतीति पदच्छेदः । ‘इण् गतौ’ इत्यस्य धातोः लटि रूपमेतत् । न प्राप्नोति । 
व्यतिषङ्गान्तरमाह- यदिन्द्रेति ।। ‘यदिन्द्रेत्याद्या उष्णिक् त्रिपदा तत्राद्यौ  द्वौ पादौ अष्टाक्षरौ तृतीया द्वादशा द्वितीयमुष्णिक् त्रिपदा अन्त्यो द्वादश’ इति परिभाषोक्तेः । उष्णिक् द्वितीयं छन्दः सा त्रिपदा अन्त्यः पादः द्वादशाक्षर इति परिभाषार्थः । उष्णिक्बृहत्योर्व्यतिषङ्गफलमाह- औष्णिह इति ।। पुरुषः औष्णिहः उष्णिगभिमानिनियम्यः । पशवो बार्हताः बृहत्यभिमानिनियम्याः । तत् तदा । उष्णिक्बृहत्योर्व्यतिषङ्गानन्तरमेव स्तुत्या प्रसन्नो देवः पुरुषं पशुभिर्व्यतिषजति । पुरुषं पश्वादियुक्तं करोतीति यावत् । तदेवादरात्पुनराह– पशुष्विति ।। उष्णिक्बृहत्योर्व्यतिषङ्गे सति किं छन्द इत्यत आह- यदुष्णिक् चेति ।। यत् या उष्णिक् या च बृहती ते उभे अनुष्टुभौ भवत इत्यर्थः । अनुष्टप्त्वसम्पादनफलमाह— तेनो इति ।। तेनो तेनैव अनुष्टुप्त्वसम्पादनेनैव वाचोरूपात् वाङि्नयामकात् अनुष्टुभोरूपादनुष्टुप्त्वनियामकत्वात् वज्रनियामकात् भगवद्रूपाद्देवात् दुःखं नैति न प्राप्नोति । व्यतिषङ्गान्तरमाह— आधूर्ध्वस्मा इति ।। आधूर्ध्वस्मा इत्याद्या द्विपदा यत्र द्वयोः पादयोरेव ऋक्सञ्ज्ञा सा द्विपदा । ब्रह्मन् वीरेति एकादशाक्षरचतुष्पात् आ त्रिष्टुप् । ते उभे व्यतिषजति । व्यतिषङ्गफलमाह— द्विपाद्वै पुरुष इत्यादिना ।। पुरुषः द्विपात् द्विपादाभिमानिनियम्यः । वीर्यं त्रिष्टुप् त्रिष्टुबभिमानिनियम्यम् । तत्  तदा द्विपात् त्रिष्टुभो व्यतिषङ्गानन्तरं स्तुत्या प्रसन्नो देवः पुरुषं वीर्येण व्यतिषजति । पुरुषं वीर्यवन्तं करोतीति यावत् । तदेवादरात्पुनराह- वीर्य इति ।। तस्मादेव वीर्ये प्रतिष्ठित । सर्वेषां पशूनां मध्ये वीर्यवत्तमो भवति । वीर्येण पशुभिश्च सम्पन्नो भवतीति यावत् । 
द्विपात्त्रिष्टुप्संयोगे कथमनुष्टुभः सम्पत्तिरित्यत आह— यदु द्विपदेऽपि ।। यत् या विंशत्यक्षरा द्विपात् । यद्यपि विंशत्यक्षराणि नोपलभ्यन्ते, तथापि संयुक्ताक्षरद्वयं विभज्य विंशत्यक्षरता द्रष्टव्या । या च एकादशाक्षरचतुष्पदा त्रिष्टुप् ते उभे परस्परसंयोगेनानुष्टुभौ भवतः । विंशत्यक्षरद्विपात् चतुर्धा विभक्तव्या । त्रिष्टुभः एकैकपादानन्तरं द्विपदः एकैको भागः संयोज्यः । ततश्च एकादशाक्षराः चत्वारः पादाः द्विपदः एकैकभागेन संयोगे षोडशाक्षरत्वात् चत्वार अनुष्टुभर्धर्चा भवन्तीति । 
अयमत्र संयुक्तऋक्पाठक्रमः । ‘आधूर्द्वस्मै ब्रह्मन्वीर ब्रह्मकृतिं जुषाणो दधाताश्वानर्वाचीनो हरिभिर्याहि तूयम् । इन्द्रो न वज्री अस्मिन्नूषु सवने मादयस्व । हिरण्यबाहुरुपब्रह्माणि शृणव इमान्’ इति । एवमन्यत्रापि द्रष्टव्यम् । तेनैव अनुष्टुप्त्वसम्पादनेनैव वाचोरूपात् वाङि्नयामकात् अनुष्टुभोरूपात् अनुष्टुप्त्वनियामकात् भगवद्रूपात् देवात् दुःखं नैति न प्राप्नोति । व्यतिषङ्गान्तरमाह- एष ब्रह्मेति ।। आद्या द्विपदा शाखान्तरस्था । द्वितीया जगती द्वादशाक्षरचतुष्पादा । द्विपाद्वै पुरुष इत्यादि व्याख्यातम् । पुरुषः पशुषु प्रतिष्ठितः । अत्ति अनुभवति । तान् पशून् प्रति अधितिष्ठति आधिपत्येन तिष्ठति । अस्य वशे पशवो भवन्ति । द्विपदज्जगत्योर्व्यतिषङ्गे षोडशिनिष्पत्तिः कथमित्यत आह- यदु द्विपदेति ।। यत् या द्विपदा षोडशाक्षरा या च जगती प्रत्येक द्वादशाक्षरा चतुष्पादा तत्र द्विपदा चतुर्धा विभज्य जगत्याश्चतुर्षु पादेषु क्रमेण संयोगे कृते उभे अनुष्टभौ भवत इति भावः । तेनो वाचोरूपादनुष्टुभोरूपाद्वज्ररूपान्नैतीति व्याख्यातम् । व्यतिषङ्गान्तरं वक्तुमाह- त्रिकेति ।। ‘त्रिकद्रुकेषु महिषो यवाशिरं’ इति ऋचं प्रोष्वस्मा इत्यतिच्छन्दस्तृचं च इत्यतिच्छन्दसः अनुष्टुभः कृत्वा शंसतीत्यर्थः ।  एतासाम् अतिच्छन्दस्त्वं कुत इत्यत आह- छन्दसामिति ।। छन्दसां यो रसः सारः अत्यक्षरत् । ‘प्रवाहरूपेणात्यसरत्’ इति श्रुतेः । सरसः अतिच्छन्दसाम् अभ्येत्य प्राप्य अत्यक्षरत् इत आरभ्य अत्यक्षरदिति यावत् । तत् क्षरणावधित्वमेव अतिच्छन्दसः अतिच्छन्दस्त्वम् अतिच्छन्दश्शब्दवाच्यत्वे निमित्तम् । यत् यदा अतिच्छन्दसः षोडशिरूपेण शंसति तदा एषः षोशी सर्वेभ्यः छन्दोभ्यः निर्मिता भवति । सर्वछन्दोरसस्य अतिच्छन्दसि विद्यमानत्वात् । आदरादुक्तमेवार्थमाह- सर्वेभ्य इति ।। षोशिस्वरूपमनूद्य फलमाह- सर्वेभ्य इति ।। राध्नोति ऋद्धिं प्राप्नोति । ज्ञातुरपि इदमेव फलमित्याह— य एवं वेदेति ।। तत्रान्तरे इति ।। तृतीयखण्डे । अतिच्छन्दस इति ।। अष्टीसञ्ज्ञकातिच्छन्दस इत्यर्थः । अत्र ब्राह्मणे ‘त्रिकद्रुकेषु महिषो  यवाशिर’ इत्यतः परं प्रोष्वस्मै पुरोरथमित्यत परं च इति तिस्रो ऋच इति  शेषो द्रष्टव्यः । ‘त्रिकद्रुकेषु महिषो यवाशिरं’ इत्यादि ऋक्त्रयस्य ‘प्रोष्वस्मै पुरोरथं’ इत्यादि ऋक्त्रयस्यापि षोडशाक्षरपादचतुष्टयवत्त्वेन अष्टीरूपातिच्छन्दस्त्वात् । गायत्र्यादिछन्दसाम् अतिजगत्याद्यतिच्छन्दसां च लक्षणानां पूर्वमेवोक्तत्वात् ।। 
षोडशिलक्षणत्वेनेति ।। षोडशिनामकशास्त्ररूपऋचोलक्षणत्वेनेत्यर्थः । षोडशभिरक्षरैरादत्त इति ब्राह्मणवाक्यस्य शस्त्रस्यार्धमिति शेषं कृत्वा यस्यार्धं षोडशाक्षरैरादत्ते षोडशाक्षरयुक्तम् । अर्थात् यत् त्रिंशदक्षरं तत् षोडशिशस्त्रमिति व्याख्यानादिति भावः । अधिकाक्षरत्वादिति ।। त्रिकद्रुकेष्विति प्रथमायां ऋचि चतुःषष्ट्यक्षरवत्वात् । द्वितीयतृतीययोस्तु षष्ट्यक्षरत्वात् । प्रोष्वस्मै पुरोरथमिति चैकैकस्याष्टर्चः प्रायः अष्टाक्षरसप्तपादवत्वेन षट्पञ्चाशदक्षरवत्वात्  द्वात्रिंशदक्षरत्वरूपषोडशिशस्त्रलक्षणापेक्षया अधिकाक्षरवत्वादित्यर्थः । समाधानमाशङ्कते- अथापि स्यादिति ।। त्रिकद्रुकेष्वित्याद्ये तृचे इति ।। तृचशब्दः ऋग्वाचकः । त्रिस्रो ऋचो यस्मिन्सूक्ते तत् तृचमिति विग्रहः । त्रिशब्दात् ऋच्शब्दात् बहुव्रीहिसमासे ‘ऋक्पूरब्धूः पथामानक्षे’ इति सूत्रेण समासान्ते डच्प्रत्यये ‘ऋचि त्रेरुत्तरपदादिलोपः सम्प्रसारणं छन्दसि’ इति वचनेन ऋचिशब्दे परे त्रिशब्दे सम्प्रसारणस्य ऋचिशब्दे ऋकारलोपस्य च विधानात् । तृचमिति रूपसिद्धिः । तिस्रो ऋचः षोडशाक्षरचतुष्पादाः सप्तमैकादशापादव्यतिरिक्ता इति शेषः । एतयोरपि षोडशाक्षरत्वोक्तिस्तु अल्पत्वादविवक्षयेति भावः । 
पादाने(वे)वार्धर्च्छीकृत्येति ।। तथा चाश्वलायनसूत्रं ‘पूर्वं द्वेधाकारम्’ इति। इदं तु वृत्तिकारेण व्याख्यातम् । अनयोः त्रिकद्रुकेषु प्रोष्वस्मै इति तृतीयतृचयोः पूर्वं तृचं द्वेधा कृत्वा शंसेत् । कथम् । पादेन पादमेवार्धं कृत्वेति एकैकामृचं द्वे द्वे कुर्यादित्यर्थ । इति तथा हि ‘उत्तरमनुष्टुप्गायत्र्याकारम्’ इत्याश्वलायनसूत्रं च वृत्तौ व्याख्यातम् । प्रोष्वस्मा इति तृचः सप्तपादवत्वात् एकैकामृचम् एकैकामनुष्टुभम् एकैका गायत्री च सम्पादयेदित्यनेन प्रकारेण एता अपि षढृचो भवन्तीति । एतामाशङ्कां दूषयति- ४तदपीति ।। द्वितीयतृतीयोस्त्विति अर्धर्चिषमिति  द्वितीयायां तृचि ‘अधत्तान्यं जठरे प्रेमरिच्यत’ इति तृतीयपादे द्वादशाक्षरवत्वं ‘साकं जातः क्रतुना’ इति तृतीयायामृचि ‘दाता राधः स्तुवते काम्यं वसु’ इति तृतीयपादे एकादशाक्षरवत्वेऽपि ‘नवा एके नाक्षरेण’ इति न्यायेन द्वादशाक्षरत्वमुक्तमिति बोध्यम् ।
ननु ‘न वा एकेन’ इत्युक्तेः किञ्चिन्न्यूनेऽपि षोडशित्वं भविष्यतीत्यत आह- अक्षरचतुष्टयन्यूनत्वेनेति ।। न वा एकेनेति ब्राह्मणवाक्ये एकेन द्वाभ्यामिति विशेषोक्तेर्नियमार्थत्वात् त्र्यक्षरादिन्यूनाधिक्ये छन्दस्त्वोपगमस्य अनङ्गीकारादिति भावः । ब्राह्मणवाक्ये एकेनेत्यत्र न्यूनेन अधिकेन वेति शेषः । एवं द्वाभ्यामित्यत्रापि । वियन्ति विगत्यादाविति धातोः गच्छतीत्यर्थो बोध्यः । द्वितीयेऽपि(च) तृचे इति ।। प्रोष्वस्मै पुरोरथमित्यादि ऋक्त्रय इत्यर्थः । अष्टाक्षरसप्तपादा इति । ‘प्रोष्वस्मै पुरोरथं नभन्तामन्यकेषां’ इत्यादिपादेषु सप्ताक्षरवत्वेऽपि ‘न वा एकेनाक्षरेण’ इति न्यायेन अष्टाक्षरवत्वं ज्ञेयम् । अनेनैवाशयेन अन्यत्रापि क्वचित् न्यूनाक्षरामधिकाक्षरछन्दस्त्वोक्तिरिति ज्ञेयम् । नोक्तः प्रकार इति ।। द्वात्रिंशदक्षरात्मकशस्त्रद्वयत्वम् । शस्त्रशेषमिति ।। प्रप्रवस्त्रिष्टुभमित्यादिना शस्त्रशेषोक्तेरिति भावः । इत्यादिग्रन्थ इत्युत्तरखण्ड इत्यनुक्त्वा ग्रन्थ इत्युक्तिः त्रिकद्रुेष्वित्यादिना विहरणप्रदर्शनात् । महानाम्नीति वक्ष्यमाणविहरणप्रदर्शनोपयोगितयाऽनेनापि ग्रन्थेनातिच्छन्दसां शंसनीयत्व-कथनात् ग्रन्थस्यैव ग्रहणमेतदिति भावेनेति ज्ञेयम् ।। श्रीरस्तु ।। 
महानाम्नीनामुपसर्गानुपसृजत्ययं वै लोकः प्रथमामहानाम््नयन्तरिक्षलोको द्वितीयोऽसौ लोकस्तृतीया सर्वेभ्यो वा एष लोकेभ्यः सन्न्निर्मितो यत्षोडशी तद्यन्महानाम्नीनामुपसर्गानुपसृजति सर्वेभ्यः एवैनं तल्लोकेभ्यः सन्निर्मिमीते सर्वेभ्यो लोकेभ्यः सन्निर्मितेन षोडशिना राध्नोति य एवं वेद प्रप्रवस्त्रिष्टुभमिषमर्चत प्रार्चत । यो व्यतीरफाणयदिति प्रज्ञातानुष्टुभः शंसति तद्यथेह चेह चापतेन चरित्वा पन्थानं पर्यवेयात् तादृक् तद्यत प्रज्ञातानुष्टुभः शंसति स यो व्याप्तो गतश्रीरिव मन्येताविहृतं षोडशिनं शंसयेन्न छन्दसां कृछ्रादववपद्याशत्यथ यः पाप्मानमपजिघांसुः स्याद्विहृतं षोडशिनं शंसयेत् व्यतिषिक्त इव वै पुरुषः पाप्मना व्यतिषक्तमेवास्मै तत्पाप्मानं शमलमपाहन्त्यपपाप्मानं हते य एवं वेद उद्यद् ब्रध्नस्य विष्टपमित्युत्तमया परिदधाति स्वर्गो वै लोको ब्रध्नस्य विष्टपं स्वर्गमेव तल्लोकं च ईजानानं गमयत्यपाः पूर्वेषां हरिवः सुतानामिति यजति सर्वेभ्यो वा एष सवनेभ्यः सन्निर्मितो यत् षोडशी तद्यदपाः पूर्वेषां निर्मिमीतेऽथो इदं सवनं केवलं ते इति माध्यन्दिनं वै सवनं केवलं माध्यन्दिनादेवैनं तत्सवनात्सान्निर्मिमीते ममद्धि सोमं मधुमन्तमिन्द्रेति तृतीयसवनं तृतीयसवनादेवैनं तत्सनिर्मिमीते सत्रा वृषन्  जठर आवृषस्वेति वृषण्वद्वै षोडशिनो रूपं सर्वेभ्यो वा एष सवनेभ्यः सन्निर्मिमीते सर्वेभ्यः सवनेभ्यः सन्निर्मितेन षोडशिना राध्नोति य एवं वेद महानाम्नीनां पञ्चाक्षरानुपसर्गानुपसृजत्येकादशाक्षरेषु पादेषु सर्वेभ्य एवैनं तच्छन्दोभ्यः सन्निर्मिमीते सर्वेभ्यः च्छन्दोभ्यः सन्निर्मितेन षोडशिना राघ्नोति य एवं वेेदेति ।। ४ ।। 
यद्यप्यं खण्डः भगवत्पादैरेव व्याख्यातः । तथापि मन्दानां बुद्ध्यारोहाय तदीयं व्याख्यानमस्माभिरनूद्यते । महत् नाम यासु ऋक्षु ताः महानम््नयः विदा मघवन्नित्याद्याः । तासामुपसर्गान् उपसर्जनीभूतान् वर्णान् । प्रचेतन प्रचेतय । आयाहि पिब मत्स्व । क्रतु ऋतं छन्द बृहत् । सुम्न आधेहि नो वसो इत्येवंरूपान् । ‘त्रिकद्रुकेषु प्रोेवस्मा’ इत्यतिच्छन्दसामनुष्टुप्त्वसिध्यर्थं अतिच्छन्दोभिः उपसृजति संयोजयेत् । कथं संयोजयेत् । इत्थम् । 
त्रिकद्रुकेषु महिषो यवाशिरं तु विशुष्मस्तृपत्सोममपिबद्विष्णुना सुतं यथावशत् । स र्इं ममाद महि कर्म महामुरुं सैनं सश्चद्देवो देवं सत्यमिन्द्रं सत्यमिन्दुः ।। १ ।। अधत्विषीमाम् अभ्योजसा क्रिविं युधाभवदा रोदसी अपृण देहस्य मज्मना प्रवावृधे । अधत्तान्यं जठरे प्रेमरिच्यत सैनं सश्चिद्देवो देवं सत्यमिन्दुः ।। २ ।। साकं जातः क्रतुना साकमोजसा ववक्षिथ साकं वृर्द्धावीर्यैस्सा सहि मृधो विचर्षणिः । दाता राधस्तुवते काम्यं वसु । सैनं सश्चद्देवा देवं सत्यमिन्द्रं सत्यमिन्दुः ।। ३ ।। इत्याद्यास्तृचः । अत्राद्या ऋक् षोड•क्षरचतुष्पादा हि । ततो द्वित्वापादनेन षोडशीकर्तुं शक्यते इति नात्र संयोजनम् । अधत्विषीति द्वितीया ऋक् षोशाक्षरप्रथमद्वितीयचतुर्थपादवती । द्वादशाक्षरतृतीयपादवती । अतो महानाम््नयुपसर्गस्य प्रचेतयेत्यस्य संयोगः कार्यः । ततश्चैवं तृतीयपादपाठः दाताराधस्तुवते काम्यं वसुु प्रचेतति ।। 
प्रोष्वस्मै पुरोरथमिन्द्राय शूषमर्चत । अभीकेचिदुलोककृत्सङ्गे समत्सु वृत्रहा अस्माकं बोधि चादिता नभन्तामन्यकेषां ज्याका अधि धन्वसु ।। १ ।। त्वं सिन्धूरवासृजोधराचो अहन्नहिम् । अशत्रुरिन्द्रजज्ञिषे विश्वं पुष्यसि वार्यं तं त्वा परिष्वजामहे नभन्तामन्यकेषां ज्याका अधि धन्वसु ।। विषु विश्व अरातयोऽर्यो नशन्त नो धियः । अस्तासि शत्रवे वधं यो न इन्द्र जिघांसति यातेरातिर्ददिर्वसु७ । इति द्वितीयस्तृचः ।  अत्र तिस्रोऽपि ऋचः, प्रत्येकमष्टाक्षर-पादवत्यः एकपादन्यूनत्वात् प्रत्येकं द्वित्वमापाद्य षोडशित्वं सम्पादयितुं न शक्यम् । ततः संयोजनं कार्यम् । कथम् इत्थम् आद्याया ऋचः षष्ठपादे स्थाने आयाहि पिब मत्स्वेति उपसर्गसंयोजनं कार्यम् । ततश्च अष्टौ पादाः सम्पन्ना इति आद्या ऋक् अनुष्टुप् ऋग्द्वयं भवति । त्वं सिनधूरवासृज इति द्वितीयऋचः षष्ठपादस्थाने ‘क्रतुच्छन्द ऋतं बृहत्’ इति उपसर्गः संयोज्यः । ततश्चाष्ठौ पादाः सम्पन्ना इति ऋग्द्वयं भवति । ‘विषुविश्वाः अरातय’ इति तृतीयऋचोऽपि षष्ठपादस्थाने ‘सुम्नाधेहिनो वसो’ इत्युपर्ससंयोजनं कार्यम् । तच्चाष्ठौ पादाः सम्पन्ना इत्यनुष्टुप् ऋग्द्वयं भवति । अशेषमहानाम््नयर्थपरिज्ञानपूर्वकं उपसर्गसंयोजनं कर्तव्यमित्येतदर्थत्वेन महानाम्नीप्रशंसार्थे ‘अयं वै लोक’ इत्यादिको ग्रन्थः । विदा मघवन्नित्यारभ्य तमूतय इत्यतः प्राक्तना पञ्चऋचः मिलित्वा प्रथममहानाम््नयः । तमूतय इत्यारभ्य नूनमित्यतः प्राक्तनाः तिस्रोऋचः मिलित्वा द्वितीयमहानाम््नयः । नूनमित्यारभ्य द्वे ऋचौ सप्तनिगदाश्च मिलित्वा तृतीया महानाम््नयः । अयं वै लोकः पृथिवीलोकान्तर्गतो हरिः १प्रथममहानाम्नी तत्प्रतिपाद्यः । अन्तरिक्षलोकः अन्तरिक्षलोकान्तर्गतो हरिः द्वितीया द्वितीयमहानाम्नीप्रतिपाद्यः । उभौ लोकः स्वर्गान्तर्गतो हरिः तृतीयमहानाम्नीप्रतिपाद्यः । उपसर्गसंय•ेजनं कृतवतः प्रशंसार्थं सर्वेभ्यो वेत्यादिको ग्रन्थः । पूर्वैः पुरुषैः सर्वलोकान्तर्गतभगवत्प्रतिपादक-महानाम््नयुपसर्गसंयोजनेन प्रसन्नेभ्यः सर्वेभ्यो लोकेभ्यः तदन्तर्गतभगवद्रूपेभ्यः एषः सन्निर्मिता वै । कः । यत् यः षोडशी क्रतुः । तत् तस्मात् अद्यापि यत् यदि महानाम्नीनामुप-सर्गानुपसृजति कश्चित्तर्हि सोऽपि सर्वेभ्यो लोकेभ्य एव तदन्तर्गतभगवद्रूपो य एव एनं षोडशिनं क्रतुं सन्निर्मिमीते । ततः किम् । उक्तेभ्यः सर्वेभ्यो लोकेभ्यः सन्निर्मितेन षोशिना राध्नोति सिद्धो भवति । किं क्रतुनिर्माणमात्रेण । न । किन्तु य एव भगवज्ज्ञानपूर्वकं क्रतुनिर्माणेनेति भावः । 
शस्त्रशेषान् त्रीन् तृचानाह- प्रप्रवस्त्रिष्टुभमित्यादिना ।। प्रप्रवस्त्रिष्टुभमिषम् मन्दद्विरायेन्दवे । धिया वो मेधसातये पुरन्ध्या विवासति । नदं व ओदतीनां नदं यो युवतीनाम् । पतिं वो अघ््नयानां धेनूनामिषुध्यसि । ता अस्य सूददोहसः सोमं श्रीणन्ति पृश्नयः । जन्मन् देवानां विशस्त्रिष्वारोचने दिवः ।। ३ ।। इत्येकस्तृचः । अर्चत प्रार्चत प्रिय मेधासो अर्चत । अर्चन्तु पुत्रका उत पुरन्न धृष्ण्वर्चत ।। १ ।। अवस्वराति गर्गरो गोधा परिसनिष्वणत्  । पिङ्गापरिच-िनष्कददिन्द्राय ब्रह्मोद्यतम् ।। २ ।। आयत् पतन्त्येन्यः सुदुधा अनपस्फुरः । अपस्फुरं गृभायत सोममिन्द्राय पातवे ।। ३ ।। इति द्वितीयतृचः । यो व्यतीरफाणयत्सुयुक्ताम् उप दाशुषे । तक्को नेता तदिद्वपुरुषमायो अनुच्यत ।। १।। अती दुशक्र ओहत इन्द्रो विश्वा अति द्विषः । भिनत्कनीन ओदनं पच्यमानं परो गिरा ।। २ ।। अर्भको न कुमारकोऽधितिष्ठन्नवं रथं सपक्षन्महिषं मृगं पित्रे मात्रे विभु क्रतुम् ।। ३ ।। इति तृतीयस्तृचः । एताः सर्वाः प्रज्ञातानुष्टुभः ऋगन्तरसंयोगमन्तरानुष्टुप्त्वस्य प्रतीयमानत्वात् । एताः शंसेत् । पूर्वखण्डोक्तानां ‘आत्वावहन्तु हरय’ इत्यादीनाम् अतिछन्दान्तानां व्यतिषञ्जनशंसनानन्तरं यत् ‘प्रप्रव’ इत्यादीनां यथावस्थितानां शंसनं तत्प्रशंसार्थम् । तद्यथेह चेत्यादिकं वाक्यम् । तत् निर्दर्शनं यथा । इह च । दक्षिणतो वामतश्च अपथेन चरित्वा पन्थानं पर्यवेयात् प्राप्नुयात् । तादृक् तत्समानम् । तत् किम् । यत् व्यतिषिक्तशंसनानन्तरं प्रज्ञातानुष्टुप्शंसतीति । व्यतिषक्तशंसने न श्रान्त एतच्छंसनप्राप्तावप्यायितो भवतीति भावः । विहृताविहृतभेदेन द्विविधोक्तस्य शस्त्रस्य सफलत्वेन प्रशंसार्थम् अग्रेतनो ग्रन्थः । तत्रादौ वाक्ये स य इत्यारभ्य अथ इत्यतः प्राक्तनमविहृतपक्षप्रशंसनार्थम् । अविहृतं नाम ऋगन्तरसंयोजन-रहितं वाक्यम् । यः पुरुषः स्वात्मने व्याप्तः आपदं प्राप्तोऽस्मीति मनुते अपगतश्रीकारणं दृष्ट्वा गतश्रीर्भविष्यामीति च मन्येत तथा छन्दसां कृष्छ्रात् तद्विहरणजनितश्रमनिमित्तदुःखात् नेत् नैव अवपद्ये गतशोभत्वं न प्राप्नुयामिति मन्येत् सम्प्राप्तव्यात्परिहाराय श्रीस्थैर्याय शोभापगमाभावाय चाविहृतम् असंसृष्टं षोडशिनं शंसयेदिति । अत्र त्रीणि प्रयोजनानि । प्राप्तव्यापत्परिहारः श्रीस्थैर्यं शोभापगमाभावाश्चेति । आद्ये द्वे यजमानगामीनी । तदुभयसिद्ध्यर्थं यजमानः होत्रा शंसयेत् । तृतीयसिध्यर्थं होता स्वयमेव शंसेदिति भावः ।
व्यतिषिक्तः शंसनप्रशंसार्थम् । अथ यः पाप्मानमपजिघांसु स्याद्विहृतं संसृष्टं षोडशिनं शंसयेत् । कुत इत्यत आह- व्यतिषिक्त इवेति ।। यस्मात्पुरुषः पाप्मना व्यतिषिक्तः । तस्माद्व्यतिषिक्तमेव शंसनम् अस्मै अस्य पुरुषस्य पाप्मानं शमलं रागादिकं च हन्ति य एवं वेद उपास्ते सोऽपि पाप्मानमपह्नुते । नाशयति । हनधातोर्व्यत्ययेनात्मनेपदलट्त्वादेशस्य ङित्वात् अनुदात्तोपदेशेति नकारलोपः । प्रज्ञातानुष्टुप्छन्दः शंसनानन्तरं कर्तव्यतामाह- उद्यदिति ।। उद्यद्ब्रध्नस्य विष्टपं ग्रहमिन्दश्च गन्वहि मध्वः पीत्वा सचेवहि त्रिःसप्तसख्युः पदे ।। १ ।। उद्यद्ब्रध्नस्य विष्टपमित्युत्तमायां एतां ऋचं शास्त्रस्योत्तमां अन्ते विद्यमानां कृत्वा तया परिदधाति । परिदध्यात् । छादयेत् । तस्य फलमाह- स्वर्ग इति ।। यस्मात्ब्रध्नविष्टपं नाम स्वर्गो लोकः तत्प्राप्तिश्च एतया प्रार्थ्यते । तस्मादेतया ऋचा परिधानं यजमानं स्वर्गे लोकं गमयति । शस्त्रसमाप्त्यनन्तरं कर्तव्यमाह— अपा इत्यादि ।। एतया ऋचा यजति यजेत । अनया ऋचा यजनफलमाह- सर्वेभ्यो वेति ।। यद्यनया ऋचाहोमं कुर्यात् । तर्हि सर्वेभ्यः सवनेभ्यः वृषन्शब्दवाच्यभगवद्रूपेण च सन्निर्मितो भवति । कः । यः षोडशीप्रथमपादमनूद्य तत्फलमाह- तद्यदपा इति ।। यजतीत्यन्तमनुवादः । प्रातः सवनं पीतवत् अतिशयेन पीतशब्दवत् । अयं च पादः पीतशब्दवान् पीतशब्दप्रकृति-भूतधातुजन्याऽपा इति शब्दवान् तस्मात्प्रातः सवनपरः तत्  तस्मात् प्रातःसवन-विषयपदेन होमान्निमित्तात् प्रातः सवनादेव तद्गतात् भगवद्रूपादेव तत्प्रसादादेव एनं क्रतुं सन्निर्मिमीत इत्यर्थः ।
द्वितीयपादानुवादपूर्वकं तज्जन्यहोमफलमाह- अथो इदमिति ।। केवलं त इत्यन्तमनुवादः । माध्यन्दिनं सवनं केवलं केवलशब्दवाच्येन्द्रस्वामिकम् । तस्मात्केवलशब्दघटित अयं पादः माध्यन्दिनसवनविषयः । तत् तस्मात् । माध्यन्दिनविषयपादेन होमान्निमित्तात् माध्यन्दिनादेव सवनात्तद्देवताप्रसादादेवैनं क्रतुं सन्निर्मिमीते । 
तृतीयपादानुवादपूर्वकं तज्जन्यहोमफलमाह- ममद्धीति ।। इन्द्रेतीत्यन्त-मनुवादः । मद्वद्वैतृतीयसवनम् । अतिशयेन मध्ववत् । अयं च पादः । मदं ब्रवीति तृतीयसवनविषयः । तत् तस्मात् तृतीयसवनविषयपादेन होमनिमित्तात् तृतीयसवनादेव तद्देवताप्रसादादेव एनं क्रतुं सन्निर्मिमीते ।
चतुर्थपादमनूद्य तज्जन्यहोमफलमाह- सत्रावृषन्निति ।। आवृषस्वेतीत्यन्त-मनुवादः । षोशिनोरूपं वृष्णवत् वृषन्शब्दवाच्येन्द्रप्रियम् । अयं च पादो वृष्णप्रतिपादकः तस्मादनेन पादेन होमात् वृष्णप्रसादेन षोशिनं सन्निर्मिमीते । उक्तमर्थं पिण्डीकृत्याह- सर्वेभ्यो वा इति ।। यत् षोशी यः षोशी सः पूर्वैः पुरुषैः सर्वेभ्यः सवनेभ्यः सवननियामकभगवद्रूपेभ्यः, वृष्णश्च सम्यक् निर्मिमीते, वै । तत् तस्मात्  अद्यापि यत् यदि यः कश्चन अपाः पूर्वेषामिति यजति सर्वेभ्यः सवनेभ्यः वृष्णश्च एनं षोशिनं सन्निर्मिमीते । फलमाह- सर्वेभ्य इति ।। सर्वेभ्यः सवनेभ्यः सन्निर्मितेन षोडशिना राध्नोति ऋद्धिं प्राप्नोति । उपासकस्य फलमाह- एवं वेदेति । य एवं वेद उपास्ते सोऽपि राध्नोति । अपाः पूर्वेषामित्यनया याग उक्तः । तन्नोपपद्यते । षोशिनैव होमस्य कर्तव्यत्वात् । अस्याश्च त्रिष्टुत्वादित्याशङ्कापरिहारायाह- महानाम्नीनामिति ।। अपाः पूर्वेषामिति ऋचः चतुर्षुपादेषु महानाम्नीनां पञ्चाक्षरान् पञ्चाक्षरोपेत-महानाम््नयुपसर्गान् उपसृजति । संयोजयेत् । कथं इत्थम् । पञ्चाक्षरोपेत-महानाम््नयुसर्गाः, एवाह्यवैव । एवैवाहीन्द्र । एवाहि शक्रः । वशी हि शक्रः  इति चत्वारः । अस्या ऋचः पादाश्चत्वारः तेषु क्रमेण महानाम््नयुपसर्गाः संयोज्याः । अयमत्र संयोजित पाठक्रमः । एवाह्यवैवापाः पूर्वेषां हरिवः सुतानाम् । एवैवाहीन्द्रमथो इदं सवनं केवलं ते । एवाहि शक्रो ममद्धि सोमं मधुमन्तमिन्द्र । वशीहि शक्रः सत्रावृषन् जठर आवृषस्वेति । उपसर्गाणां संयोजनफलमाह- सर्वेभ्यो वेति ।। यः षोडशी स एषः महानाम््नयुपसर्जनेन सर्वेभ्यः छन्दोभ्यः निर्मितो भवति । उक्तमेवार्थमादरेणाह- तद्यदित्यादिना ।। सन्निर्मित इत्यन्तेन षोडशिनिर्माणस्य फलमाह- सर्वेभ्य इति ।। उपासकस्य फलमाह- य एवं वेदेति ।। य एवं वेद उपास्ते सोऽपि राध्नोतीति ।। 
मूलस्थमहानाम्नीनामित्यस्य आचार्यै ऋचामिति विशेष्योक्तावपि अर्थाप्रतीतेराह- महानाम्नीसञ्ज्ञिकानामिति ।। उपसर्जनीभूताः अप्रधानभूता इत्यर्थः । उपसर्जनीत्येतत्पदं व्याकुर्वन्नेवापेक्षितमध्याहरति- संयोजयातीति ।।  अतिच्छन्दोभिः त्रिकद्रुकेष्वित्यादितृचद्वयस्थैः  । तेषां ऋग्विशेषाणां तत्र त्रिकद्रुकेष्विति प्रथमा ऋक् अनुष्टुब्छन्दस्का । उत्तरेति शङ्कार्थे । प्रोष्विति ऋचः तिस्रोऽपि शाक्वर्य इति ज्ञेयम् । तद्धि अनुष्टुभादिति सूत्रे तद्व्यतिषङ्गफलोक्तस्य अनुष्टुपत्वस्योक्तेरित्यभिप्रेत्याह- अनुष्टुप्त्वसिद्ध्यर्थ-मिति ।। तथा च महानाम्नीसञ्ज्ञिकानां विदा मघवन्नित्यादि ऋग्विशेषाणां उपसर्जनभूतान् वर्णान् अतिच्छन्दसां मध्ये त्रिकद्रुकेष्वित्याद्येकैकऋचो द्व्यनुष्टुभत्वसिद्ध्यर्थं तैस्त्रिकद्रुकेष्वित्यादिभिः  संयोजयति । एवं च षोडशि लक्षणोपेतत्वात् षोडशित्वमुपपन्नमिति ब्राह्मणवाक्यार्थ उक्तो भवतीति भावः । अस्यैव सङ्ग्रहवाक्यस्येति ।। सङ्कोचव्याख्यानरूपवाक्यस्य विवरणम् । महत् नाम ‘यास्वृक्षु’ इत्यादिनेति शेषः । नञा निर्दिष्टमनित्यामिति ।। नञा नञ्शब्देन निर्दिष्टम् उक्तं कार्यम् अनित्यं क्वचित् भवति, क्वचिन्न भवतीति परिभाषार्थः । महानाम्नीत्यत्र नकारन्तत्वात् ‘ऋन्नेभ्यः ङीप्’ इति सूत्रेण प्राप्तङीप्प्रत्ययस्य ‘मन’ इति सूत्रं  ‘न षट्स्वस्रादिभ्य’ इति सूत्रात् नञोऽनुवृत्तेर्मन्नन्तात् स्त्रियां ङीप् निषेधस्य नञा निर्दिष्टत्वेन अनित्यत्वादभावात् ङीप् जातः । अस्याः परिभाषायाः ज्ञापकं यद्वृत्तान्नित्यमिति तिङ्स्वरनिषेधेऽपि निपातैर्यद्यदिहन्तेति पुनस्तिङ्स्वरनिषेधः । एतदुपपादनं तु मत्कृतशाब्दिककण्ठमणौ तट्टीकायां च द्रष्टव्यम् । प्रकारान्तरमप्याह- वेदत्वाद्वेति ।। सर्वेविधयश्च्छन्दसि विकल्प्यन्त इत्युक्तेः मन इति ङीप्निषेधस्य वेदे वैकल्पिकत्वादिति भावः । कस्मादिति ।। प्रवृत्तिनिमित्तादिति शेषः । इन्द्रादिकमित्यस्य अर्थप्रकरणत्वात् नामशब्द-सामानाधिकरण्यानुपपत्तेराह- इन्द्र इत्यादिकमिति ।। इन्द्रादिकमिति शाकपार्थिवादित्वात् उत्तरपदलोपि समासोऽयमिति भावः ।।
ननु परस्य ब्रह्मण इत्यादेरेकवाक्यत्वात् कथमस्य वाक्यस्य प्रश्नोत्तरत्वमित्यत आह- अत्रेति ।। तथा च कस्य नामेत्यस्य प्रश्नस्य परस्य ब्रह्मण इत्युत्तरम्, किञ्च तदित्यस्य इन्द्रादिकं यन्नामेत्युत्तरम् । कस्माच्च महदित्यस्य महार्थत्वादित्युत्तरमित्यनन्तरवाक्यादुक्तानि भवन्ति । महार्थत्वमिति ।। महान् अर्थः प्रतिपाद्यो यस्य नाम्नस्तन्महार्थः तस्य भावो महार्थत्वमित्यर्थः । यस्यैतन्नामेति ।। यस्य परब्रह्मणः एतत् इन्द्रशक्रादिकं नामेत्यर्थः । महद्धीत्यत्र हिशब्दस्य वैय्यर्थ्यमाशङ्क्य तत्परिहरति - हिर्हेताविति ।। तदुपपादयति- तस्मादिति ।। अशेषगुणपूर्तेरित्यत्र अशेषगुणानां पूर्तिं प्रतिकर्तृत्वं कर्मत्वं वा विवक्षयित्वा विग्रहं प्रदर्शयति । अशेषगुणैरित्यादिना ।। गुणानां कर्तृत्वपक्षे वा अशेषगुणशब्दात् ‘कर्तृकर्मणोः कृति’ इति कृतायाः षष्ट्याः पूर्तिशब्देन षष्ठीसमासः इति भावः । 
ननु गुणपूर्त्या ब्रह्मणो महत्वं कथम् । कुत्राप्यदृष्टत्वादित्यतः महत्वभेदं सदृष्टान्तं वदन् ब्राह्मणमप्युपपादयति- महत्वं हीति ।। परिमाणपूर्त्या सर्वदेशव्याप्त्या सत्तापूर्त्या सर्वकालव्याप्त्या यथा गगनत्वादेरिति । अव्या- -कृताकाशवर्णादेः सर्वदेशकालव्याप्तान्महत्त्वम् । प्रकारद्वयेन महत्त्वमुक्त्वा प्रकृतोपयोगार्थं तृतीयेन प्रकारेण महत्वमाह- ज्ञानादिगुणपूर्त्या वेति ।। यथा  वसिष्ठादेरिति ।। ‘महर्षयः सप्त पूर्वे चत्वारो मनवस्तथा’ इत्यादौ वसिष्ठादिसप्तऋषीणां यन्महत्वं व्यवह्रियते तद्ज्ञानादिनैवेति भावेन महर्षय इति भगवद्गीतायां कृष्णेन व्यवहृतम् । ‘ऋष ज्ञाने’ इति धातोः । ब्रह्मणि कैमुत्यन्यायेन महत्त्वमुपपादयति - इदं त्विति ।। परब्रह्मेत्यर्थः ।। 
(ब्रह्मणस्सगुणत्वे परकृताक्षेपस्यानुवादनिरासौ) 
३. मूलम् - तत्रैक आहुरगुणं ब्रह्मेति । न तद्युक्तं श्रुतियुक्तिविरोधात् । 
टीका - एतत्समर्थयितुं मायावादिनां विप्रतिपत्तिं तावदुद्भावयति - तत्रेति । तत्रावसरे । एतदुक्तं भवति । ब्रह्म तावन्निर्गुणम् । ‘केवलो निर्गुणश्च’१ इत्यादिश्रुतेः । सगुणत्वसाधकप्रमाणाभावाच्च । तस्य चाशेषगुणपूर्तिप्रत्याशा जलाभ्यवहारासमर्थनस्य मुमूर्षोः शष्कुलीभक्षणप्रत्याशायिता । तथा च कथमसिद्धयाऽशेषगुणपूर्त्या ब्रह्मणो महत्वसाधनम् । किन्तु सर्वात्मकत्वेनेति । प्रतिविधत्ते - नेति ।। युक्तशब्दश्शोभनपर्यायः । यथाऽऽह भिक्षुः । तथा च युक्तिविरोधान्न युक्तमिति न साध्याविशिष्टता । युक्त्युपेतमिति व्याख्यानमसत् । प्रमाणाधीनत्वात्प्रमेयसिद्धेः प्रामाणिकमिति वक्तव्यत्वात् । लक्षणायाः प्रयोजनाभावात् । प्रतिज्ञाध्याहारप्रसङ्गाच्च । श्रुतियुक्तिविरोधादिति तत्र हेतुं वदता ब्रह्मणः सगुणत्वेऽशेषगुणपूर्णत्वे च प्रमाणसद्भावोऽपि सूचितः । यद्यप्यत्र महतां प्रत्यक्षमपि ग्रहीतुं शक्यते । तथापि तत्सद्भावः श्रुत्यादिनैव साधनीय इति गौरवान्नोपात्तम् । न त्वभावात् उत्तरत्र ग्रहणाच्च । 
(छ.टि.) तत्रेत्यस्य महत्वे इत्यर्थभ्रातिं वारयति- तत्रावसर इति ।। अशेषगुणपूर्तेरिति हेतुकथनकाले इत्यर्थः । ननु अगुणं ब्रह्मेति प्रतिज्ञा अयुक्ता, हेतोरकथनादित्यत आह- एतदुक्तं भवतीति ।। शष्कुलीभक्षण-प्रत्याशायितेति ।। तद्भक्षणे या प्रत्याशापेक्षा तत्सदृशी । प्रत्याशाशब्दात् ‘आचारार्थे कर्तुः क्यङ् सलोपश्च’ इति क्यङ् प्रत्ययान्तात्कप्रत्ययः । ननु तर्हि ब्रह्मणो महतो महीयानित्यादिश्रुत्युक्तमहत्वं कथमिति शङ्कते- किन्त्विति ।। समादत्ते- सर्वात्मकत्वेनेतीति ।। सर्वस्य रूपत्वं नेत्यर्थः । प्रतिविधत्त इति ।। एतत्पूर्वपक्षं निराकरोतीत्यर्थः । न च विरोधादिति ।। वक्ष्यमाणहेतुद्वय-मध्यस्थयुक्तिविराधादित्यनेन साध्याविशिष्टताशङ्कां वारयितुमाह- युक्तशब्दः शोभनपर्याय इति ।। ‘युक्तमौपयिकं लक्ष्यम्’ इत्यमरोक्तयुक्तशब्दस्य लक्ष्यार्थत्वेन शोभनस्यैव लब्धौ योग्यत्वेन युक्तशब्दस्य शोभनपर्यायत्वमुक्तम् । तथा च अगुणं ब्रह्मेति यन्मतं तन्न युक्तम् । न लभ्यम् । साधयितुमशक्यमिति यावत् । इति मूलस्यार्थ उक्तो भवति । तत्र सम्मतिमाह— यथाऽऽह भिक्षुरिति ।। भिक्षुर्नामकः कश्चित्कविः । बाधक्रीडा कृष्णदेवस्य युक्ता कृष्णेत्येतन्नाम तस्यैव युक्तमित्यादौ शोभनार्थे युक्तशब्दप्रयोगात् । भिक्षुनामकस्य कवित्वं तु भुक्कण्णनामकविना स्वश्लोके कविभिः सह पाठात् सिद्धम् । ‘भट्टिर्नष्टो भारविश्चैव नष्टः भिक्षुर्नष्टो भीमसेनोऽपि नष्टः । भुक्कण्णोऽहं भूपतिस्वं च राजन् भम्भापङ्क्तावन्तकः सम्प्रविष्टः’ ।। इति श्लोकः भुक्कण्णेन कविना अपराधे कृते राजाज्ञापितस्वमरणेन निवृत्त्यर्थं कृत्वा प्रेषितः । अस्यार्थस्तु हे राजन् मद्दुःखं श्रुणु । पूर्वं भट्टिनामकः कविर्नष्टः । पश्चात् भारविनामकः । तदनन्तरं भिक्षुनामकः । तत पश्चात् भीमसेननामकः । एवं चत्वारो नष्टाः इदानी पञ्चमः। अहं भुक्कण्ण उर्वरितः । षष्ठस्तु भूपतिस्त्वम् । मम मरणे जाते तव मरणं प्रसक्तं भविष्यति । कुत इत्यतोऽत्र हेतुरुच्यते । यस्मात् अन्तकः मृत्युः  भभ्भापङ्क्तौ भभाभिभीभुभू इति भकारपङ्क्तौ सम्प्रविष्टः । अतो मम मरणं त्वया न कार्यमिति भावः । स्वव्याख्यानबीजमाह- तथा चेति ।। परव्याख्यानं दूषयति- युक्त्युपेतमिति ।। 
ननु ब्रह्मणो निर्गुणत्वस्य युक्त्युपेतत्वाभावकथनेन असत्त्वसाधनात् कथमिदं व्याख्यानमसदित्यत आह- प्रामाणाधीनत्वादिति ।। युक्त्युपेतत्वाभावेऽपि श्रुतिप्रत्यक्षाभ्यां ब्रह्मणो निर्गुणत्वसाधनासम्भवात् । असत्वसाधने सर्वप्रमाण-शून्यत्वस्यैव वक्तव्यत्वात् । युक्त्युपेतत्वमात्रनिराकरणमसदिति भावः । ननु लक्षणया युक्तिशब्देन श्रुत्यादिकं गृह्यत इत्यत आह- लक्षणाया इति ।। प्रतिज्ञाध्याहारोति ।। युक्तं नेति पदाभ्यां यच्छब्दाध्याहारेण हेतुकथनात् तच्छब्देन ब्रह्मणो निर्गुणत्वपरामर्शेऽपि अविद्यमानत्वरूपसाध्याध्याहारप्रङ्गात् ब्रह्मणो निर्गुणत्वं यतो न युक्तं अतो न विद्यत इति वाक्यार्थाप्रतीतेः प्रतिज्ञाध्याहारपदेन लक्षणया साध्याध्याहारग्रहणादिति भावः । सगुणत्वे इति ।। यदि श्रुत्या गुणाः प्रतिपाद्यन्ते तदा तद्विरोधेन अगुणत्वं न स्यात् । तथा च तया श्रुत्या गुणसद्भावप्रतिपादनात् पूर्वाेक्ताशेषगुणपूर्तेरिति हेतुसमर्थनं कृतं भविष्यति । गुणसद्भावसिद्ध्या गुणाभावेन अशेषगुणाभावलक्षणकैमुत्य-न्यायस्यापाकरणादिति भावः । उत्तरत्र ग्रहणादिति ।। अशेषविशेष-वत्त्वेनानुभवयुक्तिविरोधश्चेति वाक्ये इति शेषः । तत्रानुभवशब्दस्य उत्तरत्र अनुभवो योगिनां हिरण्यगर्भादीनां प्रत्यक्षं सविशेषविषयं पुराणादिसिद्धमिति । 
(ब्रह्मणो निर्गुणत्वपक्षे श्रुतिविरोधकथनम्)
४. मूलम् - तथाहि श्रुतिः । सत्यं ज्ञानमनन्तं ब्रह्म५ । विज्ञानमानन्दं ब्रह्म६ । यः सर्वज्ञः सर्वविद्यस्य ज्ञानमयं तपः । तस्मादेतद् ब्रह्म नामरूपमन्नं च जायते१ ।। दिव्योह्यमूर्तः पुरुषः स बाह्याभ्यन्तरो ह्यजः । अप्राणो ह्यमनाः शुभ्रो ह्यक्षरात् परतः परः२ ।। एतावानस्य महिमातो ज्यायांश्च पुरुषः३ । यो नः पिता जनिता यो विधाता धामानि वेद भुवनानि विश्वा४ । पूर्णमदः पूर्णमिदं पूर्णात् पूर्णमुदच्यते । पूर्णस्य पूर्णमादाय पूर्णमेवावशिष्यते५ ।। सर्वकर्मा सर्वकामः सर्वगन्धः सर्वरसः । सर्वमिदमभ्यात्तोवाक्यनादरः६ । विष्णोर्नु कं वीर्याणि प्रवोचं यः पार्थिवानि विममे रजांसि । परो मात्रया तन्वा वृधान न ते महित्वमन्वश्नुवन्ति । न ते विष्णो जायमानो न जातो देव महिम्नः परमं तमाप७ इत्यादिका ।।
टीका - काऽसौ ब्रह्मणो निर्गुणत्वविरोधिनी सगुणत्वस्याभिधात्री श्रुतिः । का वाऽशेषगुणपूर्त्यभिधायिकेत्यत आह- तथाहीति ।। अत्र अनन्तम्, एतवान्, पूर्णमदः, सर्वकर्मा विष्णोर्नुकम्, परोमात्रया, न ते विष्णावित्येताः श्रुतयोऽशेषगुणपूर्तेरभिधात्र्यः । शेषाः सगुणत्वमात्रस्येति विवेकः । ताभिरपि सगुणत्वं सिद्ध्यति इति सङ्करेणोदाहरणम् । एतासां गुणगुणिभावविषयत्वं (परब्रह्मविषयत्वं च) ब्रह्मपरत्वं च साधयिष्यते । सत्यमनन्याधीनस्वरूपं विश्वसत्तानिमित्तं वा । ज्ञानं सर्वविषयज्ञानस्वरूपम् । प्रत्येकं ह्येतानि ब्रह्मलक्षणानि । ‘यः सर्वज्ञः’ इति वक्ष्यमाणश्रुत्यनुरोधाच्च । विज्ञानानन्दशब्दावप्येवमेव व्याख्येयौ । अनन्तं देशकालगुणपरिच्छेदरहितम् । सर्वज्ञः सर्वविदिति सर्वसामान्यविशेषविषय(विशेषाकार)ज्ञानवत्तोच्यते ।  विद्लृ लाभ इत्यस्य इदं वा छन्दसि रूपम् । आप्तकाम इत्यर्थः । तस्माद्  यस्य तपो ज्ञानास्वरूपम्, न त्वालोचनात्मकं सन्तापात्मकं वा । अज्ञो हि आलोचयते अप्राप्तकाम्तपस्यति । ‘स तपस्तप्त्वा’१ ‘इदं सर्वमसृजत’२ इत्यस्य व्याख्यानमेतत् । एतत् ब्रह्म हिरण्यगर्भाख्यम् । दिव्योऽद्भुतः अमूर्तो नियतपरिच्छिन्नपरिमाणरहितः । किन्तु बाह्य आभ्यन्तरश्च । ‘अप्राणो ह्यमनाः’ इति षोडशकलाराहित्यमुच्यते । शुभ्रः शुद्धः । ‘अपरं त्वक्षरं या सा’ इत्युक्तप्रकारेण अक्षरात्परतः परः । सर्वैरेतैरजत्वमुपपाद्यते । न केवलं एतावानस्य महिमा किन्त्वतो ज्यायांश्च पुरुषः । पितृत्वमनेकविधमित्यतो  जनितेत्युक्तम् । जनयितेत्यर्थः । ‘जनिता मन्त्रे’ इति निपातनात् । यद्यपि  विपूर्वो दधातिः करोत्यर्थः । तथापि पुनरुक्तिप्रसङ्गात् विशेेषेण धाता विधातेति  व्याख्येयम् । अभ्यात्त इति कर्तरि क्तः । न विद्यते वाक्यमनृतं यस्यासाववाक्यः । न विद्यते आदरो मिथ्याभिनिवेशो यस्यासौ नादरः । अवाक्यश्चासौ नादरश्चेति बहुलग्रहणात्समासः । कं प्रवोचमिति विभक्तिपुरुषव्यत्ययेन कः प्रावोचदित्यर्थः । इत्यादिकेत्यनेन यावती ब्रह्मविषया श्रुतिः सा सर्वापि गृह्यते । न हि सा श्रुतिरस्ति या न किञ्चिद्विधत्ते प्रतिषेधति च इति ।।   
(छ.टि.) अत्र पूर्वं ब्रह्मणो महत्वोपपादनार्थं अशेषगुणपरिपूर्तेरिति हेतुरुक्तः । तत्सिद्ध्यर्थं प्रमाणमपेक्षितम् । तथा कैमुत्यन्यायेन एतद्धेतु-निराकरणाय मायिना अगुणत्वे उक्ते तन्निराकरणाय वक्तव्ये सगुणत्वे च प्रमाणं वाच्यमिति भावेन शङ्कते - काऽसाविति ।। मूलोदाहृतश्रुतिषु मध्ये सगुणत्वाभिधात्रीणां श्रुतीनां बहुत्वात् । ताः विहाय अशेषगुणपरिपूर्त्यभिधात्रीः श्रुतिः प्रतीकेन दर्शयति - अत्रेति ।। तत्र ‘सत्यं ज्ञानमनन्तम्’ इति श्रुतौ अनन्तमिति पदमेकमेव अशेेषगुणपूर्णत्वाभिधायकं ‘मय्यनन्तगुणेऽनन्ते’ इति भागवते अनन्तशब्दव्याख्यानात् सत्यं ज्ञानमिति तु सगुणत्वाभिधायमकम् । ‘एतावानस्य महिमा’ इत्यत्र तु पूर्वोक्तसहस्रशीर्षत्वादिगुणानुवादपूर्वकं ‘अतो ज्यायांश्च पुरुष’ इति सामान्यत अधिकगुरत्वोक्तेः अशेषगुणपूर्णत्वं सिद्ध्यति । ‘पूर्णमद’ इत्यत्र तु प्रतियोग्यनुक्तेः सर्वगुणानाम् अनन्तत्वात् अशेषगुणपरिपूर्णत्वसिद्धिः । ‘सर्वकर्मा’ इत्यत्र तु सर्वकर्तृत्वादिगुणानाम् उपलक्षकत्वोक्तेः तत्सिद्धिः । विष्णोर्नुकमित्यत्र वीर्यशब्दे बहुवचनस्य प्रभृत्यर्थकत्वेन गुणार्थकत्वात् वाक्यार्थमर्यादया तत्सिद्धिः । ‘परो मात्रया । न ते विष्णोः’ इत्यत्रापि तथा । ननु अगुणत्वखण्डनावसरे सगुणत्वमात्र-साधनस्योपयुक्तत्वात् । सकलगुणपूर्त्यभिधानस्य अनुपयुक्तत्वात् । तत्प्रतिपादक श्रुत्युदाहरणम् असङ्गतमित्यत आह- ताभिरपीति ।। अशेषगुणपूर्णत्व-पराभिरपीत्यर्थः ।
ननु सत्यज्ञानादिवाक्यानाम् अखण्डार्थनिष्ठत्वेन स्वरूपपरत्वात् कथं गुणगुणिभावप्रतिपादकत्वम् । तथा पुरुषसूक्तस्य शबलप्रतिपादकत्वेन ब्रह्मप्रतिपादकत्वाभावात् । कथं तेन ब्रह्मणः सगुणत्वसिद्धिरित्यत आह- एतासामिति ।। सत्यमन्याधीन्वरूपमिति ।। ‘सत्यं तथ्यमृतं सम्यक्’ इत्यमरोक्तेः सत्यशब्दः यथार्थ स्वरूपवाची । ‘मुख्यामुख्ययोः मुख्ये सम्प्रत्यय’ इति न्यायेन अनन्याधीनत्वार्थकश्चेति भावः । विश्वसत्तानिमित्तं वेति ।। सच्छब्दस्य ‘सद्भावे साधुभावे च सदित्येतत्प्रयुज्यते’ इति गीतोक्तेः । सत्तार्थकत्वात् योग्यत्वेन विश्वविषयकत्वस्य विवक्षितत्वात् । तादृशसच्छब्द उपपदे यातेरन्तर्णीतण्यर्थात् आतोऽनुपसर्गे कः’ इति कप्रत्यये सत्यमिति रूपम् ।
तथा च विश्वस्य सत् सत्तां यापयततीति ब्रह्म सत्यमित्यवयवार्थः । विश्वसत्तानिमित्तमिति तु तात्पर्यार्थ इत्यवगन्तव्यम् । तथा चानुव्याख्यानं - ‘सद्भावं यापयेद्यस्मात्सत्यं तत्तेन कथ्यते’ इति । भावशब्दस्य धर्मार्थकत्वात् सद्भावं सत्तामित्यर्थः । एवं गीतायामपि सद्भावे इत्यस्य सत्तायामित्यर्थो बोध्यः  । सच्छब्दनिष्पत्तिस्तु अस भुवीत्यतः लटि शत्रादेशे छान्दसत्वात् जस्त्वाभावे बोध्या । ननु ‘ब्रह्म विदाप्नोति परं’ इत्युक्ते किंलक्षणकं ब्रह्मेत्यपेक्षायां प्रवृत्तमिदं वाक्यं ‘सत्यं ज्ञानमनन्तम्’ इति । तत्रैकैकस्य पदस्य अतिव्याप्त्याद्यभावात् कथमिदं विशिष्टमेकं लक्षणमित्यत आह- प्रत्येकमिति ।। एतानि सत्यत्वादीनि त्रीणि । पूर्वोक्तव्याख्यानबलेन असाधारणधर्मत्वात् इति भावः । तत्र ज्ञाने युक्त्यन्तरं चाह- यः सर्वज्ञ इति ।। चकारात् ज्ञानमिति सामान्योक्त्या सर्वविषयकत्वसिद्धेश्चेति ज्ञेयम् । एवमेवेति ।। विज्ञानशब्दस्यापि सर्वविषयज्ञानार्थकत्वेन आनन्दशब्दस्य अपरिच्छिन्नसुखार्थकत्वेनेत्यर्थः । परिच्छेदरहितमिति ।। ‘अन्तः स्यात् प्रान्तिके नाश’ इति विश्वोक्तेः अन्तशब्दस्य चरमार्थकत्वेन तत्प्रतियोगित्वेन देशकालगुणानां ग्रहणात् । मुख्यामुख्यन्यायेन स्वतो व्याप्तत्वं नित्यत्वं परिछिन्नगुणशून्यत्वं च अनन्तशब्दार्थ इत्युक्तं भवति । 
सर्वज्ञः सर्वविदितिशब्दयोः पुनरुक्तिपरिहारार्थमर्थभेदमाह- सर्वसामान्य-विशेषाकारेति ।। पदार्थनिष्ठप्रमेत्वाभिधेयत्वादिरूप सामान्याकारत्वादि विशेषज्ञानशब्दद्वयेन पृथक् विवक्षितमिति न पुनरुक्तिरिति भावः । छन्दसि रूपमिति ।। ‘सत्सूद्विष’ इति ज्ञानार्थकविदेर्विहितोऽपि क्विप् । लाभार्थकविदेरपि जातः ‘अनुपसर्गाल्लिम्पविन्द’ इति लाभार्थकविदेर्विहितः शसुप्रत्ययस्तु अत्र ‘सर्वे विधयः छन्दसि विकल्प्यन्ते’ इत्युक्तेरिति भावः । तस्मादिति ।। सर्वविच्छब्देन आप्तकामत्वोक्तेः तस्य सर्वज्ञशब्दस्य च हेतुगर्भत्वादिति भावः । नत्वालोचनात्मकं विचारात्मकमित्यर्थः । ‘तप आलोचन’ इति धातोः । सन्तापात्मकं वेति ।। ‘तप सन्तापे’ इति धातोः कृच्छ्रचान्द्रायणादिरूपमित्यर्थः । हेतुहेतुमद्भावं घटयति । अज्ञोहीति ।। ननु   कुत्रत्य तपश्शब्दस्येदं व्याख्यानमित्यत आह- स तपस्तप्त्वेति ।।१ तथा च स विष्णुः तपः ज्ञानं तद्विषयीभूतमिति यावत् । तप्त्वा कृत्वा इदं सर्वमसृजतेति तद्वाक्यार्थ उक्तो भवति । ब्रह्मशब्दस्य परब्रह्मत्वप्रतीतिं वारयन्नाह- हिरण्यगर्भाख्यमिति ।। दिव्योऽद्भुत इति ।। ‘द्युप्रागपागुदक्प्रतीचो यत्’ इति यत्प्रत्ययः । यद्यपि भावार्थे विहितः । तेन दिवि भवत्वं नाम स्वर्गे विद्यमानत्वमात्रं प्रतीयते । तस्येन्द्रादिसाधारण्येन विष्णुलक्षणत्वासम्भवात् ‘असाधारण्येन व्यपदेशा भवन्ति’ इति न्यायेन अक्ष इत्यादिवत् दिवि आश्चर्यरूपत्वेन विद्यमानत्वविवक्षणात् अद्भुत इत्युक्तम् । 
ननु इयत्तावच्छिन्नपरिमाणयोग्यत्वं मूर्तत्वं तदभवो ह्यमूर्तत्वम् । ‘अणोरणीयान्’ इति श्रुत्या अणुत्वोक्तेः कथममूर्तत्वसम्भव इत्यत आह- अमूर्तो नियतपरिच्छिन्नपरिमाणरहित इति । अत्र परिच्छिन्न-परिमाणनियमाभावस्य विवक्षणान्नाणुत्वश्रुतिविरोध इति भावः । नियतपरिच्छिन्न-परिमाणाभावे कीदृशपरिमाणवान् विष्णुरिति किन्त्वित्यनेन शङ्किते श्रुतावुत्तरमुक्तं- स बाह्याभ्यन्तर इति । बाह्यः परममहत्परिमाणवान् । आभ्यन्तरः दीर्घत्वाणुत्वपरिमाणवानिति । ननु अप्राणो ह्यमना इति परमात्मनः  प्राणमनसोः निषेधो नोपपद्यते । ‘प्राणाद्वायुरजायत चन्द्रमा मनसो जात’ इति प्राणमनसोः सत्वसिद्धेरित्यतः पदद्वयोपलक्षित२मर्थमाह- अप्राणो ह्यमना इतीति ।। षोडशकलास्तु षट्प्रश्नान्तिमप्रश्नोक्ता ज्ञेयाः । तास्तु प्राणः, श्रद्धा, आकाशः, वायुः, तेजो, जलं, पृथिवीन्द्रियं, मनोऽन्नं, रेतस्तपो मन्त्रकर्मनाम-जीवाख्याः । तद्राहित्यं नाम तन्निमित्तसुखदुःखादिशून्यत्वम् । न तु तत्सम्बन्धशून्यत्वम् । स्वस्वामिभावसम्बन्धस्य प्रमाणसिद्धत्वात् । शुभ्रः परमेश्वरः शुक्लरूप इत्यर्थस्य स्फुटत्वात् षोडशकलाराहित्योपपादकत्वेन शुभ्र शब्दस्य अर्थान्तरमाह- शुभ्रः शुद्ध इति ।। इत्युक्तप्रकारेणेति ।। ‘अपरं त्वक्षरं या सा प्रकृतिर्जडरूपिका श्रीः परा प्रकृतिः प्रोक्ता’ इत्युक्तप्रकारेण  अपराक्षरात् जडप्रकृतेः उत्तमायाः श्रीरूपायाश्चेतनप्रकृतेः पराक्षरात् परः हरिरित्यर्थः । एतैरिति ।। दिव्यो ह्यमूर्तः पुरुष इत्यादिभिः । अत्र ज्ञापकं हिशब्दानां प्रयोग एव । अतो ज्यायांश्च पुरुषः इत्येतद्वाक्यमवतारयितुं ‘एतावानस्य महिमा’ इत्यनन्तरं शेषमाह- न केवलमिति ।। चशब्दादयमर्थो लभ्यते । अनेकविधमिति ।। ‘जनिता चोपनेता च यश्च विद्यां प्रयच्छति ।  अन्नदाता भयत्राता पञ्चैते पितरः स्मृताः’ । इति स्मृतेरिति भावः । ननु जनितेत्यत्र जनेः हेतुमण्ण्यन्तात् तृचि इडागमे जनीजृषिति मित्वात् ‘अत उपधायाः’ इति वृद्धेः ‘मितां ह्रस्वः’ इति ह्रस्वत्वे णेः ‘णेरनिटि’ इति पर्युदासे नलोपाभावे गुणायादेशयोर्जनयितेति भाव्यम् । कथं जनितेत्यत आह- जनितामन्त्र इति निपातनादिति ।। डुधाञ् धारणपोषणयो’ इति धातुरित्यर्थः । करोत्यर्थः करोतेः कृधातोः अर्थ इव अर्थो यस्यासौ तथोक्तः । कृधातुसमानार्थः इति यावत् । विशेषेण धातेति । धारणपोषणकर्तेत्यर्थः । एतादृशः यः स विष्णुः विश्वा विश्वानि भुवनानि पृथिव्यादीनि धामानि अनन्तासनादिस्वस्थानानि च वेद जानातीत्यर्थः । ‘पूर्णमद’ इत्यस्यार्थस्तु अदो मूलरूपं पूर्णं देशतः कालतः गुणतश्चेति शेषः । इदम् अवताररूपं  च पूर्णम् । पूर्णात् मूलरूपात् पूर्णम् अवताररूपम् उदुच्यते व्यक्तं भवति । सृष्टिकाले इति शेषः । प्रलयकाले तु पूर्णस्य मूलरूपस्य सम्बन्धि यत्पूर्णं अवताररूपं तत् आदाय स्वस्मिन्नन्तर्भाव्य पूर्णमेव मूलरूपमेव शिष्यत इति । सर्वकर्मेत्यादेस्तु सर्वकर्त्ता सर्वशुभगन्धवान् इत्याद्यर्थो बोध्यः । अभ्यात्त इति । अभित आदत्त इत्यभ्यात्त इति विग्रहः । अभ्याङ्पूर्वात् दाञः ‘आदिकर्मणि क्तः कर्तरि च’ इति सूत्रेण क्तप्रत्यये ‘अच उपसर्गात्त’ इति सूत्रेण दाधातोः क्तः स्यात् । क्तप्रत्ययये पर तकारद्वयप्रश्लेषात् सर्वादेशे आत्त इति रूपम् । तथा इमं सर्वं जगत् अभितः सर्वप्रकारेण रक्षणाद्यर्थं आत्तः गृहीतवानिति सर्वमिदमभ्यात्त इति श्रुत्यर्थः । न विद्यते वाक्यमनृतमिति विष्णोः वेदादिवाक्यस्य सत्वात् वाक्यराहित्यं बाधितमित्यतः अनृतमिति शेषोक्तिः । न विद्यते आदर इति ।। अत्रादरशब्दस्य ‘अमानोनाः प्रतिषेधे’ इत्यन्तर्गणसूत्रोक्तनिषेधवाचकनशब्देन समासे नादर इति रूपं न तु नञा । तेन ‘नलोपो नञ’ इति नलोपः न भवति । 
ननु अवाक्यनादरशब्दयोरपि विशेषणत्वात् ‘विशेषणं विशेष्येण बहुलं’ इति कथं कर्मधारय इत्यत आह- बहुलग्रहणादिति ।। क्वचित् प्रवृत्तिः क्वचिदप्रवृत्तिः क्वचिद्विभाषा क्वचिदन्यदेव । विधेर्विधानं बहुधा समीक्ष्य  चतुर्विधं बाहुलकं वदन्ति इत्युक्तेः । अत्र बहुलग्रहणस्य अन्यार्थकत्वात् केवल विशेषणयोरपि समास इति भावः । विभक्तीति ।। विष्णोर्नुकमित्यत्र कमिति द्वितीया प्रथमाविभक्त्यर्थे  । प्रवोचमिति उत्तमपुरुषप्रयोगः प्रथमपुरुषार्थे ‘व्यत्ययो बहुलम्’ इति वचनाद्बोध्य इति भावः । वचपरिभाषणे इति धातोर्लङि्च्लिप्रत्ययस्य अस्यतिवक्तिख्यातिभ्यो ‘अङ्’ इति आङादेशे ‘वच उमि’ति उमागमे मित्वाद् वशब्दात् परतो जाते ‘आद्गुणः’४ इति गुणे बहुलं छन्दस्यमाभ्योगेऽपीत्यडभावो ज्ञेयः । ब्रह्मविषयेति ।। ब्रह्मविषयत्वेन परवादिसम्मता उपनिषदित्यर्थः । अस्माकं मते तु सर्वस्यापि वेदस्य वाक्यसमन्वयपक्षेण पदसमन्वयपक्षेण वा ब्रह्मविषयत्वेन यावतीति विशेषणस्य न प्रयोजनम् । ननु आदिशब्दे गृहीतायां ‘यतो वा इमानि भूतानि ।’ ‘य आत्माऽपहतपाप्मा’ इत्यादिश्रुतौ कथं गुणप्रतिपादकत्वमित्यत आह- न हीति ।। या न किञ्चिद्विधत्ते प्रतिषेधति चेति ।। यतो वा इमानि भूतानि जायन्ते’ इत्यादिर्ब्रह्मपरा श्रुतिः ब्रह्मणि जगत्कर्तृत्वादिकं गुणं विधत्ते । य आत्माऽपहतपाप्मा’ इत्यादिश्रुतिस्तु दोष-निषेधिकाऽपि दोषाभावलक्षणशुभधर्मप्रतिपादकत्वात् गुणप्रतिपादिकैवेति भावः । 
(ब्रह्मणः सगुणत्वे युक्तेः प्रतिपादनम्) 
५. मूलम् - युक्तिश्च । बुद्धिपूर्वं सर्वकर्तृत्वात् सर्वज्ञत्वादयो गुणा युक्ताः । कर्तृत्वात् सगुणं ब्रह्म पुरुषं पुरुर्षषभम्९ । इति भागवते । 
टीका - इदानी ब्रह्मणः सगुणत्वे युक्तिं चाह- युक्तिश्चेति ।। अनेन सार्वज्ञादिगुणोपेतं बुद्धिपूर्वं सर्वकर्तृत्वात् । न यदेवं न तदेवं यथा यज्ञदत्त इति केवलव्यतिरेक्यनुमानमुक्तमिति व्याचक्षते । तत्तु न बुद्ध्यामहे । अप्रसिद्ध-विशेेषणत्वात् । तद्दूषणत्वेऽपि बुद्धिपूर्वमिति विशेषणस्य व्यर्थत्वात् । अदृष्टद्वारा कर्तृषु जीवेषु व्यभिचारस्य सर्वग्रहणेनैव परिहृतत्वात् । सम्भूतेषु व्यभिचारस्यानाशङ्कनीयत्वात् । कालादिव्यवच्छेदार्थं बुद्धिपूर्वमिति विशेषणमिति चेन्न । तस्य कर्तृग्रहणेनैव निरस्तत्वात् । बुद्धिपूर्वं प्रवृत्तिर्हि कर्तृत्वमित्युक्तत्वात् । अत एव चादृष्टद्वारा कारणेषु जीवात्मसु न प्रसङ्गः । कारणत्वमिह कर्तृत्वं विवक्षितम् । ततः कालादौ प्रसङ्गः । तन्निवृत्तये बुद्धिपूर्वमिति विशेषणमिति चेन्न । वाचकग्रहणेनैवाप्रसङ्गे गौणं प्रयुज्य व्यभिचारपरिहाराय विशेषणपूरणे प्रयतमानस्याकुशलत्वप्रसङ्गात् । स्वरूपासिद्धिश्च कथं परिहरणीया ? यो हि ब्रह्म निर्गुणं मन्येत स कथं तस्य बुद्धिपूर्वं सर्वकारणत्वं मन्यते । ‘स तपस्तप्त्वा इदं सर्वमसृजत’ इत्यादिश्रुत्या हेतुसिद्धिरिति चेत्, तर्हि हेतुसिद्धादेव सगुणत्वसिद्धेरनुमेयाभावः । सार्वज्ञादिसिद्ध्यर्थमनुमानमिति चेन्न । तस्याप्रसक्तत्वात् । सर्वकर्तृत्वशब्दार्थान्तर्गतत्वेन साध्याविशिष्टत्वदोषाच्चेति । 
तर्हि कथमेतत् ? इत्थम् । क्षित्यादिकं सकर्तृकं कार्यत्वाद्घटवदिति युक्तिश्च ब्रह्मणः सगुणत्वेऽस्तीति प्रथमवाक्यार्थः । तत्राशङ्कानन्वयेन प्रसिद्धकर्तृनिरपेक्षोत्पत्तिकस्य क्षित्यादेः सकर्तृकत्वं सिध्यति न तु ब्रह्मणः सगुणत्वमिति । तत्राह- बुद्धिपूर्वमिति ।। यया युक्त्या सर्वस्य जगतः कर्ता सिद्धस्तस्य सर्वज्ञत्वादयो युक्तस्तयैव युक्त्या सिद्धाः । कुतः ? सर्वकर्तृत्वात् । सर्वकर्तृत्वान्तर्गतत्वात् तेषाम् । कथम् ? बुद्धिपूर्वं हि कर्तृत्वं भवतीति । एतदुक्तं भवति । सर्वस्य कर्ता तावदनुमानेन सिद्धः । तस्य चैकत्वं प्रथमप्राप्तत्वा-त्कल्पनालाघवादनेकत्वे प्रमाणाभावाच्च अङ्गीकार्यम् । स च ब्रह्मैव । ‘यतो वा इमानि भूतानि जायन्ते’ इत्यादिश्रुतेः । अन्यत्रासम्भवाच्च । कर्तृत्वं च कार्यकारकक्रियाफलाभिज्ञानतदिच्छाप्रयत्नपूर्वकः स्पन्दः । ततः सर्वकर्तेत्युक्ते सर्वज्ञः सत्यकामः सत्यसङ्कल्पः समस्तशक्तिसमन्वित एवोक्तो भवतीति कथं नानेन ब्रह्मणः स गुणत्वसिद्धिरिति ।। अत्रैव पुराणसम्मतिमाह- कर्तृत्वादिति ।। कर्तृत्वेन सगुणत्वलाभादित्यर्थः । न केवलं सगुणं किन्तु ब्रह्म पूर्णम् । पुरुषमिति भगवतो नामसङ्कीर्तनम् । पुरुषत्वोक्त्याऽस्मदादिसालक्षण्यं प्राप्तम् । तत्परिहारायोक्तम्- पुरुषर्षभमिति ।। तदुपपादनाय कर्तृत्वात्सगुणं ब्रह्मेति । स सङ्गत्येति द्वितीयान्वयः ।
(छ.टि.) सर्वग्रहणेनैवेति ।। जीवादृष्टानां पृथक् तत्तत्कार्यजनकत्वेन एकैकस्य जीवस्य अदृष्टद्वारा सर्वकर्तृत्वासम्भवादिति भावः । ननु तर्हि मिलितेषु जीवेषु सर्वकर्तृत्वाद्व्यभिचारः स्यादित्यत आह- सम्भूतेष्विति ।। तद्वत्सार्वज्ञादेरपि तत्र प्राप्ते अनाशङ्कनीयत्वात् इति भावः । बुद्धिपूर्वं प्रवृत्तिर्हीति ।। कालादेः जडत्वेन बुद्धिपूर्वप्रवृत्त्यभावादिति भावः । अत एवेति ।। पूर्वे जीवेष्वदृष्टद्वारा कर्तृत्वमङ्गीकृत्य सर्वग्रहणेन व्यभिचारः परिहृतः । इदानी कर्तृत्वस्यैव भाक्तत्वग्रहणेनैव व्यभिचारपरिहार इत्युच्यत इति न पौनरुक्यमिति भावः । कारणत्वमिहेति ।। इह हेतौ कर्तृत्वपदेनेत्यर्थः । कालादौ  प्रसङ्ग इति व्यभिचारस्येति शेषः । कथं तस्येति ।। ब्रह्मणः बुद्धिपूर्वपदेन ज्ञानगुणप्राप्तेरिति भावः । स तपस्तप्त्वेति ।। ‘यस्य ज्ञानमयं तपः’ इत्युक्तेः तपश्शब्देन ब्रह्मणो ज्ञानसिद्धेरिति भावः । अप्रसक्तत्वादिति ।। सगुणत्वमात्रसाधनप्रसक्तौ सार्वज्ञस्याप्रसक्तेरिति भावः । सर्वकर्तृत्वशब्दार्थान्तर्गतत्वेनेति ।। सर्वोपादानादि-ज्ञानस्य तत्कर्तृत्वान्तर्गतत्वादिति भावः । क्षित्यादिकमिति ।। विष्णुतत्व-निर्णयादौ कार्यत्वाद्यनुमानानाम् आगमानपेक्षाणां ईश्वरतत्सार्वज्ञादिसाधकत्वस्य दूषितत्वेऽपि अत्र तत्सापेक्षाणाम् ईश्वरगुणसाधकत्वाङ्गीकारात् न तद्विरोधः शङ्कनीयः । अत एव मूले ‘कर्तृत्वात्सगुणं ब्रह्म’ इति टीकायामपि ‘यतो वा इमानि भूतानि जायन्ते’ इत्यादिवाक्यमुदाहृतं ज्ञेयम् । प्रसिद्धकर्तृनिरपेक्षोत्पत्तिकस्येति ।। अस्मदादिषु प्रसिद्धो यः कर्ता कुलालादिः तद्रहितत्वे सति उत्पत्तिमत इत्यर्थः । क्षित्यादेः अवयवोपचयापचयाभ्याम् उत्पत्तिमत्वस्य सिद्धत्वादिति भावः । यया युक्त्या सर्वस्य जगतः कर्ता सिद्ध इति ।। यद्यपि क्षित्यादिकं सकर्तृकं कार्यत्वादित्यनेन अप्रसिद्धकर्तृककार्यमात्रस्य कर्ता सिद्ध्यति । न तु सर्वस्य तस्य अपक्षत्वात् । सर्वस्य पक्षत्वे तु घटादौ पक्षैकदेशे सिद्धसाधनप्रसङ्गात् । तथापि जन्यत्वस्यैव पक्षतावच्छेदकत्वेन घटादेरपि तदवच्छिन्नतयोक्तानुमाने न सर्वकर्तृसाधनोपपत्तेः क्षित्यादिक-पदेनाप्युक्तपक्षतावच्छेदकावच्छिन्नस्यैव विवक्षितत्वात् । न चैवं सपक्षाभावा-पत्त्याऽन्वयित्वानुपपत्तिः । घटस्यैव सपक्षत्वात् । जन्यत्वेन रूपेण पक्षस्यापि तस्य घटत्वेन रूपेण सपक्षत्वाविरोधात् । निश्चितसाध्यवत एव सपक्षत्वेन पक्षान्यत्वे सतीति विशेषणात् । न चैवं घटादौ सन्दिग्धसाध्यवत्त्वाभावात् पक्षत्वानुपपत्तिः । सिसाधयिषाविषयत्वेन पक्षत्वोपपत्तेः । एकस्यैव प्रकारभेदेन पक्षत्वसपक्षत्वयोरुपपत्तेर्विरोधाभावात् । हेतुकत्वं कार्यत्वं च प्रागभाव-प्रतियोगित्वमेव । तच्च ‘नासदासीत्’२ इति श्रुतिसिद्धमिति न कश्चित् क्षुद्रोपद्रवः । एवं च रमादिसर्वजगतः पराधीनविशेषावाप्त्यादिरूपजन्यत्वात् तत्कर्तृत्वेन सर्वकर्तृत्वमिति भावः ।
अनेकत्वे प्रमाणाभावादिति ।। न चातिबहुलगुणकार्यकर्तुरनेकत्व-मेवोचितं दृष्टानुसारादिति वाच्यम् । स इदं सर्वमसृजत’ इत्यादि श्रुत्युक्तरीत्यैवमङ्गी-कर्तव्यतया लोकदर्शनस्याप्रयोजकत्वादिति भावः । जन्यत्वं नाम  स्वरूपेणोत्पत्तिः न तु पराधीनविशेषावाप्तिरिति पक्षे तु कथं विष्णोः सर्वकर्तृत्वमित्यतः कर्तृत्वं निरूपयति । कर्तृत्वं चेति ।। कार्यमुत्पद्यमानं कारकाणि कारणानि क्रियाव्यापारः फलं क्रियासाध्यम् एतेषाम् अभिज्ञानं सम्यग्ज्ञानम् । तदिच्छा फलेच्छा । प्रयत्नः कार्यविषयको यत्नः । एतत्पूर्वकः यः स्पन्दः शरीरव्यापारः तत्कर्तृत्वमित्यर्थः । अनेन अजन्यस्यापि कारकादौ प्रवेशात् ‘नभो ददाति श्वसतां मार्गं यन्नियमादद’ इत्याकाशादिनिष्ठव्यापारस्य ईश्वराधीनत्वोक्तेरिति भावः । सत्यसङ्कल्प इति ।। सत्यप्रयत्न इत्यर्थ इति सम्प्रदायविदः । ननु कुलालादौ कार्योपयोगिमृत्पिण्डचक्रादिज्ञाने सत्यपि तत्फलोपयोगादिज्ञानाभावात् ईश्वरेऽपि तत्र दृष्टानुसारेण कल्पनीयत्वात्  कथं सार्वज्ञसिद्धिरति चेत् । मैवम् । ईश्वरे अन्यत्रासम्भावितभूभूधरादिकर्तृत्वसिद्ध्या कुलालाद्यसम्भावितफलादिज्ञानस्यापि सम्भावितत्वात् । ‘यः सर्वज्ञ’ इति श्रुत्या तत्सिद्धेश्च । ननु कर्तृत्वात्सगुणं ब्रह्मेत्यत्र कर्तृत्वशब्दार्थान्तर्गत-सगुणत्वस्य कर्तृत्वं प्रति कथं साध्यत्वं साध्याविशिष्टत्वप्रसङ्गादित्यतः कर्तृत्वादित्यस्या-भिप्रेतार्थमाह- कर्तृत्वेन सगुणत्वलाभादित्यर्थ इति । ज्ञानेच्छादिगुणस्य कर्तृत्वान्तर्भूत्वादिति भावः । बृहन्तो ह्यस्मिन्गुणा इत्युक्तसगुणशब्देन ब्रह्मशब्दस्य पुनरुक्तिपरिहारार्थमाह- ब्रह्म पूर्णमिति ।। देशतः कालतः प्रत्येकं गुणानां निरवधिकत्वेन चेति शेषः । पुरुषर्षभमित्युक्त्या पुरुषत्वप्राप्तेः पुरुषमिति पुनरुक्तमित्यत आह- पुरुषमिति भगवतो नामेति ।। ‘अव्ययः पुरुषः साक्षी’ इति विष्णुसहस्रनामसु पाठादिति भावः । स सङ्गत्येति ।। पुरुषमित्यादि-द्वितीयायाः ‘स सङ्गत्य पुनः काले कालेनेश्वरमूर्तिना’ इत्युत्तरार्धगतसङ्गत्येत्यनेन पदेनान्वयः । अस्याप्यर्धस्य जाते गुणव्यतिकरे यथापूर्वं प्रजायते इत्यनेनान्वयः । योजना तु- सः चतुर्मुखः काले प्रलयकाले पुरुषं पूर्वोक्तं नारायणं सङ्गत्य प्रविश्य पुनः गुणव्यतिकरे सृष्टिकाले जाते कालेन कालान्तर्यामिणा ईश्वरमूर्तिना हरिणा यथापूर्वं संसारदशायां देवादिभिः उच्चनीचादिभावेन ईश्वरादिप्रतियोगिभेदेन च स्थितः तथैव प्रजायते । श्वेतद्वीपादौ प्रकर्षेण आनन्दाद्यनुभावेन सहितः । प्रादुर्भूतो भवति । इदं तु तृतीयस्कन्धे कपिलदेवहूतिसंवादे उक्ता । अत्र तात्पर्ये ‘ब्रह्मा देवैः परिवृतः प्रलये परमेश्वरम् । प्रविश्य सर्गे तु पुनः श्वेतद्वीपे प्रमोदते’ ।। इति । 
(कार्यत्वानुमाने श्रुतिविरोधाभावस्योक्तिः)  
मूलम्- न च एको देवः सर्वभूतेषु गूढः सर्वव्यापी सर्वभूतान्तरात्मा । कर्माध्यक्षः सर्वभूताधिवासः साक्षी चेताः केवलो निर्गुणश्च३ ।। इत्यादिविरोधः । सत्त्वादिगुणाभावोक्तेस्तत्र । अन्यथा एको देवस्सर्वभूतेषु गूढ इत्यादीनामपि गुणत्वात् स्वोक्तिविरोधः ।
टीका - नानेनानुमानेन ब्रह्मणः सगुणत्वं सिद्ध्यति । निर्गुणत्वश्रुति-विरोधादित्यत आह- न चेति ।। विरोधपरिहारसमुच्चितेनैवानुमानेन सगुणत्वं सिद्ध्यतीति चशब्दः समुच्चये । निर्गुणश्चेत्येतावदुदाहर्तव्येऽन्यांशोदाहरण-मुत्तरत्रोपयोक्ष्यते । कुतो न विरोध इत्यत आह- सत्त्वादीति ।। केवल इति शरीराभावे प्रतिपादिते तत्र हेत्वाकाङ्क्षायां शरीरसम्बन्धे कारणानां सत्त्वरजस्तमसां गुणानामभावस्तत्र श्रुतौ निर्गुणपदेनोच्यते । अतो भिन्नविषयत्वान्न विरोधः । प्रकृतगुणाभाव एवार्थः । किं न स्यात् । कुतोऽर्थान्तरकल्पनेत्यत आह- अन्यथेति ।। श्रुतेरनुमित्सितगुणाभावपरत्वे स्वोक्तिविरोधः स्यात् । कुतः ? एको देव इत्यादिपदैरुक्तानामेकत्वादीनामपि  गुणत्वात्स्वयमेवैकत्वादिगुणानभिधाय तदभावं वदन्ती श्रुतिः कथम् ‘मे माता वन्ध्या’ इतिवत् स्वोक्तिविरुद्धा न स्यात् । अतोऽर्थान्तरे योज्येति । एकत्वाद्यनुवादेन तदभावो बोध्यत इति चेन्न । ज्ञापकाभावेन वैपरीत्यस्यापि सम्भवात् । 
(छ.टि.) ‘न च एको देव’ इति मूले चशब्दस्य समुच्चेतव्यं वदन् तस्य  समुच्चेतव्यत्वमुपपादयति- विरोधपरिहारेति ।। तथा च अनुमानेन सगुणत्वसाधने विरोधो न चास्तीति विरोधाभावः समुच्चीयते इत्युक्तं भवति । ‘एको देव’ इति श्रुत्यादेरयमर्थः - एको मुख्यः सर्वोत्तमः देवः क्रीडादिसर्वस्य बहिः आधाररूपेणापि व्याप्तः, सर्वभूतान्तरात्मा न केवलम् आकाशवत् सर्वभूतान्तर्बहिश्च व्याप्तः । किन्तु सर्वभूतानां स्वस्वव्यापारेषु अन्तःप्रेरकः कर्माध्यक्षः कर्मणां तावज्जीवकृतसुकृतदुष्कृतानाम् अध्यक्षः स्वामी फलदातेति यावत् । सर्वभूताधिवासः सर्वस्य जडचेतनात्मकस्य अधिवासः सत्ताप्रतीतिप्रवृत्तिकर्तृत्वेनाश्रयः । साक्षी साक्षात् परनिरपेक्षेण सर्वद्रष्टा । ‘साक्षाद्रष्टरि सञ्ज्ञायां’ इति पाणिनिस्मरणात् । चेता ज्ञानस्वरूपः । केवलः नित्यमुक्तः । ‘मुक्तिः कैवल्यनिर्वाणं’ इति अमरकोशे तद्धर्मस्य मुक्तित्वोक्तेः । केवलो जडामिश्र इति तु सम्प्रदायविदः । निर्गुणश्च सत्वादिगुणरहितश्चेति । ननु श्रुतिविरोधोक्तौ ‘एको देव’ इत्यादेरुपयोगाभावात्किमर्थमुपन्यास इत्यत आह- उत्तरत्रेति ।। परिहार इत्यर्थः । ननु विधिप्रकरणे सत्वादिगुणनिषेधस्य कः प्रसङ्गः इत्यत आह- केवल इतीति ।। केवलशब्देन नित्यमुक्तत्वोक्त्या  चिदानन्दैकशरीरवत्वेऽपि जडशरीराभावे प्रतिपादित इत्यर्थः । प्रकृतेति ।। क्षित्यादिकं सकर्तृकं कार्यत्वादित्याद्यनुमानप्रकृतेत्यर्थः । मूले ‘एको देवः सर्वभूतेषु गूढः’ इत्यादीनामपि गुणत्वादिति कथमुच्यते । ‘एको देव’ इति श्रुतिप्रतीकग्रहणेन एकादिशब्दानां शब्दपदार्थकत्वेन गुणत्वाभावादित्यतो व्याचष्टे— एक इति ।। इत्यादीनामिति पदेन लक्षणया तत्तत्पदोक्तानां ग्रहणात् । नासङ्गतिरिति भावः । ज्ञापकाभावेनेति ।। यः एकत्वादिमान् स निर्गुण इति यत्तच्छब्दादिज्ञापकाभावेनेत्यर्थः । वैपरीत्यस्य निर्गुणश्चेति निर्गुणत्वानुवादेन एको देव’ इति सगुणत्वविधानस्यापीत्यर्थः । उपलक्षणमेतत् । चशब्दविरोधाच्चेत्यपि द्रष्टव्यम् । न च निर्गुणपदस्यान्त्यत्वादभाव प्रतिपादकत्वाच्च गुणनिषेधपरत्वमिति वाच्यम् । चशब्दविरोधस्यापरिहारात् । 
(पराभिमतश्रुतियुक्तीनां प्रत्यक्षादिप्रमाणत्रयविरोधोक्तिः)
मूलम् -  न च निर्विशेषं नाम किञ्चिदस्ति । निर्विशेषत्वोक्तेरेव व्याहतत्वात् । निर्विशेषत्वेन विशिष्टं न वेत्युक्ते यद्यविशिष्टं तर्हि न विशेषनिराकरणं विशेषवत्त्वमेव भवति । यदि तेन विशिष्टं स एव विशेष इति व्याहतिः । न च निर्विशेषत्वे किञ्चिन्मानम् । अशेषविशेषवचनानुभवयुक्तिविरोधश्च ।
टीका - माभूदेतच्छ्रुतिविरोधोऽनुमानस्य । ब्रह्मा निर्गुणं पृथिव्याद्यतिरिक्तत्वात्, गुणादिवत्, इत्यनुमानविरोधस्तु भवेदेवेत्यत आह- न चेति ।। अत्र हि गुणो नाम धर्मापरपर्यायो विशेषः प्रकृतो न तु वैशेषिकादिपरिभाषितो रूपादिधर्मविशेषः । ततो ब्रह्म निर्विशेषमिति प्रतिज्ञार्थः स्यात् । अन्यथाऽसङ्गतेः । न च निर्विशेषं नाम किञ्चिदस्ति । तस्मादप्रसिद्धविशेषणता, दृष्टान्तस्य साध्यविकलता चेति । कुतो निर्विशेषं वस्तु नास्तीति चेत् । किं प्रश्नमात्रमेतद् उतेदं निर्विशेषमस्तीति वक्तुमुद्यतोऽसि । आद्येऽदर्शनादित्युत्तरम् । न द्वितीयः । कुत इत्यत आह- निर्विशेषत्वेति । एवशब्दस्य प्रमाणान्तरव्याहतिं विनेत्यर्थः । कथं व्याहतत्वमित्यत आह- निर्विशेषत्वेनेति ।। इदं निर्विशेषमिति वदन्तं त्वां प्रति, इदं विशेषाभावलक्षणेन निर्विशेषत्वेन विशिष्टं न वेत्यस्माभिरुक्ते पृष्टे, यद्यविशिष्टं वस्तु ब्रूयास्तर्हि तस्य न विशेषनिराकरणं त्वया कृतं स्यात् । कुतः ? यतो विशेषाभावाभावे विशेषवत्त्वमेव भवति । अभावाभावस्य भावत्वात् । निर्विशेषत्वमुपलक्षणमिति चेत्, तत्किं तत्सम्बन्धि न वा । आद्ये द्वितीयपक्षदोषः । द्वितीये तूपलक्षणमेव न भवतीति । यदि तेन निर्विशेषत्वेन विशिष्टं ब्रूयास्तदा स विशेषाभावरूप एव विशेेषोऽङ्गीकृतः स्यादिति पक्षद्वयेऽपि स्वक्रियाव्याहतिः स्यादिति ।। एतेनानुमाने प्रतिज्ञावाक्यस्यापि व्याहतिर्द्रष्टव्या ।  
ननु मा भून्निर्गुणश्चेति श्रुतिस्तत्र मानम् । गुणशब्दस्यानेकार्थत्वेनार्थान्तर-सम्भवात् । मा च भूदुक्तमनुमानम् । अप्रसिद्धविशेषणत्वाद्यापातात् । ‘एकधैवानुद्रष्टव्यम्’१ इत्याद्याश्रुतिः, विशेषवत्त्वं कुतश्चिद्व्यावृत्तं धर्मत्वाद्रूपवदित्याद्यनुमानं च ब्रह्मणो निर्विशेषत्वे मानं भविष्यति । अतस्तद्विरोधो भवदनुमानस्येत्येतदपि व्याहत्यैव परिहृतत्वान्नाशङ्कनीयमित्याह- न चेति ।। व्याहतेरेवेति शेषः । श्रुतिस्तु विशेषशक्त्याऽनेकरूपेऽपि ब्रह्मणि भेदाभावप्रतिपादनपरेति ज्ञातव्यम् । ब्रह्मणो निर्विशेषत्वे शङ्क्यमानानां सर्वासामेव श्रुतीनामनुमानानां च दोषान्तरमाह- अशेषेति ।। अशेषाश्च ता विशेषप्रतिपादकवचनानुभवयुक्तयश्चेति विग्रहः । तद्विरोधश्च निर्विशेषश्रुत्यादेः । तत्र वचनान्युदाहृतानि । अनुभवो योगिनां हिरण्यगर्भादीनां प्रत्यक्षं सविशेषविषयं पुराणादिप्रसिद्धम् । युक्तिश्च लेशतो दर्शितैव । निरवकाशत्वेन बहुत्वेन च प्रबलैः प्रत्यक्षानुमानागमैर्बाधिते श्रुत्यनुमाने न बाधकतया प्रतिपक्षतया वाऽभिधातुं शक्यते इति भावः । 
(छ.टि.) ननु अनुमाने ब्रह्म निर्गुणमित्युक्ते निर्गुणत्वखण्डने कर्तव्ये आचार्यैनिर्विशेषत्वखण्डनं यत्क्रियते तदसङ्गतमित्यतस्तत्सङ्गमयितुमाह- अत्र हि गुणोनामेति । अन्यथाऽसङ्गतेरिति ।। गुणशब्देन रूपादिग्रहणे ब्रह्मणो निर्विशेषत्वरूपाखण्डत्वप्रतिपादनासङ्गतेरित्यर्थः । तथा पूर्वं महद्धि तत्परं ब्रह्मेति महत्वप्रतिपादनार्थं हेतुकृतस्य अशेषगुणपूर्तेरित्यस्य अभिप्रेतोऽर्थः । अशेषशुभ-धर्मपूर्तेरिति सङ्गतिरित्यर्थः । निर्गुणशब्देन निर्विशेषत्वग्रहणे अनुमानस्य किं दूषणमित्यत आह- न च निर्विशेषमिति ।। दृष्टान्तस्येति ।। गुणादेः गुणत्वादिधर्माणामङ्गीकारात् । अभावाभावे भावत्वं कथं स्यादित्यत आह- अभावाभावस्य भावत्वादिति ।। परस्परविरुद्धयोर्धर्मयोः अन्यतरनिषेधस्य अन्यतरविध्यात्मकत्वात् । अन्यतरविधिनान्तरीयकत्वादिति भावः । आद्येे द्वितीयपक्षदोष इति । आद्ये उपलक्षणस्य उपलक्ष्यसम्बन्धित्वपक्षे द्वितीयपक्षोक्तः निर्र्विशेषणत्वस्य ब्रह्मसम्बन्धित्वपक्षे उक्तः ब्रह्मणे विशेषनिराकरणं न सम्भवतीत्युक्तः । उपलक्षणस्यैव उपलक्ष्यसम्बन्धिविशेषत्वेन धर्मत्वात् । उपलक्षणस्य निर्विशेषत्वाभावादिति भावः । प्रतिज्ञावाक्यस्यापि व्याहतिरिति ।। ब्रह्म निर्गुणमिति प्रतिज्ञावाक्ये ब्रह्मणः पक्षत्वानङ्गीकारे साध्यवत्त्वानङ्गीकारे च निर्विशेषत्वस्य साधयितुमशक्यत्वात्, तदङ्गीकारे च सविशेषत्वप्राप्त्या निर्विशेषत्वसाध्यव्याहतिरिति भावः ।
अप्रसिद्धविशेषणत्वाद्यापातात् इति ।। आदिशब्दात् प्रतिज्ञावाक्ये उक्तव्याहतिर्गृह्यते । एकधैव ब्रह्म एकधैव एकस्वरूपेणैव अनुद्रष्टव्यं ज्ञेयम् । न तु धर्मवत्त्वेनेति श्रुत्यर्थः । कुतश्चिद्व्यावृत्तमिति ।। कुत्रचिन्निष्ठा-न्त्यन्ताभावप्रतियोगीत्यर्थः । व्याहत्यैव परिहृत (निराकृत)त्वादिति ।। श्रुतौ एकधेति । ब्रह्मधर्माणां ब्रह्मस्वरूपत्वेनैव ज्ञेयत्वोक्तेः । निर्विशेषत्वरूपार्थप्रतीतेः प्रत्यक् ब्रह्मत्वज्ञेयत्वादिधर्मवत्त्वप्रतीतेः निर्विशेषत्वरूपार्थङ्गीकारे श्रुतौ व्याहतिः । अनुमाने च साध्यपर्यवसानस्थले अत्यन्ताभावाधिकरणतया प्रतीतिविषयत्वादिधर्मप्राप्त्या निर्विशेषत्वाङ्गीकारे व्याहतिरिति व्याहत्यैव श्रुत्यनुमानयोर्निराकृतत्वान्नाशङ्कनीयत्वमिति भावः । विशेषशक्त्येति ।। अभेदे भेदभेदककार्यकारिविशेषबलेन स्वरूपभेदाभावपरेत्यर्थः । अशेषविशेषवचनेति वाक्ये अशेषपदस्य वचनपदमात्रान्वयभ्रान्तिं वारयितुम् अनुभवयुक्त्योरपि सम्बन्धं द्योतयितुं विग्रहमाह- अशेषाश्च ता इति ।। मूले ब्रह्माद्यनुभवस्य प्राबल्येऽपि तस्य वचनेनैव ज्ञेयत्वात् वचनस्यादितो ग्रहणम् । पुराणादिप्रसिद्धिमिति ।। तथा च भागवते दशमस्कन्धे ब्रह्मादीनां गर्भस्तुतौ ‘त्वमेक एवास्य सतः प्रसूतिः नूनं विधानं (स्थानं निधानं) त्वमनुग्रहश्च । त्वन्मायया संवृतचेतसस्त्वां पश्यन्ति नाना न विपश्चितो ये’ । बिभर्षि रूपाण्यवबोध आत्मन् क्षेमाय लोकस्य चराचरस्य । सत्वोपपन्नानि सुखावहानि सतामभद्राणि मुहुः खलानाम्’ ।। इत्यादिवाक्ये जगत्स्रष्टृत्वस्य पालकत्वरूप विधानस्य सदनुग्रहकारित्वादि-विशेेषणवत्त्वोक्तेः । युक्तिश्च लेशतो दर्शितैवेति ।। बुद्धिपूर्वसकलकर्तृत्वा-त्सर्वज्ञत्वादयो गुणाः युक्ता इत्यादिना मूलेनेति शेेषः । लेशत इत्युक्त्या क्षित्यादिकं सकर्तृकं कार्यत्वादित्यादीश्वरसाधकानुमानानि च तद्ज्ञानेच्छादि-गुणसूचकानि गृह्यन्ते । 
ननु एकधेति श्रुतिः विशेषवत्त्वं कुतश्चिद्व्यावृत्तम् इत्यनुमानं च वचनादीनां बाधकं किं न स्यादित्यत आह- निरवकाशत्वेन (बहुत्वेन च) प्रबलैरिति ।। इदं वचनादीनां विशेषणभूतविशेषग्रहणस्य प्रयोजनम् । तद्विशेषणीभूताशेष-ग्रहणस्य तु बहुत्वेन प्रबलैरिति ।। 
(ब्रह्मतत्वस्य मिथ्याविशेषत्वोक्तौ व्याहत्युद्भावनम्)
मूलम् - न च मिथ्याविशेषवत् । व्याहतेः । मिथ्याविशेष इत्युक्ते ह्यसद्विशेष इत्येव भवति । तथाचाविशेषविशिष्टपक्षोक्त दोष एव ।
टीका - स्यादेतत् । निर्विशेषमेव वस्तुतो ब्रह्मतत्वं मायाकल्पितेश्वरभावं जगत्कर्तृत्वादिमिथ्याविशेषवद्भवति । तद्विषयाण्येव वचनादिति । अस्मदुक्ते तु श्रुत्यनुमाने परमार्थविषये । तत्कथं युष्मदुपन्यस्तः वचनादिभिर्बाधिते स्यातामित्यत आह- न चेति ।। तिष्ठतु तावदियं व्यवस्था । ब्रह्म मिथ्याविशेषवदित्येव वक्तुं न शक्यते । स्वव्याहतत्वात् । कथं स्वव्याहतत्वमित्यत आह- मिथ्येति ।। असंश्चासौ विशेषवांश्च असद्विशेष इत्येवोक्तं भवति । मिथ्याशब्दस्यार्थान्तराभावादित्येवार्थः । हिशब्दो यस्यादित्यर्थे । मतुप् चास्तीत्यर्थे । ‘तदस्यास्त्यस्मिन्निति मतुप्’१ इति स्मारणादिति वाक्यशेषः । असदस्तीति हि व्याहतेर्मुख्योदाहरणम् । किञ्चैवं वदता योऽस्माभिर्ब्रह्मणोऽविशेषत्वपक्षे दोषो वचनादिविरोधोऽभिहितः, स न परिहृत एवेत्याह- तथाचेति ।। दोषस्तदवस्थ एव । न च ब्रह्मणो निर्विशेषत्वे विशेषप्रतिपादकप्रमाणविरोधः स्यादिति दोषेऽभिहिते पुनर्ब्रह्म विशेेषरहितमित्युक्त्या स दोषः परिहृतो भवति प्रत्युत दृढीकृतः स्यात् । अग्नेरनुष्णत्वे प्रत्यक्षविरोध इत्युक्ते पुनरग्निरनुष्ण इत्युक्त्या न हि किमपि कृतं भवति । मतुप् प्रयोगमकृत्वाऽन्यथा प्रयोक्ष्यत इत्येतदप्यनेन परिहृतम् । व्याहतिपरिहारेऽप्यसङ्गतेरपरिहारात् । जगत्कर्तृत्वादेरसत्वेऽपसिद्धान्तस्तु स्फुट एव ।। 
(छ.टि.) मायाकल्पितेश्वरभावमिति ।। स्वाश्रयव्यामोहिन्यविद्यैव मायेत्युच्यते । स्वाश्रयभूतब्रह्मस्वरूपप्रतीतिप्रतिबन्धकत्वेऽविद्येत्येवोच्यते ।  मायाकल्पितेश्वरभावः । ईश्वरत्वं यस्य तद्ब्रह्मेत्यर्थः । परमार्थविषये इति । यथार्थब्रह्मविषयेत्यर्थः । ननु मिथ्याशब्दस्य निर्वचनीयार्थकत्वात्कथं व्याहतिरित्यत आह- प्रसिद्धेति ।। मिथ्याशब्दस्याभिधानादौ अनिर्वचनीयार्थत्वानुक्तेरिति भावः । मतुब्वेति ।। मिथ्याविशेषवदिति साध्ये निर्दिष्ट इति शेषः । ननु मिथ्याविशेषवत्वमिति मिथ्याशब्दप्रयोगं विहाय कल्पितविशेषवत्वं ब्रह्मण इत्युक्ते कथं व्याहतिरित्यतः तत्र तथाचेति वाच्यं दोषान्तरपरत्वेन योजयति- किञ्चेति ।। ननु विशेषरहितं ब्रह्मेत्युक्ते धर्मिसाध्यपदयोर्व्याहतावपि साध्यस्थपदयोर्व्याहतिपरिहारात् कथम् अविशेषपक्षोक्तं दोष एवेत्युच्यत इत्यत स्तदवस्थ इति पदमध्याहृत्य योजयति - तदवस्थ एवेति ।। अन्यथा प्रयोक्ष्यत इति ।। मिथ्याविशेषमिति बहुव्रीहिसमासमात्रं प्रयोक्ष्यत इत्यर्थः । व्याहतिपरिहारेऽप्यसं(म)गतेरपरिहारादिति । मिथ्याविशेेषवदित्युक्ते मतुप्प्रत्ययेन प्राप्तसत्वरूपार्थस्य मिथ्याशब्दार्थभूतासत्वेन विरोधात् मतुप्त्यागे तद्विरोधाभावेऽपि मिथ्याविशेषमिति प्रयोगे मिथ्या असन् विशेषो यस्मिन्निति बहुब्रीहिप्राप्तासद्धर्माधिकरणत्वस्य सङ्गतेः ब्रह्मण्यसम्बन्धस्यापरिहारात् । न हि २असताम् अधिकरणत्वं सम्भवतीति भावः । 
ननु मिथ्याविशेषवदिति पक्षे मूले व्याहतिरेवोक्ता अपसिद्धान्तस्तु कुतो  नोक्त इत्यत आह- जगत्कर्तृत्वादेरिति ।। स्फुटत्वादनुक्तिरिति भावः । अथवा अपसिद्धान्तस्य स्ववाक्यविरोधात्मकतया व्याहतित्वात् व्याहति-शब्देनैव अपसिद्धान्तस्यापि प्रमाणलक्षणादिग्रन्थावलोकने स्फुटमवभासनादिति भावः ।
(सदसद्वैलक्षण्यानुमाने प्रतिज्ञाव्याहत्युक्तिः)
मूलम् - न चानिर्वचनीयविशेष इति भवति । अनिर्वचनीया-सिद्धेः । न हि तत्र प्रत्यक्षमस्ति । मिथ्याशब्दस्त्वभाववाच्येव । तदन्यत्र प्रमाणाभावात् । न चान्यत् प्रमाणम् । प्रतिज्ञाव्याहतेः । न हि सदन्तरादसतश्चान्यत् सदसद्विलक्षणं प्रसिद्धम् । असन्न भवतीत्युक्ते ‘द्वौ नञौ प्रकृतमर्थं सातिशयं गमयतः’ इति सदेव भवति । असदन्तरं वा विशेषविवक्षायाम् ।
टीका- ननु मिथ्याविशेषशब्देनास्माभिरनिर्वचनीयविशेषोऽभिहितः । न त्वसन् । तथा च न व्याहतिः । सत्वाभावेऽप्यसद्विलक्षणत्वेन मतुबर्थ सम्भवात् । अत एव नोक्तदोषतादवस्थ्यम् । वचनादीनामसद्विलक्षण विषयप्रदानादित्यत आह- न चेति ।। यद्यप्यसत्त्वपक्षेऽपि व्याहत्यसङ्गती सुपरिहरे । प्रतिभासापेक्षया मतुब्, वचनादीनि भ्रान्तानीत्याशयोद्घाटन सम्भवात् । तथाप्यपसिद्धान्तो दुष्परिहर एवेत्यन्यथाशङ्कितम् । भवति युक्तमिति शेषः । कुतः इति चेदुच्यते । स्यादिदं वचनादीनां विषयप्रदानं यदि ब्रह्मणो जगत्कर्तृत्वादेर्विषयस्यानिर्वाच्यं प्रमाणं स्यात् । न च तदस्ति । न तावदत्र प्रत्यक्षम् । नाप्यागमः । ‘अद्भुतत्वादविर्वाच्यं ब्रह्म’१ इत्यागमेनैवान्यथा व्याख्यातत्वात् । न च वचनद्वयविरोधादर्थापत्तिः । अन्यथैव विरोधस्य परिहृतत्वात् । ब्रह्मणो जगत्कर्तृत्वादिकमनिर्वचनीयं दृश्यत्वादित्यादिकमनुमानं तर्हि भवत्वित्यत आह- अनिर्वचनीयेति ।। अनिर्वचनीयस्य कस्याप्यसिद्धेर्दृष्टान्ताभावान्नानुमानं युक्तम् । न च केवलव्यतिरेकि । त्वत्पक्षे सपक्षसद्भावात् । कथमनिर्वचनीयासिद्धिरिति चेत् प्रमाणाभावादित्याशयवांस्तावत् प्रत्यक्षाभावमाह- न हीति ।। न हि कश्चिन्नीलमिदमितिवद् अनिर्वचनीयमेतदिति प्रत्यक्षेण प्रत्येतीति हेरर्थः । तत्र अनिर्वचनीयेऽर्थे । ननु शुक्तिरजतादिभ्रान्तेरुत्थितो मिथ्यैवेदं रजतमिति तावदनुवदति । मिथ्याऽनिर्वचनीयमिति च पर्यायावेतौ । तथा च तेन तन्मूलं प्रत्यक्षमनुमीयते । तत्कथमुच्यते प्रत्यक्षमात्र नास्तीति ? तत्राह- मिथ्येति ।। न भवतीत्यभावोऽसन् । अभावप्राधान्याद्वा । कुत इत्यत आह- तदन्यत्रेति ।। अनिर्वचनीयवचनत्वे । नाप्यागमः । शुक्तिरजतादिकमनिर्वचनीय- मित्येवमात्मकस्यागमस्यादर्शनाम् । अस्तु तर्हि शुक्तिरजतादिकमनिर्वचनीयं बाध्यत्वाद् व्यतिरेकेण ब्रह्मवत् इत्यनुमानमत्र मानमित्यत आह- न चेति ।। अन्यत् प्रत्यक्षागमाभ्याम् । कुत इत्यत आह- प्रतिज्ञेति ।। यदि अनर्वचनीयत्वं नाम निर्वचनविरहः । तदा अहं मूक इति वत् प्रतिज्ञायाः स्वक्रियाविरोधः । यदि च सदसद्विलक्षणं तदापि वन्ध्या पुत्रवतीतिवत् प्रति ज्ञायाः स्ववचन-व्याहतिस्स्यात् । 
सदसद्वैलक्षण्यसाधनेऽप्रसिद्धविशेषणतां चाह- न हीति ।। सदसद्विलक्षणं नहि प्रसिद्धमिति सम्बन्धः । ननु घटस्तावत् सतः पटात् असतश्च शशविषाणाद् विलक्षणः प्रसिद्धः । तत्कथमेवमुच्यत इत्यत उक्तम्- सदन्तरादसतश्चान्यदिति ।। असतश्चेत्यतः परं विलक्षणादित्युपस्कर्तव्यम् । सत्यमेवं सदसद्विलक्षणं प्रसिद्धम् । न चेदं परस्य साध्यम् । किन्त्वन्यदेव । सत्त्वेन चासत्त्वेन चानिरूप्यत्वम् । तच्चाप्रसिद्धमेव । न हि शब्दसाम्यमात्रेणानुमानस्य प्रवृत्तिरतिप्रसङ्गादिति । सदसद्वैलक्षण्यप्रतिज्ञा स्वव्याहतेत्युक्तम् । तद्व्युत्पादयति - असदिति ।। शुक्तिरजताद्यसन्न भवतीत्युक्ते सदेवोक्तं भवति । कुतः ? ‘द्वौ नञौ प्रकृतमर्थं सातिशयं गमयतः’ इति व्याप्तेरिति योजना । तथा च पुनः सन्न भवतीति वदतः कथं न स्वव्याहतिरिति शेषः । एवं सन्न भवतीत्युक्तेऽसदेवोक्तं भवति । पुनरसन्न भवतीति ब्रुवाणस्य स्यादेव स्वव्याहतिरित्यपि द्रष्टव्यम् । यद्वस्तुस्वरूपमेकेन नञर्थेन विशिष्टं  प्रतिपाद्यते तदेव तस्य विशिष्टस्य पुनर्नञर्थसम्बन्धे सति लभ्यते । अघटो न भवतीत्युक्ते घटो यथेत्युक्तम् । तदसत् । प्रागसन्न भवतीत्युक्ते प्रध्वस्तासतोऽत्यन्तासतो वा प्राप्तेः सत्प्राप्त्यभावाद् व्याप्त्यसिद्धेरित्यत आह- असदन्तरं वेति ।। विशेषविवक्षायां प्रथमनञर्थ- विशिष्टस्य विशेषणे विवक्षिते सत्येव । पुनस्तस्य नञर्थसम्बन्धे असदन्तरमेव लभ्यते । न तु विशेषविवक्षाभावे । प्रकृते च सा नास्तीति । असदन्तरमिति प्रकृतापेक्षयोक्तम् । वस्तुतस्तु प्रकृतजातीयान्तरमिति द्रष्टव्यम् । इदमत्राकूतम् । ‘विशिष्टविषयौ विधिनिषेधौ विशेेणमुपसङ्क्रामतः’इति तावत् अ‘लोहितोष्णीषा ऋत्विजः प्रचरन्ति’ आ‘न जीर्णमलवद्वासाः स्नातकः स्यात्’ इत्यादौ प्रसिद्धम् । क्वचिद्विशिष्ट-सम्बन्धश्चागत्यैव । प्रकृते चासदिति चाघट इति च नञर्थेन निषेधेन विशिष्टं सच्च घटश्चोच्यते । तद्विषयश्च द्वितीयो निषेधो विशेषणीभूतेन निषेधेनैव सम्बध्यते । ततश्च निषेधे निषिद्धे सच्च घटश्चोक्तो भवति । प्रागसन्न भवतीत्यादौ च द्वितीयो निषेधो नञर्थविशिष्टस्य यदपरं विशेषणं प्राक्त्वादि तेनैव सम्बध्यत इत्यसदन्तराद्येव लभ्यते । न चैवं प्रकृते शुक्तिरूप्यादेरसत्त्वाभ्युपगमप्रसङ्गात् । ननु यदि द्वौ नञौ प्रकृतमेवार्थं गमयतस्तदा तत्प्रयोग एव व्यर्थः स्यात् । न स्यात् । प्रतिषेधप्राप्तेरपि प्रतिषेधेनातिशयलाभादिति ।। 
(छ.टि) अभिहित इति ।। अनेन मूल अनिर्वचनीयविशेष इत्येतदनन्तरम् अभिहित इति शेष इत्युक्तं भवति । मतुबर्थसम्भवादिति ।। अस्तीतिमत्वर्थस्य असद्विलक्षणपरत्वादिति भावः । प्रतिभासापेक्षयेति ।। मिथ्याविशेषवत्वं नाम मिथ्याविशेषसत्वप्रतीतिमात्रं न तु वस्तुतः सत्वं येन व्याहतिः स्यात् । तथा वचनादिभिः प्रतिपादितविशेषाणामधिकरणत्वेन ब्रह्मणः प्रतीतिमात्रं न वस्तुतो अधिकरणत्वं येनासङ्गतिः स्यादित्येवमाशयोद्घाटन सम्भवादिति भावः । भ्रान्तानि भ्रान्तिविषयविषयाणीत्यर्थः । अपसिद्धान्तो दुष्परिहर एवेति ।। अनेनैवाशयेन पूर्वं व्याहतिशब्दस्यापसिद्धान्तपरत्वेन व्याख्यानान्तरं जयतीर्थाचार्यैः कृतमिति भावः । इति हेतोः । अन्यथा मिथ्याशब्दस्य असत्वपक्षं विहाय अनिर्वचनीयपरत्वे नाशङ्कितमित्यर्थः । भवति युक्तमिति शेेष इति ।। भवतीति शब्दात्पूर्वं मूले युक्तमित्यध्याहार इत्यर्थः । अनिर्वचनीयासिद्धेरिति  मूलवाक्यस्य ब्रह्मणः जगत्कर्तृत्वादि धर्माणामनिर्वचनीयत्वनिराकरणे हेतुत्वासम्भवात् । सामान्यतः ब्रह्मधर्मानिर्वचनीयत्वे प्रमाणसामान्याभावं हेतुमभिधाय तत्र यद्विशेेषाभावं वक्तुं प्रत्यक्षाभावं स्वयमुक्त्वा तत्र अनुमानाभावपरत्वेन अनिर्वचनीयासिद्धेरिति मूलं योजयति कुत इति चेदित्यादिना । वचनद्वयविरोधादिति । ‘मय्यनन्त गुणे’ इति ‘साक्षी चेता केवलो निर्गुणश्च’ इति वचनद्वये विरोधादित्यर्थः । अर्थापत्तिः गुणानामनिर्वचनीयत्वे प्रमाणमिति शेेषः । अन्यथैवेति ।। सगुणपदस्य सत्यगुणपरत्वे निर्गुणपदस्य सत्वादिगुणराहित्यपरत्वेनेत्यर्थः । इदानी ब्रह्मगुणानिर्वचनीयत्वे अनुमानमाशङ्क्य तन्निराकरणहेतुत्वेन अनिर्वचनीयासिद्धे-रित्येतन्मूलमवतारयति— ब्रह्मण इति ।। कस्याप्यसिद्धेरिति ।। अप्रसिद्धेरित्यर्थः । त्व(त)त्पक्षे इति ।। मायिपक्षे शुक्तिकारजतस्य अनिर्वचनीयस्याङ्गीकारात् केवलव्यतिरेकित्वसम्भवात् । अस्मान् प्रति तु अप्रसिद्धविशेषणतेति भावः । प्रत्येतीति ।। ‘इण् गतौ’ इति धातोः जानातीत्यर्थः । भ्रान्तेरुत्थित इति ।। शुक्तिकायां रजतत्वज्ञानस्य भ्रान्तित्वनिश्चयवानित्यर्थः ।  
ननु रजतं मिथ्येत्यनुवादेन रजतस्य अनिर्वचनीयत्वे कथं प्रत्यक्षं प्रमाणमागतमित्यत आह- मिथ्यानिर्वचनीयमिति चेति ।। तन्मूलम् अनुवादकारणं अनुमीयत इति । भ्रान्त्युत्थितो अनिर्वचनीयविषयकप्रत्यक्षवान् तदा तद्वाचकशब्दप्रयोक्तृत्वात् । सम्प्रतिपन्नवदित्यनुमीयत इत्यर्थः । न भवतीति ।। ‘भू सत्तायां’ इति धातोः नास्तीत्यर्थः । अभाववाचीति मूलस्थाभावशब्दः कर्तृत्वव्युत्पत्त्या असत्पर इत्यर्थः । भूधातोः दारजारादि- शब्दवत् ‘कृत्यल्युटो बहुलम्’ इति बहुलवचनात् ‘अकर्तरि च कारके सञ्ज्ञायां’ इति घञः कर्तरि निषेधाभावात् घञ् । ‘उणादयो बहुलं’ इत्युक्तेरुणादिणप्प्रत्ययान्ते वा । अभावप्राधान्याद्वेति मिथ्याशब्दस्या-सद्वाचकत्वमपि अत्यन्ताभावप्रतियोगित्वनिमित्तकम् । तथा च मिथ्यैव रजतमित्यस्य नास्ति नासीन्न भविष्यति रजतं तदत्यन्ताभावोऽस्तीत्यर्थः । एवं च भावप्राधान्यात् अभाववाचीत्युक्तमिति भावः । अनिर्वचनीयवचनत्व इति ।। तदन्यत्रेति मूले तच्छब्देनाभाववाचकग्रहणात् । अन्यत्रेति अनिर्वचनीय-वाचकत्वस्य समवगतत्वादिति भावः । न चान्यत्प्रमाणमित्युत्तर मूलं वाक्यम् आगमानुमानाभावपरमभिप्रेत्य आगमाभावपरत्वमूलहेतोरनुक्ते स्वयं हेतुं वदन्नाह- नापीति ।। इदानीम् अन्यत्प्रमाणमित्यस्यानुमानपरत्वमाश्रित्य तदनुमानं दर्शयन्नवतारयति- अस्तु तर्हीति ।। प्रतिव्याहतेरिति मूले व्याहतिशब्दस्य स्वक्रियाविरोधं स्ववचनविरोधं चार्थं मनसि निधाय अनिर्वचनीयमिति साध्ये निर्वचनानर्हत्वं सदसद्विलक्षणत्वं वेति प्राप्तपक्षद्वयमध्ये प्रथमपक्षमनूद्य मूलं सङ्गमयति- यदि अनिर्वचनीयं नामेति ।। स्वक्रियाविरोध इति ।। यथा मूकोऽहमिति स्ववचनक्रियामूलकशब्दार्थभूतवचनाभावोक्तेर्विरोधः तथा शुक्तिकारजतमनिर्वचनीयम् इति वचनक्रियया अनिर्वचनीयमिति साध्यार्थभूत-निर्वचनाभावोक्तेर्विरोध इति भावः । द्वितीयपक्षं दूषयति- यदि सदसद्विलक्षण-मिति ।। यथा वन्ध्येत्युक्ते पुत्ररहितेत्यर्थप्रतीतेः पुत्रवतीवचनेन  विरोधः । तथा सद्विलक्षणेत्युक्ते असत्वप्रतीतेः असद्विलक्षणमिति वचनेन विरोध इति भावः । मूले सदन्तरादित्याद्युक्तिव्यार्वतनीयमाशङ्कते । ननु घटस्तावदिति मूले सदन्तरादित्यस्य स्वापेक्षया अन्यस्मात्सत इत्यर्थः । 
ननु अस्मिन्पक्षेऽपि व्याहतिप्राप्तेः कथं सदसद्विलक्षणमिति भिन्नः पक्ष इत्यत आह- विलक्षणादित्युपस्कर्तव्यमिति ।। उभयपदविशेषणीभूतमिति शेषः । तथा च सदन्तरात् पदात् विलक्षणात् असद्विलक्षणाच्च अन्यत् सत्वासत्वावच्छिन्नयावत्सदसदन्यदित्यर्थः इति भावः । ननु सत्वासत्वाभ्यां अनिरूप्यत्वेन साध्येऽपि घटे उक्तरीत्या सदसद्वैलक्षण्यप्रसिदध्या अप्रसिद्ध- विशेषणत्वदोषपरिहारो भविष्यतीत्यत आह- न हि शब्दसाम्यमात्रेणेति ।। अतिप्रसङ्गादिति ।। नेत्रधेन्वोर्गौशब्दवाच्यत्वसाम्येन नेत्रं शृङ्गवत् गोशब्दवाच्यत्वात् धेनुवदित्यपि अनुमानं स्यादिति भावः । असन्न भवतीत्युक्त इति मूलवाक्यं किं दूषणप्रतिपादकमिति न ज्ञायत इत्यर्थः पूर्वोक्तव्याहत्युपपादक-परत्वेनावतार्य व्याचष्टे- सदसद्वैलक्षण्यप्रतिज्ञेति ।। शुक्तिरजताद्य-सन्नभवतीत्युक्त इति ।। असद्विलक्षणमित्यत्र विलक्षणशब्दस्या-न्योन्याभावपरत्वादेवमुक्तम् । अनेनैवाशयेन ‘द्वौ नञौ प्रकृतमर्थं’ इत्यपि वाक्यं मूले टीकायां च प्रवृत्तमिति बोध्यम् । मूले शुक्तिकारजतमिति व्याप्तेरिति च अध्याहार इति भावः । तथा च शुक्तिकारजतम् असद्विलक्षणमित्यस्य असन्नभवतीत्यर्थप्रतीतेः सदित्युक्तम् । विलक्षणशब्दस्य भेदपर्याय अन्योन्याभावार्थकत्वादिति भावः । असन्न भवतीत्यस्य सदर्थत्वव्युत्पादनमात्रेण व्याहतिर्नोपपादिता स्यादित्यतः शेषं पूरयति- तथा च पुनरिति ।। 
ननु असद्विलक्षणं सद्विलक्षणमित्युक्ते व्याहतिर्भवति । तथापि सदसद्विलक्षणमित्युक्ते कथं स्वव्याहतिरित्यत आह- एवं सन्न(सद्विलक्षणं न) भवतीत्युक्त इति ।। इदानीम् असदनन्तरं वा विशेषविवक्षायाम् इति वाक्यम् अनुवादव्याजेन द्वौ नञाविति व्याप्तिं विवृण्वन् अवतारयति - यद्वस्तुस्वरूपमिति ।। तदेव तद्वस्तुस्वरूपमेव । तस्य विशिष्टस्य नञर्थविशिष्टस्य । पुनः नञर्थसम्बन्धे द्वितीयनञर्थसम्बन्धे सतीत्यर्थः । तस्योदाहरणमाह- अघटो न भवतीत्युक्ते घटो यथेति ।। प्रागिति ।। प्राक् असत् अविद्यमानं प्रागभावप्रतीयोगि न भवतीत्युक्ते वर्तमानसत्वप्रतीतिवत् प्रध्वस्तासतः प्रध्वंसप्रतियोगिनः असतः अविद्यमानस्य तथा अत्यन्तासतः अत्यन्ताभावप्रतियोगिनः अविद्यमानस्य वा प्रतीतेः नियमेन सत्वप्रतीतेरभावात् । ‘द्वौ नञौ’ इति न्यायस्य व्याप्तेरत्र व्यभिचार इति भावः । विशेषविवक्षायामिति तथा च द्वौ नञावित्यत्र विवक्षितव्याप्तौ विशेषणराहित्यं विवक्षितं विशेषणरहितो नञ्द्वयप्रयोगो यत्र यत्र प्रकृतार्थगमकत्वम् । न तु विशेषणे विवक्षित इत्यर्थः । प्रकृते चेति ।। असन्न भवतीत्यसद्विशेषणविवक्षा । प्रागिति-विशेेषणस्यानुक्तत्वात् । अतो न व्यभिचार इति भावः ।
ननु अशुद्धघटो न भवतीत्यत्र विशेषणविवक्षायामपि शुद्धघटरूपसतः प्रतीतेः असतोऽप्रतीतेः कथमसदन्तरं वा विशेषणविवक्षायामित्युक्तमित्यत आह- प्रकृतापेक्षयेति ।। प्रकृतप्रागभावापेक्षया असदन्तरं प्रध्वंसादिकं विवक्षित्वेत्यर्थः । प्रकृतजातीयान्तरमिति प्रथमनञर्थविशिष्टजातीयान्तरं ‘प्रकारवचने जातीयर्’ इति पाणिनीयोक्तेः तत्सदृशमित्यर्थः । तज्जातियुक्तमिति तु नार्थः । अस्मिन्मते जातेरेकत्वाभावात् । ननु द्वौ नञावित्युक्तव्याप्तौ विशेषणराहित्यं कथमागतमित्यत आह- इदमत्राकूतमिति ।। अभिप्रेतं मीमांसोक्त-न्यायसिद्धमित्यर्थः । तत्र विशिष्टविषयस्य विधेर्निषेधस्य च विशेषणसम्बन्धत्वं क्रमेण दर्शयति- लोहितोष्णीषा इत्यादिना ।। 
लोहितं रक्तवर्णम् उष्णीषं शिरोवेष्टनवस्त्रं येषां ते इत्यर्थः । अत्र सोष्णीषा ऋत्विजः प्रचरन्तीत्यनेन सोष्णीषऋत्विक्प्रचारस्य प्राप्तत्वात् अप्राप्तस्यैव विधेयत्वात् अप्राप्तलौहित्यगुणे लोहितोष्णीषा इति विधेः तात्पर्यं न तु विशिष्ट इति भावः । न जीर्णमलवद्वासा इति ।। स्नातकः स्नातकव्रतवान् । जीर्णमलद्वासाः जीर्णमलोपेतं वासः वस्त्रं यस्य तथा न स्यादित्यन्वयः । वासस्शब्दः सकारान्तो नपुंसकः । ‘वसेर्णित्’ इति औणादिकमसुन् प्रत्ययान्तत्वात् । अत्र न स्यादिति निषेधस्य विशिष्टसम्बन्धे स्रातकत्वप्राप्ते जीर्णत्वमलत्वरूप-वस्त्रविशेषणेनैव सम्बन्धः । जीर्णत्वमलत्वान्यतर-विशेेषणविशिष्टवस्त्रवानित्यर्थप्रतीतेः न वाक्यभेदः शङ्कनीयः । उभयान्यान्यत्वेन ऐक्यविवक्षणात् । तथा च नूतनशुभ्रवस्त्रवान् स्नातकः स्यादिति तात्पर्यार्थः । अत एवान्यत्र सुवाससा भवितव्यमित्युक्तम् । तत्र सौष्ठवं नाम वस्त्रस्य जीर्णत्वमलत्वाराहित्यमेव ज्ञेयम् । उभयोरेकार्थत्वात् । आदिपदेन यजमानपञ्चमा ऋत्विजः इडां भक्षयन्ति न भृशं वदेदित्यादिग्रहणम् । इडां पुरोडाशम् । ऋत्विज इति ।। ऋत्विजाम् इडाभक्षणस्य सिद्धत्वात् यजमानपञ्चमा इति विशेषणीभूतयजमानस्य इडाभक्षणविधानार्थम् । ‘न भृशं वदेत्’ इति निषेधस्तु भृशत्वमिति विशेषणमात्रस्य न तु यजमानस्यापि । क्वचिदिति ।। ‘सोमेन यजेत’ ‘न हिंस्यात्सर्वाभूतानि’ इत्यादौ । अत्रापि सोमविशिष्टयागविधानस्य सर्वत्वविशिष्टभूतहिंसानिषेधस्याङ्गीकारात् । अगत्यैव द्रव्ययागविधायकस्यान्यस्य तत्राभावात् । भूतानां सर्वत्वविशेषविवक्षाभावे केषांश्चित् हिंसाप्राप्तेश्चेति भावः । विशिष्टविषयाविति न्यायं प्रकृते योजयति- प्रकृते चेति ।। ननु प्रागसन्न भवतीत्यत्र तर्हि असदन्तरप्रतीतिः कथमित्य आह— प्रागसन्न भवतीत्यदौ चेति ।। ननु प्रकृतेऽपि विशेषविवक्षाऽस्त्येव । शुक्तिकारजतादिकम् असन्न भवतीत्यत्र प्रागित्यस्याभिप्रेतत्वात् । तथा चासिद्धिरित्यत आह- न चैवं प्रकृते इति ।। कुतो नेत्यत आह- शुक्तिकेति ।। शुक्तिरजतादिकमसन्न भवतीत्यत्र प्रागित्यभिप्रेतत्वे असत्वाभावाभ्युपगमप्राप्तेः उक्तरीत्या असदन्तरत्वाभ्युपगम-प्राप्त्या सिसाधयिषितस्या सद्विलक्षणत्वस्याप्राप्तेरित्यर्थः । तत्प्रयोग इति ।। नञ्द्वयप्रयोगः । प्रकृतार्थस्य नञ्द्वयप्रयोगं विनाऽपि प्रतीतेरिति भावः । अतिशयलाभादिति ।। तत्प्रयोगसामर्थ्यादिति शेषः । अत एव ‘द्वौ नञौ प्रकृतमर्थं सातिशयं गमयत’ इत्याहुरिति भावः । 
(वैलक्षण्यशब्दार्थस्य प्रश्नपूर्वकं खण्डम्)
मूलम् - किञ्चैतद्वैलक्षण्यं भेदोभेदो भेदाभेदो वा । न तावद्भेदः । अनङ्गीकारात् । व्यावहारिकभेदश्चानिर्वाच्यसिद्धौ वक्तव्यः । न चाव्यावहारिकं किञ्चित् । न चाशेषव्यवहारनिवृत्तौ किञ्चिन्मानम् । न च मिथ्यातथ्ययोस्सामान्यं व्यावहारिकत्वं धूमबाष्पयोर्धूमत्ववत् । न चाभेदोनङ्गीकारादेव । तथैवोभयम् । अभेदे चानिर्वाच्य-ब्रह्मणोस्तच्छब्दयोः पर्यायत्वम् ।
टीका - एवं सत्त्वासत्त्वप्रतिषेधं सदसद्धैलक्षण्यशब्दार्थं सिद्धवत्कृत्य दूषणमुक्तम् । इदानी सदसद्धैलक्षण्यशब्दार्थं दूषयितुं परमेव पृच्छति किञ्चेति ।। सामान्यतः पृष्टमेव विशेषतः पृच्छति- भेद इति ।। भेदाभेदवैलक्षण्यं वेत्यपि द्रष्टव्यम् । शब्दानुसारात्प्रथमः पक्षः । ‘तदनन्यत्वम्’१ इत्यादौ यथाश्रुत-तत्सिद्धान्तानुसारेण साङ्केतिकत्वाभिप्रायतो द्वितीयः । परिशेषप्राप्तस्तृतीयः । निष्कृष्टतत्सिद्धान्तानुसारेण चतुर्थः । आद्यं दूषयति- न तावदिति ।। ब्रह्मव्यतिरेकेण सतोऽभावाच्छुक्तिरजतादिकं ब्रह्मणो भिन्नमिति प्रतिज्ञार्थः स्यात् । तथाचापद्धिान्तः । भेदस्य परेण क्वाप्यनङ्गीकारात् । अर्थान्तरत्वं त स्पष्टत्वान्नोक्तम् । ननु मया पारमार्थिक एव भेदो नाङ्गीक्रियते । व्यावहारिकस्तु सोऽभ्युपगम्यत एव । अतः स एवात्र वैलक्षण्यशब्दार्थोऽस्त्विति चेत्, किमयं व्यावहारिकशब्दः स्वसमयेनानिर्वचनीयार्थः ? किं वा व्यवहारविषयमात्रार्थः ? तत्र प्रथमे दोषमाह- व्यावहारिकेति ।। चस्त्वर्थः । अप्रसिद्धविशेषणतैवं सति स्यादिति भावः । भेदसामान्यं साध्यं न तु पारमार्थिकोऽनिर्वचनीयो वा भेदोऽतो न कश्चिद्दोष इति चेन्न । पारामार्थिकानिर्वचनीयभेदसामान्यासिद्धेः । न द्वितीयः । शुक्तिरजतादेर्ब्रह्मभेदस्य व्यावहारिकत्वाङ्गीकारे सत्यत्वप्राप्तेः । विमतो भेदः सत्यो व्यावहारिकत्वादिति प्रयोगसम्भवात् । ननु सतः सपक्षस्य विद्यमानत्वात्तत्राविद्यमानो हेतुरसाधारणानैकान्तिक इति तत्राह- न चेति ।। किञ्चित्सदित्यर्थः । कुतो नेत्यत आह- न चाशेषेति ।। सत्यादशेषव्यवहारनिवृत्तौ सत्यस्याशेषव्यवहाराविषयत्वे । यदि कश्चित्तत्र प्रमाणं ब्रूयात्तदा स्वक्रियाविरोधः स्यात् ।  अत एव १‘अदृष्टमव्यवहार्यम्’ इत्यादिवाक्यं व्यवहारविशेेषविषयत्वपरं व्याख्येयम् । अत एवोक्तमशेषेति । 
अस्तु सतो व्यावहारिकत्वम् । मिथ्याभूतस्यापि शुक्तिरजतादेर्व्यावहरिकत्वा-त्साधारणानैकान्तिकत्वमित्यत आह- न च मिथ्येति ।। शुक्त्यादिकमेव व्यावहारिकं रजत•दिकं तु व्यावहारिकता कल्प्यत एव । न च कल्पितेन विपक्षगामित्वेना(विपक्षगामिना)नैकान्तिकत्वम् । 
तथात्वे धूमवत्त्वस्यापि तत्प्रसङ्गात् । आरोपितधूमत्वस्यापि बाष्पस्य ह्रदेऽपि वर्तमानत्वादिति भावः । द्वितीयं दूषयति- न चेति ।। एतेन सर्वात्मकत्वाद् ब्रह्मणो महत्वमित्यपास्तं भवति । तृतीयं निराकरोति तथैवेति ।। उभयं भेदाभेदाख्यम् । तथैव अनङ्गीकृतमेव परेण । परस्याभेदपक्षानाङ्गीकारे हेतुं सूचयन्नेव तत्र दोषान्तरमाह- अभेदे चेति ।। अनिर्वाच्यब्रह्मणोरित्यनेन विरुद्धस्वरूपत्वं सूचितम् । तथा च शुक्तिरजतादिकं सर्वर्ं ब्रह्मण्यारोपितम् इत्यादिव्यवहारा-नुपपत्तिरिति भावः । अनङ्गीकृतार्थदूषणे व्यर्थोऽयं समारभ्य इति चेत्, सत्यम् । तथापि सत्यज्ञानादिवाक्यस्याखण्डार्थतानिरासप्रसक्त्यर्थमेतदित्यदोषः । तथोभयमित्युक्ताति- देशमात्रत्वान्न व्यवधानम्  ।
(छ.टि.) ननु किञ्चेत्यादिना सदसद्वैलक्षण्यप्रश्नपूर्वं कथं व्याहत्यादि-दोषोद्भावनमित्यत आह- एवमिति ।। शब्दस्यान्योन्याभावार्थकत्वेनेति शेषः । ननु किंशब्दस्य प्रश्नार्थत्वेन वैलक्षण्यशब्दार्थस्य पृष्टत्वात् । भेदो वेत्यादिव्यर्थमित्यत आह- सामान्यतः  पृष्टमेवेति ।। ननु भेदाभेदवैलक्षणस्य अग्रे दूष्यमाणत्वात् तत् कुतो नोक्तमित्यत आह- भेदाभेदवैलक्षण्यं वेत्यपि द्रष्टव्यमिति ।। उपलक्षणत्वेनेति शेषः । विलक्षणशब्देन भेदादिपक्षचतुष्टयप्राप्तिः कथमित्यत आह- शब्दानुसारादिति ।। विलक्षणशब्दस्य विरुद्धधर्मार्थकत्वेन भेदानुमानपकत्वात् । तदनन्यत्वमिति ।। ‘तदनन्यत्वमारम्भणशब्दादिभ्यः’ इत्याद्यधिकरणे सद्विलक्षणेऽपि कार्यभूते जगति कारणभूव्यतिरे-केणासत्वलक्षणाभेदस्य परेणानन्यत्वशब्देनापाततः सिद्धान्तितत्वात् । तादृशाभेदे वैलक्षण्यशब्दस्य सङ्केताभिप्रायेण द्वितीयः पक्षः । निष्कृष्टतत्सिद्धान्तेति ।। मुख्यमायिसिद्धान्तानुसारेणेत्यर्थः । सद्विलक्षणमिति साध्ये सच्छब्दस्य ‘मुख्यामुख्ययोः’ इति न्यायेन पारमार्थिकसत्वार्थकत्वमभिप्रेत्य मूलोक्तं दूषणमिति भावेनाह- ब्रह्मव्यतिरेकेणेति ।। सतोऽभावात् पारमार्थिकसतः अविद्यमानत्वादित्यर्थः । क्वापीति ।। ब्रह्मातिरिक्तपदार्थस्य सत्यस्यानङ्गीकारादिति भावः । 
ननु शुक्तिकारजतस्य ब्रह्मभेदे साधिते मिथ्यात्वासिद्धेः प्रकृतानुपयुक्त-त्वेनार्थान्तरत्वं कुतो नोक्तमित्यत आह- अर्थान्तरत्वं त्विति ।। चस्त्वर्थ इति ।। समुच्चेतव्यस्यान्यस्याभावात् समुच्चयासम्भवादिति भावः । पारमार्थिकेति ।। अनिर्वचनयभेदस्याप्रसिद्धत्वेन पारमार्थिकधूमबाष्पारोपित-धूमयोः धूमत्वसामान्यवत् भेदत्वसामान्यस्याप्यप्रसिद्धेरिति भावः । शुक्तिरजतादेरिति ।। शुक्तिरजाताधिकरणकसच्छब्दवाच्यब्रह्मप्रतियोगिकभेदस्य साध्यरूपस्येत्यर्थः । सतः सपक्षस्येति ।। ब्रह्मरूपस्य । तत्रावर्तमान-(तत्राविद्यमान) इति । ब्रह्मणि व्यावहारिकत्वहेतुरवर्तमान इत्यर्थः । 
ननु शशविषाणादीनां दर्शनग्रहणादिव्यवहराविषयत्वात् कथं न चाव्यावहारिकं किञ्चिदिति कथमुक्तमित्यतः किञ्चिदित्यस्य विवक्षितमर्थमाह- किञ्चित्सदित्यर्थ इति ।। न चाशेषव्यवहारनिवृत्तावेवित्यस्य प्रकृतोपयोगाप्रतीतेः सत्यादिति-पदमध्याहृत्य तत्तात्पर्यार्थमाह- सत्यादिति ।। ननु ब्रह्म सर्वव्यवहारविषयीभूतं न निर्धर्मिकत्वादित्यनुमानम् अत्र प्रमाणं भविष्यतीत्याशङ्क्य दूषयति- यदि तत्रेति ।। तत्र ब्रह्मणः सर्वव्यवहारविषयत्वे स्वक्रियाविरोधः । ब्रह्मण अनुमितिरूपस्वव्यवहारविषयत्वाङ्गीकारेण सर्वव्यवहारविषयत्वाभावस्य विरोधादिति भावः । ननु तर्हि ‘अदृष्टमव्यवहार्यम्’ इत्यादिश्रुतिः तत्र मानं भविष्यतीत्यत आह- अत एवेति ।। स्वक्रियाविरोधादेव दुःखित्वपारतन्त्र्यदोषित्वादिव्यवहार-विशेेषविषयत्वम् अदृष्टमित्यादिश्रुतेरर्थ इति भावः । तत्र ज्ञापकमाह- अत एवोक्तमिति ।। स्वक्रियाविरोधस्य सूचनीयत्वादेवेत्यर्थः । विपक्षे कल्पितहेतुसत्वेन अनैकान्तिकत्वेऽङ्गीकृते बाधप्रदर्शनायोक्तं- धूमबाष्प-धूमवत्वादिति ।। तत्तात्पर्यमाह- तथात्वे इति ।। एतेनेति ।। महानाम्नीनामित्यत्र ब्रह्मणो महत्वम् आचार्यैः अशेषगुणपूर्त्या व्युत्पादितं मायिभिस्तु सर्वात्मकत्वेनोच्यते । तदपि अत्र अभेदखण्डनेन निराकृतमित्यर्थः । अभेदपक्षानङ्गीकारे को वा हेतुः सूचित इत्यत आह- अनिर्वाच्यब्रह्मणोरिति ।। शुक्तिकारजतब्रह्मणोरिति वक्तव्ये विरुद्धस्वरूपत्वं शुक्तिकारजतस्य सूचयितुम् अनिर्वाच्यग्रहणं कृतम् । ब्रह्मणः सत्यत्वात् शुक्तिकारजतस्य अनिर्वाच्यत्वेन सत्यत्वाभावात् । अभेदस्यासम्भवेनानङ्गीकरणमिति भावः । मूले तच्छब्दयोरित्यस्यार्थः शुक्तिकारजतसच्छब्दयोरिति । विचार्यत्वे को दोष इत्यत आह- तथा चेति ।। आदिशब्दात् शुक्तिकारजतं मिथ्या ब्रह्म सत्यम् इत्यादेर्ग्रहणम् । अनङ्गीकृतार्थेति ।। अनङ्गीकृतत्वेनैव दुष्टत्वज्ञानात् तद्ज्ञापनस्य भवतां वैय्यर्थमिति भावः । अखण्डार्थतेथि ।। निर्विशेेष ब्रह्मार्थकत्वनिराकरणप्रस्तावायेत्यर्थः । ननु तर्हि तथैवोभयमित्यतः पूर्वम् अभेदे चेत्यादिवाक्यं निवेशनीयं व्यवधानं कुत इत्यत आह- तथैवोभयमिति ।। उक्तातिदेशमात्रत्वात् । उक्तस्यानङ्गीकारादेवेत्यस्य हेतोः तथैवेत्यनेन भेदाभेदपक्षेऽपि तद्विति अतिदेशकरणादित्यर्थः । 
(सत्यादिपदानां ब्रह्मस्वरूपमात्रार्थत्वे पर्यायत्वसमर्थनम्)
मूलम् -  न च व्यावर्त्यविशेषेणापर्यायत्वं क्वचित् । व्यावर्त्य-विशेषस्तद्व्यावृत्ते ब्रह्मणि विशेषमापादयति चेद्विशिष्टवाक्यार्थता । न चेन्न ब्रह्मज्ञानार्थिने पदान्तरं वाच्यम् । असङ्गतत्वात् । मिथ्याविशेषस्य चासिद्धिरुक्ता । अतोऽन्योन्याश्रय-तानवस्थितिश्चक्रकं वा । भेदाभेदविलक्षणमप्युक्तरीत्यैवापाकृतम् ।   
टीका - ननु सत्यज्ञानादिवाक्यं तावन्न विशिष्टार्थम् । तत्र सत्यादिपदानां  ब्रह्मस्वरूपमात्रार्थत्वेऽपि न पर्यायत्वम् । वाच्यार्थभेदसद्भावात् । ब्रह्मणि तु लक्षणया तात्पर्यात् । न चैकेनैव पदेन ब्रह्मणो लक्षितत्वात्पदान्तरवैयर्थ्यम् । प्रतिपाद्यभेदाभावेऽपि सत्यादिपदव्यावर्त्यानामारोपितासत्यत्वादीनां भेदात् ।  एवं ‘सर्वं खल्विदं ब्रह्म’  इत्यादावपि किं न स्यादित्यत आह- न चेति ।। क्वचित् सत्यज्ञानादिवाक्येऽपि । सत्यादिपदानां लाक्षणिकत्वेनापर्यायत्वं व्यावर्त्यानां विशेषेण भेदेनावैयर्थ्यमिति न च वाच्यम् । दूरेऽन्यत्र तन्न्यायातिदेश इति  योज्यम् । कुतो नेति चेत् । इदमुच्यताम् । सत्यादिपदान्यसत्यादि-व्यावृत्तिपलानि भवन्ति किं ब्रह्मपदावगते ब्रह्मण्यतिशयं व्यावृत्तिवैशिष्ट्यरूपं प्रतिपादयन्ति ? उत नेति । आद्ये दोषमाह- व्यावर्त्येति ।। व्यावर्त्यविशेषोऽसत्यादिः सत्यादिपदैर्व्यावर्त्यमानः । तद्व्यावृत्ते स्वव्यावृत्ते ब्रह्मणि । विशेषं ब्रह्मपदावगतादतिशयमापादयति प्रतिपादयतीति चेत् । तद्व्यावृत्त इत्यनेन तद्व्यावृत्तिवैशिष्ट्यरूपमिति सूचितम् । तर्हि विशिष्टस्य वाक्यार्थता । सत्यत्वादिवैशिष्ट्याप्रतिपादनेऽप्यसत्यादिव्यावृत्तिप्रतिपादनात् । द्वितीयं दूषयति- न चेदिति ।। ब्रह्मपदादन्यत् पदं पदान्तरम् । ब्रह्ममानमर्थयमानं प्रति हि तत्र किञ्चिद्विधेयं किञ्चिद्वा निषेध्यम् । स्वरूपमात्रस्य सिद्धत्वात् । सत्यादिपदैस्तावदापाततो धर्मधर्मिसङ्गतिः१ प्रतीयते । तस्यामेकरसता-प्रतिपादकवाक्यैरपनीतायां पदानां वैयर्थ्यशङ्काप्राप्तौ व्यावृत्तिविशिष्टब्रह्म्•स्वरूपावगतिरुपपद्यते । ततः पुनर्व्यावृत्तिलक्षणस्यापि विशेषस्य मिथ्यात्वं प्रतिपाद्यते । अतः शुद्धमेव ब्रह्म सिध्यतीति न कोऽपि  दोष इत्यत आह- मिथ्येति ।। ततः को दोष उक्तः स्यादित्यत आह- अत इति ।। ब्रह्मविशेषाणां मिथ्यात्वसिद्धयेऽनुमानमुक्तम् । अनुमानसिद्धयर्थं मिथ्याविशेषाभ्युपगमा-दन्योन्याश्रयता । मिथ्याविशेषाणां भेदाभ्युपगमेऽनवस्थितिः । अनुमानाद-निर्वाच्यसिद्धिः । ततो मिथ्याविशेषसिद्धिः । ततोऽनुमानसिद्धिरिति चक्रकम् । चतुर्थपक्षमपाकरोति- भेदेति ।। उक्तरीत्या वैलक्षण्यशब्दार्थानिरुक्त्या । 
(छ.टि.) ननु शुक्तिरजतं सद्विलक्षणं इत्यत्र विलक्षणशब्दस्य भेदार्थत्वे शुक्तिरजतसच्छब्दयोर्पर्यायत्वेन सह प्रयोगो न स्यात् इति यदुक्तं तदयुक्तम् । ‘सर्वं खल्विदं ब्रह्म’ इति वाक्ये अभेदेऽपि सह प्रयोगदर्शनात् । ननु तत्रापि इदं दूषणम् अस्त्वेवेति चेत् । न । भावानवबोधादिति भावेन सदृष्टान्तं ‘सर्वं खल्विदं’ इति वाक्याभिप्रायमाह- ननु सत्यज्ञानादिवाक्यमिति ।। अत्रास्याखण्डार्थनिष्टत्वादिति शेषः । वाच्यार्थेति ।। वाच्यार्थ ऐक्ये हि पर्यायत्वं विभुव्याप्तमित्यादिशब्देषु दृष्टम् । अत्र सत्यत्वादीनां वाच्यानां भेदान्न पर्यायत्वमिति भावः । ननु कथं ब्रह्मपरत्वमित्यत आह- लक्षणयेति ।। आरोपितासत्यत्वादीनामिति ।। बौद्धादिदुर्मतेः ब्रह्मणि आरोपितानामसत्यत्वाज्ञानत्वानन्तवत्वादीनां भेदात् । तद्व्यावर्तकत्वे न सत्यज्ञानानन्तादिशब्दानां सार्थक्यादिति भावः । एवं ‘सर्वं खल्विदं ब्रह्म’ इत्यादावपीति ।। आरोपितासर्वत्वव्यावृर्त्यर्थत्वेन सर्वशब्दस्य सार्थक्यम् । आदिशब्दात् शुक्तिरजतं सद्विलक्षणमित्यादि ग्राह्यम् । अत्रापि आरोपितासत्यत्वव्यावृत्यर्थत्वे न सदभेदः सद्विलक्षणशब्देनोच्यते इति  सार्थक्यात् न पर्यायत्वादीति भावः । लाक्षणिकत्वेनेति ।। लक्षणयैकार्थ-प्रतिपादकत्वेऽपि वाच्यार्थभेदसद्भावादित्यर्थः । व्यावर्त्यानामिति ।। असत्यत्वादीनाम् अवैय्यर्थ्यं सत्यादिपदानामिति शेषः । अन्यत्र सर्वं २ब्रह्मेत्यादौ । इति योज्यमिति ।। यथाश्रुतेर्व्यावर्त्यभेदापर्यायत्वयोः हेतुहेतुमद्भावानुपपत्तेरपर्यायत्वस्य प्रधानसाध्यस्य हेतुं वाच्यार्थभेदमध्याहृत्य ब्रह्मप्रतिपादकत्वसिद्धये सत्यादिपदानां लाक्षणिकत्वं चाध्याहृत्य प्रथमं तद्योजयित्वा लाक्षणिकत्वोक्त्या प्राप्तवैय्यर्थ्यशङ्कायाः परिहाराय व्यावर्त्यभेदस्य हेतोः साध्यमवैय्यर्थ्यम् अध्याहृत्यानन्तरं योज्यमित्यर्थः । कुतो नेति चेदिति ।। सत्यादिपदानां वाच्यार्थभेदेन अपर्यायाणां लक्षणया ब्रह्मप्रतिपदादकत्वात् । स्वरूपमात्रपराणामपि व्यावृत्यर्थविशेषाणां विद्यमानत्वेन वैय्यर्थ्यं नेत्येतत्कुत इत्यर्थः । असत्यादिव्यावृत्तिफलानि भवन्तीति ।। भूधातोः शत्रन्तस्य नपुंसकस्य प्रथमबहुवचनस्य भवन्तीति रूपमिदम् । न तु तिङन्तस्येति बोध्यम् । तथा च सत्यादिपदानि असत्यादिव्यावृत्तिसाधकानीत्यर्थः । व्यावृत्यर्थविशेष इत्यादिवाक्यस्य स्पष्टार्थप्रतीतेः व्याचष्टे- ब्रह्मपदावगते इति ।। ब्रह्मपदेन ज्ञातार्थापक्षयेत्यर्थः । विशेषमित्यस्यार्थः । अतिशयमिति ।। तस्यापि तात्पर्यार्थः - व्यावृत्तिवैशिष्ट्यरूपमिति ।। असत्यत्वाज्ञानत्वाद्याव-सहितमिति  यावत् । असत्यादिरिति ।। असत्यत्वादिरित्यर्थः । ब्रह्मणि विशेषोपादानमात्रेण वाक्यस्य विशिष्टार्थत्वं न लभ्यत इत्यतो व्याचष्टे- आपादयति प्रतिपादयतीति ।।  सत्यादिपदैः विशेषप्रतिपादनं, कारयतीत्यर्थः । 
ननु प्राग्व्यावृत्तिवैशिष्ट्यरूपमतिशयम् इत्युक्तम् । तत्केन पदेन लब्धमित्यत आह- तद्व्यावृत्त इत्यनेनेति ।। मूले पदान्तरमित्यस्यार्थाप्रतीतेर्व्याचष्टे- ब्रह्मपदादिति ।। ब्रह्मपदस्य प्रकृतत्वात् पदान्तरमित्यत्र अन्तरशब्दस्या-न्यवाचकस्य प्रति सापेक्षत्वेन ब्रह्मपदादित्याद्याहृतम् । तथा च ‘सत्यं ज्ञानमनन्तं ब्रह्म’ । इत्यत्र ब्रह्मपदमात्रमेव सार्थकं न सत्यादिपदानि इति मूलाभिप्राय उक्तो भवति । तदुपपादयति- ब्रह्मज्ञानमिति ।। तत्र ब्रह्मणि स्वरूपमात्रस्य ब्रह्मपदेनेति शेषः । आम्रकोविदारौ वृक्षविशेषौ । तस्यामिति ।। धर्मधर्मिसङ्गतिः । धर्मधर्मिभावसम्बन्धेति यावत् । एकरसताप्रतिपादकवाक्यैः एकधैवानुद्रष्टव्यमित्यादिभिः । मिथ्या(र्थ)त्वं प्रतिपाद्यते इति ।। विमतं मिथ्या दृश्यत्वात् बाध्यत्वादित्यादिनेति शेषः । अनेनानुमानेन जगन्मिथ्यात्व-प्रतिपादनद्वारा जगदन्तःपतितब्रह्मविशेषाणामपि मिथ्यात्वप्रतिपादनादिति भावः । अनुमानसिद्ध्यर्थमिति ।। अनुमानाङ्गपक्षसिद्ध्यर्थमित्यर्थः । ब्रह्मसत्यत्वव्यावृत्त्यादिरूपविशेषाणां सिद्धौ तेषां विमतपदेन ग्रहणात् मिथ्यात्वसिद्धिः । सत्यभूतानां तेेषां ब्रह्मण्यनङ्गीकारादिति भावः । ननु एषाम् असत्यत्वव्यावृत्त्यादीनाम् अनेनानुमानेन मिथ्यात्वं साध्यते । अस्मिन् अनुमाने न पक्षीभूताः किं तु ततोऽन्ये । येन अन्योन्याश्रयः स्यादित्यत आह- मिथ्याविशेषाणां भेदाभ्युपगम इति ।। एतेषामपि सत्यत्वे पक्षत्वासम्भवात् । अनेनानुमानेन मिथ्यात्वे अन्योन्याश्रयात् मिथ्यात्वसिद्ध्यर्थम् अनुमानान्तरं वाच्यमिति शेषः । ततः को दोष इत्यत आह- अनवस्थितिरिति ।। (अनुमानभेदेन ब्रह्मविशेषभेदेनेत्यर्थः) । ननु दृश्यत्वाद्यनुमानेन । न साक्षाद्ब्रह्मविशेषाणां मिथ्यात्वसिद्धिः, किन्तु अनिर्वाच्यवस्तुस्वरूपानङ्गीकारिणं प्रति मिथ्याशब्देन तत्स्वरूपमात्रं साध्यते । ततः ब्रह्मविशेषाणां विमतान्तःपातित्वेन मिथ्यात्वसिद्धिः । ततः तेषां पक्षत्वसम्भवात् । अनुमानसिद्धिरित्यत आह- अनुमानादनिर्वाच्यसिद्धिरिति ।। वैलक्ष्यण्य-शब्दार्थानिरुक्त्येति ।। भेदाद्यर्थविकल्पं कृत्वा तन्निराकरणेन इति यावत् ।
(असद्वैलक्षण्यशब्दार्थस्य निर्वचनाशक्यत्वोपपादनम्)
मूलम् -  किञ्चासद्विलक्षणमित्यत्राभावान्यविरोधानां मध्ये नञः कोर्थः । यद्यभावः न । असद्विलक्षणत्वे भावत्वमेव जगतः स्यात् । न च सतोऽन्यस्मादसतो विलक्षणं जगत् । असतोऽन्यत्वादि-धर्मानङ्गीकारात् । ब्रह्मणश्च । असतोऽनिर्वचनीयत्वाङ्गीकाराच्च न वैलक्षण्यं ततोऽनिर्वाच्यस्य । तथापि चेद्वैलक्षण्यं नानिर्वाच्यत्वं जगतः । न च विरोधः । विरोधिनोरन्यतरनिषेधेन्यतर-व्याप्तत्वानुभवात् । अविद्यमानं न भवतीत्युक्ते विद्यमानमित्येव हि सर्वलोकानुभवः । अतोऽनन्तगुणो भगवान्नारायण इति सिद्धम् ।।
टीका - एवं सद्वैलक्षण्यं निराकृत्येदानीमसद्वैलक्षण्यस्यापि निर्वक्तु-मशक्यत्वादनुमानमसाध्विति प्रतिपादयितुमारभते - किञ्चेति ।। तत्राभावं तावन्नञर्थमाशङ्क्य निषेधति- यदीति ।। कुतो नेत्यत आह- असदिति ।। यत इत्युपस्कर्तव्यम् । अभावे नञर्थेऽसदिति सदभावः स्यात् । तथा च जगतो धर्मीकृतस्यासद्विलक्षणत्वं नाम भावत्वमेव प्रतिज्ञातं स्यात् ततश्चार्थान्तरतेति । नञोऽन्यार्थत्वपक्षं निषेधति- न चेति ।। सतोऽन्यदसदुच्यते । तस्मादसतो विलक्षणं जगच्छ्रुक्तिरजतादिकं प्रतिज्ञायत इत्यपि पक्षो नेत्यर्थः । कुत इति चेत्, किमत्र सच्छब्देन परमार्थमुपादाय ततोऽन्यन्निरूपाख्यमससित्युच्यते ? आद्यासम्भवे हेतुमाह- असत इति ।। आदिपदेन व्यावर्तको धर्माे गृह्यते । ब्रह्मणश्च परमार्थस्यान्यत्वं प्रति प्रतियोगित्वानङ्गीकारात् । द्वितीयं दूषयति- असत इति ।। अभावस्येत्यर्थः । अनिर्वाच्यस्य अनिर्वाच्यतया सिषाधयिषितस्य न हि गौर्गोविलक्षणा इति युज्यते इति भावः । अनिर्वचनीयादपि वैलक्षण्यं शुक्तिरजतादेरङ्गीकुर्वाणं मन्दं प्रत्यनिष्टमाह- तथापीति ।। गोविलक्षणस्या-गोत्ववदिति भावः । विरोधार्थतापक्षं निषेधति- न चेति ।। नञर्थ इति शेषः । कुत इत्यत आह- विरोधिनोरिति ।। नञो विरोधार्थत्वेऽसदिति सद्विरोधीत्युक्तं स्यात् । विलक्षणशब्दश्च प्रतिषेधपरः । ततश्च सद्विरोधी न भवतीति प्रतिज्ञार्थः स्यात् । प्राक् चास्मादनुमानान्न तृतीया कोटिः प्रसक्ता अस्ति च द्वयोरेव विरोधिनोर्मध्येऽन्यतरनिषेधेऽन्यतर-व्याप्त्यनुभवः । तेन पक्षीकृतस्य सत्त्वमापद्येतेति । उक्तां व्याप्तिमुदाहरणेन दर्शयति- अविद्यमानमिति ।। वादार्थमुपसंहरति- अत इति ।। ‘महन्नाम यास्वृक्षु विद्यते’ इत्यनेन महानाम्नीनां महागुणत्वेनेश्वरप्रतिपादकत्वमुक्तम् । इति ब्रह्मणो गुणपूर्णत्वसाधनम् । 
(छ.टि.) यत इत्युपस्कर्तव्यमिति ।। अध्याहार्यमित्यर्थः । मूलयोजना तु यतः जगतः साध्यभूतमसद्विलक्षणत्वम्, अर्थात् भावत्वमेव स्यात् । अतः  सः अभावः असदित्यत्र नञर्थो न भवतीति । तदुपपादयति- अभावे नञर्थे इति ।। अङ्गीकृते इति शेषः । धर्मीकृतस्य विमतं मिथ्येत्यत्रेति शेषः । भावत्वमेवेति ।। असद्विलक्षणमित्यत्र सच्छब्दो भावार्थः । असतः सदभावः  भावाभावः ततो विलक्षणत्वं भावत्वमेव असद्विलक्षणत्वम् । भावत्वस्याभाव-वैलक्षण्यरूपत्वादिति भावः । ननु शुक्तिरजतस्य पक्षीकरणात्,  असतो विलक्षणं जगदिति कथमुक्तमित्यतः जगच्छब्देन शुक्तिरजतमेव गृहीतमित्याह- जगच्छुक्तिरजतादिकमिति ।। मूले असतोऽन्यत्वादिधर्मानङ्गीकारा-निर्वचनीयत्वाङ्गीकारौ विरुद्धावित्यतो सतोऽन्यत्वादीति वाक्यं विकल्पमुखेन योजयति- किमत्रेति ।। परमार्थमुपादायेति ।। परमार्थसद्ब्रह्मगृहीत्वेत्यर्थः ।   निरूपाख्यम् अत्यन्तासच्छशविषाणादिकमित्यर्थः । परमार्थस्येति ।। निर्विशेषत्वेनाङ्गीकृतत्वादिति । परमार्थस्येति ।। निर्विशेषत्वेनाङ्गीकृतत्वादिति शेषः । सिषाधयिषितस्य भावाभावात्मकप्रपञ्चस्य । अयमाशयः । विमतमिति पक्षे अभावस्यापि पतितत्वात् । असद्विलक्षणमित्यनेन अभाववैलक्ष्यण्य-साधनायोगादिति । तत्र दृष्टान्तमाह- न हि गौरिति ।। गोत्वावच्छिन्नः १कीदृश इति जिज्ञासुं प्रति गोविलक्षण इति गोत्वावच्छिन्नवैलक्षण्यं वक्तुं युज्यते इत्यर्थः । गोविशेषस्य गोविशेेषान्तरवैलक्षण्यं तु वक्तुं युज्यत एवेत्याशयः । अनिर्वचनीयादपीति ।। अभावादिति शेषः । अभावस्य अभाववैलक्षण्ये  अङ्गीकृते विरोधः स्यात् । न तु विमतशुक्तिरजतादेरिति भावः । गोविलक्षणस्यागोत्ववदिति भाव इति । यथा गोविलक्षणमहिष्यादेरगोत्वं भवति तथा अनिर्वचनीयादभावाद्वैलक्षण्ये विमतशुक्तिरजताद्यन्तर्गताभावस्य अनिर्वचनीयत्वं न स्यादिति भावः । प्रतिषेधपर इति । तादात्म्यस्येति शेषः । विलक्षणशब्दः अन्योन्याभावार्थ इति यावत् । अनेनैवाशयेनाह- सद्विरोधि न भवतीति ।। प्रतिज्ञार्था इति ।। असद्विलक्षणमिति साध्यांशस्यार्थ इत्यर्थः ।। 
ननु गोत्वाश्वत्वयोः परस्परविरोधिनोर्मध्ये घटादौ अन्यतरनिषेधेऽपि अन्यतरस्य गोत्वस्य वाऽश्वत्वस्य वा प्राप्त्यभावात् कथं विरोधिनोरित्याद्युक्त-मित्यतः तद्विवरितुमाह- प्रागिति ।। तृतीयकोटिः सद्विलक्षणत्वरूपानिर्वाच्य-त्वकोटिः । येन यथा घटादौ गोत्वाश्वत्वयोरन्यतरनिषेधेऽपि तृतीयकोटि-घटत्वादिप्राप्त्या उभयान्यतरकोटिप्राप्त्यभावः । तथाऽत्रापि वक्तुं शक्यते इति भावः । अनेन मूले  द्वयोरेवेति मध्ये इति च शेषोक्तिः । अन्यत्वानुभव इत्यस्य नियमेन अन्यत्वप्राप्त्यनुभव इत्यर्थ उक्तो भवति । एवकारस्तु गोत्वाश्वत्व-प्रतिबन्धिनिरासार्थः । तेनेति ।। असद्विलक्षणत्वसाधनेनेत्यर्थः । नञः अभावाद्यर्थत्रयस्य बहुस्थले प्रतीयमानत्वेन मुख्यत्वात् मूले तदेवाशङ्क्य परिहृतं सादृश्याद्यर्थस्य तु तदभावात् तन्न्यायेन दूषणसम्भवाच्च शङ्काद्यभावः । वादार्थमिति ।। निर्गुणत्वखण्डनरूपवादेन सिद्धं प्रयोजनमित्यर्थः ।। 
(लिङादिपदानामिष्टसाधनत्वातिरिक्तकार्यतार्थत्वनिरासः) 
मूलम् - न च सिद्धेऽर्थे वाक्यस्य प्रामाण्याभावादीश्वराद्यसिद्धिः । सिद्धातिरिक्तकार्याभावात् । लिङाद्यर्थस्त्विष्टसाधनत्वमेव । न हि कर्तव्यत्वं नामेष्टसाधनत्वादन्यत् किञ्चिदस्ति । तन्मानाभावात् । शब्दस्तु न तद्वक्तीत्युक्तम् । लिङादेरिष्टसाधनार्थत्वेनैव कृतार्थत्वे तदन्यकार्यकल्पने कल्पनागौरवं च ।।
टीका - ‘महन्नाम यास्वृक्षु विद्यते’ इत्यनेन महानाम्नीनां महागुणत्वेनेश्वर-प्रतिपादकत्वमुक्तम् । तत्र प्राभाकरा आहुः— पदान्येव खल्वन्वितार्थाभिधायीनि वाक्यम् । तेषां च कार्यान्वितार्थ एव वाच्यवाचकभावावगमलक्षणा व्युत्पत्तिः प्राणभृन्मात्रसिद्धा । वृद्धप्रवृत्त्येक लिङ्गत्वात्तस्याः । प्रवृत्तेश्च कार्यमात्रविषयत्वात् । न तु केवलसिद्धेऽर्थे तदुपायोऽस्तीत्यतः सिद्धेऽर्थे वाक्यस्य प्रामाण्याभावान्न महानाम्नीभिरीश्वरादिकं सिध्यतीति । तदेतद्दूषयति- न चेति ।। सिद्धेऽर्थे वाक्यस्य प्रामाण्याभावे विषयान्तराभावेन सर्वथाऽप्रामाण्यप्रसङ्गादिति शेषः । कार्ये प्रामाण्यसम्भवान्नायं प्रसङ्ग इति चेन्न । कुत इत्यत आह- सिद्धेति ।। ननु कार्यं तावल्लिङ्गादिप्रत्ययवाच्यम् । ‘विधिनिमन्त्रण’२ इत्यादिस्मरणात् । न च  सिद्धस्य लिङाद्यर्थताऽस्ति । तत्कथं सिद्धातिरिक्तकार्याभाव इत्यत आह- लिङ्गादिति ।। न वयं सिद्धमात्रं कार्यं ब्रूमः । किन्त्विष्टसाधनत्वं सिद्धविशेषः कार्यत्वम् । तदेव धात्वर्थनिष्ठं लिङाद्यर्थः । धात्वर्थश्च तद्विशिष्टः कार्यमुच्यते । ननु त्रय एते धर्मा एकार्थसमवायिनः । कृतिसाध्यत्वं कृत्युद्देश्यत्वमिष्टसाधनत्वं  चेति । तत्राद्यौ द्वौ सम्भूतौ कार्यत्व सञ्ज्ञौ । प्रत्येकं कार्यबुद्ध्यनिमित्तत्वात् । तत्कर्तव्यत्वमेव लिङाद्यर्थः ।  इष्टसाधनत्वन्तु कृत्युद्देश्यतायां निमित्ततयैवावतिष्ठत इत्यत आह- न हीति ।। कृतिसाध्यत्वस्येष्ठसाधनतातिरिक्तत्वेऽपि कृत्युद्देश्यमन्यत्किमपि नास्ति किन्त्विच्छाप्रयत्नरूपोपाधी भिद्येते इति भावः । कुत इत्युत आह- तन्मानेति ।। तत् तत्र, धात्वर्थादाविष्टसाधनत्वातिरिक्तकृत्युद्देश्यत्वसद्भावे । 
ननु लिङादिशब्दस्तत्र प्रमाणमस्तीत्यत आह- शब्दस्त्विति ।। इष्टसाधनत्वातिरिक्तं कर्तव्यत्वं लिङादिशब्दो न वक्तीति प्रतिज्ञामात्रं युष्माभिः कृतम् । न पुनः किमपि नियामकमुक्तम् । तत्कथं तदुपन्यासनिराकरणमित्यत आह- लिङादेरिति ।। एतदुक्तं भवति । लिङादिः किमिष्टसाधनत्वं बोधयन्कार्यतां बोधयेद् अबोधयन्वा । द्वितीये कथमयमविदितेष्टसादनत्व कार्यतां जानीयात् । कार्यताबोधस्येष्ट-साधनताबोधकार्यतायाः ‘किन्तु स्वयं क्लेशरूपम्’ इत्यादिना परेरोक्तत्वात् । अन्यथा विषं भुङ्क्ष्व इत्युक्तेऽपि कार्यताबोधप्रसङ्गात् । अन्यतस्त्विष्टसाधनताबोधे तत एव कार्यताबोधसम्भवेन लिङादेरनुवादकता-प्रसङ्गात् । तस्मादाद्योऽङ्गीकार्यः । तत्र च परीक्षकेण शब्दस्य साधुतासिद्धयेऽर्थवत्तैव कल्पनीया । तत्र लिङादेः सम्प्रतिपन्नप्रथमप्राप्तेष्टसाधनत्वार्थत्वेनैव कल्पकस्य कृतार्थत्वे क्षीणशक्तित्वे सति तदन्यकार्यस्य लिङाद्यर्थत्वकल्पने कल्पनागौरवं नियामकं चास्ति । न तु प्रतिज्ञामात्रमिति ।। 
(छ.टि.) ननु मूले सिद्धेऽर्थे वाक्यप्रामाण्यसाधनमयुक्तम् । अनन्तगुण-साधनस्य महच्छब्दार्थभूतमहत्वसाधनाशेेषगुणपूर्त्तेरिति हेतुसङ्गतिवत् अस्य पूर्वसङ्गत्यभावात् इत्यतस्तत्सङ्गतिमाह- महन्नामेति ।। इत्यनेन इति ।।  निर्वचनेन । महानाम्नीनां ऋचामिति शेषः । ईश्वरस्य प्रतिपादकत्वम् । मधवन्नित्यादीनां परमेश्वरनामत्वात् । तत्र हेतुमाह- गुणत्वेनेति ।। महानाम्नी ऋचा ईश्वरप्रतिपादकत्वाभावे कैमुत्यन्यायं वक्तुं प्रथमं पदादीनां व्युत्पत्तिप्रकारमाह- पदान्येवेति ।। गामानयेत्यादिपदानि स्ववाच्यार्था-तिरिक्तार्थोचितस्वार्थाभिधायकानि वाक्यानीत्युच्यन्ते । तत्र स्ववाच्यपदार्था-तिरिक्तार्थं दर्शयन् पदानां व्युत्पत्तिशब्दार्थं दर्शयति- तेषां चेति ।। वृद्धप्रवृत्त्येकलिङ्गत्वादिति ।। प्रयोज्यप्रयोजकवृद्धयोर्या प्रवृत्तिः तयैव ज्ञाप्यत्वात्तस्याः व्युत्पत्तेरित्यर्थः । प्रवृत्तेश्चेति ।। व्युत्पित्सो बालकस्य गामानयेति प्रयोजकवृद्धवाक्यश्रवणान्तरं प्रवर्तमानप्रयोज्यवृद्धप्रवृत्तेः स्वस्य स्तनपानादौ ममेदं कार्यमिति कार्यत्वानुसन्धानपूर्वकप्रवृत्तिदृष्टान्तेन कार्यत्वानुसन्धानपूर्वकत्वानुमानादिति भावः । कार्यत्वं नाम कृतिसाध्यत्वे सति कृत्युद्देश्यत्वम् । कृतिः प्रयत्नः तया कर्तुं शक्यत्वे सति कृत्याः उद्देश्यत्वं अहमिदं करिष्यामीति प्रयत्नविषयत्वम् । अत एव चन्द्रमण्डले कृतिसाध्यत्वाभावात्, काकदन्तदर्शनादौ च निष्प्रयोजनत्वेन कृत्युद्देशत्वाभावात् कार्यत्वाभावः । न तु केवलसिद्धार्थे इति ।। कार्यसम्बन्धरहिते इत्यर्थः । तदुपायः व्युत्पत्त्युपायः । ईश्वरादिकमिति ।। केवलसिद्धत्वादिति शेषः । आदिशब्दात् इन्द्रादिदेवजातम् । ननु व्युत्पत्तिबलात् पदानां कार्ये प्रामाण्यात् सिद्धार्थे प्रामाण्याभावात् । महानाम्नीभिः ईश्वराद्यसिद्धिरुक्ता तत्र तत्सिद्धान्ते तन्निषेधे सिद्धातिरिक्तकार्या-भावादिति हेतोरलग्नकत्वात् मध्ये हेत्वध्याहारेण योजयति । सिद्धेऽर्थे इति ।। विषयान्तराभावात् महानाम्नीऋचामप्रामाण्यप्रसङ्गात् ईश्वराद्यसिद्धिः न चेत्यन्वयः । इदानी सिद्धातिरिक्तकार्याभावादिति हेतुं योजयितुं तदुपयुक्तशङ्कां दर्शयति- कार्ये प्रामाण्यसम्भवादिति ।। लिङ्गादिप्रत्यवाच्यमिति ।। आदिशब्दात् लोट् तव्यलेट्पञ्चमा लकाराद्याः । विधिनिमन्त्रणेत्यादीति ।। अत्र आदिशब्दात् ‘विधिनिमन्त्राणामन्त्राणाधीष्टसम्प्रश्नप्रार्थनेषु लिङ्‘लोट् च’। ‘लिङर्थे लेडिति सूत्राणि गृह्यन्ते । एतैः सूत्रैः विधिशब्दवाच्यप्रेरणाद्यर्थेषु लिङादिप्रत्ययानां विधानात् । पाणिनीयसूत्राणां स्मृतिसदृशत्वेन तदर्थस्य अवश्यग्राह्यत्वं ज्ञापयितुं स्मरणादित्युक्तम् । अत एव पूर्वमीमांसायां ‘व्याकरणाधिकरणे’ व्याकरणशास्त्रस्य प्रामाण्यं साधितम् । विधिशब्दवाच्यप्रेरणैव कार्यम् । सिद्धमात्रमिति ।। सर्वसिद्धमित्यर्थः । इष्टसाधनत्वम् इच्छाविषयीभूतसुखादिकारणत्वरूपः । सिद्धविशेषः कार्यत्वाख्य इत्यर्थः । तदेवेति ।। इष्टसाधनत्वमेव । धात्वर्थनिष्ठः लिङाद्यर्थः ‘यजेत जुहुयात् दद्यादित्यादौ यागहोमदानादिरूपधात्वर्थविषयक-लिङाद्यर्थः लिङादिप्रतिपाद्यमित्यर्थः । फलितार्थमाह- धात्वर्थश्चेति ।। इष्टसाधनयुक्तयागादिरित्यर्थः । एकार्थसमवायिन इति ।। एकार्थनिष्ठाः । सम्भूतौ मिलितौ । प्रत्येकं कार्यबुद्ध्यनिमित्तत्वादिति ।। कार्यताबुद्धेः अनिमित्तत्वात् अविषयत्वादित्यर्थः । विषभक्षणे कृतिसाध्यत्वे सत्यपि कृत्युद्देश्यत्वाभावात् । चन्द्रमण्डले कृत्युद्देश्यत्वे विद्यमानेऽपि कृतिसाध्यत्वा-भावात् कार्यताबुद्धैरभावात्कर्तव्यत्वमेवेति ।। तत्कृतिसाध्यत्वे सति कृत्युद्देश्यत्वरूपं कार्यत्वमेव लिङाद्यर्थः । लिङादिवाच्यः इष्टसाधनतायाः तर्हि क्वोपयोग इत्यत आह- इष्टसाधनत्वमिति ।। निमित्ततया ज्ञापकतया कारणतया वा । तथा च लिङाद्यर्थेन इष्टसाधनत्वस्य नाभेद इति भावः । कृतिसाध्यत्वस्य इष्टसाधनत्वातिरिक्तत्वेऽपीति ।। लिङाद्यर्थत्वाङ्गीकारे प्रयोजनाभावात्कृतिसाध्यत्वं न लिङाद्यर्थ इति शेेषः । तदुद्देश्यत्वं कृत्युद्देश्यत्वम्  अन्यत् लिङादिः इष्टसाधनत्वाद्भिन्नमित्यर्थः । ननु कृत्युद्देश्यत्वेष्टसाधनत्व-शब्दयोर्भेदात् अर्थभेदप्रतीतेः कथम् अन्यत्त्विति नास्तीत्युक्तमिति भावेन शङ्कते- किन्त्विति ।। उत्तरमाह- इच्छाप्रयत्नरूपोपाधी इति ।। यागादौ इष्टसाधनमित्यत्र इच्छाविषयीभूतस्वर्गादिकारणत्वं कृत्युद्देश्यत्वमित्यत्र यागादेः स्वर्गाद्यर्थं कर्तृप्रयत्नविषयत्वमित्येवंरूपोपाधी इत्यर्थः । 
ननु इष्टसाधनत्वातिरिक्तकृत्युद्देश्यत्वसद्भावे कथं प्रमाणाभावः । स्वर्गादिरूपे फले इष्टसाधनत्वे सुखसाधनत्वरूपे सत्यपि तदतिरिक्तकृत्युद्देश्यत्व-दर्शनादित्यतः तच्छब्दार्थमाह- तत् तत्र, धात्वर्थादावित्यादिना ।। धात्वर्थो यागादिः आदिशब्दात् स्वर्गादिफलम् । इष्टं च साधनं चेति द्वन्द्वः । साधनशब्देन इष्टसाधनमेव ग्राह्यम् । तयोर्भावः इष्टसाधनत्वम् । अयमभिसन्धिः  । कृत्युद्देश्यत्वं द्विविधम् । मुख्यममुख्यं च । तत्राद्यमिष्टं द्वितीयमिष्टसाधनम् । एवं च ‘ज्योतिष्टोमेन स्वर्गकामो यजेत’ इत्यादौ लिङादिना स्वर्गादेः इष्टत्वं यागादेः इष्टसाधनत्वरूपकृत्युद्देश्यत्वं बोद्ध्यत इति । तदुक्तमनुव्याख्याने- ‘तदिष्टं साधनं तथा कार्यम्’१ इति । तद्विवृतं श्रीमन्यायसुधायाम्२ अस्मदुक्तप्रकरणे । किन्तु स्वयमिति ।। ‘किन्तु स्वयं क्लेशरूपं कर्म यत्कार्यं तं व्रजेत् । फलसाधनता तत्र कारणं तेन कार्यता’ इति प्रभाकरेणोक्तत्वात् ।  
जोतिष्टोमादिकर्मणः कृत्युद्देश्यत्वरूपकार्यत्वं कथम् इति भावेन पृच्छति-  किन्त्विति ।। तद्विवृण्वन्नुत्तरमाह- स्वयमिति ।। स्वभावेन क्लेशरूपमपि कर्मकार्यतां कृत्युद्देश्यतां व्रजेत् प्राप्नुयादिति यत् तत्र फलसाधनता इष्टसाधनताकारणम् । तेन इष्टसाधनत्वेन ज्योतिष्टोमादेः कार्यता कृत्युद्देश्यता भवतीति इष्टसाधनताबोधककार्याकार्ययोः इष्टसाधनताज्ञानजन्यत्वस्येत्यस्य परेणैवोक्तत्वादित्यन्वयः । विषं भुङ्क्ष्वेति ।। अत्र विध्यर्थकलोटः सत्वात् कार्यताबोधः स्यात् । तथा च अनिष्टसाधनताज्ञानं स्यादिति भावः । 
ननु प्रमाणान्तरेण इष्टसाधनताबोधानन्तरं लिङादिभिः कार्यता बोध्यते । अत्र विषभक्षणस्य अनिष्टसाधनत्वज्ञानात् । इष्टसाधनत्वज्ञानाभावात् न कार्यताबोध इति भावेनाशङ्क्य दूषयति- अन्यतस्त्विति ।। तत एव इष्टसाधनताबोधकप्रमाणादेव । तथा च यागादिकं मम कार्यं मदिष्टसाधनत्वेन बोधितकर्तव्यताकत्वादित्यनुमानेनेति शेषः । तस्मादाद्य इति ।। द्वितीय पक्षस्यानुपपन्नत्वात्  लिङादिः इष्टसाधनतां बोधयन् कार्यतां बोधयतीति पक्ष इत्यर्थः । अस्मिन्पक्षे मूलोक्तकल्पनागौरवं दर्शयितुमाह- तत्र परीक्षकेणेति ।। पदार्थानाम् अर्थनिष्कर्षं  बु्रवतः शब्दस्य लिङादिरूपस्य साधुतासिद्धये शब्दप्रयोगस्यार्थज्ञानार्थत्वेनार्थाभावे शब्दप्रयोगस्य व्यर्थत्वाख्यात् असधुता-प्राप्तिरिति भावः । ननु लिङादेरिष्टसाधनत्वकृत्युद्देश्यत्वरूपार्थद्वयमध्ये गौरवभयेन एकोऽर्थाेङ्गीकार्यश्च कृत्युद्देश्यत्वमेवाङ्गीक्रियतां नेष्टसाधनत्वमित्यतो नियामकमाह- तत्र लिङादेरिति ।। इष्टसाधनत्वरूपार्थग्रहणे । वादिप्रतिपवादिनोः सम्प्रतिपन्नत्वं प्रथमप्रतीतत्वं च नियामकम् । कृत्युद्देश्यत्वाग्रहणे तु तदभावः कल्पनागौरवं च नियामकमिति भावः ।
(सिद्धार्थे वाक्यप्रामाण्यसमर्थनम्)
मूलम् -न च तत्कल्पकं किञ्चित् । विप्रतिपत्तौ चान्यन्मानं वक्तव्यं तद्भावे । न चानुमा । अप्रसिद्धविशेषणत्वात् न चार्थापत्तिः । अनुपपत्त्यभावात् । कार्याभावादेव कार्यान्वयिनि २व्युत्पत्तिरित्यादि दूरतो निरस्तम् । कार्यान्विते व्युत्पत्तिरिति वदतो कार्यान्विते व्युत्पत्तिरित्युक्ते किमुत्तरम् । अध्याहार इत्युक्ते लोप इत्युत्तरम् । अशेषसिद्धपदार्थलोपाल्लिङाद्यर्थमात्रलोप एव गरीयान् । हससि हसामीत्यादिसिद्धार्थ एव बालानां व्युत्पत्तेः । प्रथमप्राप्तत्वान्न तत्त्यागे कारणम् । तथैव व्युत्पत्तिदर्शनाच्च । अतः सिद्धार्थे प्रामाण्यसिद्धेश्च सिद्धं महागुणत्वं विष्णोः । 
टीका - नन्वनेकार्थाः शब्दा बहुलमुपलभ्यन्ते । तथा लिङादिरपि किं न स्यात्? स्याद्यदि तथाऽत्र कल्पकं स्यात् । न च तदस्तीत्याह- न चेति ।। अङ्गीकृत्येदं नियामकमुक्तम् । वस्तुतस्त्वस्मिन् प्रसङ्गेे परेणेष्टसाधनत्वातिरिक्तकार्यभावे शब्दादन्यदेव मानं वक्तव्यम् । न तु शब्दः । तस्यैतद्वाचित्वे विप्रतिपत्तेः । अन्यथा शब्दस्यातिरिक्तकार्यवाचित्वे  सिद्धे तद्बलादतिरिक्तकार्यसिद्धिः । तत्सिद्धौ च तत्सिद्धिरिति इतरेतराश्रयता-प्रसङ्गात् । तथैव प्रमेयस्य प्रस्तुतत्वादित्याशयवानाह- विप्रतिपत्तौ चेति ।। अस्तु तर्हि विमता प्रवृत्तिरिष्टसाधनत्वातिरिक्तकार्यतासद्भावे मानमित्यत आह- न चेति ।। गवानयनादिप्रवृत्त्यन्यथानुपपत्तिप्रसूतार्था-पत्तिरस्त्वत्र मानमित्यत आह- न चेति ।। कृतिसाध्यतैकार्थसमवेतेष्टसाधनता-ज्ञानादेव प्रवृत्त्युपपत्तेरतिरिक्तकार्याभावेऽनुपपत्त्यभावादित्यर्थः । यदप्युक्तं कार्यपदस्य स्वार्थे व्युत्पत्त्यभावप्रसङ्गः । कार्यस्य कार्यान्वयित्वाभावात् । केवलस्वार्थे व्युत्पत्त्यङ्गीकारेऽपसिद्धान्तात् । कार्यपदानां सिद्धान्वयिनीत्युक्ते । च कल्पनागौरवादिदोषं पश्यद्भिरपरैः कार्यान्वयान्वयिनि कार्यपरपदार्थान्वयिनि वा व्युत्पत्तिरित्युक्तम् । तत्सर्वं कार्यनिरासादेव निरस्तमित्याह- कार्येति ।। किञ्च कार्यान्विते स्वार्थे सकलपदानां व्युत्पत्तिरिति कुतः परेणाङ्गीकृतम् ? दर्शनबलादिति चेत्तर्हि कार्यान्वयमन्तरेणापि व्युत्पत्तिरङ्गीकार्या । दर्शनबलादेव । योग्यान्वयित्वेनैकप्रयोजकसम्भवाच्चेत्याह- कार्यान्वित इति ।। 
ननु यत्र कार्यान्वयमन्तरेण व्युत्पत्तिर्दृश्यत इत्युच्यते तत्रापि द्वारं द्वारमित्यादाविवाध्याहारः कार्यपदस्य कार्य इति चेत्तर्हि कार्यान्विते व्युत्पत्तिर्दृश्यत इत्युच्यते, तत्र कार्यपदस्य लोपः इत्यपि शक्यते वक्तुमित्याह- अध्याहार इति ।। न केवलमेतयोः पक्षयोः साम्यम् । किन्तु लोपपक्षः । श्रेयानित्याह- अशेषेति ।। कार्यवादिनो हि वाक्यभेद प्रसङ्गभीरवोऽर्थवादादीनां स्वार्थे प्रामाण्याभावमाचक्षते । न च तदर्थः प्रमाणान्तरगोचर इति तल्लोप एव तत्पक्ष इति प्रौढिवादोऽयम् । वस्तुतस्तु न लोपो नाध्याहार इति हृदयम् । अकार्यान्वितोऽपि व्युत्पत्तिर्द्दश्यत इत्युक्तम् । तदुदाहरणेन दर्शयति- हससीति ।। दृष्टाऽपीयं न तथाङ्गीकार्येति चेत्, कुतः ? किं कार्यव्युत्पत्तिपृष्ठभावित्वेन तदनुरोधित्वस्यावश्याश्रयणीयत्वात्, उत व्युत्पद्यमानैः कार्याध्याहारस्य लक्षणाया वा क्रियमाणत्वात् । आद्यं दूषयति- प्रथमेति ।। द्वितीयं दूषयति- तथैवेति ।। अध्याहारादिकमन्तरेणैवेत्यर्थः । वादार्थमुपसंहरति- अत इति ।। चशब्दः पूर्ववादोक्तोपपत्तिसमुच्चये । महानाम्नीभिरिति शेषः । 
(छ.टि.) नन्वनेकार्थाः शब्दाः बहुलमुपलभ्यन्ते इति ।। तथा च श्रीमध्वविजये ‘गोभिस्तमांस्यपनयन् गतिदं प्रजानामर्थान्तरं स भगवान् प्रकटीचकार । आनन्दचिद्भुणगणं परिपूर्णसंवित् चन्द्रस्तु शब्दगुणमित्ययमेव भेदः’ ।। इति । अस्यार्थः स भगवान् परिपूर्णसंवित् श्रीमध्वः गोभिः वाक्यैः तमांसि अज्ञानानि अपनयन् निराकुर्वन् प्रजानां लोकानां गतिदं ज्ञानमोक्षादिदातारम् अर्थान्तरं कृष्णाख्यं वस्त्वन्तरं प्रकटीचकार । स्पष्टं कृतवान् । चन्द्रोऽपि गोभिः किरणैः तमांसि अन्धकारान् अपनयन् प्रजानां गतिदं गमनानुकूलम् अर्थान्तरं प्रकटीचकार । नन्वेवं तर्हि चन्द्रमध्वयोः साम्यं किमित्यतो नेत्यभिप्रायेणाह- आनन्देति ।। परिपूर्णसंवित् मध्वः आनन्द-चिद्गुणगणम् आनन्दज्ञानबलादिगुणसमुदाययुक्तं विष्णुं प्रकटीचकार । चन्द्रस्तु शब्दाख्यविशेषणयुक्तमाकाशं प्रकटीचकार इति अयमेव भेदः । मध्वचन्द्रयोः अयमेव विशेषः इति ।। 
यदि तत्र तथा कल्पनं स्यादिति । तत्र लिङादिषु तथा गोभिस्तमांसीत्यादि -वाक्यवत् कल्पकं अनेकार्थग्रहणज्ञापकं स्यादित्यर्थः । तथाहि । गोभिस्तमांसीत्यादिपूर्वार्धपदानां रश्म्यन्धकाराद्यर्थान्तराग्रहणे चन्द्रः यथाऽर्थान्तरं प्रकटीचकारेति दृष्टान्तासङ्गतिः । चन्द्रमध्वपक्षोक्तानां गवादिपदार्थभूत-वाक्यादीनामन्वयाभावात् । रश्माद्यर्थग्रहणे अन्वयात् । उत्तरार्धोक्त्या मध्वचन्द्रयोर्विशेषस्य च सङ्गतेः । पूर्वोक्तस्य शब्दतः साम्ये सति हि विशेषोक्तिर्युज्यत इति भावः । 
ननु लिङादिशब्दस्य कृत्युद्देश्यतारूपकार्यार्थकत्वस्याप्यङ्गीकार- कल्पकाभावमुक्त्वा इदानी विप्रतिपत्तौ चेति मूलवाक्येन तादृशकार्यसद्भावे प्रामाण्यस्य वक्तव्यत्वोक्तेः पूर्वोत्तरविरोध इत्यतः पूर्वोत्तरविरोधं परिहर्तुमाह- अङ्गीकृत्येति ।। लिङादेः कृत्युद्देश्यतार्थत्वमिति शेषः । इदं तथा कल्पकमित्यनेनोक्तम्- अस्मिन्प्रसङ्ग इति ।। लिङादिशब्दस्य इष्टसाधनत्वातिरिक्तकार्यत्वप्रतिपादकत्वं नास्ति प्रमाणाभावादित्येवं प्रसक्तौ सत्यामित्यर्थः । परेणप्राभाकरेण कार्याभावे कार्यत्वे शब्दात् लिङादिशब्दात् अन्यत् अनुमानादिकमित्यर्थः । 
ननु लिङादेः इष्टसाधनत्वातिरिक्तकार्यवाचित्वसिद्धौ तेन तादृशकार्यसिद्धिः । तत्सिद्धौ च लिङादेस्तादृशकार्यवाचकत्वसिद्धिरित्यन्योन्याश्रयः तदा स्यात् । यदिदं प्रमेयं पूर्वमुक्तं स्यात् इत्यत आह- तथैवेति ।। लिङाद्यर्थस्त्विष्ट-साधनत्वमेवेति मूलवाक्येन लिङादेरिष्टसाधनार्थत्वमुक्त्वा एवकारेण अतिरिक्तकार्यवाचकत्वाभावमुक्त्वा परेणेष्टसाधनत्वातिरिक्तकर्तव्यत्वरूपकार्य-तावाचित्वे शङ्किते न हि कर्तव्यत्वं नामेष्टसाधनत्वादन्यत्किञ्चिदित्यादिना इष्टसाधनत्वातिरिक्तकर्तव्यत्वाभावेन लिङादेरिष्टसाधनत्वातिरिक्तकार्यत्व-वाचित्वभावस्योक्तत्वादिति भावः । मूले अप्रसिद्धविशेषणत्वादित्यस्यायमर्थः  । इष्टसाधनत्वातिरिक्तकार्यबोधपूर्विकेति साध्यस्य क्वचिदप्यदर्शनादिति भावः । गवानयनादिप्रवृत्तीति ।। गामानयेत्यादिप्रयोजकवृद्धवाक्यश्रवणानन्तरं जायमानप्रयोज्यवृद्धस्य गवानयनादौ या प्रवृत्तिः तदन्यथानुपपत्या जाता अर्थापत्तिरिष्टसाधनतातिरिक्तकार्यताबोधसद्भावे इत्यर्थः । कृतिसाध्यतैकार्थ समवेतेति ।। कृतिसाध्यतया प्रयत्नसाध्यत्वरूपकार्यतया एकस्मिन्नर्थे समवेता युक्ता या इष्टसाधनता तद्ज्ञानादेव प्रवृत्त्युपपत्तेरित्यर्थः । ज्योतिष्टोम-गवानयनादिप्रवत्तौ तथादर्शनात् । प्रत्येकं कृतिसाध्यत्वेष्टसाधनत्वयोप्रवृत्त्यर्थं ज्ञानानपेक्षणादिति भावः । कार्यपदस्येति ।। कार्यवाचकलिङादेरित्यर्थः । स्वार्थे कार्यरूपेऽर्थे । कार्यस्येति ।। आत्माश्रयप्रसङ्गेन स्वस्य स्वेन सम्बन्धायोगादिति भावः । कार्यपदानामिति ।। उपलक्षणं चैतत् । सिद्धपदानां कार्यान्वयिनीत्यपि ग्राह्यम् । कल्पनागौरवादीति ।। व्युत्पत्तौ एकप्रयोजकानुक्तेरिति भावः ।
ननु शब्दानां कार्यान्वयिनि शक्तिरित्युक्ते अन्वयशब्दवाच्यसम्बन्धस्य कार्यसिद्धोभयधर्मत्वात् लिङादिशब्दानां सिद्धान्वितकार्ये शक्तिः अन्येषां कार्यान्वितसिद्धे शक्तिरिति एकप्रयोजकलाभादिति भावेनकार्यान्वयान्वयिनीति  मूले व्याख्यानम् । कार्यप्रतियोगिको योऽयमन्वयः तेन सम्बन्धेन युक्ते स्वार्थैककार्ये सिद्धे वा सर्वेषां पदानां शक्तिरित्यर्थः । टीकाकारैस्तु कार्यान्वयिनीत्येतत् प्रकारान्तरेण व्याख्यातं मूलोक्तादिपदाद्गृहीतं कार्यपदार्थान्वयिनी वेति । कार्यपरं यत्पदं लिङाद्यन्तं तस्यार्थः । कार्यं तदन्विते सिद्धे गवादिपदानां शक्तिः । अथवा कार्यपरो यः पदार्थः गवादिः तदन्विते कार्ये लिङ्गाद्यन्तानां पदानां शक्तिरिति एकप्रयाजकलाभात् कथं गौरवमिति भावेन कार्याभावादिति मूलं संयोजयति- तत्सर्वमिति ।। कार्यनिरासादेव कार्यस्य लिङ्वाच्यत्वनिरासादेवेत्यर्थः । सिद्धार्थेऽपि पदानां व्युत्पत्तिं प्रतिबन्द्या साधयितुमाह- किञ्चेति ।। दर्शनबलादिति चेदिति ।। गामानयेत्यादाविति शेषः । दर्शनबलादेवेति ।। तव भ्राता अपूपान् भक्षयतीत्यादाविति शेेषः । 
नन्वेवं तर्हि सिद्धान्विते कार्यान्विते च व्युत्पत्तिरिति व्युत्पत्तौ प्रयोजकद्वयं प्राप्नोतीत्यत आह- योग्यान्वयित्वेनेति ।। लिङादिकार्यपदानां गवादि-सिद्धपदानां च स्वार्थान्वययोग्येतरपदार्थान्विते स्वार्थे कार्ये सिद्धे च व्युत्पत्तिरिति एकप्रयोजकसम्भवादित्यर्थः । द्वारं द्वारमित्यादाविति ।। अत्र पिधेहीत्यध्याहारो दृश्यते । आदिशब्दात् ‘पर्वते पर्वते राम’ इत्यादौ अस्तीत्यध्याहार इत्यर्थः । कार्यपदस्य ‘तव भ्राता’ इत्यादौ तत्वं पश्यति लडन्तपदस्येत्यर्थः । तत्र कार्यपदस्य लोप इति ।। गामानयेत्यादि वाक्ये आनयेत्यादिपदस्येत्यर्थः ।  
नन्वनुभवविरुद्धमेतत् । बालकस्य आनयनादिपदलोपं विना गवादिपदानां आनयनाद्यन्वितगवाद्यर्थ व्युत्पत्यनुभवादिति चेत् तर्हि तव भ्रातेत्यादिवाक्ये  अयं ते पिता, इयं माता त्वं सुरूपोऽसीत्यादौ लिङाद्यध्याहारेण विना व्युत्पत्यनुभवात् तवाप्यनुभवविरोधः समान इति भावः । लोपपक्षः श्रेयानित्याहेति ।। अशेषसिद्धपदानामिति ।। मूलवाक्यस्यायमर्थः । अशेषसिद्धपदानां गामानय शुक्लदण्डेनेत्यादिकवाक्ये विद्यमानानां गवादिपदानां योग्यतरान्वितस्वार्थे व्युत्पत्तिरिति पक्षेण अनुभवतः सिद्धस्य शुक्लदण्डाद्यनेकान्वितगवादिस्वार्थस्य लोपमपेक्ष्य लिङाद्यर्थस्य कार्यतारूपस्य लोपः गवादिपदेषु प्रतीत्यभावो गरीयान् श्रेष्ठ इत्यर्थः । 
अयं भावः । गवादिपदेषु प्रयुक्तेषु योग्यै बहुभिरितरपदार्थैः स्वार्थस्य अन्वयप्रतीतेः तदन्वितस्वार्थे व्युत्पत्तिसम्भवात् तत्त्यागे बह्वनुभवबाधात् । ‘अयं ते पिता’ इत्यादौ कार्यान्वितत्वात्प्रतीतेः क्वचित्कार्यान्वितप्रतीतावपि तल्लोपाङ्गीकारे खल्वबलाधात् । अयं पितेत्यादौ कार्यपदाद्याहारेण सर्वत्र कार्यान्विते व्युत्पत्तिरित्यङ्गीकारे अनुभवविरोध इति । 
प्राभाकराणां मते एवम् अस्मदुक्तरीत्या योग्येतरान्विते स्वार्थे व्युत्पत्ति-मनङ्गीकृत्य कार्यान्वितस्वार्थे व्युत्पत्यभ्युपगमे अनुभवविरोधमभिधाय ते अनुभवविरुद्धं कथमङ्गीकारिष्यन्ति इत्याशङ्कायाः स्थलान्तरेऽपि अनुभव-विरोधाङ्गीकारं दर्शयति- कार्यवादिन इति ।। अर्थवादादीनां विध्यादिस्तावक-वाक्यादीनां ‘वायुर्वै क्षेपिष्ठा देवता’ इत्यादिवाक्यानां स्वार्थे स्वार्थे वायोः क्षिप्रफलदातृत्वरूपे इत्यर्थः । तत्र हेतुः - वाक्यभेदप्रसङ्गभीरव इति ।। ‘वायव्यं श्वेतमालभेत भूतिकामः’ इति विधिवाक्येन अर्थवादवाक्यस्य भिन्नतात्पर्योपेतार्थान्तरवत्वरूपनिष्ठप्रसङ्गभीरुत्वादित्यर्थः । तदर्थ इति ।। अर्थवादार्थः । वायोः क्षिप्रफलदातृत्वादिरूपोऽर्थः । तथा च यथार्थवादवाक्ये सिद्धार्थलोपः तथा कार्यान्वितस्वार्थे व्युत्पत्तिरिति पक्षेऽपि सिद्धार्थलोप इत्युक्तं भवति । 
ननु मूले अध्याहार इत्युक्ते लोप इत्युत्तरमिति यदुक्तं तदयुक्तम् । बालकेन अयं पितेत्यादिवाक्ये अध्याहाराज्ञानेन तत्र कार्यपदान्वयाभावात् । गामानयेत्यादौ कार्यपदलोपे गामित्यादीनां कारकमात्रप्रतिपादकानां क्रियाभावेनाननन्वितत्वेन वाक्यार्थबोधकत्वप्रसङ्गाच्चेत्यत आह- प्रोढवादोऽयमिति ।। प्रौढानां युक्त्या यावत्परोक्तदूषणसमर्थानाम् इदं वचनमित्यर्थः । प्राभाकरेणोक्तस्य अध्याहार इत्यस्य प्रतिबन्धित्वेनैव लोप इत्युक्तम् । न तु वस्तुतत्वम् उभयोरप्यनुभयविरुद्धत्वादिति भावः । दृष्टापीति ।। अकार्ये अन्वितेऽपि यद्यपि व्युत्पत्तिर्दृष्टा तथापि कार्यान्विते व्युत्पत्तिवत् नाङ्गीकार्या अनावश्यकत्वादिति भावः । एतेन दृष्टा चेदनङ्गीकार्यैव नाङ्गीकार्येत्यनुकस्मात्कारणात्सिद्धान्विते व्युत्पत्तिः नाङ्गीकार्येत्यनुपपन्नमिति परास्तम् । तथेत्युक्त्या अनावश्यकत्वे तात्पर्यात् । कुत इति ? कस्मात् कारणात् सिद्धान्विते व्युत्पत्तिः नाङ्गीकार्या इत्यर्थः । एतदेव विवृणोति- किं कार्यव्युत्पत्तिपृष्ठभावित्वेनेति ।। व्युत्पद्यमानस्य बालस्य प्रथमतः कार्यव्युत्पत्तेरेव जायमानत्वात् ततः पश्चात् जायमानत्वेन सिद्धार्थे व्युत्पत्तिः कार्यव्युत्पत्यनसारिण्येवाङ्गीकरणीया । न स्वतन्त्रेत्यर्थः । 
कोट्यन्तरमाह- उतेति ।। कार्याध्याहारस्य हससीत्यादौ त्वया तन्न कर्तव्यमित्यादिरूपस्य लक्षणायाः हससीत्यादिपदस्य हासो न कर्तव्य इत्याद्यर्थकत्वरूपाया इत्यर्थः । प्रथमप्राप्तत्वादिति मूले सिद्धार्थव्युत्पत्तेरिति शेषः । वादार्थमिति ।। कार्यतावादनिराकरणस्य प्रयोजनमित्यर्थः । पूर्ववादोक्ते२ति ।। निर्गुणवादखण्डनोपपत्तिसमुच्चये इत्यर्थः । सिद्धमित्यत्र अपेक्षितं प्रमाण-मध्याहरति- महानाम्नीभिरिति शेष इति ।। तथा चायं मूलवाक्यार्थः । अतः निर्गुणत्वकार्यतावादयोरनुपपन्नत्वात् महानाम्नीनां  ऋचां सिद्धार्थे प्रामाण्यसिद्धेः चशब्दात् विष्णोः निर्गुणत्वसम्भवेन च महानाम्नीभिर्ऋग्भिः प्रतिपादितं महागुणत्वम् अनन्तगुणपूर्णत्वं सिद्धमिति ।। 
(विदा मघवन्निति श्रुत्यर्थविवरणम्)
मूलम् - ताश्च विदा मघवन्नित्याद्या ।
विदा म•घवन् विदा गातुमनु•शंसिषो दिश•ः ।
शिक्षा• शचीनां पते पूर्वीणां पु•रूवसो३ ।।१।।
हे मघवन् धनवन् यशस्विन् मखपत इति वा । ‘तं वा एतं मघ(ख)वन्तं सन्तं मघवानित्याचक्षते परोक्षेण । परोक्षप्रिया इव हि देवाः प्रत्यक्षद्विषः’, ‘तेभिरिन्द्रं चोदय दातवे मघम्’४, ‘तन्न आयातु मघाय । यशो वा मघम् । मघमनुप्रापत्सि’, ‘आ मामेतु मघम् । मघमनुप्रापत्सि । धनं वाव मघम्’ इत्यादिश्रुतिभ्यः । गातुं त्वां स्तोतुम् । विद वेदयेति सामान्यतोपेक्षिताशेषवेदनमुक्त्वा तात्कालिकापेक्षितार्थं प्रार्थयति गातुं विदेति । त्वमेवानुशासिषो दिशः मार्गान् । आत्मनस्स्तुतिप्रकारांस्त्वमेवोपदिशेत्यर्थः । पूर्वीणां भगवत्सम्प्रदायागतानां परमविद्यानामर्थे शिक्ष, शचीनां विद्यानां पते वाचां पते इति वा । पुरूवसो बहुवित्त बहुज्ञानेति वा बहुषु वसति बहूनामावास इति वा ।। 
टीका - कास्ता महानाम््नयः यासु महार्थं नामेत्यत आह- ताश्चेति ।। यद्यपि स्वरूपप्रदर्शनानन्तरं नामनिर्वचनं कार्यम्, तथापि नामनिर्वचने स्वरूपबुभुत्सातिशयो भवतीत्यतः क्रमव्यत्यासः । कथं तासां विष्णु महागुरपरत्वमित्यतस्ता व्याकुर्वन्नाद्यामृचं तावद्व्याचष्टे- हे मघवन्निति ।। सम्बोध्य पश्चादुच्यत इत्यतोऽनादेरपि पदस्य प्रथमं व्याख्यानम् । एवमर्थक्रमा-नुसरणमन्यत्रापि ज्ञातव्यम् । पत इति मतुबर्थस्य सम्बन्धस्य विवरणम् । ‘तृतीयोऽतिशये’१ इत्यतः खकारस्य घकारः । मघवच्छब्दस्य मखवत्वार्थत्वे प्रमाणमाह- तमिति ।। परोक्षेणाप्रसिद्धेन मघवानिति शब्देन । प्रत्यक्षं प्रसिद्धम् । मघशब्दस्य धनवाचित्वे प्रयोगं दर्शयति तेभिरिति ।। हे सोम तेभिस्तैस्तैर्मदहेतुभिः रसैः पीतैरिन्द्रमस्मभ्यं मघं धनं दातवे दातुं चोदय प्रेरयेत्यर्थः । तस्य यशोवाचित्वे प्रमाणमाह- तन्न इति ।।  तद्ब्रह्मास्मान् प्रत्यायातु मघं दातुम् । किं तन्मघम् ? यशो वै मघं त्वमपि मघमनुप्रापत्स्यस इत्यर्थः । तस्य धनवाचित्वे स्पष्टं प्रमाणमाह- आ मामिति ।। मामैत्विति सम्बन्धः । गातुमित्यस्य तात्पर्यमाह- गातुमिति ।। गै शब्दे । विदेतिपदं व्याकुर्वंस्तस्य द्विरुक्तौ प्रयोजनमाह- विदेति ।। व्यत्ययेन शब्विकरणस्यान्तर्णीतण्यर्थस्य वेत्तेर्लोटि रूपमेतदित्यर्थः । उक्त्वा प्रार्थयित्वा । ‘बहुलमेतन्निदर्शनम्’अ इति वचनात्प्रार्थयतीति परस्मैपदं साधु । पूर्वेण सङ्गतिं सूचयन् अन्वित्यादिकमनूद्य तत्र दिश इति पदस्यार्थमाह-  त्वमेवेति ।। ‘ऋत्विग्’ इत्यादिना दिश्यत इति दिक् । तात्पर्यमाह- आत्मन इति ।। शंसिष इति ‘शंसु स्तुतौ’ इत्यस्य ‘शासु अनुशिष्टौ’ इत्यस्य वा लेटि रूपम् । न केवलं वेदनेन पूर्यत इत्यर्थः । वाक्यद्वयार्थविवरणार्थमुत्तरार्धम् अत एव द्वेधा व्याचष्टे- पूर्वीणामिति ।। पूर्वासामित्यर्थः । ज्ञानानामुत्पत्तिमत्त्वात्पूर्वत्वमयुक्तमित्यतो भगवदित्युक्तम् । शचीनामित्यस्य व्याख्यानं परमविद्यानामिति ।। अनेन पूर्वीणां शचीनामित्येतदुभयत्र सम्बध्यत इत्युक्तं भवति । वाक्यपक्षेऽप्यपौरुषेयाणां वाचामर्थे शिक्षेति ज्ञातव्यम् । वसुशब्दस्य वित्तवाचित्वाद्बहुवित्तेत्युक्तम् । ‘दैवं वित्तं ज्ञानम्’ इत्यतो बहुज्ञानेति ।  ‘वस निवासे’ इत्यस्मात्कर्तर्यधिकरणे चोकारप्रत्यमङगीकृत्यार्थद्वयमुक्तम् । इति वा पुरुवसुरिति शेेषः । रूढेर्योगस्य चाश्रयणमेतदिति सूचनाय मध्ये इति वेति ।। २ ।। 
(छ.टि.) श्रीनृसिंहं मध्वगुरुं जयतीर्थाद्यभीष्टदम् । वेङ्कटेशं हयग्रीवं नमामि पुरुषोत्तमम् ।। महार्थं नामेति ।। उत्तमार्थप्रतिपादकमित्यर्थः । ननु महानाम्नीसञ्ज्ञकऋक्स्वरूपप्रदर्शनानन्तरं महानाम्नीशब्दनिर्वचनं कार्यं तत्कथं महन्नाम यासु ऋक्षु विद्यते ता महानाम््नय इत्यनेन पूर्वं ताः निर्वचनं कृत्वा पश्चात् ताश्च ‘विदा मघवन्’ इत्याद्या इत्यनेन तत्प्रदर्शनं कृतमित्याशङ्क्य समाधत्ते- यद्यपीत्यादिना ।। अत्रायं विशेषः । ‘विदा मघवन्’ इत्याद्यारभ्य ‘विदा मघवन्विदोमि’त्यन्तं महानाम्नीविद्यायाः ब्रह्मा ऋषिः विश्वामित्रश्च मूले एव तथाऽग्ने तयोरनया विद्यया विष्णोस्तुतिकर्तृत्वस्य वक्ष्यमाणत्वात् तेन विदेत्यादिमध्यमपुरुषप्रयोगात् ‘ऊतये हवामहे’ इत्याद्युत्तमपुरुषप्रयोगश्चोपपन्न इति ज्ञेयम् । ताः व्याकुर्वन्निति ।। ताः ऋचः व्याकुर्वन् व्याकरिष्यन् ‘वर्तमानसामीप्ये वर्तमानव्यपदेशः’ इत्युक्तेर्लट्प्रयोगः । लटः शत्रादेशोऽयम् । आद्यं ऋचम् । ‘विदा मघवन् विदा गातुमनुशंसिषो दिशः । शिक्षा शचीनां पते पूर्वीणा पुरूवसो’ इति ऋचम् ।। 
ननु विदेतिपदस्य ऋचि आद्यत्वात् तद्व्याख्याय ‘मघवन्’ इति द्वितीयपदस्य पश्चाद्व्याख्यानमुचितम् । तत्कथं ‘मघवन्’ इत्यस्य प्रथमतो व्याख्यानमित्यत आह- सम्बोध्येति ।। लोकेऽयं प्रति किञ्चित्कार्यमुच्यते तं  प्रथमतः सम्बोध्य सन्मुखं कृत्वा पश्चात् तं प्रति कार्यमुच्यते इत्यतोऽनादेरपिपदस्य अप्रथमस्यापि मगवन्नितिपदस्य प्रथमं विदेति पदव्याख्यानात्पूर्वं व्याख्यानं कृतमित्यर्थः । मतुबर्थस्येति ।। मघवन्निति पदार्थान्तर्गतमतुपः योऽयमर्थः । सम्बन्धः तस्य विवरणं स्वामित्वरूपविशेषेण स्थापनमित्यर्थः । तदस्यास्त्यस्मिन्निति मतुप् इति षष्ट्यर्थे सम्बन्धसामान्ये मतुपो विधानात् । अत्र च स्वामित्वरूपग्रहणादिति भावः । यद्यपि ‘श्वन्-उक्षन्-पूषन्’ इति उणादिसूत्रे मघवन्नितिशब्दः कनिन्प्रत्ययान्तो निपातितः । वृत्तिकारैः मह पूजायम् इत्यतः कनिन्प्रत्यये धातुहकारस्य घकारादेशे उगागमेमघवन्नितिरूपनिष्पत्तेरङ्गीकारात् । अत एव मघवन्तावित्यादिरूपसिद्ध्यर्थं ‘मघवा बहुलम्’ इति सूत्रे तृजन्तादेशोऽङ्गीकृतः । तथापि उपेयप्रतिपत्यर्थमुपाया अव्यवस्थिता इत्युक्तेः श्रुत्यनुसारेण धनादिवाचकमखशब्दात् कनिन्प्रत्यये पक्षे पूजार्थत्वं च बोध्यम् । तर्हि  भवत्पक्षे मखवन्निति स्यादित्यत आह- तृतीयोऽतिशये इत्यत इति ।। महाव्याकरणसूत्रादिति शेषः । अतिशयार्थे स्वापेक्षया पूर्वभावितृतीयो वर्णः परभावी वा तृतीयो वर्णः आदेशः स्यादिति सूत्रार्थः । मधवन्नित्यत्र तु खकारस्य परभावितृतीयत्वात् घकारादेश इति भावः । तथा च ‘सप्ततन्तुर्मखः क्रतुः’ इत्यमरोक्तेः मघवन्नित्यस्य मखपतित्वं नाम यज्ञभोक्तृत्वमित्यर्थ उक्तो भवति । परोक्षेण अप्रसिद्धेनेति ।। अस्पष्टार्थकेन मघवानित्युक्तौ मखवत्वार्थस्य स्पष्टमप्रतीतेरिति भावः । प्रत्यक्षं प्रसिद्धमिति ।। तथापि प्रत्यक्षद्विष इत्यस्य दैत्यादीनां मखवत्वरूपोत्तमार्थप्रतीतिर्मा भूदिति भावेन स्पष्टार्थशब्दप्रयोगं न कुर्वन्तीत्यर्थो बोध्यः । 
तेभिरिन्द्रमिति ।। ऋक्पदात्पूर्वं पठिते ‘परिसोमप्रघन्वा स्वस्तये । नृभिः पुनानो अभिवासय शिरम् । ते मदा आहसो विहायसः’ इति वाक्ये प्रथमपदपठितसम्बुध्यन्तसोमशब्दस्य अत्र अनुव्यावृत्य अन्वयो बोध्यः । तथा एते मदा इत्युक्तमदानां तेभिरित्यनेन परामर्श इति भावेन व्याचष्टे- हे सोमेति ।। सोमलताभिमानिन् चन्द्र । तेभिः तच्छब्दात् ‘त्यदादिनामः’इत्यकारादेशे भिसः ‘बहुलं छन्दसि’ इति ऐसादेशाभावे ‘बहुवचने झल्येत्’  इति एत्वे निष्पन्न  तेभिरित्यस्य प्रतिपदं तैरिति ।। तत्र वीप्साविवक्षया पुनस्तदिति द्वितीयवारमुक्त्वा तत्परामृष्टं मदैरित्यस्य लक्षणया मदहेतुभिः सुखहेतुभिः रसैः सोमरसैरिति व्याख्यानपूर्वकं तत्र तृतीयाविभक्त्युक्तकरणत्वोपपादनार्थं पीतैरित्यध्याहृतमिति भावः । मघं धनमिति ।। ‘मघरैक्वण’ इति वैदिकनिघण्टौ  धननामसु पाठात् । दातवे दातुमिति ।। ‘तुमर्थे सेसेन’ इति सूत्रेण डुदाञ् दाने इत्यतः तुमनोऽर्थे तवेन्प्रत्यय इति भावः । अस्मभ्यमिति शेषः । वेदद्रष्टुऋषेः सोमं प्रति इदं वचनम् । तन्न आयातु मघायेत्यतद्व्याचष्टे- तद्ब्रह्म अस्मानिति ।। न इत्येतत् अस्मच्छब्दस्य द्वितीया बहुवचने रूपम् । मघायेत्यत्र  ‘क्रियार्थोपपदस्य च कर्मणि स्थानिनः’ इति सूत्रेण चतुर्थी । अस्यार्थ । क्रियार्थक्रियावाचकपदम् उपपदं यस्य तस्य स्थनिनः अप्रयुज्यमानस्य क्रियावाचकस्य कर्मणि कारके चतुर्थी स्यादिति भावेनोक्तम् - मघं दातुमिति ।। मघं दानरूपक्रियार्थं विष्णोरागमनं तद्वाचके आयातुशब्दे उपपदे सति अप्रयुज्यमानदातुमिति शब्दस्य कर्मत्वात् मघशब्दात् चतुर्थीति भावः । त्वमपीति ।। मघं यशः । अनुप्राङपूर्वात् पतधातोः श्यन्विकरणात् केवलात्मनेपदिना भविष्यदर्थे व्यत्ययेन लुग्विकरणं परस्मैपदलट्प्रत्यया इति भावेन अनुप्रापत्सीत्यर्थमाह- अनुप्रापत्स्यस इत्यर्थ इति ।। त्वमपीति तु मध्यमपुरुषप्रयोगाल्लब्धमिति भावः । स्पष्टमिति ।। तेभिरिन्द्रमित्यस्य यशोवाचित्वेऽपि सावकाशत्वात् ‘आ मामे तु’ इति श्रुतिद्वयमुपादाय अत्रोक्तमघशब्दस्य श्रुत्या धनार्थत्वोक्तेः इति भावः । मामेत्विति सम्बन्ध इति ।। मघं कर्तृ माम्प्राप्नोत्वित्यर्थः । इण गतावित्यतः लोटि अदादित्वाच्छपो लुकि गुणे रूपमेतदिति भावः । गातुमित्यस्य स्तोतुमिति तात्पर्यार्थ इत्येत्प्रकटयति- गैशब्दे इति ।। सामान्यार्थकशब्दस्य विशेषे तात्पर्यात् त्वमित्यध्याहारप्रतीतेश्च । अस्य धातोः गायने रूढत्वाच्चेति भावः । गैरित्यैकारस्य ‘आदे च उपदेशेऽशिति’ इत्यात्वमिति भावः ।
ननु ‘विद ज्ञाने’ इत्यस्य लोटि सिबित्यादेशे अदादिगणपठितत्वेन ‘अदिप्रभृतिभ्यः शपः’ इति शपो लुकि ‘हुझल्भ्यो हेर्धिः’ इति धित्वे विद्धीति भाव्यम् । कथं विदेति रूपमित्यत आह- व्यत्ययेन शविकरणस्येति ।। ‘व्यत्ययो बहुलम्’ इति सूत्रेण विदेः तुदादित्वाभावेऽपि ‘तुदिभ्यः शः’ इति विहितशप्रत्यये तस्य ङित्वेन लघुपघगुणाभावे ‘अतो हेः’ इति ‘हेर्लुकिद्व्यचोतस्तिडः’ इति अन्तस्यातो दीर्घे सतीति भावः । शब्बिकरणस्येति पाठस्तु अपपाठः । तथात्वे उपधागुणे वेेदेति स्यात् । 
ननु अत्र णिचोऽभावात् वेदयेति मूले कथं प्रतिपदमित्यत आह- अन्तर्णीतण्यर्थस्येति ।। अन्तः धात्वन्तः नीतः प्रापितः अङ्गीकृतः ण्यर्थः णिजर्थः प्रयोजकव्यापाररूपः यत्र तस्येति विग्रहः । ईश्वरं प्रति विदेति लोटः उपासकस्य विध्यर्थकत्वासम्भवात् विदेः णिचि प्रेरणरूपत्वादिति भावेन उक्त्वेत्यस्य प्रकृते वचनार्थत्वासम्भवाच्च प्रकृतोपयोग्यर्थमाह- उक्त्वा प्रार्तयित्व इति ।। ‘लोट् च’ इति सूत्रे विधिनिमन्त्रणामन्त्रणाधीष्टसम्प्रश्नप्रार्थने-ष्वित्यनुवृत्तेति भावः । मूले अपेक्षितेत्युक्तिस्तु अधिकारिण्यशेेषवेदनस्य बाधितत्वात् ज्ञानध्यानसाधनवेदनमेव अपेक्षिताशेषवेदनम् । तात्कालिकापेक्षितं तु स्तोत्रोपयोगिगुणज्ञानमिति बोध्यम् । ननु चुरादिगणे ‘आगर्वादात्मनेपदिनः’ इति सूत्रेण पदगतावित्यादीनां गर्वमाने इत्यन्तानां धातूनाम् आत्मनेपदित्वोक्तेः तन्मध्यस्थम् अर्थ उपायाञ्चायामिति धातोरपि आत्मनेपदित्वप्राप्तेः कथं मूले प्रार्थयतीति परस्मैपदप्रयोग इत्यत आह- बहुलमेतदिति ।। एतत् आत्मनेपदपरस्मैपदनिदर्शनं दशगणिधातुपाठनिदर्शनं वा बहुलं ज्ञेयमिति धातुपाठान्त्यसूत्रार्थः । पूर्वेण सङ्गतिमिति ।। तत्वमेवेत्यनेन सामान्यतो विशेषतश्च यो बाधकः स त्वमेव स्तुतिप्रकारप्रदर्शक इति वचनात् ज्ञानस्तोत्रकरणयोः कार्यकारणभावलक्षणा सङ्गतिः सुचिता । 
ननु दिश इत्यस्य कथं मार्गानिति व्याख्यानमित्यत आह- ऋत्विगित्यादिनेति ।। सूत्रेणेति शेेषः । अनेन ‘ऋत्विग्दधृक्-स्रग्दिगुष्णिगञ्चुयुजिक्रुञ्चां च’ इति सूत्रं विवक्षितम् । अत्र प्रथमपञ्चसु क्किन्नन्तप्रातिपदिकेषु निपातनसामर्थ्यात् ‘दिश अतिसर्जन’ इति धातोः क्किनः कर्मार्थत्वग्रहणादयमर्थो लभ्यत इति भावः । अतिसर्जनं नाम उपदेशनम् । लेटि रूपमिति ।। लिङर्थे लेडित्युक्तेः अत्र प्रार्थनायां लेटि शंसेर्लेटि तु मध्यमपुरुषसिपि ‘इतश्च लोपः परस्मैपदे तु’ इति इकारलोपे ‘लेटोऽडाटौ’ इत्यडागमे ‘सिब्बहुलं लेटि’ इति मध्ये सिप्प्रत्यये इकारपकारयोरित्सञ्ज्ञायां सिपि आर्धधातुकत्वादिडागमे ‘आदेशप्रत्यययोः’ इति षत्वे च अन्त्यशिपः रुत्वविसर्गयोः शंसिष इति रूपम् । एवं शासेरुपधायाः ह्रस्वत्वं नुम्विशेषः लेडादिसर्वं समानम् । वाक्यद्वयेति ।। ‘विदा मघवन्’ इत्याद्यनेकं वाक्यम् अनुशंसिष इति द्वितीयम् । उत्तराधर्म्- ‘शिक्षा शचीनां’ इत्येत् कथं पूर्वं विवरणार्थमित्यत आह- अत एवेति ।। द्वेधा ज्ञानपरत्वेन ‘वाक्यपरत्वेन चेत्यर्थः । पूर्वीणामित्यत्र ‘तृतीयोऽतिशय’ इति महाव्याकरणसूत्रेण आकारस्य ईकारादेशः श्रुतौ इति भावेनाह- पूर्वासामिति ।। ङीपस्तु विधायकाभावा-दनुक्तिः । भगवदित्यनेन ज्ञानस्य अतिशयित्वोक्तिश्च ज्ञेया । शचीनामित्यस्य व्याख्यानमिति ‘धीः शचीमाया’ इति प्रज्ञानामसु पाठादिति भावः । उभयत्रेति।। शिक्षेति पूर्वत्र पते इत्युत्तरत्र चेत्यर्थः । यद्यपि बह्वर्थकपुरुशब्दात् ‘वोतो गुणवचनात्’ इति ङीप्प्रत्यये यणादेशे ‘हलि च’ इति दीर्घे च सति पूर्वीणां बह्वीनामिति व्याख्याने व्यत्ययो नाश्रयणीयः । तथापि शचीनामिति बहुवचनेनैव बहुत्वसिद्धेः पूर्वीणामित्यस्य व्यर्थत्वप्राप्त्या पूर्वेतिप्रादिपदिकाश्रयणे भगवत्सम्प्रदायगतत्वरूपार्थस्य व्यत्ययाश्रयणे अर्थविशेषस्य च लाभात् स एवाश्रितः । अत एव मूले प्रवाहतोऽनादीनां विद्यानामित्यनुक्त्वा भगवत्सम्प्रदायागतानां परमविद्यानामित्युक्तमिति द्रष्टव्यम् । अनेन भगवत्सम्प्रदायागतत्वं पूर्वेतिप्रातिपदिकार्थः व्यत्ययार्थस्तु परमत्वं शचीशब्दार्थस्तु विद्येति ज्ञेय इत्युक्तं भवति । 
ननु शचीनामित्यस्य विद्यानां वाचामिति द्वेधा व्याख्यानं कृत्वा पते इत्यन्वयप्रदर्शनेऽपि पूर्वं शिक्षेत्यन्वयप्रदर्शनकाले परमविद्यानामर्थ इति एकस्यैव शचीशब्दस्यानुवादात् । वाग्रूपार्थस्य कथं शिक्षत्यनेनान्वय इत्यत आह- वाक्यपक्षे इति । अस्मद्वाक्यैर्निराकर्तुं योग्याः याः पौरुषेयत्वविषयाः दुर्वादिकर्तृकाः वाचः तासामर्थे तन्निराकरणार्थं अस्मान् शिक्षा तन्निराकरण-समर्थवाक्ययुक्तान् कुर्विति यावत् । ज्ञेयं मूले उपलक्षणत्वेन ज्ञेयमित्यर्थः । मूले परमविद्यानामर्थे शिक्षेत्यस्य तु परमविद्यासाधनप्रयुक्तान् कुर्वित्यर्थो बोध्यः । यद्यपि शचीशब्दस्य ‘धीः शची शमी’ इति कर्मनामसु पाठात् शचीनां कर्मणामर्थे शिक्षेति शचीनां कर्मणां पते इति च व्याख्यातुं शक्यते तथापि स्फुयत्वात् शिष्यैरेव ज्ञातुं शक्यत्वेन आचार्यैर्नोक्तमिति बोध्यम् । वित्तवाचित्वादिति ।। ‘वसु रायः राधः’ इति धननामसु पाठादिति भावः । ननु तर्हि बहुज्ञानेति व्याख्यानान्तरं कथम् अभिधानाभाव इत्यत आह- दैवं वित्तं ज्ञानमिति ।। भगवद्ज्ञानमेव देवसम्बन्धिधनमित्यर्थः । इतिशब्दानन्तरं व्याख्यानमिति शेेषः । उकारप्रत्ययमिति ।। ‘शृस्वृस्निहित्रप्यसिवसिहनिक्लिदिबन्धिमनिभ्यश्च’ इत्युणादिसूत्रेणेति शेषः । उणादिप्रत्ययानां कृत्प्रत्ययत्वात् ‘कर्तरि कृत्’ इति कर्तृर्थकत्वमात्रप्राप्तावपि ‘उणादयो बहुलं’ इति बहुलग्रहणादिति च शेषः । अर्थद्वयं वसतीति वसुरिति  कर्तर्थकत्वमेकम् । आवास इत्यनेन अधिकरणार्थकत्वं द्वितीयमित्यर्थः । वसन्त्यस्मिन्निति वसुरिति विग्रहः । आवासशब्दे घञ् ‘अकर्तरि च कारके सञ्ज्ञायाम्’ इत्यधिकरणेऽपि विधानादिति भावः । मूले इति वेत्यस्य अन्वयादर्थनादाह- पुरूवसुरिति शेष इति ।। पुरुशब्दस्य अन्येषामपि दृश्यत इति दीर्घ पुरूवसो इति रूपमिति भावः ।
ननु मूले बहुज्ञानेत्यनन्तरमुक्तं इति वेति व्यर्थं व्याख्यानभेदस्य अन्तिमेनेतिशब्देन चतुर्ष्वपि तेन ज्ञातुं शक्यत्वादित्यत आह- रूढेरिति ।।  वसुशब्दस्य पूर्वव्याख्याद्वयं रूढ्याश्रयेण । उत्तर२व्याख्याद्वयं योगाश्रयणेनेति सूचनायेति भावः । 
(अभिष्ट्वमिति श्रुतिशब्दव्याख्यानम्)
मूलम् - ऋक् - आभिष्ट्वमभिष्टि•भिः प्रचे•तन प्रचे•तय । इन्द्र• द्युम्नाय• न इष एवा हि शक्रः ।।२।।३
आभिरभिष्टिभिः एवम्भूतैस्त्वत्पर्येषणैस्त्वत्प्रार्थनैः कञ्चिन्मदादिकं प्रचेतय प्रबोधय । प्रकृष्टचेतन सर्वज्ञ परमात्मन् । द्युम्नाय ज्ञानाय वित्ताय यशसे वा । इषे अन्नाय च नः प्रबोधय । एतादृशो हि शक्रः । शक्र एवेति वा । शक्तिरतिरूपत्वाच्छक्रः ।। २ ।।
टीका. आभिः । ४शकन्ध्वादित्वादभिष्टिभिरिति साधु । प्रबोधयेत्यस्य कर्मानुक्तेर्मदादिकं कञ्चिदित्युक्तम् । इदानी तावन्मां यश्चैवं प्रार्थयते तमपीत्यर्थः । प्रचेतनेत्यस्यार्थः प्रकृष्टचेतनेति । तस्य तात्पर्यद्वयं सर्वज्ञ  परमात्मन् । चेतनाशब्दो ज्ञानवाची चेतनशब्दश्चाऽत्मवाचीति । इन्द्रशब्दस्तूत्तरत्र व्याख्यास्यते । द्युम्नाय इषे च नः इत्यस्यान्वयाभाव इत्यतः  प्रचेतयेत्यस्य अनुवृत्त्यान्वयं दर्शयति- प्रबोधयेति ।। नन्वेकवाक्यतया सर्वं सुस्थम् । सत्यम् । तथापि सामान्यविशेेषविषयस्य  वेदनस्य प्रकृतत्वादत्रापि तथैव व्याख्यानम् । ज्ञानाय प्रबोधयेति श्रवणादौ समर्थं कुर्वित्यर्थः । कस्मादयं प्रार्थ्यत इत्यत उक्तम् - एवाहि शक्र इति । अत्रायम् एवेतिशब्द एवमित्यर्थ इति भावेनोक्तम्- एतादृशो हीति ।। प्रार्थितस्य साधको हीत्यर्थः । अवधारणार्थतामङ्गीकृत्योक्तम्- शक्र इति ।। कः शक्रशब्दार्थोऽवधार्यत१ इत्यत आह- शक्तिति ।। ‘शक्लृ शक्तौ’ ‘रमु क्रीडायाम्’ इत्याभ्यां डः । शक्तिश्च  प्रकृतार्थे । अस्मिन्पक्षेऽयमिन्द्र इति योज्यम् ।। २ ।।  
(छ.टि.) ‘आभिष्ट्वमभिष्टिभिः प्रचेतन प्रचेतय । इन्द्रद्युम्नाय न इष एवाहि शक्रः’ इत्युत्तरां ऋचं प्रतीकतो गृह्णाति- आभिरिति ।। आभिः त्वमिति पदच्छेदः । इदंशब्दस्य स्त्रीलिङ्गस्य तृतीया बहुवचने भिसित्यदाद्यत्वे पररूपे च ‘टापि हलि लोप’ इति इदंशब्दस्य लोपे आभिरिति रूपम् । अत्र संहितायां ‘कस्कादिषु च’ इति सूत्रेण भिसो विसर्गस्य षत्वे तस्मात्परस्य युष्मच्छब्दादेशस्य प्रथमाविभक्त्यैकवचनान्तस्य त्वमितिशब्दस्य ‘ष्टुना ष्टुः’ इति  ष्टुत्वं ज्ञेयम् । इदमेव आभिरिति पदं मूलप्रतीकं च बोध्यम् । एवमेव उत्तरत्र ऋचि मूले च यत्र प्रथमपदं समानं तत्र एकमेव प्रतीकमिति बोध्यम् । 
ननु श्रुतौ अभिपूर्वादिषु गतावित्यस्मात् इषु इच्छायामित्यस्माद्वा ‘मन्त्रे वृषेष पचमन’ इत्यादिना किन्प्रत्यये तितुत्र इत्यादिना इडागमनिषेधे ष्टुत्वे निष्पन्ने ष्टिशब्दे परे अभिशब्दस्य ‘अकस्सवर्णे दीर्घ’ इति दीर्घैकादेशे अभीष्टिभिरिति भाव्यम् । कथमभिष्टिभिरिति ह्रस्व इत्यत आह- शकन्ध्वादि त्वादीति ।। ‘शकन्ध्वादिषु पररूपं वाच्यम्’ इति वार्तिकेन दीर्घापवादे उभयोरिकारयोः पररूपाख्ये एकस्मिन्नेव ह्रस्वे इकारादेशे कृते इति शेषः । अयं भावः । शकन्ध्वादिराकृतिगणत्वात् अभिष्टिभिरितिशब्दस्य वैदिकत्वेन साधुत्वात् तद्गणे निवेशो ज्ञेय इति । मूले आभिरित्यस्य व्याख्यानं एवम्भूतैरिति ।। आभिष्टिभिरित्यस्य पर्येषणैरिति । त्वदिति तु त्वमिति प्रत्यासत्तिप्राप्त-सम्बन्धिपर्येषणं परितो गमनमिच्छा वेत्यभिप्रेत्य तात्पर्यार्थ उक्तः त्वत्प्रार्थनैरिति ज्ञेयम् । मूले क्वचिन्मदादिकमिति कस्येदं व्याख्यानमित्यत आह- प्रबोधयेत्यस्य कर्मानुक्तेरिति ।। प्रचेतयेत्यदर्थभूतस्येति शेषः । 
ननु आभिरित्यनेन स्वकृतप्रार्थनानामेव परामर्शात् । तैश्चान्यबोधनायोगात् मामित्येव वक्तव्यं आदिपदमयुक्तम् । किञ्च स्वकृतप्रार्थनमपि ‘विदा मघवन्’  इति एकमेव । तथा चानया अभिष्ट्येति वक्तव्ये आभिरिति बहुवचमनसङ्गत-मेवेत्यतस्तात्पर्यमाह- इदानी तावन्मामिति ।। इदानी मया प्रार्थनस्य क्रियमाणत्वात् मां प्रबोधय पश्चात् अन्योऽपि प्रार्थयेत तमपि प्रबोधयेत्यर्थः । अत एव आभिरिति अन्यप्रार्थनसङ्ग्रहाय प्रचेतयेत्यस्येति ।। तर्हि सर्वज्ञ परमात्मन्निति कस्यार्थ इत्यत आह- तस्य तात्पर्यद्वयमिति ।। प्रकृष्टचेतन शब्दस्येत्यर्थः । प्रकृष्टा सर्वविषया चेतना यस्येति वा प्रकृष्टश्चासौ चेतनश्चेति वा इति विग्रहात् । परमात्मन्नित्यत्रापि परमः सर्वोत्कृष्टश्चासौ आत्मा चेतनश्चेेत्यर्थप्रतीतेरिति भावः । तस्य तात्पर्यत्वमुपपादयति- चेतनाशब्द इति ।। ‘प्रतिपद्ज्ञप्ति चेतना’ इत्यमरोक्तेः । ‘चिती सञ्ज्ञाने’ इत्यतो ण्यन्तात् ‘ण्यासश्रन्थो युज्’ इति चिभावे युज्विधानाच्चेति भावः । चेतनशब्दस्त्विति ।। ‘नन्दिग्रहिपचादिभ्यः’ इति सूत्रेण चितीधातोः नन्द्यादित्वात् कर्तरि ल्युप्रत्ययविधानात् तस्य ‘युवोरनाकौ’ इत्यनादेशे उपधागुणे निष्पन्न-चेतनशब्दस्य ज्ञातृवाचकस्य लोकप्रसिद्ध्या आत्मवाचकत्वादिति भावः । 
ननु इन्द्रशब्दस्य पूर्वमव्याख्यातत्वात् तद्विहाय द्युम्नशब्दस्य कथं व्याख्यानमित्यत आह- इन्द्रशब्दस्त्विति ।। ‘प्रप्रवस्त्रिष्टुभं’ इत्यस्य ऋचो व्याख्यानसमये इन्द्रः परमेश्वर इति व्याख्यास्यत इत्यर्थः । द्युम्नशब्दस्य ‘द्युम्नमिन्द्रियं वसु’ इति धननामसु पाठात् धनार्थत्वात् धनस्य च दैवमानुषभेदेन द्वैविध्यात् ज्ञानार्थत्वं हिरण्याद्यर्थत्वं चाभिप्रेत्य मूले द्युम्नायेत्येतद्व्याख्यातम् । ‘द्युम्नं द्योततेर्यशो वा अन्नं व’ इति यास्कोक्तनिरुक्ते द्योततेरिति ‘द्युत दीप्तौ’ इति धातुग्रहणात् ज्ञानार्थत्वलाभात् यशोर्थकत्वोक्तेश्चेति ज्ञातव्यम् । ‘इष’ इति अन्नस्य पृथगुक्तेः द्युम्नशब्देन तन्न गृहीतम् । ऋचि प्रबोधयेत्यस्याभावात् किमर्थं मूले ‘प्रबोधय’ इत्युक्तमित्यत आह- द्युम्नस्य इषे च नः इत्यस्येति ।। समुच्चयार्थकचशब्दस्य ऋच्यध्याहारः । न इत्यस्य षष्ठीबहुवचनान्ता-स्मच्छब्दरूपत्वं च ज्ञेयम् ।
नन्वेकवाक्यतयेति ।। हे प्रचेतन हे इन्द्र त्वम् आभिरभिष्ठिभिः नोऽस्माकं द्युम्नाय इषे च नो अस्मान् प्रचेतयेत्येकान्वयेन वाक्यभेददोषाभावात् अध्याहाराद्य-भावाच्च सर्वं सुस्थमित्यर्थः । वाक्यभेदे हि पूर्ववाक्ये मदादिकं कञ्चिदिति अध्याहारः प्रबोधनस्य फलानुक्तिश्च । द्वितीयवाक्ये प्रबोधयेत्यस्यावृत्तिः । तत्र साधनानुक्तिश्चेति सङ्कटं चापाद्यत इति भावः । तथापीति ।। ‘विदा मघवन्’ इत्यत्र यत्सामान्यवेदनमुक्तं तस्य आभिष्ट्वमिति पूर्ववाक्येन सामान्यतोऽपेक्षिता-शेषप्रबोधनं प्रार्थयित्वा इन्द्रद्युम्नायेत्युवरवाक्ये वा कालिकस्तुत्याद्युपयुक्त-ज्ञानधनान्नादिकं प्रार्थयते इत्यर्थ इति भावः । मूले इषे अन्नायेत्युक्तं तत्र इलां इषं उकर्् इति निघण्टुः प्रमाणम् । 
ननु द्युम्नायेत्यस्यार्थत्रयमध्ये ज्ञानाय प्रबोधयेत्येतयोरेकार्थत्वात् कथं  कार्यकारणभाव इत्यत आह- ज्ञानायेति ।। तत्र द्युम्नायेत्यनेन श्रवणमननज्ञानं गृह्यते, प्रचेतयेत्यनेन लक्षणया तत्सामर्थ्याख्यं कारणं गृह्यते । तथा च न पौनरुक्त्यमिति भावः । कस्मादिति ।। अन्येषु देवेषु सत्सु इन्द्र एव ज्ञानाद्यर्थं कस्माद्धेतोः प्रार्थ्यत इत्याशङ्कापरिहारार्थं ऋच्यैवोक्तमिति शेषः । तत्र ऋचि विद्यमान एवेति शब्दः एवमित्यर्थ इति भावेन मूले उक्तं व्याख्यातमित्यर्थः । ‘एवौपम्येऽवधारणे’ इति विश्वकोशे एवशब्दस्य औपम्यार्थकत्वोक्त्या एतादृश इत्यर्थलाभादिति भावः । प्रार्थितस्य ज्ञानादेरिति शेषः । तथाच एवाहि शक्र इत्यस्यायमर्थः । हि यस्मात्कारणात् शक्रः एव एवं एतादृशः प्रार्थितज्ञानादेः साधक इति यावत् । अतः(अयं) प्रार्थ्यत इति ।। ‘ऋचि संहितायां एव’ इति शब्दे ‘निपातस्य च’ इति दीर्घो ज्ञेयः । अवधारणार्थतामिति ।। एवशब्दस्येति शेषः । एवाहि शक्र इत्यत्र एवशब्दस्य अवधारणार्थत्वपक्षेऽ-प्ययमर्थः । इन्द्रः कथं प्रार्थितज्ञानादिसाधक इत्याशङ्कायामपि शक्र एवेत्युत्तरमिति । पूर्वं शक्रशब्दस्य रूढार्थत्वमाश्रितम् इदानी योगार्थत्वमाश्रितमिति भावेन पृच्छति- कः शक्रशब्दस्यार्थ इति ।। आभ्यां ड इति ।। ‘ञमन्ताड्डः’ इति सूत्रेण भावे क्विबन्ते शकिधातावुपपदेरनेर्भावे बहुलके डप्रत्यये डितीति टिलोपे शक्र इति रूपम् । अथवा मत्कृतशाब्दिककण्ठमणौ उणादिप्रकियायां ‘अदिभूम्यां डुतच्’ इति सूत्रोक्तरीत्या धातुद्वयात् योगविभागेन उप्रत्यय इति भावः । शक्तिश्च प्रकृतार्थ इति ।। अनेन ज्ञानादिदाने शक्तिमत्वात् इन्द्रः तत्साधक इत्यन्वय उक्तो भवति । रमधातूक्तरतिस्तु सृष्ट्यादिकर्तृत्वस्वभावोक्तिवत् भक्ताभीष्टसाधकत्वमप्यस्य स्वभाव इति ज्ञापयितुमिति भावेन प्रकृतार्थे इत्युक्तम् । शक्रशब्दस्य यौगिकार्थपक्षे विशेष्यः क इत्यत आह- अस्मिन्पक्ष इति ।। योज्यं इन्द्रेति सम्बुध्यन्तं सम्बुद्धिव्यत्ययेन प्रथमान्तं कृत्वाऽपि अन्वेतव्यमित्यर्थः । यद्यपि त्वं शक्र इत्यन्वयेनापि वाक्यं पूर्यते तथापि त्वं शब्दवाच्य इन्द्रत्वं स्पष्टीकर्तुम् अयमिन्द्र इत्युक्तमिति बोध्यम् । 
(राये वाजायेत्यृगर्थकथनम्)  
 मूलम् - राये वाजा•य वज्रिवश्शवि•ष्ठ वज्रिन्नृञ्जसे• । 
४मंहि•ष्ठ वज्रिन्नृञ्जस आ या•हि पिब मत्स्व• ।। ३ ।।
राये वित्ताय वाजाय अन्नाय वज्रिणं इन्द्रं वर्तयतीति वज्रिवाः नियामकत्वेन गच्छतीति वा, शविष्ठ बलवत्तम सुखवत्तमेति वा, ऋञ्जसे प्रेरयसि सर्वान् । मंहिष्ठ वज्रिन्नृञ्जस इत्यभ्यासस्तात्पर्यार्थः । मत्स्व मदं कुरु ।। ३ ।।
टीका - वज्रिणमित्यनेन वज्रिशब्दे कर्मण्युपपदेऽन्तर्णितण्यर्थात् ‘वृतु वर्तने’ इत्यस्माद् डस्प्रत्यय इत्युक्तं भवति । वज्रिवेति क्वचित्पाठः । तत्र सकारलोपश्छान्दसः । नियामकत्वेनेत्यनेन ‘व्रज गतौ’ इत्यस्मादन्तर्णितण्यर्थाद्रिप्रत्ययः । ‘वा गतिगन्धनयोः’ इत्यस्मात् कस् । वज्रिर्गमको नियामकश्चासौ वाः गन्ता चेति वज्रिवा इत्युक्तं भवति । गच्छति प्रवर्तते । सर्वान् भक्तानिति शेषः । ‘वज्रिन्नृञ्जसे’ इत्यस्याम् ऋचि, मंहिष्ठ वज्रिन्नृञ्जसे’ इत्युत्तरस्यामभ्यासः । पिब सोमम् । मत्स्वमदं कुर्वित्यनेन विकरणलोपश्छान्दस इत्युक्तम् ।। ३ ।।
(छ.टि.) ‘राये वाजाय’ इति तृतीयां ऋचं प्रतीकतो गृह्णाति- राय इति ।। मूले राये वित्तायेत्युक्तम् । रैशब्दस्य निघण्टौ धननामसु पाठात् । तथा वाजाय अन्नायेत्युक्तिरपि वाजशब्दस्य अन्ननामसु पाठादिति बोध्यम् । वज्रिव इति पदस्य व्याख्यानं मूले वज्रिणमित्यादि । तेन सूचितं विग्रहं दर्शयति- वज्रिणमित्यनेनेति ।। डस्प्रत्यय इति ।। ‘सर्वधातुभ्योऽसुन्’ इति असुन्प्रत्यये टिलोपार्थं तस्य डित्वं ‘उणादयो बहुलं’ इति बहुलग्रहणात् ज्ञेयमिति भावः । क्वचित्पाठ इति ।। मूल इति शेषः । श्रुतौ ‘राये वाजाय वज्रिणः शविष्ठ’इति सकारान्तवज्रिवः शब्दपाठबलात् असन् प्रत्ययान्तत्वा-ङ्गीकारस्य अवश्यकत्वात्  वज्रिवस्शब्दात् प्रथमैकवचने ‘अत्वसन्तस्य’ इति दीर्घे, सोः हल्ङयादिलोपे ‘व्यत्ययो बहुलं’ इति प्रातिपदिकसकारलोप इति भावः । मन्त्रे तु सम्बुध्यन्तत्वेन असम्बुद्धावित्यनुवृत्तेर्न दीर्घः । रिप्रत्यय इति ।। ‘वङ्क्र्यादयश्च’ इति उणादिसूत्रपाठितगणे वज्रशब्दस्यापि निपातादिति भावः । कसिति ।। औणादिकासुन्प्रत्ययस्यैव बाहुलकं कित्वमित्यर्थः । तेन  ‘आतो लोप इटि च’ इति वाधातोरकारलोप इति भावः । वज्रिर्गमक इति णिजन्तधात्वर्थमुक्त्वा नियामकत्वेनेति मूलानुसारेण नियामक इति तात्पर्याेक्तिरिति ज्ञेयम् । इति वज्रिवाः इत्येतदनन्तरं तस्य सम्बुद्धिः हे वज्रिव इति श्रौतपदविग्रह इति शेषः । 
ननु नियामकस्य सदाविद्यमानत्वेन कथं गच्छतीत्युच्यते इत्यतस्तात्पर्यमाह- प्रवर्तत इति ।। ज्ञानादिदानार्थमिति शेेषः । मूले शविष्ठपदं बलवत्तमसुखवत्तमेति द्वेधा व्याख्यातम् । तत्र शवशब्दस्य निघण्टौ शवस्तर इति बलनामसु पाठेन बलार्थकत्वात् तथा शिवशब्दस्य निघण्टौ शिवं शिवमिति सुखनामसु पठितस्य ‘तृतीयोऽतिशय’ इति सूत्रेण इकारस्थाने अकारदेशयुक्तस्य शवशब्दस्य अत्यन्तसुखवाचित्वात् तस्मात् अतिशायिने ‘तमबिष्टनौ’ इति इष्टन्प्रत्यये शविष्ठरूपसिद्धिरिति बोध्यम् । ऋजिधातुर्यद्यपि  धातुपाठे भर्जनार्थको व्याख्यातः तथापि तस्यार्थस्य प्रकृते बाधितत्वात् ‘धातूनामनेकार्थत्वात्’ इत्युक्तेः मूले ऋञ्जस इत्यस्य प्रकृतोपयोग्यर्थ उक्तः । ऋञ्जसे प्रेरयसि सर्वानिति ।। 
ननु तर्हि अस्यां ऋचि मंहिष्ठ वज्रिन्नृञ्जस इत्युक्तेः पुनरुक्तिः स्यात् । तथा विदा रायः सुवीर्यमित्युक्तेः अस्यामृच्यपि मंहिष्टवज्रिन्नृञ्जसे इत्युक्तेः पुनरुक्तिः  स्यादित्यतो मूले मंहिष्ठ वज्रिन्नृञ्जस इत्यभ्यासस्तात्पर्यार्थ इत्युक्तम् । तदुभयशेषत्वेन योजयति- वज्रिन्नृञ्जस इत्यस्यामृचीति ।। अस्य ‘राये वाजाय’ इत्यत्र उत्तरस्यां विदारयेत्यर्थः । अभ्यासः उक्तस्य पुनरुक्तिः, तात्पर्यार्थः विवक्षातिशयद्योतनार्थमित्यर्थः । ‘आयाहि पिबमत्स्व इत्यनेन’ अत्र आयाहीत्युक्त्वा पिबेत्युक्तेः कर्माभावात् तदध्याहरति- पिब सोममिति ।। ‘पा पाने’ इति धातोः लोटि सिपः ‘सेर्ह्यपिच्च’ इति ह्यादेशे शपि प्राघ्रेति पिबादेशे ‘अतो हेः’ इति हिलोपः । 
ननु ‘मदि हर्षे’ इति धातोः लोटि थासि ‘थासः से’ इति से इत्यादेशे तदन्तस्य ‘सवाभ्यां वामौ’ इति वादेशे दिवादित्वात् श्यनि ‘शमामष्टानां दीर्घः श्यनि’ इति दीर्घे माद्यस्वेति भाव्यम् । तत्कथं मत्स्वेति शङ्कापरिहार सूचनं मूले नैव कृतमिति भावेनाह- मत्स्व मदं कुर्वित्यनेन विकरणलोपश्छान्दसः इत्युक्तमिति ।। ‘व्पत्ययो बहुलं’ इति श्यन्विकरणलोप इति भावः । तथा च मदधातोः अन्तर्णीतण्यर्थात् लोटि निष्पन्नमत्स्वेत्यस्य भक्तान् हर्षयस्वेत्यर्थ इत्युक्तं भवति । स्वहर्षस्य नित्यसिद्धत्वेन सोमपानेन अजननात् ।
(विदा राय इति श्रुत्यर्थविचारः) 
मूलम् - विदा रायस्सुवीर्यं भुवो वाजा•नां पतिर्वशा अनु• । 
२मंहि•ष्ठ वज्रिन्नृञ्जसे यश्शवि•ष्ठश्शूरा•णाम् ।। ४ ।।
विदा वेदय लम्भय रायस्सुवीर्यं च वाजानां पतिः भुवः अभवः । ‘प्रजा वै वाजः’३ इति श्रुतेः । वशान् अनु यथावशम् । वश इच्छायाम् इति धातोः यथावशं यथेच्छम् । शूराणां सकाशाद् बलवत्तम ।।४।।
टीका - विदा ।। ‘विद्लृ लाभे’ इत्यस्येदं छन्दसि रूपम् । भुवः । ‘बहुलं छन्दस्यामाङ्योगेऽपि’४ इत्यडभावः । उकारश्छान्दसः । अनुशब्दोऽयं लक्षणे । लक्षणं चानतिक्रमे भवतीति यथावशमित्युक्तम् । तस्यैव विवरणम् ‘वश इच्छायाम्’ इति धातोः वश इच्छा यतस्तस्माद् इति शेषः । क्रियाविशेषण-मेतत् । शूराणामिति निर्धारणषष्ठीपक्षे जीवजातीयताप्रतीतिः स्यादित्यतः सकाशादित्यध्याहारेण व्यख्यातम् ।। ४ ।। 
(छ.टि.) ‘विदा रायः सुवीर्यं’ इति चतुर्थऋचं प्रतीकेनादत्ते- विदेति ।। ननु लाभार्थकविदेः तुदादिगणस्थत्वात् शब्विकरणत्वेन ‘शेमुचादीनां’ इति नुमागमे लोटि सिपस्थानिकहेः ‘अतो हेः’ इति लोपे विन्देति भाव्यं, कथं विदेत्यत आह- छन्दसि रूपमिति ।। ‘अनित्यागम•सनं’ इति वचनात्  ऋचि नुमभावः । ‘व्द्यचोतस्तिङः’ इति संहितायां दैर्घ्यं चेति भावः । मूले भक्तानिति शेषं रायः धनानि सुवीर्यम् अतिपराक्रमं च ‘विद्लृ लाभे’ इत्यस्य अन्तर्णीतण्यर्थत्वाश्रयणं लाभाय प्रापयेत्यन्वयं च स्पष्टत्वादनुक्त्वा भुवः अभव इति मूलस्थव्याख्यानम् उपपादयति- भुव इति ।। तथा च भूधातोः लङि शपि सार्वधातुकेति गुणे अवादेशे सिपोरुत्वविसर्गादिति भावः । 
ननु ‘लुङ्लङ्लृङ्क्ष्वडुदात्तः’ इति अडागमेन भाव्यम् । न च ‘न माङ्योगे’ इति निषेधः । माङ्सम्बन्धस्य बाधितत्वादित्यत आह- बहुलं छान्दसीति ।। ननु तथात्वे भव इति स्यादित्यत आह- उकारश्छान्दस इति ।। व्यत्ययेनेति शेषः । मूले ‘प्रजा वै वाज’ इति श्रुतेरित्यस्य ऐतरेयोपनिषदि ‘एष उ एव बिभ्रद्वाजः प्रजा वै वाजः’ इत्यत्रोक्ताया इति शेषो ज्ञेयः ।  ऋचि ‘वशा अनु’ इति संहितायामनुनासिकप्रयोगात् । पदपाठकाले ‘वशान् अनु’ इति पदच्छेदः । तत्र वशानिति नकारस्य ‘अतोऽटि नित्यं’ इति रुत्वे अनुनासिके च ‘भोभगो’ इति यत्वे ‘लोपः शाकल्यस्य’ इति यलोप इति अभिप्रेत्य वशान्निति द्वितीया कथमित्याशङ्कायाम् अनुशब्दसम्बन्धात् द्वितीयामुपपादयितुमाह- अनुशब्दोऽयं लक्षणे इति ।। तथा च ‘लक्षणेत्थं भूताख्यान’ इति अनुशब्दस्य लक्षणार्थे कर्मप्रवचनीयत्वात् तद्यगे ‘वशान्’ इति द्वितीयाकर्मप्रवचनीययुक्ते द्वितीयेत्युक्तेरिति भावः । तथात्वे मूले यथा वशमिति कतं व्याख्यातमित्य आह- लक्षणं चानतिक्रम इति ।। लक्ष्यातिरिक्तस्थले अविद्यमानत्वात् यथाशब्दस्य च योग्यतावीप्सापदार्थानतिक्रमसादृश्यार्थकत्वेन अनतिक्रमार्थकत्वात् । 
ननु तथात्वे यथावशमित्यस्य क्रियया कथमन्वय इत्यत आह- तस्यैव विवरणमिति ।। तथा च पूर्वोक्तं यथावशमित्यनूद्य ‘वश इच्छायां’ इति धातोः यथेष्ठमिति मूले स्वपदव्याख्यानात् न पौनरुक्त्यमिति भावः । यद्यपि पाणिनीय- व्याकरणे ‘वश कान्तौ’ इति धातुं पठित्वा कान्तिरिच्छेति व्याख्यायते । तथापि आचार्यैः महाव्याकरणानुसारेण ‘वश इच्छायां’ इति धातुः पठित इति बोध्यम् । अस्माद्भावे अकारप्रत्यये वशशब्दः इच्छार्थक इति भावेन मूले ‘वश इच्छायाम्’ इति धातोरित्येतदनन्तरं यथेच्छमित्यतः पूर्वं अपेक्षितमध्याहरति- वश इच्छा यतस्तस्मादिति ।। तस्मादित्यस्य यथेच्छमित्यनेनान्वये यथा वशशब्दार्थः  यथेच्छमित्युक्तं भवति । वशाअन्वित्यस्य केनान्वयः इत्यत आह- क्रियाविशेषणमेतदिति ।। ‘विदा भुवः’ इति क्रिययोः विशेषणमित्यर्थः । तथा च स्वेच्छानुसारेण धनादिकं देहि प्रजानां पालक भव असीति सम्पूर्णवाक्यार्थः ।। 
ननु शूराणामिति पदं निर्धारणषष्ट्यन्तमङ्गीकृत्य कुतो न व्याख्यातं सकाशादित्युक्ते अध्याहारदोषप्रसङ्गादित्यतः निर्धारणषष्टीपक्षे बलवद्दोषमाह- निर्धारणषष्टीपक्षे इति ।। ‘यतश्च निर्धारणं’ इति सूत्रेणेति शेषः । सूत्रार्थस्तु जातिगुणक्रियासञ्ज्ञाभिः समुदायादेकादेशस्य पृथक्करणं निर्धारणं यतः सत्समुदायवाचकाच्छब्दात् षष्टीसप्तम्यौ स्यातामिति । उदाहरणानि तु नृणां  नृषु वा विप्रः ज्ञानी श्रेष्ठः, गच्छतां गच्छत्सु वा धावन् शीघ्रः, ऋषीणां ऋषिषु वा वसिष्ठः शान्त इति । जीवजातीयताप्रतीतिः शूराणां जीवत्वात्  तत्समुदायान्तर्गतस्य विष्णोरपि जीवत्वप्रकारयुक्तताप्रतीतिः स्यात् ‘प्रकारवचने जातीयर्’ इत्युक्तेः । यद्यपि पदार्थतावच्छेदके साजात्यमात्रं निर्धारणोपयोगि, तदर्थतावच्छेदकशौर्येण साजात्यं च परमेश्वरेऽप्यस्तीति जीवजातीयता-प्रतीतिर्नास्तीत्यपि वक्तुं शक्यते तथापि ‘परमतस्सेतून्मानसम्बन्धभेद-व्यपदेशेभ्यः’ इत्यादिना परमेश्वरगुणानाम् अन्यगुणसाजात्यनिषेधात् ईश्वर-शौर्यस्य जीवशौर्यसादृश्याभावात् नाश्रितमिति ज्ञेयम् । ऋचि ‘यः शविष्ठ’ इति यच्छब्दस्य सत्वं ‘ऋञ्जस’ इति पूर्वेणान्वयः । स्पष्टत्वान्नोक्तः ।। 
(यो मंहिष्ठ इति ऋक्छन्दार्थप्रपञ्चनम्) 
मूलम् -  यो मंहि•ष्ठो मघोना•ं चिकित्वो अभि नो• नय । 
२इन्द्रो• विदे तमु• स्तुषे वशी हि शक्रः ।। ५ ।।
मघोनां यशस्विनां महत्तमः चिकित्वः ज्ञातः कर्तरिति वा नः अभितः सर्वतो नय । इन्द्रो विदे समस्तं व्यजानात् । तमेव स्तुषे ।। ५ ।।
टीका  - यो मंहिष्ठ ।। मघोनाम् अनुस्वारश्छान्दस इति भावेन महत्तम इत्युक्तम् । त्वमिति शेषः । चिकित्व इति ।। ‘कित निवासे’ इत्यस्य क्वसौ रूपम् । अनेकार्थत्वाद्धातूनां ज्ञातरित्यादि । विदे विविद इत्यर्थः । इत्यनुवर्तते । उशब्दस्यार्थ एवेति ।। ५ ।।  
(छ.टि.) ‘यो मंहिष्ठो मघोनां’ इति पञ्चमी ऋचं प्रतीकेनोपादत्ते- यो मंहिष्ठो मघोनामिति ।। ननु महच्छब्दात् अतिशयार्थे इष्टन्प्रत्यये ‘तुरिष्ठेमेयःसु’‘टेः’ इति टिलोपे मंहिष्ठ इति भाव्यम् । अनुस्वारः कथमित्यत आह- अनुस्वारः च्छान्दस इति ।। पृषोदरात्वादिति भावः । ऋचि मघवच्छब्दपर्यायक-निन्प्रत्ययान्तमघवच्छब्दात् षष्ठीबहुवचने आमि परतः ‘श्वयुवमघोनामतद्धिते’ इति सूत्रेण सम्प्रसारणे निष्पन्नं मघोनामिति रूपमिति बोध्यम् । अस्य पदस्य अनुवृत्तेन सकाशादित्यनेनान्वयः । मंहिष्ठ इत्यस्य विशेषाकाङ्क्षायां नयेति मध्यमपुरुषप्रयोगबलात् प्रसक्तमध्याहरति- त्वमिति शषे इति ।। तव यच्छब्दबलात् स इत्यपि शेष इति ज्ञेयम् । क्वसौ रूपमिति ।। ‘कित निवासे’ रोगापनये चेति धातोः लिटः ‘क्वसुश्च’ इति क्वस्वादेशे स्थानिवद्भावात् लिटि धातोरिति द्वित्वे ‘कुहोश्चुः’ इति अभ्यासस्य चुत्वे सम्बुध्येकवचने सौ उगित्वामिति नुमागमे ‘हल्ङयाम्भ्यो दीर्घात्’ इति सुलोपे संयोगान्तलोपेन क्वसोः सकारलोपे ‘मतुवसोरुः सम्बुद्धौ’४ इति नुमः रुत्वे चिकित्व इति रूपमिति भावः । 
ननु तर्हि मूले ज्ञातः कर्तरीत्यर्थद्वयं कथमित्यत आह- अनेकार्थत्वादिति ।। ज्ञातृशब्दस्य तृन्नन्तस्य तादृशस्यैव कर्तृशब्दस्य सम्बुद्धौ ज्ञातः कर्त्तरीति मूले प्रयोग इति भावः । मूले नः अस्मान्निति द्वितीयान्तमभिप्रेत्य अभिशब्दस्य  अभित इति प्रतिपदं दत्वा सर्वत इति ऐहिकामुष्मिकफलं नय प्रापयेति चिकित्व इति द्वितीयपादव्याख्यानं बोध्यम् । 
ननु ‘विद ज्ञाने’ इति धातोः विदे इति कस्मिन् लकारे रूपमित्यत आह- विविद इत्यर्थ इति ।। लिटि ‘सर्वे विधयः छान्दसि विकल्प्यन्त’ इति   वचनात् द्वित्वाभावे व्यत्ययेन आत्मनेपदे च इदं रूपमित्यर्थः । अस्यैवाभिप्रायः मूले समस्तमित्यनेन स्पष्टीकृतः । उपलक्षणमेतत् । विजानाति विज्ञास्यतीत्यपि ज्ञेयम् । ‘छन्दसि लङ्लिटः’ इति सूत्रेण विहितः लेटः सामान्यतो विधानेन सर्वकालार्थत्वात् त्वमित्यस्य अन्वयसिद्ध्यर्थमाह- य इत्यनुवर्तत इति ।। अस्य इन्द्र इत्यनेनान्वयः इति तु पुरुषव्यत्ययेन स्तुवे इत्यर्थकं बोध्यम् । तथा च यः इन्द्रः विदेहं तमेवं स्तुवे(षे) इत्यन्वयः प्रदर्शितो भवति । ऋचि वशीहि शक्र इति इन्द्रस्य स्तुत्यत्वे हेतुकथनं हि यस्मात् शक्रः न इत्यनुवृत्तेः अस्माकं वशी इच्छाधीनः भक्तवशत्वादिति यावदिति स्पष्टत्वात् मूले न व्याख्यातम् ।। 
(तमूतय इति श्रुत्यर्थविवरणम्) 
मूलम् -  तमूतये• हवामहे जेता•रमप•राजितम् । 
१स न•ः पर्षदति द्विषः क्रतु•श्छन्द ऋतं बृहत् ।।६।।
ऊतये रक्षायै अभिप्रायसिद्धये वा । स नो द्विषः शत्रूनतिपारयतु पापानि तमांसि वा । क्रतुर्ज्ञानरूपः । छन्दः इच्छारूपः । छन्द्यत्वाच्छादनत्वाद्वा । ऋतमशेषशास्त्रावगतम् ।। ६ ।।
टीका - तमूतये ।। ऊतये ।। अवते रक्षाद्यनेकार्थत्वाद्रक्षाया इत्यादि । पर्षदिति लेट् ।। छन्दयत्वात्प्रसादनीयत्वात् । छादनोऽविद्यादिना । ऋ गतौ । गतिरवगतिश्च ।। 
(छ.टि.) तमूतये हवामह इति षष्ठीऋचं प्रतीकतो गृह्णाति- तमूतय इति ।। मूले ऊतये इत्यस्य रक्षायै अभिप्रायसिद्धये वा इति व्याख्यानं कृतम् । तन्मूलभूतधातुप्रदर्शनपूर्वकं धात्वर्थं वदन् मूलं सङ्गमयति- अवते रक्षाद्यनेकार्थ-त्वादिति ।। ‘ऊतियूतिजूतिसातिहति’ इत्यादि सूत्रेण अवतेः क्तिनि ऊठादेशनिपातनात् रक्षाद्यर्थकत्वम् । ‘अव रक्षणगतिकान्तिप्रीतितृप्त्यवगम-प्रवेशनस्वाम्यर्थयाचनक्रियेच्छादीप्त्यवाप्त्यालिङ्गनहिंसादनभाववृद्धिषुु’ इति धातु-व्याख्यानादिति भावः । इत्यादीत्येतदनन्तरम् ऊतय इत्यस्य व्याख्यानमिति शेषः । मूले रक्षायै इति प्रथमत उक्त्वा अभिप्रायसिद्धये इत्यनेन धातुपाठोक्तामभावशब्दार्थकथनात् मध्यस्थगत्यादयोऽप्यर्थाः अत्र ग्राह्य इति सूचितम् । ऋचि पर्षदित्यस्य पारयत्विति मूलव्याख्यानमुपपादयति- पर्षदिति लेडिति ।। पृ पालनपूरणयोः’ इति अस्माद्धातोरन्तर्णीतण्यर्थाल्लेटस्तिबादेशस्य ‘इतश्च लोपः परस्मैपदेषु’ इतीकारलोपे तस्य लेटोऽडाटाविति अडागमे मध्ये सिप्बहुलं लेटीति सिप्प्रत्यये धातोः सार्वधातुकेति गुणे षर्षदिति रूपमिति भावः । अनेकार्थत्वाद्धातूनामित्याशयेन मूले पारयत्विति व्याख्यातम् । तस्यार्थः शत्रून् दूरं गमयत्विति अतिशब्देनान्वये अतिदूरमित्यपि ज्ञेयम् । मूले द्विष इत्यस्यैव पापानि तमांसि अज्ञानामिवेति व्याख्यानद्वयमपि बोध्यम् ।  
मूले क्रतुर्ज्ञानरूप इत्युक्तम् । निघण्टौ चेतः चित्तं क्रतुरिति प्रज्ञानामसु पाठात् । मूले क्रतुश्छब्द इत्यत्रत्य छन्दश्शब्दस्य व्याख्यानं ‘छन्दः पद्ये च वेदे च स्वैराचाराभिलाषयोः’ इति विश्वकोशानुसारेण इच्छारूप इति कृतम् । अभिलाषशब्दस्य इच्छार्थकत्वात् । योगेनार्थान्तरद्वरं व्युत्पादयितुमुक्तम्- छादनत्वाद्वेति ।। तदुपादयति- छन्द्यत्वात्प्रसादनीयत्वादिति ।। छन्द्यश्शब्दस्य स्वेच्छाचारार्थकत्वात् भक्तेच्छानुसारित्वप्राप्तेः भक्तेच्छानुसारि-त्वस्य प्रसादनीयत्वात्पर्यायत्वादिति भावः । छादनोऽविद्यादिनेति ।। अविद्यादिना अज्ञानान्धकारादिना आच्छादनः आच्छादकः इन्द्र इति शेषः । मूले ण्यन्तात् ‘छद अपवारणे’ इति धातोः ‘नन्दिग्रहि’ इति सूत्रेण ल्युपत्ययः । मन्त्रे तु पचाद्यच् । 
ननु मूले ऋतमित्यस्य अशेषशास्त्रावगतमिति कथं व्याख्यानमित्यत आह- ऋ गताविति ।। तथापि ऋतमित्यस्य गमनार्थकत्वं स्यादित्यत आह- गतिरवगतिश्चेति ।। गतिशब्दः गमनार्थकः ज्ञानार्थकश्चेत्यर्थः । तथा च ऋ गतावित्यत्र गतावित्यनेन गमनज्ञानयोर्गृहीतत्वात् प्रकृते च ऋधातोः ज्ञानार्थग्रहणात् । तस्मात् कर्मणि क्तप्रत्यये तस्य करणसापेक्षत्वात् योग्यतया सर्वशात्रेणेत्यध्यहृतमिति बोध्यम् । बृहत् पूर्ण इत्येतत् स्पष्टत्वान्नोक्तम् ।।
(इन्द्रं धनस्येति ऋगर्थविवरणम्)
मूलम् - इन्द्रं धन•स्य सातये• हवामहे जेता•रमप•राजितम् । 
१स न•ः पर्षदति द्विषः स न•ः पर्षदति स्रिध•ः ।।७।।
 सातये लब्धये । स्रिधो विनाशान् ।।७।। 
टीका - इन्द्रं धनस्य सातये । षण लाभे सृधु हिंसायाम् ।। ७ ।।
(छ.टि.) ‘इन्द्रं धनस्य सातय’ इति सप्तमीऋचं प्रतिगृह्णाति- इन्द्रं धनस्येति ।। सातये इत्यस्य यत् लब्धाय इति मूले व्याख्यानं तदुपपादयति- षणु लाभ इति ।। महाव्याकरणपाठानुसारेणेदमुक्तम् । पाणिनीयव्याकरणे तु ‘षण् दाने’ इति पठ्यते । अथवा वनषणसम्भक्ताविति पठितस्य अर्थतो अनुवादोऽयम् । सम्भजनस्य लाभपर्यायात् । अस्माद्धातोर्भावे क्तिनि ‘जनसनखनां सन् झलोः’ इति नकारस्यात्वे चतुर्थ्येकवचने सातये इति रूपमिति भावः । सृधु हिंसायामिति ।। अस्माद्धातोः भावे क्विपि द्वितीयाबहुवचने स्रिध इति रूपम् ।। 
(पूर्वस्य यदित्यृगर्थकथनम्)
मूलम् -  पूर्वस्य यत्ते• अद्रिवः सुम्न आधे•हि नो वसो । 
 १पूर्तिश्श•विष्ठ शस्यत ईशे हि शक्रः ।। ८ ।।
पूर्वस्यानादेः सतस्ते सकाशात् यत्सुम्नं सुखं तस्मिन् नः आधेहि । तव पूर्तिः शस्यते ।। ८ ।।
टीका - पूर्वस्य । पारमेश्वरसुखस्यान्यैराप्तुमशक्यत्वात्सकाशादित्युक्तम् । यस्य तव । ईशे ईष्टे ।। ८ ।। 
(छ.टि.) ‘पूर्वस्य यत्ते अद्रिव’ इत्यष्ठमी ऋचमुपादत्ते- पूर्वस्येति ।। ननु पूर्वस्येत्येतत् यत्किञ्चित्स्वल्पपूर्वकालिकत्वभ्रान्तिवारणाय मूले अनादेरिति व्याख्यातम् । तस्य ते तव सुम्नं सुखमिति सुखनामसुपाठात् । सुम्नं सुखं न आधेहीति अन्वयसम्भवात् सकाशादिति कुतो अध्याहृतमित्यत आह- पारमेश्वरसुखस्येति ।। तथा च हे अद्रिवः अद्रीन् पर्वतान् वा इतस्ततः गमयतीति अद्रिकः तस्य सम्बुद्धिः हे अद्रिवः । अद्रिशब्दोपपदात् ‘वा गति गन्धनयोः’ इत्यस्मात् डस्प्रत्ययः हे वसो हे इन्द्र पूर्वस्य अनादेः सतः अनादिभूतस्य ते तव सकाशात् यत्सुम्नं सुखमभिव्यज्यते । यच्छब्दश्रवणात् तस्मिन्नित्युपस्कर्तव्यम् । तस्मिन् सुम्ने अस्मद्योग्ये सुखे नो अस्मान् आधेहीति पूर्वार्धार्थ इति भावः । 
श्रुतौ ‘पूर्तिः शविष्ठ शस्यत’ इत्यत्र कस्येत्याकाङ्क्षानिवृत्यर्थं मूले ते इत्युवर्त्य तवेति व्याख्यातम् । एतद्वाक्यस्य अन्वयप्रदर्शनार्थं यस्येति पदमध्याहृत्य मूलं योजयति- यस्य तवेति । तथा च यस्य तव गुणपूर्तिः अस्माभिः शस्यते स्तूयते यस्मात् सुम्न आधेहि नो वसो इति पूर्वेणान्वयः । ऋचि इन्द्रं प्रति सुखप्रार्थनोपपत्यर्थं उक्तं ईशे हि शक्र इति । तत्र शक्र इति कर्त्रुक्तेः उत्तमपुुषप्रयोगो अनुपपन्न इत्यत आह- ईशे ईष्ट इति ।। व्यत्ययेनेति शेषः । ईश ऐश्वर्ये इत्यस्मात् लटि तादेशे ‘व्रश्च’ इति षत्वे ष्टुत्वम् । उत्तमपुरुषे इति तु ‘टित आत्मनेपदानां’ इति एत्वे ईश इति रूपमिति भावः । इन्द्र इति वक्तव्ये शक्र इति वचनं सुखदाने सामर्थ्यं स्पष्टीकर्तुं ज्ञेयम् । ‘शक्लृ शक्तौ’ इत्यतः औणादिकरप्रत्यये निष्पन्नशक्रशब्दस्य शक्तिमत्वार्थकत्वात् ।। 
(नूनं तन्नव्यमिति श्रुत्यर्थकथनम्) 
नूनं तन्नव्यं सन्य•से प्रभो जन•स्य वृत्रहन् । 
समन्येषु• ब्रवावहै शूरो यो गोषु गच्छ•ति
सखा• सुशेवो अद्व•याः३ ।। ९ ।।
तन्नव्यं स्तुत्यं ब्रह्म तत्सम्यक् हृदि सन्यसे जनस्योपदेशेन । त्वत्स्वरूपेषु त्वं चाहं च सम्ब्रवामहे । गोषु ज्ञानेषु गच्छति ज्ञानविषयो भवति । सुशेवः सुसुखः समाधिकरहितोद्वयः ।। ९ ।।
टीका - नूनं तत् ।। यत्तद्ब्रह्म तव स्वरूपम् । जनस्य हृदि । स्वतः सिद्धत्वात्कथं सन्न्यसनमित्यत उक्तम् - उपदेशेनेति ।। ज्ञातादन्येषु त्वत्स्वरूपेषु । यो भवान् । अद्वय इत्येन बहुवचनमेकवचनार्थमित्युक्तं भवति ।। ९ ।।
(छ.टि.) ‘नूनं तन्नव्यं सन्यसे’ इति नवमी ऋचं ऋचं प्रतिगृह्णातिनूनमिति ।। ऋचि तन्नव्यमिति नपुंसकलिङ्गनिर्देशोपपत्यर्थं मूले ब्रह्मेत्यध्याहृतम् । तस्य यत्ते अद्रिव इत्यतः ते इत्यनुवर्त्य तेनान्वयं दर्शयितुं ऋक्स्थतदितिपदं गृहित्वा तत्परामृश्यमानं दर्शयन्नर्थमाह-— तत् । यत्तद्ब्रह्म तव (तव ब्रह्म) स्वरूपमिति ।। तदिति ऋक्स्थपदस्य व्याख्यानम्— यत्तद्ब्रह्मेति ।। यत् ‘विदा मघवन्’ इत्यादिना प्रतिपादितं इन्द्रशक्रादिशब्दवाच्यं नव्यं स्तुत्यं ब्रह्म ते तव स्वरूपं तत् जनस्य हृदि अहं सन्यसे नूनं स्थापयामीति योजनायां सिद्धायां मूले उपदेशेनेत्युक्तस्य सङ्गतिमाह- स्वतः सिद्धत्वादिति ।। हृदि परमेश्वरस्य सदाविद्यमानत्वेऽपि शिष्यजनस्य तद्ज्ञानाभावात् हे प्रभो हे वृत्रहन् त्वाम् उपदेशेन स्थापयामि जनं त्वद्ज्ञानवन्तं करोमीति भावः । 
नव्यमित्यत्र ‘णु स्तुतौ’ इति धातोः ‘अचो यत्’ इति यत्प्रत्यये ‘सार्वधातुके’ इति गुणे ‘वान्तो यि प्रत्यये’ इत्यवादेशः । सन्यस इत्यत्र ‘सन्निपूर्वकात् अस गतौ’ इत्यतः लटि आत्मनेपदे उत्तमपुरुषे इटि ‘टित आत्मनेपदानां’ इत्येत्वमिति भावः । ऋचि अन्येष्वित्यस्य प्रतियोग्यनुक्तेः विशेष्यानुक्तेश्च तावाह- ज्ञातादन्येषु त्वत्स्वरूपेष्विति ।। पूर्वं हृदि उपदेशेन  सन्यसे इत्यनेन बिम्बमूर्तिज्ञापनमुक्तं तस्मात् ज्ञातात् अन्येषु विवादास्पदेषु व्यासादित्वत्स्वरूपेष्वित्यर्थः । ऋचि ‘सं ब्रवावहै’ इत्यस्य कर्त्रनुक्तेः तद्दर्शयितुमुक्तं मूले - त्वं चाहं चेति ।। सं ब्रवावहै’ इति ‘ब्रूञ्  व्यक्तायां वाचि’ इति धातोः लोडात्मनेपदद्विवचने वहिप्रत्यये ‘आडुत्तमस्य पिच्च’ इत्याडागमे अदादित्वात् ‘शपो लुकि’ गुणावादेशयोः कृतयोः सिद्धेऽपि द्विवचनसामर्थ्यात् अस्मच्छब्दाद्विवचनस्यावामित्यस्य कर्तृत्वेनाध्याहार्यत्वेन प्राप्तस्यार्थः । ‘त्वं चाहं च इति कृतः । तथा  ‘त्यदादीनि सर्वैर्नित्यं’ इत्येकशेषसूत्रे शब्दपरविप्रतिषेधेन त्यदादिगणे युष्मदस्मच्छब्दयोर्मध्ये अस्मच्छब्दस्य परत्वात् शेषे द्विवचनान्तस्य आवामित्यस्य सम्ब्रवावहै इत्येतं प्रति कर्तृत्वं ज्ञेयमिति भावः । अयमाशयः । मम स्वल्पज्ञानित्वात् शिष्यान् प्रति बिम्बिमात्रोपदेशो युक्तः । व्यासाद्युपदेशे तु मम सम्यक् तत्स्वरूप-ज्ञानाभावात् त्वत्सहायस्य अपेक्षितत्वात् त्वं चाहं च उभौ मिलित्वा व्यासादिस्वरूपं सम्ब्रवावहै सम्यग्वदाव इति । शूरो यो गोष्विति पादे यच्छब्देन किं परामृश्यत इत्यत आह- यो भवानिति ।। बिम्बबिम्बान्यस्वरूपेषु उपदिश्यमाना गुणा उक्ता शूर इत्यादिना । शूरः शत्रुभूतसर्वदोषपरिहारसमर्थ इत्यनेन सच्चिदानन्दादिचतुर्गुणेषु मध्ये निर्दोषत्वमेको गुण उक्तः । गोषु गच्छतीत्यनेन द्वितीयो ज्ञानप्राप्यत्वलक्षण इति भावेन मूले उक्तम् - गोषु ज्ञानेषु गच्छति ज्ञानविषयो भवतीति ।।  तत्र गोशब्दः ‘गमेर्डः’ इति उणादिसूत्रेण गमधातोर्भावे डप्रत्यये निष्पन्नत्वात् गत्यर्थानां च ज्ञानार्थत्वात् ज्ञानार्थक इति भावः । गच्छतीत्यस्य प्राप्त्यर्थत्वमाश्रित्य विशिष्टस्य तात्पर्यार्थमाह मूले- ज्ञानविषय इति ।। 
गोशब्दस्य भावप्रधानत्वे तु गोषु ज्ञानत्वेषु गच्छति प्राप्नोति ज्ञानस्वरूपो भवतीति यावत् । (सखा जीवसहायेन विद्यमानः जीवनादियुक्त इति यावत् । ‘अथ मित्रं सखा सुहृत्’ इत्यमरोक्तेः अथवा खेन पूर्णत्वेन सहितः सखः, सखश्चासावश्च अकारवाच्यश्चेति सखा ।) सुशेवः सु शोभनं शेवं सुखम् इति आनन्दाख्यस्तृतीयो गुण उक्तः । शेवं शिवम् इति निघण्टौ सुखनामसु पाठात् । व्यत्ययेन पुल्लिङ्गतेति भावेन मूले सुशेवः सुखस्वरूप इति व्याख्यातम् । अद्वयः द्वौ अवयवौ यस्य समुदायस्य तत् द्वयम् । द्विशब्दात् ‘सङ्ख्याया अवयवे तयप्’ इति तयप्प्रत्यये तस्य ‘द्वित्रिभ्यां तयस्यायज्वा’ इति तयपः अयजादेशे द्वयमिति रूपम् । न विद्यते द्वयं यस्येति बहुव्रीहिः । तत्र ईश्वरापेक्षया नीचस्य सत्त्वेन द्वयशब्देन तन्निषेधायोगात् द्वयशब्दस्य विवक्षितोऽर्थः मूले उक्तः — समाभ्यधिकेति ।। अनेन आत्मशब्दोक्तस्वामित्वाख्यचतुर्थगुण उपलक्ष्यते । चतुर्णां गुणानां ‘भूम्नः क्रतुवज्जायस्त्वं’ इत्युक्तन्यायेन पूर्णत्वविशेषणस्य आवश्यकत्वात् । मध्ये सखेत्युक्त्या देहलीप्रदीपन्यायेन शूर इत्याद्युक्तचतुर्गुणेषु पूर्णत्वस्य सम्बन्धो ज्ञेयः । 
ननु ऋचि अद्वया इति दीर्घस्य विद्यमानत्वात् कथं मूले अद्वय इति ह्रस्वानुवाद इत्यत आह- अद्वय इत्यनेनेति ।। प्रथमैकवचनस्थले व्यत्ययेन  प्रथमबहुवचनमिति भावः । 
(एवाह्येवेत्यृचोऽर्थोपवर्णनम्) 
मूलम् -  एवा ह्येवैवा•ह्यग्ना३ इ । एवाह्येवैवाहीन्द्र । एवाह्येवैवा•हि विष्णा३ उ । एवा ह्येवैवा•हि पूषन् । एवा ह्येवैवा•हि देवाः । एवा हि शक्रो वशी हि शक्रो वशा अनु• ।। १० ।।४
एवाह्येवैवाहीत्यग्न्यादिदेवतानां संवादरूपेणोक्तमर्थमतिशयेना-वधारयति । अभ्यासो हि तात्पर्यार्थः । एवं हि एवमेव हीत्यर्थः । विनिश्चये तु संवादे विभागो रङ्ग एव च इति शब्दनिर्णये । अतोग्न इत्यादि । एवमेव हि शक्रः । वशाननु यथावशं स्वतन्त्रो वर्तत इत्यर्थः ।। १० ।।
टीका - एवाहीत्यादेस्तात्पर्यमाह- एवाहीति ।। बहूनां संवादस्य फलमतिशयेनेति । अग्न्यादीन् सर्वान् सम्बोध्य स्कृदेव एवादहीत्युच्यताम् । किं पृथक् पृथगित्यत आह- अभ्यास इति ।। एवाहीत्यस्यार्थः - एवं हीति ।। अग्न इति वक्तव्ये अग्ना इ इति विभागः किमर्थः । अवर्णेवर्णभक्तिकत्वादेकारस्य । तथा विष्णाविति च वक्तव्ये विष्णा उ इति । अवर्णोवर्णभक्तिकत्वादोकारस्य । तथेन्द्र इति रङ्गश्च किमर्थ इत्यत आह- विनिश्चित इति ।। विनिश्चितेऽप्यर्थे संवादेऽतिनिश्चियार्थे । विभागः स्वरभक्तीनाम् ।। १० ।।  
(छ.टि.) ननु एवाह्येवैवाहीत्यादेः पूर्ववत् व्याख्यानादर्शनात् मूूले किमुच्यत इति न ज्ञापते इत्यतो अभिप्रायमाह- एवाहीत्यादेस्तात्पर्यमाहेति ।। निगदषट्कस्येति शेषः । ‘एवाह्येवैवाह्यग्ना ३ इ । एवाह्येवैवाहीन्द्र । एवाह्येवैवाहि विष्णा३ उ । एवाह्येवैवाहि पूषन् । एवाह्येवैवाहि देवाः ।  एवा हि शक्रौ वशी हि शक्रो वशा अनु’ इति वाक्यषट्केण अग्न्यादिदेवता-संवादरूपेण अग्नीन्द्रविष्णुपूषदेवशक्राणां समतिरूपेण ‘विदा मघवन्’ इत्यादिनोक्तमर्थं भगवन्माहात्म्यरूपमिति मूलार्थसिद्धेऽपि अतिशयेनेत्युक्तार्थस्य वाक्यषट्के अप्रतीतेस्तद्ज्ञापकमाह- बहूनामिति ।। अग्न्यादीनामिति शेेषः । मूले अभ्यासग्रहणेन श्रुतौ पुनः पुनः एवाह्येवैवाहीत्युक्तिर्गृह्यते ।
मूले एवं हि एवमेव हीयुक्त्या एवं हीत्यस्य एवमेव हीति व्याख्यानमिति प्रतीयते । तदयुक्तम् । श्रुतौ एवं हीति वाक्यस्याभावादित्यतो मूलोक्तमुभयोरपि वाक्ययोर्व्याख्यानत्वमेवेत्यभिप्रेत्य श्रुत्युक्तं व्याख्येयवाक्यद्वयं मूलेन सङ्गमयति- एवाहीत्यस्यार्थः एवं हीत्यादि ।। अनेन  मूलोक्त इत्यर्थशब्दः  एवं हीत्यनेनापि सम्बध्यत इत्युक्तं भवति । तथा च प्रथमनिगदवाक्यस्यायमर्थः । एवाहीत्यत्र एवं शब्दे मकारस्य वर्णव्यत्ययेन अकारादेशमाश्रित्य मूले एवं हीत्यर्थ इत्युक्तम् । तथैववाहीत्यत्रापि एवंशब्दे एवेत्यादेशमाश्रित्य एवमेव हीत्यर्थ इति व्याख्यातम् । तत्र पूर्वैवंशब्देन ‘विदा मघवन्’ इत्याद्युक्तं परामृश्यते । द्वितीयैवंशब्देन तु यथास्थितत्वमुच्यते । तेन हे अग्ने एवाहि एव हि । ‘विदा मघवन्’ इत्याद्युक्तं प्रमेयं हि एवैवाहि एवमेव हि अस्मदुक्तप्रकारेण यथास्थितमेव हि भवतां सम्मतमिति यावत् । एवं उत्तरवाक्यचतुष्टयमपि योज्यम् । ननु अग्निशब्दस्य इकारान्तत्वेन सम्बुद्धौ परतः ‘ह्रस्वस्य गुणः’ इति गुणे इकारस्य एकारादेशात् अग्ने इति भाव्यम् । एवं  विष्णुशब्दस्यापि सम्बुद्धौ विष्णो इति भाव्यम् । तत्कथं श्रुतौ अग्ना इ विष्णा उ इति प्रयुज्यते । न च वाच्यं ‘एचोऽप्रगृह्यस्यादूराद्धृते पूर्वस्यार्धस्याऽऽदुत्तरस्येदुतौ’ इति ‘आमन्त्रिते च छन्दसि प्लुतविकारोऽयं वक्तव्य’ इति वचनात् अग्ने विष्णो इति शब्दयोरामन्त्रितत्वात् एकारौकारयोः पूर्वार्धे प्लुतसहित आकारादेशस्य एकारस्य उत्तरार्धे इकारादेशस्य ओकारस्योत्तरार्धे उकारादेशस्यासिद्धत्वेऽपि श्रुतौ तत्प्रयोगः किमर्थमिति भावेन शङ्कते- अग्ने इति वक्तव्य इत्यादि ।। 
ननु अग्ने इत्यत्र एकारे उत्तरार्धस्य इकारादेशः । विष्णो इत्यत्र ओकारे उत्तरार्धस्य उकारादेशश्च कुतः सूत्रे उत्तरस्येदुताविति सामान्योक्तेः एकारोत्तरार्धस्य उकारः ओकारोत्तरार्धस्य इकारः किं स्यादित्यतस्तत्र हेतुद्वयमाह- अवर्णेवर्णभक्तिकत्वादेकारस्येति ।। अवर्णोवर्णभक्तिकत्वादो कारस्येति च ।। एकारपूर्वभागस्य कण्ठस्थानकत्वेन उत्तरभागस्य तालुस्थानकत्वेन उपचारात् अवर्णेवर्णाख्यदेशोपपयुक्तभागवत्वात् ‘एदैतोः कण्ठतालु’ इति शिक्षायां एकारस्य अकारइकारसम्बन्धिस्थानद्वयोक्तेः स्थानसाम्येन पूर्वभागस्य अकारादेशः उत्तरभागस्य इकारादेशः । एवं विष्णो इत्यत्र ओकारस्य कण्ठोष्टस्थानकत्वेन लक्षणया अवर्णोवर्णस्थानक-पूवोत्तरभागवत्वात् पूर्वार्धस्य स्थानसाम्यात् अकारादेशः उत्तरार्धस्य उकारादेशः । न तु एकारौत्तरभागस्य उकारादेशः । ओकारोत्तरभागस्य इकारादेशः स्थानसाम्याभावेन स्थानेन्तरतमपरिभाषया विरोधात् । तथा एवाह्येवैवाहीन्द्रमित्यत्र इन्द्रेति सम्बुध्यन्ते शब्दे प्रयोक्तव्ये इन्द्र इति रङ्गश्च किमर्थः किं प्रयोजनक इत्यर्थः । रङ्गस्य लक्षणं तु अन्यत्रोक्तम्- ‘हृदयादुत्थितो रङ्गः महा इन्द्रो निदर्शनम् । ङणगास्तु प्रयोक्तव्याः रङ्गवर्णे विवक्षिताः । रङ्गवर्णं प्रयुुञ्जानो ग्रसद्वै पूर्वमक्षरम् । दीर्घस्वरं प्रयुञ्जीयात् पश्चान्नासिक्यमाचरेत् ।।’ इति तत्प्रयोगप्रकारस्य च शिक्षायामुक्तेश्चेति भावः । ‘विनिश्चिते तु संवादे’ इत्यत्र अग्न्यादिसंवेदे विनिश्चिते सतीत्यर्थभ्रान्ति वारयितुमाह- विनिश्चितेऽप्यर्थ इति ।। संवादे अग्न्यादिसम्मतौ कथायां सत्यां विनिश्चितेऽपि प्रमेये स्वरभक्तीनां एकारैकारख्यस्वरभागभूतपूर्वोत्तरार्धानाम् आदेशभूत इति शेषः । विभागः अकारेकारादिरूपः तत्प्रयोग इति यावत् । विनिश्चिते त्विति तुशब्दविशेषार्थः तस्याप्यर्थः टीकाकारैरतिविनिश्चयार्थ इति कृतः । मूलटीकावाक्ययोर्मिलित्वा अयं भावः । संवादेन उक्तार्थनिश्चये जातेऽपि अग्ने विष्णो इति सम्बुध्यन्तं प्रयोगं विहाय एकारौकारयोः पूर्वोत्तरार्धादेशभूतानाम् अकारेकारोकाराणां प्रयोगकरणं श्रुतौ अतिविनिश्चियद्योतनार्थमिति । एतेन वर्णानां नित्यत्वात् विभुत्वात् अखण्डत्वेन कथं पूर्वोत्तरविभागः कथ्यत इति शङ्का परास्ता । आकाशवत् वर्णानामपि पूर्वोत्तरावयवरूपविभागाङ्गीकारात् । न च वाच्यम् अवयवाङ्गीकारे वर्णानां द्रव्यत्वेनानित्यत्वापत्तिः । द्रव्यं समवायिकारणम् अवयवाङ्गीकारे अवयवलक्षणोक्तेः वर्णानामप्यवयवत्वादिति । अस्माभिराकाशादौ अवयवत्वेऽपि नित्यत्वाङ्गीकारात् । प्रदेशत्वमेव अवयवत्वमिति अवयवलक्षणङ्गीकारेण अवयवत्वेऽनन्तर्भावात् । 
एवमेव वैय्याकरणसिद्धान्तोऽपि । तैरपि ‘तस्यादित उदात्तधर्म ह्रस्वं’ इति सूत्रे स्वरितवर्णपूर्वावयवस्य उदात्तत्ववत्वेन परिशपतो उत्तरावयवस्य अनुदात्तत्वोक्तेः वर्णानाम् अवयवाङ्गीकारात् । ‘एचोऽप्रगृह्यस्य’ इति सूत्रे तु स्पष्टमेव । पूर्वस्यार्धस्योत्तरस्येति अवयवद्वयोक्तेश्च । वर्णानां निरवयवत्वरूपा-खण्डत्वानुक्तेश्च । तन्मतेऽपि वर्णानां नित्यत्वसर्वगतत्वविरोधात् । एवाहि शक्र इत्यत्र एवेत्यस्यावृत्तिपूर्ववदर्थद्वयं चाभिप्रेत्य मूले एवमेव हि शक्र इन्द्रनामको विष्णु इत्युक्तमिति स्पष्टत्वात्  टीकायां न व्याख्यातम् । एवं वशी हि शक्र इति श्रुतौ तु हि यस्मात् शक्रः वशी भक्तवशवान्, अत एव वशा अनु वशान् स्वेच्छाविशेषान् अनु अनुसृत्य अस्य क्रियाविशेषणत्वेन वर्तत इत्यध्याहृतम् । तस्य सर्वस्यापि तात्पर्यं स्वतन्त्रो वर्तत इति मूले स्पष्टत्वादिदमपि टीकायां न व्याख्यातम् । तथा चायं भावः । एवमेव हि इन्द्रः हि यस्मात् शक्रः हि यस्मात् भक्तवशानांश्च तस्मात् स्वेच्छाधीनत्वेन स्वतन्त्रो वर्तते, सोऽपि ‘विदा मघवन्’ इत्याद्युक्तप्रकारेणाङ्गीकरोति खल्विति यावदिति । पूर्वोक्तप्रमेयस्य देवसम्मतिकथने देवेषु मध्ये अग्नेर्नीचत्वेन ‘सोपानारोहणन्यायेन’ एवाह्येवैवाह्यग्ना इ इति प्रथमतो ग्रहणम् । विष्णोः सर्वोत्तमत्वेन मध्ये अन्तेऽपि विष्णुग्रहणम् । वशा अन्विति स्वातन्त्र्योक्तेः शक्रशब्देन विष्णुगहणात् देवा इति मध्ये अन्येषां देवानां ग्रहणम् । ‘अग्निर्वै देवानामवमो विष्णुः परमः तदन्तरेण सर्वा अन्यदेवताः’ इत्यैतरेय ब्राह्मणोक्तेः । तथा च सर्वदेवसम्मतिकथनमित्यवधेयम् ।। 
(आयोमन्याय इति श्रुत्यर्थपर्यालोचनपूर्वकं महानाम्नीनामर्थकथनोपसंहारः)
मूलम् -  आयो मन्या•य मन्यव उपोमन्या•य मन्यवे । 
    १उपेहि• विश्वधा• । विदा म•घवन् विदो३म् ।। ११ ।।
‘अय पय गतौ’ इति धातोः आयो इत्यायतिः । उपो इतिवदतिशयार्थे ओकारः । ‘ओ अतिशये’ इति सूत्रम् । आयोजानातीत्यायोमन्यः समीपस्थमपि जानातीत्युपोमन्यः । अन्येषामिन्द्रियाणां पराङ्मुखत्वान्न ह्यान्तरं जानन्तीति । अयं तु आन्तरमप्यापरोक्ष्येण पश्यति । अयनेन गमनेन प्राप्यं दूरस्थं आयो इति वा । ‘मनु अवबोधने’ इति धातोर्मन्युरिति ज्ञानी बाह्यज्ञाय ज्ञानिने आन्तरज्ञाय ज्ञानिने इत्यभ्यासो अतितात्पर्यार्थः । एवंविधं मद्गतं त्वामुद्दिश्यैवोपेहि विश्वध विश्वधारक । समीपतो दूरतश्च त्वां मन्यमानाय मह्यं मन्यवे ज्ञानाय मामुपेहीति वा । 
‘समीपे दूरतोभिज्ञं त्वामुद्दिश्यैव मद्गतम् । 
एहि विष्णो न मे शक्तिस्त्वदाह्वाने हि मामुप ।।
इति ब्रह्मास्तुवद्विष्णुं तन्नाभ्युत्थितपद्मगः ।।’ इति पाद्मे ।
समीपे दूरतश्चैव ध्यायन्तं त्वां सदा विभो ।
मामेहि ज्ञानदानायेत्याह गाधिसुतो हरिम् ।। इति स्कान्दे ।
ओतमस्मिन् जगद्यस्मादोमित्युक्तो हरिः सदा ।
तमेतं जगदाधारं यतयः समुपासते ।। इति मानसंहितायाम् ।
टीका - आयोमन्याय ।। अयेति ।। अयधातोर्व्याख्यानादायतिरागमनं योग्यता वा । नन्वयतेर्घञन्तस्य भावे रूपमेतत् । तथाचाऽय इति भाव्यम् । किन्निमित्त ओकार इत्यत आह- उपो इतिवदिति ।। अत्रापीत्यर्थः । परोक्षमिति यथा । ‘मन ज्ञाने’ इत्यस्माद्धातोः मन्य इति भवति । समीपस्थमान्तरमिति भविष्यति । समीपस्थज्ञाने कोऽतिशय इत्यत आह- अन्येषामिति ।। पुरुषाणाम् । कर्मणि घञिति भावेनायनेनेति व्याख्यानान्तरम् । धातोर्युप्रत्यये सति । समुदायार्थं वदन् ज्ञानाभ्यासप्रयोजनमाह- बाह्येति ।। बाह्यशब्देन दूरस्थमुच्यते । आयतिश्चोपलक्ष्यते । एवंविधमित्यनेन गत्यर्थकर्मणीयं चतुर्थीति सूचितम् ।  विश्वध ‘आतोऽनुपसर्गे कः’१ । ज्ञानाय साक्षात्काराय । आद्येऽर्थे पुराणसम्मतिमाह- समीपेति ।। द्वितीयार्थे तामाह- समीप इति ।। विदोमित्योङ्कारार्थमागमेनैवाह- ओतमिति ।। ११ ।।  
‘आयोमन्याय मन्यव उपोमन्याय मन्यवे । उपेहि विश्वध’ इति ऋचं प्रतीकतयोपादत्ते- आयोमन्यायेति ।। ननु श्रुतिस्थआयो इत्यस्य मूले आयतिरिति व्याख्यानं कृतं तदुपपादनार्थं कृतं धातुग्रहणमनुपपन्नम् । अयेत्यस्यैव धातुत्वात् । गतावित्यस्य अर्थनिर्देेशत्वेन धातुप्रवेशाभावादित्यत आह- धातोर्व्याख्यानादिति ।। मूले धातुरित्यनन्तरं व्याख्यानादिति शेषः कृत इति भावः । ‘उत्तरःकाल आयतिः’ इति अमरोक्तेः आयतिशब्दस्य उत्तरकालार्थत्वस्य प्रकृतानन्वयात् यौगिकमर्थमाह- आयतिरागमनमिति ।। आर्ङ्पूकत्वेन गत्यर्थधातोरपि आगमनार्थत्वं ज्ञेयम् । मूले पयधातुग्रहणं धातुपाठे तु अयधातुसहपाठादित्यवगन्तव्यम् । आ सम्यक् आयतिः ज्ञानं अबाधितं ज्ञानमिति यावत् । सैव योग्यतेति भावेनार्थान्तरमाह- योग्यता वेति ।। ननु अयतेराङ्पूर्वात् केवलाद्वा भावे घञि ‘आयो मन्याय’ इति रूपं स्यात् कथं श्रुतौ आयो इत्योकारान्त इति भावेन शङ्कते- नन्वयतेरिति ।। रूपमेतदिति ।। आङ्पूर्वकत्वाभावे तु ‘अत उपधाया’ इति उपधावृद्धिरिति भावः । ‘भावे’ इति सूत्रेणेति शेषः । भावे क्रियारूपे धात्वर्थे इत्यर्थः । 
ननु उपो इतिवदित्यस्यापि अतिशयार्थकत्वासिद्धेः कथं दृष्टान्तत्वमित्यत आह- अत्रापीति ।। उपो इत्यत्रापि अतिशयार्थकत्वं साधनीयमिति तात्पर्यार्थ इति भावः । कथमित्यतो दृष्टान्तान्तरमाह- परोक्षमिति ।। यथेति ।। अक्षिभ्यां परं दूरे अक्षिविषयो न भवतीति यावत् । दूरार्तपरशब्दस्य अक्षिशब्देना-व्ययीभावसमासे अव्ययीभावे ‘शरत्प्रभृतिभ्यः’ इति सूत्रस्थ ‘प्रतिपर समनुभ्योऽक्ष्णः’ इत्यन्तर्गणसूत्रेण समासान्ते टच्प्रत्यये पराक्षमिति भवितव्यम् । यथा मध्ये अकारस्थले अतिशयार्थे ओकारादेशः तथा आयो इत्यत्रापीति भावः । अत्र प्रमाणमाह- मूले ओ अतिशय इति च सूत्रमिति ।। अकारस्थाने अतिशयार्थे ओकारादेश इत्यर्थः । एवम् आयो इत्यस्यार्थमुपपाद्य मूले मन्यशब्दार्थ उच्यते आयो जानातीति आयोमन्य इति । तत्र प्रकृतिप्रत्ययविभागं दर्शयति- मन ज्ञान इति ।। कर्त्रर्थे छान्दसे शप्रत्यये तस्य शित्वेन सार्वधातुकत्वेन अस्मिन्परतः धातोर्दिवादित्वेन श्यनिकृते सतीति शेषः । तथा च आयोमन्यायेत्यस्य आयो व्याप्तत्वात् दूरस्थपदार्थं प्रत्यपि अतिशयितागमनेन अतीन्द्रियधर्माधर्मादिपरमाण्वादि तत्तद्योग्यतानुसारेण मन्याय सर्वज्ञायेत्यर्थ इत्युक्तो भवति । 
ननु आयोमन्यायेत्यत्र अतिसमीपस्थयापि ग्रहणं कुतो न कृतमित्यत आह- समीपस्थमान्तरमितीति ।। आन्तरम् अन्तःकरणस्थअतिसमीपस्थमिति कृत्वा उपो इत्यनेन तस्य ग्रहणं भविष्यतीत्यर्थः । तथा च अन्तरस्य अतिशयितत्वप्रतिपादनमुचितमेवेति भावः । समीपस्थज्ञाने कोऽतिशय इति ।। सन्निकर्षं प्रति बन्धाद्यभावादिति भावः । अन्येषामित्यस्य इन्द्रियाणा-मित्यनेनान्वयभ्रान्तिं वारयितुं विशेष्यमध्याहरति- पुरुषाणामिति ।। ईश्वरातिरिक्तपुरुषाणां यानि चक्षुरादीन्द्रियाणि तेषां पराङ्मुखत्वात् रूपादिबाह्य पदार्थमात्रविषयकत्वात् हृदयस्थात्मस्वरूपात्मधर्मज्ञानाभावात् परमात्मनस्तु इन्द्रियाणां तदुभयस्य सत्वात् । उपो मन्यायेति ।। उपो इति शब्देन तादृशातिायोक्तेरुचितत्वात् आन्तरज्ञानातिशयोक्तिरिति भावः । इदमेव मूले प्रपञ्चितम्- अयं त्विति ।। परमात्मा तु चक्षुरादिभिः स्वेन्द्रियैः आन्तरमपि  स्वान्तरं स्वरूपादिकं परान्तरमपि परस्वरूपधर्मादिकमपि प्रत्यक्षेण पश्यतीति । स्वान्तरपरान्तरसर्वपदार्थानां स्वबाह्यप्रत्यक्षेण दशनरूपविशेेषः अन्यचेतनेष्व-विद्यमानः उपोमन्यायेत्यनेनोक्त इति भावः । व्याख्यानान्तरमिति ।। आयोमन्यायेत्यत्र आयशब्दस्य भावे घञश्चाश्रयणेन एकं व्याख्यानमभिधाय ‘अकर्तरि च कारके सञ्ज्ञायां’ इति सूत्रेण कर्मणि घञमाश्रित्येत्यर्थः । तथा च पूर्वव्याख्याने व्याप्तपरमेश्वररूपस्य सर्वत्र आगमनेन सर्वसान्निध्यात् सर्वज्ञानमुक्तम्  । अस्मिन्व्याख्याने तु जीवान्तस्थदेहान्तस्थाणुमध्यम-रूपाणामपि दूरस्थनामपि घटादिसर्वपदार्थानां ज्ञानं तत्तत्पदार्थमिति गमनेनोच्यत इति भावः । ओ इत्यस्य अतिशयार्थत्वं पूर्ववदेव । तथा च आयो अतिशयितगमनेन दूरगमनेन प्राप्यं वस्तु जानातीति आयोमन्याय इत्युक्तं भवति । ‘मन्युर्मन्यतेः दीप्तिकर्मणः क्रोधकर्मणो वधकर्मणो वा’ इति यास्कोक्तमध्ये दिप्तिकर्मण इत्यनेन ज्ञानस्य विवक्षितत्वेऽपि मनधातोः महाव्याकरणसूत्रेणापि ज्ञेयत्वमुक्तम्- मूले मनु अवबोधने इति धातोर्मन्युरिति ज्ञानीति ।। तत्र धातोरित्यस्य अनन्वितत्वं व्यावृत्य विवक्षितमध्याहरति- युप्रत्यये(युक्प्रत्यये) सतीति ।। ‘यजिमनिशुन्धिदसिजनिभ्यो युक्’ इति उणादिसूत्रेणेति शेषः । अस्य युक्प्रत्ययस्य ‘युवोरनाकौ’ इति अनादेशो न ‘उणादयो बहुलं’ इति बहुलोक्त्या प्रयोगानुसारित्वस्य विवक्षणात् प्रयोगाणां च युज्युर्मन्युर्जन्युरिति लोकवेदयोः सत्वात् मन्युरितीति । मूले शब्देनेत्यध्याहारः । ज्ञानीत्येतदन्तरम् उच्यते इति च । 
ननु आयोमन्यायेत्यादिपदानां व्याख्यातत्वात् पुनर्बाह्यज्ञायेत्याद्युक्तीनां वैय्यर्थ्यमित्यतस्तत्परिहरन् श्रुतौ मन्यवे इति द्विवारोक्तेस्तथा आयोमन्याय उपोमन्यायेत्यनेनैव सार्वज्ञस्य सिद्धत्वात् पुनर्मन्यवे इत्युक्तेस्तात्पर्यार्थत्वात् द्वितीयमन्यवे इत्युक्ते प्रतितात्पर्यार्थत्वं मूले उक्तमिति भावेन तत्सङ्गमयति- समुदायार्थं वदन्नित्यादिना ।। ननु आयोमन्यायेत्यत्र दूरस्थपदार्थज्ञानोक्तेः बाह्यज्ञायेत्यनेन तदुक्तिः कथमित्यत आह- बाह्यशब्देनेति ।। ननु तत्र आयो इत्यनेन दूरगमनलभ्यत्वोक्तेः बाह्यशब्देन तदनुक्तेः कथं तत्समुदायार्थकथन-मिदमित्यत आह- आयतिश्चोपलक्ष्यत इति ।। तथा च आगमनप्राप्यबाह्य-ज्ञायेत्यर्थोऽत्र विवक्षित इति भावः । 
ननु आयोमन्यायेत्यादिपदानां सार्वज्ञार्थे तात्पर्येऽपि तत्वेन जीवेष्वसम्भावितत्वात् चतुर्थ्यन्तत्वेन उपेहीत्यनेनान्वयाभावाच्च मूले स्वान्तर्गत विष्णुविषयत्वेन द्वितीयान्तत्वेन च व्यख्यातम् । तत्र उपेहीत्येतं प्रति आयोमन्यायेत्यादीनां कर्मत्वात् ‘कर्मणि द्वितीया’ इति द्वितीयया भाव्यम् । चतुर्थी कथमित्यत आह- एवंविधमित्यनेनेति ।। आयोमन्यायेत्याद्युक्त-गुणोपेतत्वकथनेन मद्गतविष्णुग्रहणसिद्धिः द्वितीयान्तत्वोक्त्या च कर्मणि चतुर्थीसिद्धिरिति भावः । ‘गत्यर्थकर्मणि द्वितीयाचतुर्थ्यौ चेष्टायामनध्वनि’ इति सूत्रेण एषु पदेषु चतुर्थी । सूत्रार्थस्तु गत्यर्थकधातोः कर्मणि कारके मार्गातिरिक्ते द्वितीयाचतुर्थ्यौ स्यातां शरीरव्यापारे गम्यमान इति । उपहीत्यत्रापि लोडन्त इति धातोः प्रयोगात् तत्कर्मत्वेनात्र चतुर्थीति विवक्षयैव मूले त्वामुद्दिश्येति द्वितीयाप्रयोगः । 
मूले विश्वधेत्यस्य व्याख्यानां विश्वधारकेति । तत्र प्रकृतिप्रत्ययविभागं सूचयति- विश्वध ‘आतोऽनुपसर्गे कः’ इति । अनेन विश्वं दधातीति विग्रहे विश्वशब्दोपपादात् ‘डुधाञ् धारणपोषणयोः’ इति धातोः ‘आतोऽनुपसर्गे कः’ इति सूत्रेण कर्मण्युपपदे आकारान्तधातोः कप्रत्ययविधानात् कप्रत्यये सति  ‘आतो लोप इटि च’ इति धातोरकारलोपे विश्वधेति सम्बुध्यन्तं रूपमिति भावः । 
आयोमन्यायेत्यादेः मूले प्रकारान्तरेण व्याख्यानं समीपतः दूरतश्चेति । तत्रायं विवेकः आयोमन्याय उपोमन्यायेत्येतयोः मेति विशेष्यं त्वामिति कर्म च अध्याहार्य मन्यवे इति पदद्वये युप्रत्ययो भावार्थकः । तथा च त्वां दूरतः समीपतश्च विद्यमानं मन्याय मन्यमानाय ज्ञात्रे मह्यं इदं चतुर्थीद्वयं षष्ट्यर्थे । ‘सुपां सुपो भवन्ति’ इति वार्तिकादित्यभिप्रेत्य अर्थान्तरमुक्तम्- मूले समीपतो दूरतश्चेत्यादिना ।। समीपे दूरेऽपि सर्वत्र विद्यमानं त्वमेव मन्याय ध्यायते मह्यं ममेति यावत् । मन्यवे ज्ञानाय मामुपेहि इति मूलार्थे सिद्धेऽपि मन्यायेत्यनेन ज्ञानस्य सिद्धत्वात् मन्यवे इत्यस्य वैय्यर्थ्यमित्यतो व्याचष्टे- ज्ञानाय साक्षात्कारायेति ।। आद्ये अर्थे इति ।। आयो जानातीत्याद्युक्तर्थे । अत्र स्मृत्यन्ते विद्यमान्योपेत्यस्य एहीत्यनेनान्वयः । ‘छन्दसि पोऽपि’ इति सूत्रात् उपसर्गाणां धातुव्यवधानेऽपि प्रयोगात् । अत्र हिशब्दो यस्मादित्यर्थे । द्वितीयार्थे इति ।। समीपत इत्यादिनोक्तर्थे । अत्र ध्यायन्तमिति द्वितीया षष्ट्यर्थे । तेन द्यायतो मम ज्ञानदानायेत्यन्वय उक्तो भवति । यद्यपि विश्वामित्रादीनाम् अपरोक्षज्ञानमस्त्येव तथापि तत्प्रार्थनं विशेषविषयकापरोक्षज्ञानेविवक्षा, अपरोक्षज्ञानिनामपि ब्रह्मादीनां मुक्तिपर्यन्तमुपासनादिसाधन विशेषेणा-परोक्षज्ञानाभिवृद्धेः ‘क्रमेण वर्धमानमामुक्तेः’ इति प्रमाणलक्षणादावुक्तेः । विदोमित्योङ्कारार्थमिति ।। ‘विदा मघवन्विदा ॐ’ इति अन्तिमवाक्ये पूर्वभागस्य प्रथमऋग्व्याख्यानेनैव व्याख्यातत्वात् । ॐ कारास्य व्याख्यातत्वादिति भावः । आगमेनैवेति ।। अकार-उकार-मकाराणां ब्रह्मविष्णुशिवप्रतिपादकत्वात् ॐकारेण तेषामभेदः प्रतिपाद्यत इत्येतदागम-विरुद्धत्वादुपेक्षणीयमिति भावः । ‘ओतमस्मिन्जगत्’ इत्यनेन ॐकारस्यार्थे विग्रहः सूचितः । प्रवेशनार्थकावधातोः ‘अवतेष्टिलोपश्च’ इति उणादिसूत्रेण मन्प्रत्ययस्य टिलोपे ‘ज्वरत्वर’ इति धातोरुठादेशे ‘सार्वधातुक’ इति गुणे ओमिति रूपसिद्धेः अव्यये प्रविश्यते जगदत्र विष्णाविति । तथा च ओमित्यस्य जगदाधार इत्यर्थः । ‘कृन्मेजन्त’ इति सूत्रेण ओमित्यस्याव्ययत्वम् । तथा चैवं पूर्ववाक्येनान्वयः । हे मघवन् हे ॐ जगदाधारज्ञानार्थं मत्समीपमागत्येति शेषः । विदामां ज्ञापय अपरोक्षज्ञानिनं कुरु । पुनः विदेति तात्पर्यार्थः । ‘विद्लृ लाभे’ इत्युक्तेः मां त्वां प्रापयेति वा अर्थः ।। 
(इन्द्रो वेति ब्राह्मणवाक्यार्थनिर्वचनम्) 
मूलम् - ‘इन्द्रो वा एताभिर्महानात्मानं निरमिमीत’ इत्यस्याप्युक्तो एवार्थः । निर्माणं नामात्मनस्तद्व्याख्यानेन स्थापनम् । न ह्यन्यथा तासां करणत्वं भवति । ‘यस्तद्वेद स पितुष्पितासत्’ इति श्रुतिः । ‘त्रीणि पदा निहिता गुहासु यस्तद्वेद स पितुष्पितासत्’ ‘स्त्रियः सतीस्ता उ मे पुंस आहुः पश्यदक्षण्वान्न विचेतदन्धः । कविर्यः पुत्रः स इमा चिकेत यस्ता विजानात् सपितुष्पितासत् ।।’ इत्यादिश्रुतिभ्यो विज्ञानमेव तन्निर्माणम् । ‘इन्द्र एकं सूर्य एकं जजान वेनादेकं स्वधया निष्टतक्षुः’ इत्यादेर्विज्ञापनं वा ।
टीका - एवं ‘महन्नाम यासु’ इति निर्वचनासिद्ध्यर्थं महानाम्नीनां व्याख्यानं कृतम् । तदसत् । ‘इन्द्रो वा एताभिः’ इति ब्राह्मणषन महानाम्नीशब्दस्यान्यथा व्याख्यातत्वादित्यत आह- इन्द्र•े वा एताभिरिति ।। कतमुक्तार्थतेत्यत आह- निर्माणं नामेति ।। महानिन्द्रः परमेश्वेर एताभिरेतासां व्याख्यानेनात्मानं निरमिमीत ख्यापितवात् इत्यस्यापि व्याख्यानादुक्तार्थतैव । किन्तु ब्राह्मणे तात्पर्यमामिुक्तम् अस्याभिस्त्वक्षरार्थो निरूपित इति । उपलक्षणमेतत् । महानिन्द्रः पुरन्दर एवैताभिः परमात्मनानं निरमितीत व्यजानादिति च व्याख्यानेनोक्तार्थत्वमित्यपि द्रष्टव्यम् । निर्माणशब्दस्य ज्ञानं वा ज्ञापनं वाऽर्थः कुतः ? प्रसिद्धार्थे च किं बाधकम् ? इत्यतो बाधकं तावदाह- न हीति ।। अन्यथा उक्तार्थद्वयानङ्गीकारे । ईश्वरस्यानादित्वेन योग्यताविरहात्तृतीयोक्त-करणत्वानुपपत्तिर्बादिकेत्यर्थः । ज्ञाने निर्माणशब्दप्रयोगं दर्शयति- य इति ।। यस्तद्ब्रह्म वेद स पितुस्तस्य जगत्कारणस्य पिता । असत् अभवत् । निर्मातोच्यते । यस्य त्रीणि पदानि स्वरूपाणि गुहासु वैकुण्ठाद्यासु निहितानि । इति च श्रुतिरिति प्रत्येकं सम्बन्धः । स्त्रियः स्त्रीलिङ्गाः । सतीर्भगवन्मूर्तीस्ता एव मे मह्यं पुंस आहुर्महान्तः । ताः सामर्थ्यद्वयोपेताः । पश्यन्नेवाक्षिमान्न-विचेतदजानस्त्वन्धः । यस्तासामेव पुत्रःकविः सर्वज्ञो विरिञ्चः स एव सम्यग्जानाति । यश्च ता व्यजानात्स पितुः पिताऽसत् । उदाहृतश्रुतीनां फलमाह- इत्यादीति ।। यदुक्तं ज्ञापनं निर्माणशब्दार्थ इति एतदपि श्रुतिभिरुपपादयति- इन्द्र इति ।। त्रिधा निहितं व्यवहर्तृभिर्गोप्यमानं दीप्तं भगवत्स्वरूपं देवा वाचि लब्धवन्तः । ज्ञात्वा चेन्द्र एकं जजान ज्ञापितवान् । सूर्यश्चैकम् । वेनात् वेदनामत्तीति वेनान्नाम देव एकम् । इत्येवं स्वधया सुखेन, निष्टतक्षुर्निर्मितवन्तो ज्ञापितवन्त इति ।।  
(छ.टि.) ननु आचार्यैः ‘विदा मघवन्’ इत्यादिखण्डव्याख्यानं यत्कृतं तदसङ्गतं महानाम्नीनामिति ब्राह्मणखण्डव्याख्यानोपयोगाभावादित्यत-स्तत्सङ्गमयन् इन्द्रो वा एताभिरिति मूलोक्तस्याप्यसङ्गतिं वारयति- एवमिति ।। इन्द्रो वा एताभिर्महानात्मानं निरमिमीत’ तस्मान्महनाम््नय इति पञ्चमपञ्चिका ब्राह्मणवाक्येनान्यथाव्याख्यातत्वात् महान् श्रेष्टः इन्द्रः एताभिर्महानाम्नी-सञ्ञ्ज्ञिकाभिः ऋग्भिरात्मानं स्वस्वरूपं निरमिमीत निर्मितवान् उत्पादितवान् । तस्मादेता महानाम्नीसञ्ज्ञका इति व्याख्यातत्वादित्यर्थः । महानाम्नीष्वत्र स्तुवत इति प्रकृतमहानाम्नीनामेताभिरिति परामर्शाच्च । 
ननु ब्राह्मणे मघवन्नित्यादिशब्दानां सामान्याकारेण विष्णुनामव्याख्यानं कृतमित्येवोक्तम् । मूले तु यशस्विन्नित्याद्यवयवार्थः कथितः । अतः कथं मूलोक्त एवार्थः ब्राह्मणे उक्त इत्याशयेन शङ्कते- किन्त्विति ।। उत्तरमाह- ब्राह्मण इति ।। ब्राह्मणे निर्माणोक्त्या महानाम्नीऋग्व्याख्यानेन विष्णुज्ञापनमात्रस्य विवक्षितत्वात् तात्पर्यकथनत्वं ज्ञेयम् । आचार्यैस्तु स्पष्टं ऋचो व्याख्याता इति भावः । विज्ञानमेव निर्माणमिति वक्ष्यमाणानुसारादाह- उपलक्षणमेतदिति ।। पूर्वं महच्छब्देन निरुपचरितमहत्ववतो विष्णोर्विवक्षितत्वादात्मानं स्वात्मानं भक्तान् प्रति एताभिः ऋग्भिर्मघवन्निन्द्रशक्रादिमहन्नामवत्वेन निरमिमीत ख्यापितवान् उपदिष्टवान् अतो महानाम््नया इति अर्थो विवक्षितः । उपलक्षणपक्षे तु इन्द्रो वा एताभिरित्यस्यार्थमाह- पुरन्दर इति ।। मत्सिमहामिन्द्रो मदायेत्यादौ महच्छब्दसमभिव्याहृतस्येन्द्रशब्दस्य पुरन्दरवाचित्वप्रसिद्धेः । आत्मशब्दस्य च सकलगुणपूर्णत्ववाचितः विष्णुवाचित्वात् । उक्तार्थत्वं महानाम्नीनां विष्णु-प्रतिपादकत्वरूपमेव विष्णुप्रतिपादकत्वरूपमेव न तु तदुत्पादकत्वमित्यर्थः । 
नन्वेताभिरिति महानाम्नीनां ईश्वरं प्रत्युक्तं करणत्वं कुतो न सम्भवतीत्यत आह- ईश्वरस्येति ।। ‘अजो नित्यः शाश्वतोऽयं पुराणः’ इत्यनादित्वोक्त्युत्पत्तेः प्रमाणबाधितत्वात् निरमिमीतेत्यनेनोक्तनिर्माणस्य ज्ञानज्ञापनरूपत्वं विहाय उत्पत्तिरूपत्वाङ्गीकारे एताभिरिति तृतीयोक्तयत्करणत्वं तदनुपपत्तिर्बाधिकेत्यर्थः । निर्माणशब्दप्रयोगमिति ।। तात्पर्यायपित्रादिशब्दप्रयोगमित्यर्थः । अप्रतीतेर्यस्तद्वेदेति वाक्यमनूद्य व्याचष्टे- यस्तद्ब्रह्मेति ।। वेद जानाति, ‘विद् ज्ञाने’ इत्यतः लटः तिपः विदो लटो वेति णलादेशे ‘पुगन्तलघूपधस्य च’ इति गुणः । पितुरित्यस्य व्याख्यानम्- जगत्कारणस्येति ।। तस्य ब्रह्माख्यविष्णोरिति शेेषः । अस् भुवीत्यतः व्यत्ययेन लङर्थे लेटि लेटो डाटाविति अडागमे ‘इतश्च लोपः’ इति तिपः इकारालोपे असदिति रूपमिति भावेनाह- असत् अभवदिति ।। ‘तातस्तु जनकः पिता’ इत्यमरोक्तिमनुसृत्य पितेत्यस्यार्थमाह- निर्मातोच्यत इति ।।  अनेन ‘सोमः पवते जनिता मतीनां जनिता दिवो जनिता पृथिव्याः । जनिताग्नेर्जनिता सूर्यस्य जनितेन्द्रस्य जनितोत विष्णोः’ इति श्रुतिरपि विष्णोर्ज्ञातेति व्याख्याता भवति । ‘त्रीणि पदानिहिता’ इत्यस्य पादस्य यद्वेति वाचकस्य ‘उत्तमानां स्वरूपन्तु पादशब्देन भण्यते’ इति वचनेन स्वस्वरूपवाचकत्वादिति भावेनाह- पदानि स्वरूपाणीति ।। पदशब्दात् जसः ‘सुपां सुलुक्’ इति सूत्रेण अकारादेशत्वात् श्यादेशाभावेन सर्वनामस्थानसञ्ज्ञाभावात् । ‘नपुंसकस्य झलचः’ इति नुमागमाभावेन श्रुतौ सवर्णदीर्घे पदेति रूपम् । एवं निहितेत्यपि । वैकुण्ठाद्यास्वित्यत्र आद्यशब्देन अनन्तासनन्वेतद्वीपे गृह्येते । तथा च यः तानि च वेदेत्यन्वयः सूचितः । तदित्यस्य तानीत्यर्थकत्वात् । तच्छब्ददात्परस्य शसः ‘सुपां सुलुक्’ इति सूत्रेण लोपात् । ‘पितुः पिताऽसत्’ इति पूर्ववदेव । प्रत्येकं सम्बन्ध इति ।। इतिश्रुतिरिति पदयोः अनुवृत्या प्रतिवाक्यं सम्बन्ध इत्यर्थः । स्त्रीलिङ्ग इति ।। ‘लिङ्गं स्वरूपमुद्दिष्टम्’ इत्यभिधानात्स्त्रीस्वरूपनारायण्यादयः । सतीरित्यस्य भगवन्मूर्तीरिति व्याख्यानम् । ‘सद्भावे साधु भावे च सदित्येतत् प्रयुज्यते’ इत्युक्तेः साधुभावशब्देन साधुस्वरूपमूर्तीनां ग्रहणात् । उशब्दस्य एवार्थत्वमभिप्रेत्य तच्छब्दस्य पुंस इत्येतद्विशेषणत्वेन पुलिङ्गत्वं चाभिप्रेत्याह- ता एवेति ।। मे मह्यं मत्प्रीत्यर्थम् । अनेन अस्मच्छब्दप्रतिपादकेन स्त्रियः सतीरिति विष्णुवाक्यमिदमिति ज्ञायते । पुंसः पुरुषरूपान् । आहुरित्यस्य   कर्तारमध्याहरति- महान्त इति ।। दृशिधातोः लटः शत्रदेशे नुमभावश्छान्दसः । तानित्येततदनुवृत्यात्र कर्मत्वेनान्वयं चाभिप्रात्यार्थमाह- ताः सामर्थ्यद्वयोपेताः । पश्यन्नेवेति ।। तथा चैवं योजना । यस्मादिति शेषः । महान्तः यस्मात्सतीः स्त्रिय एव पुंसः तानेव तदभिन्नानेव आहुः । तस्मात्  यः पुरुषः स्त्रीपुंविष्णुरूपाणि अभिन्नानि पश्यति स अक्षण्वा अक्षिमान् । यः न विचेतत् स अन्ध इति । अक्षण्वानित्यत्र अक्षिशब्दस्य छन्दस्यपि दृश्यत इति अनङाद•े मतुप्प्रत्यये ‘मादुपधायाः’ इति मस्य वत्वे अनोनुडित्यन्तन्तात्पस्य मतुपो नुडागमे सौ ‘उगिदचां’ इति नुमागमे ‘अत्वसन्तस्य च इति दीर्घ’ इत्यभिप्रेत्यार्थमाह- अक्षिमानिति ।। विचेतदित्यत्र विपूर्वाच्चिती सञ्ज्ञाने इत्यतः लङि बहुलं चन्दस्यमाङ्योगेऽपीति अडभावे शबि्नमित्ते ‘लघूपधगुणे इतश्च’ इति तिप इकारलोपः । न विचेतदित्यस्य समुदयस्यार्थाे अजानन्निति । ‘ता उ’ इति पूर्वार्धस्तपदद्वयमनुवर्त्य लिङ्गविभक्तिव्यत्पयमाश्रित्य पुत्रशब्देनान्वययमाह- यस्तासामेव पुत्र इति ।। कविः सर्वज्ञ इति ।। ‘सङ्ख्यावान् पण्डितः कविः’  इत्यमरः । चिकेत ‘कित निवासे रोगापनये च’ इति धातोः । धातूनामनेकार्थत्वादिति सम्प्रदायमाश्रित्य बोपदेवः ‘कित्संशयेक्षावासारोग्य’ इति धातुव्याख्यानं पपाठ । तदनुसारेण ज्ञानप्रकारणाच्च चिकेतेति पदं व्याचष्टे- स एव सम्यग्जानातीति ।। अत्र इमाः भगवन्मूर्तीरिति श्रुत्युक्तेन कर्मणाऽन्वयः  । कितधातोर्लिटि तिपो णलादेशे लिटि धातोरिति द्वित्वे अभ्यासस्य ‘कुहोश्चुः’  इति चुत्वे उपधागुणे चिकेतेति रूपम् । यस्ता विजानादित्यत्र पुनर्यच्छब्दश्रवणात् रुद्रादिभक्तान्तरविषयमिदं वाक्यमित्यभिप्रेत्य यश्चेतिशब्दोऽध्याहृतः । ‘ज्ञा अवबोधने’ इति धातोर्विपूर्वाल्लिङि ‘क््रयादिभ्यः श्ना’ इति श्नाप्रत्यये ‘ज्ञा जनोर्जे’ति धातोः जादेशे छान्दसे अडभावे ‘इतश्च’ इति तिपः इकारलोप इति भावेन विजानादित्यस्य प्रतिपादमाह- ताः व्यजानादिति ।। भगवत्मूर्तीरित्यर्थः ।  तथा च ‘स पितुः’ इत्यत्र स इत्यनेन ब्रह्मणः रुद्रादिभक्तस्य च ग्रहणम् । ‘पितुः पिताऽसत्’ इत्यत्र पूर्वोक्त एवार्थ इति सूचितम् । 
ननु इति श्रुतिरिति मूलोक्तवाक्यस्य प्रत्येकमनुवृत्य सम्बन्धे सति आचार्योक्ते निर्माणनं नामात्मनस्तद्व्याख्यानेन ख्यापनमित्यर्थे प्रमारकथनमिति प्रतीयते तत्कथं तद्विरुद्धमत्र विज्ञानमेव हि तन्निर्माणमित्युच्यते इति चेत् । न । पूर्वमेव टीकाकारैरुपलक्षणत्वेन आत्मनः ख्यापनशब्देन विज्ञानस्यापि गृहीतत्वात् । तत्र वक्ष्यमाणश्रुतिषु मध्ये निर्माणनशब्देन विज्ञानं कुत्रोच्यते । विज्ञापनं च कुत्र इति विवेकार्थं प्रवृत्तं  मूलमित्यादिश्रुतिभ्य इति तत्सङ्गमयति- उदाहृतश्रुतीनामिति ।। मूले आदिशब्दस्य यजुर्वेदेऽपि पठितानां एतादृशानां वाक्यानां ग्रहणार्थो ज्ञेयः ।  श्रुतिभिरिति ।। यद्यपि इन्द्र एकमिति एक एवार्धर्चः मूले उदाहृतः तथापि जजानशब्देन पृथगन्वयात् वाक्यत्रयत्वात् यजुर्वेदेऽप्यस्य पाठात् तत्रापि वाक्यत्रयेण श्रुतिभिरिति बहुवचनोपपत्तिः । इन्द्र एकमित्याद्यर्थप्रतिपत्तये ‘त्रिधा हितं पणिभिर्गुह्यमानं गवि देवासो घृतमन्वविन्दन्’ इति मन्त्रमादितो व्याचष्टे- त्रिधा निहितमिति ।। रूपत्रयेण वैकुण्ठादि-स्थानत्रये निहितं स्थितमित्यर्थः । पणिभिर्गुह्यमानमित्यस्य व्याख्यानं व्यहर्तृभिर्गोप्यमानमिति । ‘पण व्यवहारे स्तुतौ च’ इति धातोः ‘अच इः’ इत्युणादिसूत्रात् इप्रत्ययः बहुलग्रहणाज्जातः । ‘आयादय आर्धधातुके वा’ इत्युक्ते पक्षे आयत्ययभावत्पणिभिरिति साधु । व्यवहर्तृभिः शिष्यान् प्रति व्याख्यातृभिः गोप्यमानम् अनधिकारिणः प्रतीति शेषः । घृतमित्यस्यार्थो दीप्तमिति ।। घृक्षरणदीप्त्योरस्मात् ‘अञ्जिघसिभ्यः क्तः’ इत्युणादिसूत्रेण क्तप्रत्यय इति भावः । गवीत्यस्यार्थो वाचीति ।। ‘भू वाग्वाचि च गौर्मता’ इति विश्वः । लब्धवन्त इति तु अन्वविन्दन्नित्यस्यार्थः । अनुपूर्वात् विद्लृ इति धातोः लङि झेरन्तादेशे इतश्चेतीकारलोपे संयोगान्तलोपे तुदादित्वात् शप्रत्यये ‘शेमुचादीनां’ इति नुमागमेत अडागमे च रूपमेतदिति भावः । अत्र वाक्शब्देन वेदादिवाग्ग्रहणात् तत्र विष्णुप्राप्तिर्नाम  तत्प्रतिपाद्यविष्णुज्ञानमेव विवक्षितमिति भावेन उत्तरार्धस्त पूर्वार्धेन सङ्गत्यर्थं पदमद्याहरति- ज्ञात्वा चेति ।। उत्तराधे एकशब्दत्रयोक्तेः वैकुण्ठादिस्थमूर्तित्रयवचनात् तदुपदेशकाः इन्द्रादयः प्रत्येकमुच्यन्ते इति भावेन तद्योजयति- इन्द्र एकमिति ।। जजान ज्ञापितवानिति ।। ‘जनि प्रादुर्भावे’ इत्यतो अन्तर्भावितण्यर्थाल्लिटि रूपम् । वेनात् वेदानां अत्तीति ।। पृषोदरादित्वात् इत्यस्य लोपेन वेनशब्द वेदनावाचकः । तथा च वेदनां भक्तदुःखम् अत्ति भक्षयति नाशयतीति वेना तन्नामको देवो ब्रह्मादिरित्यर्थः । ‘निघण्टौ यज्ञो वेन’ इति यज्ञानामसु पाठात् वेनशब्दस्य यज्ञार्थपक्षे वेनादित्यस्य यज्ञभोक्तृत्वं यज्ञाभिमानित्वं वाप्यर्थो बोध्य इति स्पष्टत्वाच्छिष्यैरेव ज्ञातुं शक्यत्वेन टीकाकारैर्नोक्तम् । कर्मार्थके वेनशब्दोपपदे ‘अदभक्षण’ इति धातोः अदोऽननन्ने इति विट्प्रत्ययः । निर्मितवन्त इति ।। यद्यपि ‘तक्ष तनूकरणे’ इति तक्षधातुर्वर्धकिव्यापारे पठ्यते तथापि यास्केन  ‘पुनर्युवानं चरथाय तक्षथुः’ इत्येतद्व्याख्यानावसरे तक्षति करोति कर्मेत्युक्तत्वात् तक्षधातोर्निर्माणार्थकत्वं च ज्ञातव्यम् । ‘युष्मत्तत्ततक्षुष्वन्तःपादाम्’ इति सूत्रेण निः इत्यस्य विसर्गस्य षत्वे ततक्षुरित्यत्र तकारस्य ष्टुत्वम् । तथा च इन्द्रादयः वैकुण्ठादिस्थमूर्तित्रयोपदेशेन भक्तान्प्रति ज्ञापकत्वात् मूर्तित्रयनिर्मातार इत्युच्यन्त इति ऋक्तात्पर्यार्थ उक्तो भवति ।   
(उपसर्गोपसर्जनक्रमनिरूपणम्)
मूलम् -  ‘प्रचेतन’‘प्रचेतय’ । ‘आयाहि पिब मत्स्व’ ‘क्रतुश्छन्दऋतं बृहत्’ ‘सुम्न आधेहि नो वसो’ इत्युपसर्गाः । अंशा अप्यंश्यपेक्षयोपसर्गा भवन्ति । उपसृष्टत्वादुपसर्गाः ।
‘अन्तर्गतं बहिर्गं च द्विधा स्यादुपसर्जनम् ।
 हस्तबद्धेतिवच्चैव पदानां चोपसर्गवत् ।।’ इति शब्दनिर्णये । 
‘अधत्तान्यं जठरे प्रेमरिच्यत प्रचेतन ।१
 दाता राधः स्तुवते काम्यं वसु प्रचेतय ।।२
 अस्माकं बोधि चोदितायाहि पिब मत्स्व ।३
 तं त्वा परिष्वजामहे क्रतुश्छन्द ऋतं बृहत् ।।४
 या ते रातिर्ददिर्वसुः सुम्न आधेहि नो वसो’५ इत्युपसृजति । 
टीका - सन्त्वेवमेता महानाम््नयः । के ते तासामुपसर्गाः ? इत्यत आह- प्रचेतनेति ।। ननूपसर्गा उपसर्जनभूता इति व्याख्यातम् । प्रधानोपसर्जनभावश्च भेदापेक्षः । एते च महानाम्नीनामांशा एव । तत्कथं तासामुपसर्गाः ? इत्यत आह- अंशा अपीति ।। अंशांशिनोर्भेदस्यापि विद्यमानत्वादिति भावः । उपसर्गशब्दस्याक्षरार्थमाह- उपेति ।। सृजेः ‘कर्मणि घञ्’ इति भावः । एकदेशस्याप्येकदेश्यपेक्षयोपसर्जनत्वं भवतीत्यत्रागमसम्मतिमाह- अन्तर्गतमिति ।। अन्तर्गतं प्रधानैकदेशभूतम् । तस्योदाहरणं हस्तवदिति । देहापेक्षयेति शेषः । बहर्गतं प्रधानाद्यन्तभिन्नम् । तस्य हेतिवदिति । पदानां चेति द्वयोरप्युदाहरणान्तरम् । ‘इङिकावध्युपसर्गं न व्यभिचरतः’६ इति वचनात् अधीतेऽध्येतीत्यत्राधिरन्तर्गतम् । प्रभवतीत्यादौ प्रादिर्बहिर्गतः । एतांश्चोपसर्गानतिच्छन्दोभिः कथमुपसृजेदित्यत आह- अधत्तेति ।। 
(छ.टि.) एवं महानाम्नीनामृचामित्यत्र मूले स्वविवक्षितमहानाम्नीवसिद्ध्यर्थं ‘विदा मघवन्’ इत्यादिखण्डं सम्यग्व्याख्याय तत्रानुपपत्तिं परिहृत्य इदानी ‘प्रचेतन प्रचेतय’ इत्याद्युपसर्गकतनमसङ्गतमित्यतः पूर्वोक्तमनुवदन् तत्सङ्गमयति- सन्त्वेवमिति ।। एवं विष्णोः सर्वोत्कर्षनामवत्वेन न तु निर्माणकर्तृत्वेन एताः विदा मघवन्नित्याद्याः । के ते तासामिति ।। तासां महानाम्नीनामृचां मध्ये विद्यमाना इत्यर्थः । उपसर्गा उपसर्जनभूता इति व्याख्यातमिति ।। महानाम्नीनामृचामिति प्रथमूले उपसर्गशब्देन प्रपरेत्यादि प्रतीतिनिवृत्यर्थं अप्रधानार्थग्रहणार्थमिति शेषः । अंशा एवेति ।। तथा च अंशाशिनोरभेदात् स्वात्मानं प्रत्यप्रधानत्वायोगादिति भावः । भेदस्यापि विद्यमानत्वादिति ।। तथैवांशांशिनोरपि ‘खण्डिते भेद एक्यं च’ इत्युक्तेरिति शेषः । अक्षरार्थमाहेति ।। अवयवार्थमाहेत्यर्थः । सृजेरिति ।। ‘अकर्तरि च कारके सञ्ज्ञायां’ इति सूत्रेणेति शेषः । ततश्च ‘चजोः कुघिण्यतोः’ इति धातुजकारस्य कुत्वे उपधागुणे उपसर्गस्य घञमनुष्ये बहुल इति बहुलग्रहणात् । उपशब्दस्य दीर्घाभावे उपसर्गा इति रूपम् । मूले उपसृष्टत्वादित्यस्य ऋगन्तरे विद्यमानानां पदानां ऋगन्तरे सम्बद्धत्वादित्यर्थः । एकदेशस्येति ।। अवयवस्या-वयव्यपेक्षयेत्यर्थः । प्रधानैकदेशभूतमिति ।। अवयव्येकदेशभूतमित्यर्थः । हेतिवदिति ।। आयुधवत् । हस्तस्य तु अवयविना देहेन भेदोभेदादन्तर्गतोपसर्जनत्वम् । 
ननु पदानां मध्ये प्राद्युपसर्गाणां कथमन्तर्गतोपसर्जनत्वं बहिर्गतोपसर्जनत्वं  वेत्यतस्तद्विशदयति- इङिकाविति ।। इङध्ययने ।। इक्स्मरणे इति धातोरधिं विना प्रयोगाभावादिति भावः । प्रादिर्बहिर्गत इति ।। प्रादिं विनापि भवेत्यादेः प्रयोगादिति भावः । एवं सङ्ग्रहमूलवाक्ये महानाम्नीनामृचाम् उपसर्गा ये उपसर्जनभूतास्तानित्यंशविवरणपरतया प्रचेतनेत्यादिग्रन्थं व्याख्यायोपसृजति संयोजयतीत्यंशविवरणपरतया अधत्तान्यमित्यादिमूलमवतारयति- एतांश्चेति ।। 
(प्रशंसावाक्यस्यार्थाेपवर्णनम्)
मूलम् - अशेषमहानाम््नयर्थं संस्मरणपरिज्ञानपूर्वकमुपसर्गसंयोजनं कर्तव्यमित्येतदर्थत्वेन महानाम्नीप्रशंसा क्रियते । अन्यथा तावन्मात्र-प्रशंसामृतेशेषमहानाम्नीप्रशंसाया व्यर्थत्वात् । तृचविभागेन विदा मघवन्, समूतये, नूनमिति वा तिस्रो महानाम््नयः । 
‘प्रथमा या महानाम्नी तद्वाच्यः पार्थिवो हरिः ।
 द्वितीयाया आन्तरिक्ष्यस्तृतीयाया द्युगः प्रभुः ।।’ 
इति ऋक्संहितायाम् ।
टीका - एवं ‘महानाम्नीनामुपसर्गानुपसृजति’१ इति वाक्यं सङ्क्षेपविस्तराभ्यां व्याख्यातम् । तत्र शङ्कायां परिहृतायां शस्त्रशेषो वक्तव्यः । ‘अयं वै लोकः’ इत्यादिकं किमर्थं चोच्यते इत्याकाङ्क्षायामाह-अशेषेति ।। अर्थो महागुणो भगवान् । आदौ परिज्ञानम् । पश्चात्संस्मरणम् । कुतोऽस्यैतत्प्रयोजनमित्यत आह- अन्यथेति ।। तावन्मात्रात् उपसर्गमात्रात् । शस्त्रकथने ह्यन्तराशङ्कायां पाप्तायां तत्समाधानं विधाय प्रकृतमनुसन्धेयम् । संयोजनीयानामुपसर्गाणां प्रशंसा तेेषामेव संयोजनसमर्थनाय विधेया । प्रसक्तानुप्रसक्ताशेषमहानाम्नीप्रशंसा त्वसङ्गतैव अत उक्तमेव प्रयोजनमिति ।। ननु तिसृणामेवात्र प्रशंसा क्रियते । न तु सर्वासाम् । तत्कथमशेषेत्युच्यत इत्यतः सर्वासां त्रित्वं प्रकारद्वयेनाह- तृचेति ।। ‘विदा मघवन्’ विदा रायः ‘इन्द्रं धनस्य’ इति तृचविभागः । शिष्टमन्तेन सम्बध्यते । ननु लोकभिन्नानां महानाम्नीनां कथमभेद उच्यते । प्रशंसेत्युक्तत्वान्न दोष इति चेन्न । वेदेऽयथार्थप्रशंसाया अनङ्गीकारादित्यतो वाक्यं स्मृत्यैव व्याचष्टे- प्रथमेति ।। पृथिव्यां भावः पार्थिवः । ‘अयं वै लोकः’ इत्यादिभिस्तद्गतो हरिरुच्यते । अभेदोक्तिः प्रतिपाद्यप्रतिपादकत्वसम्बन्धनिमित्तेत्यर्थः । 
(छा.टि.) सङ्क्षेपविस्तराभ्यामिति ।। महानाम्नीनामृचां उपसर्गा ये उपसर्गभूतास्तानुपसृजतीति सङ्ग्रहवाक्ये सङ्क्षेपतो व्याख्यातम् । ततः परं महन्नाम यास्वित्यादिना एतावत्पर्यन्तं विद्यमानेन ग्रन्थसन्दर्भेण विस्तरतोऽपि  व्याख्यातमित्यर्थः । तत्र शङ्कायामिति ।। तत्र ‘अथातः छन्दांस्येव व्यतिषजति’ इति पूर्वखण्डे शस्त्राण्युक्त्वा अन्ते त्रिकद्रुकेष्वित्यादिना शस्त्रमुक्त्वा तत्र आद्ये तृचे द्वितीयतृतीययोस्तृचोः पदत्रयस्य षोडशाक्षरवत्वात् द्वयोर्द्वादशाक्षरवत्वात् केषाञ्चित्पादानाम् अष्टाक्षरवत्वात् एकैका ऋक् षोडशीद्वयं कर्तुं न शक्यत इति प्राप्तशाङ्कायां महानाम्नीमुपसर्गानपसृजतीत्यनेन वाक्येन परिहृतायामुपसृजतीत्यतः परं प्रप्रवस्त्रिष्टुभमित्यादिशस्त्रशेषो ब्राह्मणेन वक्तव्यः । मध्ये ‘अयं वै लोकः’ इत्यादि किमर्थमुच्यत इत्याशङ्कां परिहर्तृमाहेत्यर्थः । मूले प्रशंसा क्रियते इत्यतःपरं ‘अयं वै लोकः’ इति ब्राह्मणेनेति शेषः । अशेषमहानाम््नयः विदा मघवन्नित्याद्याः विदा मघवन्विदोम् इत्यन्ताः तदर्थो विष्णुरेव न तु प्रसिद्धेन्द्रादिः ताभिः ऋग्भिरिन्द्रशक्रादिशब्देन परमैश्वर्यादिमहागुण-प्रतिपादनादिति भावेनाह- अर्थो महागुणो भगवानिति ।। अनुभवाभावे स्मरणासम्भवादाह- आदौ परिज्ञानमिति ।। अस्यैतत्प्रोजनमिति ।। महानाम्नीप्रशंसनस्य तदर्थज्ञानस्मरणरूपमित्यर्थः । 
ननु उपसर्गप्रशंसनार्थं महानाम्नीप्रशसनं किं न स्यात् । अन्यथा तेषामेव अत्र संयोजनासम्भव इत्यतः प्राप्तं मूलं विशदयति- तावन्मात्रमिति ।। अन्तराशङ्कायाम् अक्षरन्यून्तया षोडशीत्वासम्भवाङ्कायाम् । तत्समाधान-मुपसर्गसंयोजनेन षोडशीत्वसम्भवम् । प्रकृतं प्रप्रवेत्यादिशस्त्रकथनम् । तेषामेवेति ।। प्रचेतनेत्यादीनामेव न तु ‘विदा मघवन्’ इत्यादीनाम् । अशेषमहानाम्नीपशंसायाः वैयर्थ्योपपादनायोक्तम्- प्रसक्तानुप्रसक्ताशेषेति ।। उपसर्गयुक्तम् अभिष्ट्वमित्यादि चतसृणां ऋचां प्रसक्तानाम् उपसर्गरहितानां ‘विदा मघवन्’ इत्याद्यप्रसक्तानां चेति अशेषमहानाम्नीप्रशंसेत्यर्थः । अत उक्तमेव प्रयोजनमिति ।। सर्वमहानाम्नीप्रशंसाकरणात् अशेषमहानाम्नीप्रशंसायाः अशेषमहानाम््नयर्थपरिज्ञानसंस्मरणपूर्वकमुपसर्गसंयोजनं कर्तव्यमिति ज्ञापनमेवेत्यर्थः । ननु तिसृणामिवेति ।। महानाम्नीनामिति शेषः । न सर्वासामिति ।। ‘विदा मघवन्’ इत्यारभ्य ‘विदा मघवन् विदोमि’त्यन्तमहानाम्नीनामित्यर्थः । भाष्ये तृचविभागेनेति एकः प्रकारः विदा मघवन्नित्यादिद्वितीयः प्रकारः । तत्र प्रथमप्रकारे तृचानां विभागस्थलं दर्शयति- विदा मघवन्नित्यादिना ।। 
ननु ऋक्त्रयं तृचशब्देनोच्यते तथा च तृचत्रये एवाह्यैवेवाह्यग्नायीत्यतः पूर्वं समाप्तम् । एवाहीत्यादेस्स्तु कथं माहानाम्नीत्वमित्यत आह- शिष्टमिति ।।  अन्तेन नूनं तं नव्यमित्यनुवाक्येन शिष्टं एवा हीत्यादिकम् । अन्तेन तृचेति  वा । भाष्योक्तद्वितीयप्रकारविवरणं त्वग्रे भविष्यति । कतमेतदुच्यत इति ऐक्यमित्यर्थः । प्रशंसेत्युक्तत्वादिति ।। काव्यादिषु अयर्थार्थप्रशंसायाः दर्शनादिति भावः । अनङ्गीकारादिति ।। यथाचैतत्तथा वक्ष्यत इति भावः । पृथिव्यां भव इति ।। पृथिव्यां नियामकत्वेन स्थितो वराह इत्यर्थः । एवमन्तरिक्ष्यः । अन्तरिक्षस्थो नृसिंहः । द्युगः स्वर्गलोकस्थो वामन इत्यर्थः । तदुक्तमैतरेयभाष्ये- ‘पृथिवीस्थो वराहस्तु संहिता देवतोदिता ।। दिविष्ठो वामनश्चैव सम्प्रोक्तः पददेवता । नृसिंहस्त्वन्तरिक्षस्थो भगवान् क्रमदेवता ।।’ इति । अयं वै लोक इत्यादिभिरिति ।। लक्षणयेति शेषः । ब्राह्मणस्थ-पदैरित्यर्थः । आदिशब्दादन्तरिक्षलोकः असौ लोक इत्युभयं गृह्यते । तत्रायं वै लोक इत्यनेन प्रत्यक्षसिद्धत्वात्पृथिवी लोकः असौ लोक इति शब्देन परोक्षत्वात्  स्वर्गलोको गृह्यते । तद्गतः पृथिव्यादिगतः । तथा च मार्गाश्चलन्तीतिवत् ‘अयं वै लोकः’ इत्यादिपदानि तत्तल्लोकस्थविष्णु-प्रतिपादकानि । शक्यसम्बन्धस्तु लोकानां विष्णुरूपाणाम् आधाराधेयभाव इति भावेन तद्गत इत्युक्तम् । अभेदोक्तिश्चेति ।। महानाम्नीनां भगवद्रूपाणां च ब्राह्मणोक्तसामानाधिकरण्यप्राप्त्येत्यर्थः । तत्र मुख्याभेदासम्भवाल्लाक्षणिकाभेदग्रहणे शक्यसम्बन्धं वक्तुमुक्तं तद्वाच्य इति तदभिप्रायमाह- प्रतिपाद्यप्रतिपादकत्व-सम्बन्धनिमित्तेत्यर्थ इति ।। तथा च ‘अयं वै लोकः’ इत्यस्य पृथिवीलोकस्थो वराहः प्रथममहानाम्नीवाच्यः द्वितीयमहानाम्नीवाच्यो नृसिंहः । तृतीयमहानाम्नीवाच्यस्यु वामन इत्यर्थः । इदमुक्तं भवति । मूलयोजना तु या प्रथममहानाम्नी या च द्वितीया या च तृतीया इति स्थलत्रयेऽपि तद्वाच्य इत्यनुवृत्या द्रष्टव्या ।
(प्रशंसाव्वाक्यार्थव्वर्णने प्रमाणेन समर्थनम्)
मूलम् - ‘तृचास्तिस्रो महानाम््नयः पञ्चर्चा प्रथमा परा ।
तृचा द्व्यृचा च निगदैस्तार्तीया सप्तभिर्युता ।
इति द्वेधा विभागः स्याज्जपध्यानादि कर्मसु ।।’ इति च ।
‘त्रिलोकगेन हरिणा निर्मितः षोशीक्रतुः ।
एवं ज्ञात्वा हरिं तं च कर्म कुर्वन्न जायते ।।’ इति प्रवृत्ते । 
एवैवाहीत्युपसर्गस्यार्थोप्युक्तावधारणरूपत्वात् पूर्वोक्तार्थपरिज्ञानं विना न स्मर्तुं शक्यते । एवं निर्मितेन षोशिनोऽर्धो भवत्येवंवित् ।
टीका - उक्तत्रित्वद्वये प्रमाणमाह- तृचाः इति ।। त्रयस्तृचः तिस्त्रो महानाम््नयः। यद्वा पञ्चर्चेत्यादि । तृतीयैव तार्तीया । अच्छन्दोबद्धं वाक्यं निगदः । ‘नूनं तन्नव्यम्’१ ‘आयोमन्याय’२ इति द्व्यृचा । ‘एवाह्येवैवाहि’३ इति षट्, ‘विदा मघवन् विदोम्’४ इत्येकम्, इति सप्त । उपसर्गसंयोजनं कृतवतः  प्रशंसा क्रियते ‘सर्वेभ्यो वा एष लोकेभ्यः’ इत्यादिना । तस्योत्थानार्थत्वप्रतीतिनिरासाय तात्पर्यं स्मृत्यैवाह- त्रिलोकगेनेति ।। न केवलं क्रतोर्हरिनिर्मितत्वज्ञानेन । किन्तु हरिं च सम्यग् ज्ञात्वेत्यर्थः । तथा  चैवं योजना- पूर्वैः पुरुषैः सर्वलोकान्तर्गत-भगवत्प्रतिपादकमाहानाम््नयुपसर्गसंयोजनेन प्रसन्नेभ्यः सर्वेभ्यो लोकेभ्यस्त-दन्तर्गतभगवद्रूपेभ्यः एष सन्निर्मिता वै । कः । यत् यः षोशी क्रतुः । तत् तस्मादद्यापि ।। 
यद्यपि महानाम्नीनामुपसर्गानुपसृजति कश्चित् । तर्हि सोऽपि सर्वेभ्यो लोकेभ्य एव । तदन्तर्गतभगवद्रूपेभ्य एवैनं षोशिनं क्रतुं सन्निर्मिमीते । ततः  किम् ? उक्तेभ्यः सर्वेभ्यो लोकेभ्यः सन्निर्मितेन षोशिना राध्नोति । किं क्रतुनिर्माणमात्रेण । न किन्तु य एवं वेदेति । एवमशेषमहानाम्नीनां प्रशंसान्यथानुपपत्त्या आगमान्तरबलाच्च कर्मिणो भगवज्ज्ञानं स्मरणं चावश्यापेक्षितमित्युक्तम् । अत्रेवोपपत्त्यन्तरमाह- एवाहीति ।। उपसर्गसंयोजनं कुर्वाणेन तावदुपसर्गार्थः स्मर्तव्यः । ‘मौनं मन्त्रार्थ चिन्तनम्’ इति स्मृतेः । एवैवाहीतिचोपसर्गामहानाम्नीनां पञ्चाक्षरानुपसर्गानुपसृजतीति  संयोज्या वक्ष्यन्ते । एवैवाहीत्यस्यार्थश्च पूर्वोक्तार्थस्मरणं विना न स्मर्तुं शक्यते । तस्योक्तावधारण-रूपत्वात् । न हि तदस्मृत्वा तदवधारणं शक्यस्मरणम् । पूर्वोक्तं च भगवत्स्वरूपमित्युक्तमेव । अतोऽवर्जनीयं कर्मिणस्तज्ज्ञानमिति ।। किञ्चात्र कर्मणा मोक्षः श्रूयते । तदन्यथानुपपत्त्या, ‘य एवं वेद’ इति श्रवणाच्च भगवज्ज्ञानमावश्यकमिति भावेन सर्वेभ्यो लोकेभ्यः सन्निर्मितेन इत्यादिकं व्याचष्टे- एवमिति ।। इति प्रशंसावाक्यार्थोक्तिः । 
(छ.टि.) त्रयस्तृच इति ।। इदं तृचा विभागेनेत्यत्र प्रमाणम् । तत्प्रकारास्तु पूर्वमेव स्फुटीकृतः । पञ्चर्चेत्यादिमूलं तु द्वितीयपक्षप्रदर्शनार्थमिति ज्ञापयितुं तत्र यद्वेत्यध्याहर्तव्यमिति भावेनाह- यद्वा पञ्चर्चेत्यादीति ।। मूलार्थस्तु प्रथममहानाम्नीपञ्चर्चा पञ्चऋग्युक्ताः । ततः परा द्वितीयमहानाम्नीतृचा ऋक्त्रयोपेता तृतीयैवेति । महानाम्नीति शेषः । तार्त्तीया एतच्छन्देनोच्यत  इति शेषः । तथा च तृतीयशब्दात् ‘प्रज्ञादिभ्यश्च’ इति स्वार्थिके अणि आदिवृद्धौ छान्दसत्वात् ङीबभावे तार्तीयेति रूपमित्युक्तं भवति । मूले द्व्यृचेत्यादिनोक्तं तृतीयमहानाम्नीस्वरूपम् उपनिषत्स्थतत्तद्वाक्यप्रतीकग्रहणेन स्पष्टयितुमादौ निगदलक्षणमाह- अच्छन्दोबद्धमिति ।। छन्दांसि गायत्र्यादीनि तैर्बद्धं तल्लक्षणैश्चतुर्विंशत्यक्षरवत्वादिभिः सहितं न भवत्यनियताक्षरोपेतमित्यर्थः । द्व्यृचा द्वे ऋचे यस्यां महानाम््नयां सेत्यर्थः । ऋक्पूरब्धूः इति समासान्तेऽकारप्रत्यये टाप् । इति सप्तेति ।। निगदा इति शेषः । उत्थानार्थेति ।। यथाश्रुतपदोपप्रतीयमानार्थ उत्थानार्थः । सर्वेभ्यो वा इत्यस्योत्थानार्थस्तु ‘यत्षोशीयः षोशीक्रतुः एषः सर्वेभ्यो लोकेभ्यो भूम्यन्तरिक्षस्वर्गेभ्यः सन्न्निर्मितो वै उत्पादितः । तत्तस्मात् यत् यः ऋत्विगुपसर्गसंयोजनं करोति । सः सर्वलोकेभ्यः एनं षोशिनम् उत्पादयति । उत्पादितेन षोशिना तेन क्रतुना राध्नोति । मोक्षादिकं प्राप्नोति । य एवं वेद सोऽपि राघ्नोति’ इति । तं चेति चशब्दस्वारस्याय एवं ज्ञात्वेत्यादि व्याचष्टे- न केवलमिति ।। हरिं च सम्यक् ज्ञात्वेति तु ‘य एवं वेदे’ति ब्राह्मणव्याख्यानम् । प्रमाणोक्ततात्पर्यव्याख्यानं ‘सर्वेभ्यो वा एष लोकेभ्यः’ इत्येतद्ब्राह्मणारूढं कर्तुमाह- तथा चैवं योजनेति ।। पूर्वैः पुरुषैरिति ।। सन्निर्मित इत्यत्राध्याहरेण कर्त्रुक्तिः । पूर्वैः पुरुषैः षोडशीकर्तृभिः ब्रह्मादिभिः । भगवद्रूपेभ्य इति हेतौ पञ्चमी । तेभ्य एव मुख्यकारणेभ्य इत्यर्थः । किन्तु य एवं वेदेतीति ।। तमिति शेेषः । तं हरिं एवं महानाम््नयाद्युक्त-गुणवत्वेनेत्यर्थः । कर्मिणः कर्मकरणकाले इति शेषः । ‘स्मर्तव्यः सततं विष्णुः’ इति स्मृतेः । अवश्यापेक्षतमिति लुम्पेदवश्यमः कृत्यैतुं काममनसोरपि । अत्रापिशब्दस्य कृत्य इत्यनेनापि सम्बन्धात् कृत्यप्रत्ययेऽपि अवश्यशब्दस्यान्तलोपविधानात् । अवश्यापेक्षितमिति साधु ।
उपपत्यन्तरं विशदयति - उपसर्गसंयोजनं कुर्वाणेनेति ।। शस्त्रशंसनं कुर्वता होत्रा शस्त्रे इति शेषः । उपसर्गार्थः स्मर्तव्य इति ।। उपसर्गाणां मन्त्रान्तर्भूतत्वादिति भावः । तथापि तत्स्मरणं कुत इत्यतः मन्त्रार्थस्मरणस्य  विहितत्वादिति भावेन तत्प्रमाणमुदाहरति- मौनमिति ।। ‘मनः संहरणं शीचं मौनं मन्त्रार्थवर्णनं (चिन्तनं) । अव्यग्रत्वमनिर्वेदो जपसम्पत्तिहेतवः ।।’ इति नारदेन नारायणाष्टाक्षरब्रह्मविद्यायामभिधानात् । मनः संहरणं मनसः विषयेभ्य उपसंहारः । शौचं हस्तशौचादि । मौनं विषयगोष्ट्यादिवर्जनम् । मन्त्रार्थचिन्तनं तत्प्रतिपाद्यार्थानुसन्धानम् । अव्यग्रत्वं तदौचित्याभावः अनिर्वेदः जपकर्माणि वैराग्यराहित्यम् । जपसम्पत्तिहेतव मन्त्रजपसाफल्यकारणानीति स्मृतिवाक्यार्थः । 
एवैवाहीतिचोपसर्गा इति ।। अत्र एवैवेति पदद्वयं हीत्येकमिति पदत्रयं  उपसर्गशब्दवाच्यं विवक्षितम् । महानाम्नीनां पञ्चाक्षारानुपसर्गानुपसृजति एकादशाक्षरेषु पादेष्विति ब्राह्मणवाक्येन तस्य संयोज्यत्वमुक्तमित्यर्थः । ततश्च किमित्यत आह- एवैवाहीत्यस्यार्थश्चेति ।। अग्न्यादीन्प्रति एवमेव हीति वचनात् तत्र एवंशब्देन स्वस्य मन्त्रार्थस्मरणम् एवशब्देन तस्यावधारणं हिशब्देनाग्न्यादिदेवतानामवधारणस्मरणमित्येवंरूपार्थप्रतीतेः पूर्वोक्तार्थस्मरणं विना शस्त्रार्थः स्मर्तुं न शक्यत इत्यर्थः । तस्य तत्स्मरणस्य अग्न्यादिसम्मत्या  मन्त्रोक्तप्रमेयनिश्चायकत्वात् । न हि तदस्मृत्वेति ।। तत् मन्त्रप्रतिपाद्यप्रमेयम् । अस्मृत्वा अग्न्यादीन्प्रत्यस्मारयित्वा तदवधारणं प्रमेयनिश्चयः । शक्यस्मरणं शक्यं स्मरणं यस्य तत् । अन्तर्णीतण्यर्थोऽयम् । ननु ‘विदामघवन्’ इत्यादिखण्डे ‘एवैवा हि’ इत्येतदपेक्षया पूर्वमन्त्रेषु इन्द्रादिप्रतिपादनात् स्मरणस्यैव प्राप्तेः एवैवा हीत्यनेन कर्मकरणकाले कथं विष्णुस्मरणप्राप्तिरित्यत आह- पूर्वोक्तं चेति ।। उक्तमेव विदा मघवनिनत्यादि व्याख्यानकाले इति शेषः । अत इति ।। एवैवाहीत्यत्र एवशब्दस्य एवंशब्दार्थकस्य पूर्वोक्तभगवत्स्वरूपस्मरणार्थकत्वेन तत्स्मरणस्य तद्ज्ञानाभावेऽसम्भवादित्यर्थः । 
ननु ‘सर्वेभ्यो लोकेभ्यः’ इति ब्राह्मणवाक्येन षोशीक्रतोः राध्नोतीत्युक्त्या मोक्षसाधनत्वप्रतीतेस्तदुक्त्वा तद्विरुद्धं ‘य एवं वेद’ इति कथमुच्यत इत्यतः प्रवृत्तमूलं ‘एवं निर्मितेन षोशिना राघ्नो भवत्येवंवित्’ इति तच्छङ्कापरिहारक-त्वेन सङ्गमयति- किञ्चेति ।। तथा च मूले राध्नो भवतीत्येवंविदिति ब्राह्मण-वाक्यस्यार्थतोऽनुवादानन्तरमित्युभयोक्त्यन्यथानुपपत्या पूर्वोक्तार्थपरिज्ञानं सिद्ध्यतीति शेषः । कर्तव्य इत्युक्तं भवति । तत्रापि ‘कर्मणा ज्ञानमातनोति, ज्ञानेनामृती भवति’ इति वाक्यविरोधात् षोशीक्रतोः मोीसाधनत्वोक्त्यनुपपत्तिः । अत्र च ‘य एवंवित्’ इति ज्ञानोक्त्यनुपपत्तिरित्युभयानुपपत्तिर्बोध्या । तथा च ब्राह्मणवाक्यस्यायमर्थः । षोशीक्रतुना कृतेन एवंवित्सन् पूर्वोक्तप्रकारेण ज्ञानी सन् राध्नोति रुद्धो भवति मुक्तो भवतीति ।।
(प्र प्र व इत्यृगर्थकीर्तनम्)
मूलम् -  प्रप्र• वस्त्रिष्टुभमिषं• मन्दद्वी•रायेन्द•वे । 
२धिया वो• मेघसा•तये पुरन्ध्यावि•वासति ।। १ ।।
प्रप्र वः हे ऋत्विजः प्रजा वा वस्त्रिष्टुभमिषं त्रिष्टुभाख्यमन्नमिन्द्रः परमेश्वरः सोमाय आविवासति । पुरन्ध्या धिया अशेषप्राणिदेहा-श्रयया स्वबुद्ध्या प्रप्र प्रकर्षेण प्रकर्षेण अतितरां शंसमान त्रिष्टुप् प्रीतिं करोति । सोमपानार्थमित्यर्थः । मन्दद्विराय तस्य वीरस्य परमेश्वरस्य मन्दं प्रीतिं करोतीति मन्दद्वीरः सोमः । नत्वात्मप्रयोजनाय प्रीतिं करोति किं तर्हि वो मेधसातये वो यज्ञप्रसिद्ध्यर्थम् । व इति गुरुत्वादीश्वरं प्रत्येव वा बहुवचनम् । तदा वो अन्नं त्रिष्टुभं वो मेधसातये भवद्दैवत्ययज्ञसिद्ध्यर्थं भवान् प्रप्राविवासतीत्यर्थः ।।१।।
टीका- एवं शङ्कां परिहृत्य शस्त्रशेेषास्त्रीस्तृचानाह ब्राह्मणम् । प्रप्रवस्त्रिष्टुभमिषम्, अर्चत प्रार्चत, यो व्यती रफाणयदिति प्रज्ञातानुष्टुभः शंसति,३ इति । तत्र शस्त्रार्थस्य सर्वथा स्मर्तव्यत्वाच्छस्त्रस्य च भगवदर्थत्वादवश्यं तज्ज्ञानमपेक्षित-मित्याशयवांस्त्यृचत्रयं व्याचिकीर्षुः प्रतीकग्रहणपूर्वकमाद्यमृचं तावद्व्याचष्टे- प्रप्रव इति । व इत्युक्तत्वाद् हे ऋत्विज इत्याद्याह । प्रजा यजमानाः । ‘इन्द्रस्य त्रिष्टुप्’ इत्युक्तत्वाद्विशेषेण त्रिष्टुभो ग्रहणम् । इन्द्रसूक्तत्वादिन्द्र इत्युक्तम् । आविवासति इच्छति । ‘कर्मण्यधिकरणे च’४ इति स्मरणात्, पुराणि धीयन्तेऽस्यामिति पुरन्धिरित्यर्थः  । प्रकर्षेणेत्यादि वदता ‘प्रसमुपोदः पादपूरणे’१ इत्येतदसदिति सूचितं भवति । तस्य वरस्येत्यर्थकथनमात्रम् । मन्दन् वीरो येनेति विग्रहः । ‘युष्मदि गुरावेकेषाम्’ इति वचनादिति भावः ।। १ ।। 
(छ.टि.) त्रीस्तृचानीति ।। प्रप्रवस्त्रिष्टुभमिषमिति ऋक्त्रयमेकतृचं ‘अर्चत प्रार्चत’ इति ऋक्त्रयं द्वितीयं तृचं, ‘यो व्यती रफाणयत्’ इति ऋक्त्रयं तृतीयं तृचमिति त्रीस्तृचानित्यर्थः । ननु ब्राह्मणखण्डे व्याख्येयतत्रोक्तशस्त्र-व्याक्यानस्य प्रयोजनं किमित्यत आह- तत्र शस्त्रार्थस्येति ।। मन्त्रत्वाच्छस्त्राणामिति भावः । मन्त्रत्वेऽपि कुतो वा तदर्थस्मरणमित्यत आह- भगवदर्थत्वादिति ।। एषां विष्णुप्रतिपादकत्वाद्विष्णुस्मरणस्य च राक्षसनिवारकत्वादिति भावः । प्रतीकग्रहणपूर्वकमिति ।। प्रथमतृचस्येति शेषः । अत्रत्यपदप्रतीकस्य व्याख्यानकाले करिष्यमाणत्वात् । प्रप्रव इत्यस्यां ऋचि ऋत्विजः प्रजा इति पदाभावात्कथं मूले ऋत्विज इत्याद्युक्तमित्यत आह- व इत्युक्तत्वादिति ।। अस्य च बहुवचनस्य वस्नसाविति सूत्रेण सिद्धस्य युष्मच्छब्दषष्टीबहुवचनरूपस्य पराक्चैतन्यविषयस्य सम्बुध्यन्तपदं विनाऽनुपपत्तेरिति भावः । 
ननु ‘त्रिष्टुप्च्छन्दसः वः इषम्’ इति अन्नत्वोक्तेः सर्वप्रजानां त्रिष्टुप्च्छन्दः सम्बन्धाभावात्कथं हे प्रजा व इति सम्बोधनमित्यतः प्रजाशब्दं व्याचष्टे- यजमाना इति ।। यज्ञे शंसनीयमन्त्राणाम् इन्द्रादिप्रीतिकरत्वेन इन्द्रान्नानामपि यजमानार्थमृत्विभिः शंसनात् त्रिष्टुबादिमन्त्रस्य ऋत्विग्यजमानान्नत्वमिति भावः । 
ननु श्रुतौ देवप्रीतिकरबहुमन्त्रेषु सत्सु विशेषतः त्रिष्टुभ एवान्नत्वोक्तिः किमर्थेत्यत आह- इन्द्रस्य त्रिष्टुबिति ।। ‘इन्द्रस्य त्रिष्टुबिह भागो अह्नः’  इत्यत्र त्रिष्टुप्च्छन्दस्कऋचः अह्नविशेषतः इन्द्रस्य अह्नः अहर्देवतायाश्च इह अग्नौम् । गायत्र्यभवदित्याद्युक्तगायत्र्यादिमन्त्रसमुदाये भाग इत्युक्त्या विशेषतः प्रतीक-त्वोक्तेरिति भावः । ननु प्रप्रेति ऋचि इन्द्रशब्दस्याश्रवणात् । मूले  कर्तुत्वेनोतस्य इन्द्र इत्यस्य नियामकं किमित्याह- इन्द्रसूक्तत्वादिति ।। ‘अनादेशे त्विन्द्रो देवता’ इति परिभाषया अनिर्दिष्टर्चस्यास्य सूक्तस्य इन्द्रदेवताकत्वात् प्रप्रद्व्यूनमनुष्टुभमित्यनुक्रमणिक्तोक्तेः प्रप्रेति सूक्तं प्रतिगृह्यद्व्यूनमिति ऋग्द्वयन्यूनविंशतिसङ्ख्यामुक्त्वा अनुष्टुप्च्छन्दसस्तत्रोक्तेः । इन्द्रद्युम्नाय न इत्यादौ कण्ठोक्तेन्द्रशब्दमव्याख्याय परिभाषाप्राप्तमिन्द्रशब्द-मनूद्यपरमेश्वर इति अत्र यदिन्द्रशब्दव्याख्यानं तदनादेशपरिभाषया प्राप्तेन्द्रसूक्तानां बहुत्वात्सर्वेन्द्रसूक्तेषु इदमेवेन्द्रशब्दव्याख्यानमिति ज्ञापनार्थम् । ‘इदि परमैश्वर्ये’ इति धातोः ‘ऋज्रेन्द्राग्न’ इत्यादि सूत्रेण रन्प्रत्ययनिपातनादेतर्थक-त्वादिन्द्रशब्दस्येति भावः । ऋचि ‘इन्दवे’ इत्यस्य रूढिप्राप्तचन्द्रार्थस्यानन्वयादि-त्यभिप्रेत्य अन्वितमर्थं व्यवहितत्वात् अन्वयं चाह मूलकारः-सोमाय आविवास -तीति ।। तत्र दुर्गमार्थत्वात् आविवासतीति पदं व्याचष्टे- इच्छतीति ।। ‘वा गति गन्धनयोः’ इति धातोः वातुं गन्तुमिच्छतीति विग्रहे सनि द्वित्वे सन्यत इति अभ्यासस्य इकारादेशे विवासतीति रूपसिद्धिमभिप्रेत्य धात्वार्थानुगमस्य सिद्धत्वात्सन्प्रत्ययान्तत्वद्योतनार्थं इच्छतीति सन्प्रत्ययार्थमात्रानुवादः कृतः । श्रुतौ इन्दव इति च चतुर्थी तु ‘क्रियार्थोपपदस्य च कर्मणि स्थानिनः’ इति सूत्रेण ज्ञेयः । सूत्रार्थस्तु ।  क्रियार्थं क्रिया उपपदं यस्य तस्याप्रयुज्यमानस्य क्रियावाचक्य कर्मणि चतुर्थी स्यादिति । तथा च विवासती-तत्यनेनोक्तगमनेच्छायां पानार्थत्वात्तां ध्यानरूपक्रियाम् अप्रयुज्यमानां प्रति सोमस्य कर्मत्वाच्चतुर्थीति भावः । ‘पुरन्धिः बहुधीः’ इति यास्कोक्तं धियेति विशेष्यस्य अत्र सत्वान्न युज्यते । तथा धीशब्दस्य कर्मनामसुपाठेऽपि प्रकृते अनन्वयात् मूले ‘पुरन्ध्या धिया’ इत्येतदशेषप्राणिस्थत्वात् न युज्यते देहाश्रययेति व्याख्यानम् । तदुपपादयति- कर्मण्यधिकरणे चेतीति ।। स्मरणात् पाणिनीयसूत्रादित्यर्थः । कर्मण्युपपदे घुसञ्ज्ञकेभ्यो धातुभ्योऽधिकरणेऽर्थे किप्रत्ययः स्यादित्युक्तेः शरीरवाचकपुरशब्दोपपदे दधातेरधिकरणे किप्रत्ययः । उपपदस्य नुमागमश्चान्दसः । यत् मूले अशेषप्राणिदेहाश्रययेत्युक्तं स तु नुमोर्थः । ‘आधिक्येऽधिकं’ इति महाव्याकरणसूत्रोक्तेः अर्थाधिक्ये विवक्षिते शब्दाधिक्यं भवतीति सूत्रार्थः ।   
ननु ‘प्रसमुपोदः पादपूरणे’ इति पाणिनीयसूत्रे प्र, सं. उप, उदिति चतुर्णामुपसर्गाणां वेदे पादपूरणविषये द्विरविधानात् द्वितीयप्रशब्दस्यार्थ-विशेषाभावान्मूले प्रकर्षेण प्रकर्षेणेति कथं द्वितीयस्याप्यर्थमुक्त्वा अतितरामिति तात्पर्यार्थकथनमित्यत आह- पादपूरण इत्येतदासदित्युक्तं४ भवतीति ।। आधिक्येऽधिकमिति महाव्याकरणसूत्रविरोधात् । लोके असर्वज्ञप्रयोगस्यापि वैय्यर्थ्यासम्भवेन सर्वज्ञप्रयोगरूपस्य वेदस्य सर्वथा वैय्यर्थ्यासम्भवात् पाणिनीयोक्तपादपूरण इत्यस्य अतिशयितत्वरूपे पादोक्तार्थपूरणे इत्यर्थान्तर-सम्भवाच्चेति भावः । टीकोक्तमसत्वं तु वृत्तिकारोक्तछन्द्येतद्विधानमित्यत्र ज्ञेयम् । न चातिप्रकर्षस्यापि प्रकर्षविशेषतयोक्तिसम्भवात्सजातीयमुपसर्गान्तरं व्यर्थम् । अत एव ‘नव्यमायुः प्रसूतिः । प्रसुः विवश्वान्’ इत्यादौ अतिप्रकर्षस्या-प्यागतत्वान्न द्वितीयः प्रशब्दः प्रयुज्यत इति वाच्यम् । तत्र मुख्यामुख्यन्यायाश्रयणेन प्रकर्षातिशयप्राप्तेरङ्गीकारात् । वचनाभावे च न्यायश्रयणम् । अतिविवक्षिते प्रमेये तु वचनमेव प्रयुज्यते । अन्यत्र तु न्यायमाश्रीयते । अतः अतिविवक्षितत्वद्योतनार्थं श्रुतौ प्रप्रेत्युक्तस्य मूले प्रकर्षेणेति व्याख्यानं कृत्वापि अतितरामिति तात्पर्यार्थ उक्तः । अस्य आविवासतीत्यनेनान्वयः । अत्र त्रिष्टुभः कर्मणः अत्यन्तेच्छाविषयत्वघटनार्थं मूले तात्पर्यार्थ उक्तः । शंस्यमानत्रिष्टुप् प्रीतिं करोति सोमपानार्थमित्यर्थ इतीति । शंस्यमानगायत्र्यादिशस्त्रसमुदायमध्ये त्रिष्टुप्च्छन्दस्के शस्त्रे शंस्यमाने इन्द्रः अतिप्रीतिं करोतीत्यर्थः । त्रिष्टुप्प्रीतिमित्यत्र त्रिष्टुभिः प्रीतिरिति विग्रहे ‘सप्तमी शौण्डैः’ इति शौण्डादेराकृतिगणत्वात्समासः । मन्दद्विरायेत्यत्र मन्दत् स्वल्पसामर्थ्योपेतः वीरः पानकर्ता विष्णुर्यस्य सोमस्येत्यर्थभ्रान्तिं वाययितुं मूले प्रतौकग्रहणपूर्वकं व्याख्यातं तत्र तस्य वीरस्येत्यादिना विग्रहः प्रदृश्यत इति भ्रान्तिं वारयितुमाह- तस्य वीरस्येत्यर्थकथनमात्रमिति ।। तत्र विग्रहाप्रतीतेः स्वयं विग्रहमाह- मन्दन् वीरो येनेति ।। तथा च हर्षार्थ ‘मदिमोदमद-स्वप्नकान्तिगतिषु’ इति धातोः शतृप्रत्यये इदित्वान्नुमि मददितिरूपम् । मन्दन् हृष्यमाणः वीरो येन सोमेनेति विग्रहार्थः । अनेनैवाशयेन मूले मन्दन्नित्यनूद्य प्रीतिं करोतीति व्याख्यातमित्यवधेयम् । 
श्रुतौ ‘वो मेधसातये’ इत्युक्तस्य व्यावर्त्यं वदन्नाशङ्कापूर्वकं तदनूद्यार्थमाह- न त्वात्मप्रयोजनायेति ।। इन्द्रः त्रिष्टुप्शंसनेन सोमपानार्थं यत्प्रीतिं करोति तदात्मसुखाय न किन्तु भवद्यमसाफल्यार्थमिति मूलार्थः । मेधसातये इत्यत्र मेधशब्दो यज्ञार्थः । ‘मेधौ क्रतौ क्रियायां च’ इति विश्वोक्तेः । ‘षणुलाभे’ इति धातोः भावे क्तिनि निष्पन्नसातिशब्दो लाभार्थः इति भावेन यज्ञ सिद्ध्यर्थमित्युक्तम् । मूले प्रप्रव इति ऋचं व्याख्यानान्तरं कर्तुं व इति गुरत्वादित्यादिप्रवृत्तं तत्र परमेश्वरस्य सम्बोध्यस्यैकत्वात्तस्य व इति षष्टी-बहुवनान्तयुष्मच्छब्देन परामर्शं घटयितुमुक्तम्- गुरुत्वादीन्वरं प्रत्येव वेति ।। तदुपादयति- युष्मदिति ।। अस्मिन् वार्तिके जात्याख्यायामेकस्मिन् ‘बहुवचनमन्यतरस्यां’ इत्यस्मात्सूत्रादेकस्मिन् बहुवचनमित्यनुवृत्तेः गुरुवाचक-युष्मच्छब्दे एकार्थकेऽपि बहुवचनं स्यात् इत्युक्तेर्व इति बहुवचनं सम्भवतीति भावः । द्वितीयव्याख्याने ऋक्पदानि योजयति श्रीमदाचार्यः - तदेति ।। भवान्प्राविवासतीत्यनेन प्रथमपुरुषप्रयोगस्य कर्त्ता उक्तः । अन्यथा  व इति युष्मच्छब्दप्रयोगबलात् त्वमित्यध्याहारे व्यत्ययेन वाससीति कर्तव्यं स्यात् । प्रप्रेत्यस्य एतत्क्रियां प्रत्येवोपसर्गत्वं सूचितम् । तथा च अयं प्रप्रेति ऋगर्थसङ्ग्रहः हे ऋत्विज हे यजमाना वा । इन्द्रः परमेश्वरः वः युष्माकं मेधसातये यज्ञसाफल्यार्थं पुरन्ध्या अशेषप्राणिदेहरक्षकया धिया स्वबुध्या मन्दन् वीराय मदन् प्रीतिं कुर्वन् विष्णुर्येन तस्मै इन्दवे सोमं पातुं वो युष्मदीयां युष्माभिः शंस्यामानामिति यावत् । त्रिष्टुभमिषं गायत्र्यादिशस्त्रापेक्षया अतिप्रीतिकरत्वेन अन्नतुल्यत्रिष्टुप्च्छन्दस्कं शस्त्रं प्रप्राविवासति अतिप्रकर्षेण वातुमिच्छति गन्तुमिच्छतीति । इन्द्रः भवद्भिः शंस्यमानां त्रिष्टुभं श्रुत्वा भवद्यज्ञसाफल्यं कार्यमिति बुध्या सोमपानमिच्छति न स्वसुखार्थम् । पूर्णानन्दत्वाद्धरिः स्तुत्या प्रीतः सन् सोमं पिबतीति भावः । अथवा हे इन्द्र वो भवदीयां भवत्प्रीयां त्रिष्टुभमिषं वो मेधातये भवद्देवताकयज्ञसिद्ध्यर्थं पुरन्ध्या धिया भवन् मन्दन् वीरायेन्दवे सोमं पातुं प्रप्राविवासति अतिप्रकर्षेण वातुमिच्छति गन्तुमिच्छतीति । 
(नदं व इति मन्त्रस्यार्थप्रपञ्चनम्) 
मूलम् -  नदं व ओद•तीनां नदं योयु•वतीनाम् । 
 पतिं• वो अघ््रया•नां धेनूनाम•षुध्यति ।। २ ।।
ओदतीनां उन्दनकर्त्रीणां वः अपां भवदीयानां पतिं वः पुरुषं प्राणं नदं नदनकर्तारं प्रति इषुध्यसि पर्तिभवसि । सृष्टौ सृष्टौ योयः प्राणस्ततं प्रति पतिर्भवसीति नदमिति पुनर्वचनम् । योयुवतीनां गमनशीलानामाकाशे पोप्लूयमानानामघ््रयानां धूमरूपेणादाह्यानां रेतोरूपेणाजराणां वा धेनूनां जगतः पोषकाणाम् । धिनु पुष्टौ इति धातौ । ता नदेन विहरति इत्यादिश्रुतेः । पयसा सेचकानां देशाद्देशान्तरगमनशीलानामघ््रयानां हन्तुमयोग्यानां धेनूनां गवां पतिं वायुं प्रति इषुध्यसीति वा । वायुर्वाव गवां पतिः इति श्रुतिः । धेनुशब्दाच्च । ओदतीनां भक्त्या सेचकानाम् । योयुवतीनामतिशयेनात्मतत्त्वावगमकानामघ््रयानां नित्यानां धेनूनां धर्मार्थकामपोषकाणां वाचां पतिं वायुं प्रति पतिर्भवसीति वा । 
‘वाचं धेनुमुपासीत तस्याश्चत्वारः स्तनाः स्वाहाकारो वषट्कारो हन्तकारः स्वधाकारः इति । तस्यौ द्वौ स्तनौ देवा उपजीवन्ति स्वाहाकारं च वषट्कारं च हन्ताकारं मनुष्याः स्वधाकारं पितरस्तस्याः प्राण ऋषभ मनो वत्सः’१ इत्यादिश्रुतिभ्यः ।। २ ।।
टीका - नदं वः । ओदतीनाम् । उन्दनं क्लेदनम् । ‘उन्दी क्लेदने’ । अत्रापि वो भवदीनामित्यादीश्वरं प्रति । पुरुषं भृत्यम् । ता नदेन विहरतीति खण्डद्वये ‘पुरुषो वै नदः’ इत्येकत्र ‘प्राणो नदः’ इत्येकत्र श्रवणाद्यथाव्याख्यानमेव पदार्थादेरुक्तत्वादुक्तं युक्तमित्यर्थः । पयसेत्याद्यर्थान्तरमुपपादयति- वायुरिति ।। ओदतीनामित्याद्यर्थान्तरम् । तस्योपपादनं वाचमिति ।। 
(छ.टी.) नदं व इति ऋक्प्रतीकग्रहणम् । ‘नदं व ओदतीनां नदं योयुवतीनाम् । पतिं वो अध््नयानां देनूनामिषुध्यसि’ इति तु ऋक् ज्ञेया । तत्र मूले ओदतीनामिति ऋक्पदमनूद्य उन्दनकर्त्रीणामिति व्याख्यातम् । टीकायां तु ओदतीनामिमि मूलप्रतीकम् उन्दनकर्त्रीणामिति व्याख्यानस्थोन्दन-शब्दार्थाप्रतीतेतद्व्याख्यानपूर्वकं तन्मूलधातुमप्याह- उन्दनं क्लेदनमिति ।। क्लेदनं तण्डुलादीनां पाकेन मृदुभावः । क्लेदने इति सप्तम्यन्तात्परमिति धातोरिति शेषः । ननु नदं च इत्यस्य ऋचि मूले व इत्येतद्भवदीयानामिति व्याख्यानं यत् तत्किं एतादृक्स्थषष्ट्यन्तपद- प्रतिपाद्याप्सम्बोधनपक्षे वा विष्णुमसम्बोधनपक्षे वेत्याशङ्कायामाह- अत्रापीति ।। व इत्यस्योदकविषयत्वे भृत्यवाचकपुरुषशब्देन मुख्यप्राणविशेष्यकेनान्वयासम्भवात् मुख्यप्राणस्योदकाभिमानिवरुणभृत्यत्वा-भावादिति भावः । आदिशब्ददृचि इषुध्यसीत्यस्य मूले भवसीत्यसय च ग्रहणम् । तथा च व ओदतीनामिति व्यधिकरणहे षष्ठी । हे इन्द्र वो भवदीयानाम् ओदतीनामपाम्पतिः वः पुरुषं वो भृत्यप्राणं प्रति इषुध्यसीति यदाह पतीयसीव तदाहेतति श्रुतिबलात् पतिवाचकात् इषुधशरण इत्यतः कण्ड्वादित्वाद्यकि निष्पन्नत्वात् इषुध्यसि पतिर्भवसि त्वमित्यर्थो लभ्यत इति भावः । श्रुत्यर्थस्तु इषुध्यसीति पादं यत्प्रमेयमाह तत्प्रमेयमेव पतीयसीति पदमप्याहेति । पतिशब्दाद्भवत्यर्थे ‘लोहितादिडाज्भ्यः क्यष्’ इति क्यष्प्रत्यये ककारस्य इत्सञ्ज्ञायां ‘अकृत्सार्वधातुकयोः’ इति पतिशब्दस्य दीर्घे ‘वा क्यषः’ इति परस्मैपदे लटि मध्यमपुरुषे शिपि निष्पन्नस्य पतीयसीतिशब्दस्य पतिर्भवसीत्यर्थकत्वात् । 
ननु नदं व ओदतीनामिति ऋक्पादं गृहीत्वा नदशब्दव्याख्यानमारण्यके ‘ता नदेन विहरति पुरुषो वै नदः’ इति खण्डे, ‘ता नादेन विहरति प्राणा वै नदः’ इति खण्डे च कृतं तत्र नदशब्दवाच्ययोः पुरुषप्राणयोर्भेदभ्रमवारणाय मूले पुरुषं प्राणमिति सामानाधिकरण्येन व्यवहृतम् । तत्र पुरुषशब्दार्थमाह- पुरुषं भृत्यामिति ।। राजपुरुष इत्यादौ पुरुषशब्दस्य भृत्यार्थकत्वप्रतीतेरिति  भावः । 
ननु मूले पुरुषं प्राणमिति कस्यायमनुवाद इति न ज्ञायते तथा ओदतीनां   इषुध्यसीत्यादेः उन्दनकर्त्रीणामिति पतिर्भवसीत्यादिव्याख्यानं च कस्मात्प्राणादिति न ज्ञायत इत्यत आह- ता नदेन विहरतीत्यादि ।। श्रवणादित्यनन्तरं खण्डद्वय्तं पुरुषं प्राणमिति पदद्वयं भेदशङ्कावारणाय मूले अनूदितमिति शेषः । यथा व्याख्यानमेव आचार्र्यकृतव्याख्यानानुसारेणैव पदार्थादेरुन्दतीनामित्यादिपदानाम् उन्दकर्तृत्वादिरूपार्थस्य आदिशब्दात् वाक्यार्थस्य चोक्तत्वात् । ‘ता नदेन विहरति पुरुषो वै नदः’ इति खण्डे सम्पूर्णऋगर्थस्योक्तत्वाद•र्योक्तं पदार्थादिकं सर्वं युक्तमेवेति तात्पर्यार्थः । अथवा यथाव्याख्यानम् । खण्डोक्तऋग्व्याख्यानुसारेण आचार्यैः उन्दतीनामित्यादि-पदार्थादेरुक्तत्वादाचार्योक्तं सर्वं युक्तमित्याचार्याणाम् अभिप्रेतोऽर्थः । मूले पुरुषप्राणविशेषस्य नदशब्दस्य नदनकर्तारमिति व्याख्यानं कृतम् । तत्र ‘णद अव्यक्ते शब्दे’ इत्यतः कृत्वा कर्त्रर्थकपचाद्यचि निष्पन्ननदशब्दस्य वचनार्थकत्वं ज्ञेयम् । तस्मात्पुरुषो वदन् सर्वः सन्न्नदती वेति वचनार्थकत्वोक्तेः । एवमेव प्राणो नदन्नित्युत्तरखण्डेऽपि नदन्नित्यस्य वदन्नित्यर्थो बोद्धव्यः । अत्र स्पष्टमुक्तेः । 
तथा च नदं व ओदतीनामिति पादस्य खण्डद्वयोक्तोऽयमर्थः । ‘ता नदेन  विहरति पुरुषो वै नदस्तस्मातपुरुषो वदन्त्सर्वः सन्न्नदतीव नदं व ओदतीनां ॐ, ‘आपो वा ओदत्योया दिव्यास्ताहीदं सर्वमुदन्त्यापो वा ओदत्यो यामुख्यास्ताहीदं सर्वमन्नाद्यमुन्दन्तीति । ता नदेन विहरति प्राणो वै नदस्तस्मात्प्राणो नदन्त्सर्वः सन्नदतीव नदं व ओदतीनामिति’ इति खण्डद्वयस्थवाक्यानां मिलित्वायमशयः । ताः आपः कर्मणि द्वितीयान्तमेतत्  नदेन पुरुषाख्यप्राणेन विहरति कश्चन अधिकारीति शेषः । क्रीडयति हरिपूजादिना आपः ज्ञानी स्वान्तस्थमुख्यप्राणेन अद्भिः हरिपूजादिकं करोति । मुख्यतः प्राण एव करोतीत्यनुसन्दधातीति यावत् । 
नदशब्दवाच्यार्थं वदन् योगमप्याह- पुरुषो वै नद इति ।। तस्मान्मुख्य-पूजाकर्तृत्वात्पुरुषो मुख्यप्राणः वदन्मन्त्रादिकमिति शेषः । सर्वः सन्नदतीव सर्वं जगत्सम्यङ्नादयतीवेत्युच्यते तत्र ऋक्पादं प्रमाणयति- नदं व ओदतीनामितीति तं व्याचष्टे- अपो वा ओदत्य इति ।। आपो ओदत्य इति प्रतिज्ञातमर्थं दिव्यभौमविभागेन विद्यमानद्विविधास्वप्सु उपपादयति- या दिव्यास्ता हीन्द्रं सर्वमुदन्तीति ।। इदं सर्व दिव्याः स्वर्गस्थाः पर्जन्यरूपा आपः भूम्यादिकमुन्दन्ति मृदुकुर्वन्ति । या मुख्या भूमौ नद्यादिस्थिताः सर्वमन्नाद्यम् अन्नाशाकादिकम् । एवं च उन्दी क्लेदन इत्यत लटः शत्रादेशे उन्देर्नलोपश्चेति नकारलोपे ‘पुगन्त’ इत्युपधागुणे ‘उगितश्च’ इति ङीपि ओदतीशब्दनिष्पत्तिरिति भावः । ऋचि नदं योयुवतीनामिति पुनर्नदग्रहणस्य प्रयोजनम् आचार्यैरुक्तम्- सृष्टौ सृष्टाविति ।। ‘नित्यवीप्सयोः’ इति सूत्रेण नदशब्दस्य वीप्सायां द्वित्वोक्तेः नदं नदं प्रति शुध्यसीत्यनेन अस्यार्थस्य प्रतीतेरिति भावः । ऋक्द्वितीयपादस्थं योयुवतीनामितिपदस्य व्याख्यानं मूले कृतम् । गमनशीलानाम् अकाशे पोप्लूयमानानामिति । युमिश्रणामिश्रणयोरिति धातोः । यङ्लुकि द्वित्वे अभ्यासगुणे लटः शत्रादेश धातोरुवङादेशे ङीपि निष्पन्नो योयुवतीशब्द इति भावेन आचार्यैरयमर्थ उक्तः यज्ञार्थः क्रियासमभिहारः शीलशब्देनानूदितः उपनिषदि तु ‘आपो वाव योयुवत्यो या अन्तरिक्ष्यास्ताहि पोप्लूयते’ इति योयुवतीशब्दमनूद्य विशेष्यमुक्त्वा व्याख्यातम् । तत्रान्तरिक्षशब्दः आकाशार्थकः प्लुङ् गतौ इत्यस्मात् यदुताल्लटि शानचादेशे ‘आनेमुक्’ इति मुगागमे पोप्लूयमानशब्दनिष्पत्तिः । उपनिषदि पोप्लूयन्त इति लट्प्रत्ययान्तः प्रयुक्तः गमनेति प्लुङोर्थानुवादो मूले । तथा च योयुवत्यः आपो वाव ।  वाशब्दः निश्चियार्थः । कथं याः आपः अन्तरिक्ष्याः आकाशस्थाः ताः हि यस्मात् पोप्लूयन्त इव गमनशीला इव भूमौ पतनादिति उपनिषद्व्याख्यानमाचर्यवाक्यैः कृतं योयुवतीनामित्यस्योपनिषत्स्थं द्वितीय-व्याख्यानं ‘आपो वा योयुवत्यो याः स्वेदते ता ही सरीसृप्यन्त इव’ इति । 
तस्यायमाशयः । याः आपः स्वेदते शरीरे धर्मरूपेण पुरुषो निःसारयति । ताः सरीसृप्यन्ते हि पुनः पुनः निर्गच्छन्ति हि । सृप गतावित्यतः यङन्ताट्टित्वे ‘रीगृदुपधस्य  च’ इत्यभ्यासस्य रीगागमः । ऋक्स्थतृतीयपादमनूद्योपनिषदि व्याख्यातम् । पतिं वो अघ््नयानामिति । ‘आपो वा अघ््नया या अग्नेर्धूमा जायन्त’ इति मूले तु ऋक्थमघ््नयानामिति पदमनूद्योपनिषदुक्ततात्पर्यार्थस्य अग्नेर्धूमाज्जायन्त इत्यस्य धूमरूपे दाह्यानामिति तात्पर्यार्त उक्तः । उपनिषदक्षरार्थस्तु- याः आपः अघ््नयाः वाशब्दोऽवधारणार्थः । ‘नञ्पूर्वात् हन  हिंसागत्योः’ इत्यतः गमने हेत्युपधालोपे ‘होहन्न्तेः’ इति कृत्वेन हस्य घत्वे घ््नयाः हिंसितुं योग्याः न घ््नयाः अघ््नयाः अदाह्या इति तु तात्पर्यार्थः । तदुपापादनार्थम् उपनिषदि अग्नेर्धूमाज्जायन्त इत्युक्तम् । अस्यार्थः । अग्नेः सम्बन्धात् आद्रेन्धनस्थाः आपः धूमात् धूमरूपेण जायन्ते बहिर्निःसरन्ति । न तु दह्यन्ते । अघ््नया इत्यस्य प्रकारान्तरेणोपपपादनं शिश्नात्प्रसृज्यन्त इति । मूल अस्य तातपर्यमुक्त्वा- रेतोरूपेणाजराणामिति ।। तता च पुरुषेण पीताः  आपः शिश्नात् रेतोरूपेण प्रसृज्यन्ते उत्पद्यन्ते न तु सर्वाः उदरे जीर्यन्त इति भावः । उपनिषदि चतुर्थपादमनूद्य व्याख्यातम्- ‘आपो वाव धेनवस्ता हीदं सर्वं धिन्वन्ति’ इति आपः धेनवो वाव हि यस्मावाः आपः इदं सर्वं जगत् धिन्वन्ति पुष्टं कुर्वन्तीति योजना । मूले तु धेनुशब्दस्यावाचकत्वेऽवयवार्था-प्रतीतेस्तं वदन् तदपौक्षितकर्मधात्वादिकमप्याह— धेनूनां जगत्पोषकाणा-मिति ।। स्वोक्ते नदं व ओदतीनामिति ऋगर्थे आरण्यकखण्डद्वयं प्रमाणत्वेनाह- ता नदेन विहरतीत्यादिश्रुतेरिति ।। 
मूले नदं व ओदतीनामिति ऋचः अर्थान्तरमाह- पयसेति ।। ओदतीनामित्यस्य सेचनार्थकस्य गोरूपार्थकधेनुविशेषणस्य करणाकाङ्क्षायमाह- पयसेति ।। क्षीरेणेत्यर्थः ।। द्वितीयस्य धेनुविशेषणस्य योयुवतीनामित्यस्यार्थंः देशाद्देशान्तरगमनशीलानामिति ।। गृहादिभ्यश्च तु अरण्यादिगमनशीलानामित्यर्थः । तृतीया गोविशेषणस्य अघ््नयानामित्यस्यार्थः - अघ््नयानां हन्तुमयोग्यानामिति ।। गाः पूज्यत्वेन ‘गौर्न पदा स्पृष्टव्या’ इत्यादिश्रुतेरिति भावः । इषुध्यसीति वेति ।। पतिर्भवसीति पूर्वोक्त एवार्थ इति भावः । 
‘वायुर्वाव गवां पतिः’ इति मूलस्य पूर्वग्रन्थसङ्गतिमाह- पयसेत्याद्यर्थान्तर-मुपपादयतीति ।। पयसेत्यादिना मूलेन ऋचः उक्तमर्थान्तरं श्रुत्या वायोः गोपतित्वोक्त्या धेनुशब्दस्य गावाचकत्वप्रसिद्धेश्चोपपादितमिति भावः । ओदतीनामित्याद्यर्थान्तरमिति ।। नदं वेति ऋचः तृतीयोऽर्थ इति भावः । भक्त्यादिसेचकानां भक्त्यादीनां दात्रीणाम् अर्थज्ञानेनेति शेषः । अतिशयेनेति ।। गत्यर्थकयुधातोः अन्तर्णीतण्यर्थादतिशयार्थयङ्न्ताल्लटः शत्रादेशे निष्पन्नस्य योयुवतीशब्दस्य ज्ञापनार्थस्य उचितपरमात्मतत्वरूपाकाङ्क्षितेनान्वय इति भावः । नित्यानामिति ।। धेनुशब्दोक्तवेदवाचां नाशाभावादिति भावः । वेदे धेनुशब्दवयवार्थमाह- धर्मार्थकामेति ।। इषुध्यसीत्यस्यार्थानुवादः पतिर्भसीति वेति ।। तत्सयोपपादनमिति ।। तस्य धेनुशब्दतृतीयार्थवाग्रूपस्य धेनुसाम्योपपादनं वाचमिति श्रुतिवाक्येन क्रियते । श्रुतिवाक्यस्यायमर्थः । वाचं वेदवाचम् । धेनुं कामधेनुमिति ध्यायीत । कथम् ? वेदमाध्ये विद्यमाना चत्वारः स्वाहेत्यादिशब्दाः वेदरूपवत्सतृप्तिकारित्वात्स्तनसदृशाः । तत्र यज्ञादौ देवतृप्त्यर्थं हविर्दानसमये स्वाहेति वौषडिति प्रयुज्यते । तथा अतिथीनामन्नदाने हन्तेति । पितॄणामन्नदाने स्वधेति । स्वाहेत्यादिपदार्थस्तु ‘स्वीयं स्वीकुरुते यस्मात्स्वाहेत्युक्तो जनार्दनः’  इत्यनुव्याख्यानात्स्वाहेति विष्णुसम्बोधनपदेन स्वकीयाहरणं पूर्णत्वेन अकारपदवाच्यत्वं चोच्यते स्वाहश्चासावश्चेति स्वाहा इति विग्रहात् । वौषडित्यत्र ‘विःपक्षिपरमात्मनोः’ इत्युक्तेः वौ विष्णौ षड्गुणाः सन्ति इत्यर्थो ग्राह्यः । हन्तेत्यत्र ‘हन्त हर्षेऽनुकम्पायाम् इति विश्वोक्तेः सन्तोषार्थकत्वं ग्राह्यम् । स्वधेत्यनेन स्वं स्वतन्त्रं विष्णुं दधातीति स्वधा इत्यर्थो ग्राह्यः । तस्याः वाचः प्राणो मुख्यप्राणः ऋषभः पतिः मनः मनोभिमानी रुद्रादिः वत्सोऽपत्यमिति ।। 
(ता अस्येत्यृचोऽर्थोपवर्णनम्) 
मूलम् -  ता अ•स्य सूद•दोहसः सोम•ं श्रीणन्ति पृश्न•यः ।
     १जन्म•न्देवानां विश•स्त्रिष्वा रो•चने दिवः ।। ३ ।।
ताः पृश्नयः आपो गावो वाचो वा, अस्य सूददोहसः प्राणस्य वायुस्थस्य परमेश्वरस्य सोमं श्रीणन्ति । अद्भिर्हि संसृष्टो भवति । सोमः पय आदिना वा श्रितो भवति । मन्त्रैर्वा गृह्यते । ‘अथ सूददोहाः प्राणो वै सूददोहाः’ इति श्रुतेश्च । शोभनमुदं कर्मज्ञानं वा दोग्धीति सूददोहाः । उदेत्युच्चो भवत्यनेन पुरुष इत्युदं ज्ञानादि मनो वाव सोमः तद्वाचः श्रीणन्ति स्वार्थै प्रश्नयोग्यत्वात् पृश्नयो वाचः, प्रशंसनरूपत्वात् प्रशंसनीयत्वाद्वा । प्रशंसनीयत्वमेव अपां गवां च । देवानां जन्मनि यज्ञे । तत्र हि तेषामभिव्यक्तिः पूर्वं ज्ञाने वा । विशः प्रजाश्च श्रीणन्ति । मुख्यतः ता एव श्रीणन्तीति चशब्दवर्जनम् । दिवस्त्रिष्वारोचनेषु । आदित्यचन्द्रविद्युत्पर्यन्तं स्थितानां देवानां जन्मनि यज्ञे । यज्ञो वै देवजन्म । तत्र हि देवाः प्रादुर्भवन्ति । ‘आसूर्यचन्द्रमसावाविद्युतं ते वै लोकानधिश्रिताः’ इत्यादिश्रुतेः ।‘द्यौर्वाव विद्युत् तत्पतिं वायुमुपगम्य तेनैव परमुपगच्छन्ति । तेषां ब्रह्मलोके विराजते’ इत्यादिश्रुतेर्द्यौरेव विद्युत् ।। ३ ।।
टीका - ताः । ‘प्राणो वै सूददोहाः’ इति श्रुतेः प्राणस्येत्युक्त्वा वायुस्थस्येति तात्पर्यमुक्तम् । परमेश्वरस्यार्थे ताः श्रीणन्तीत्युपपादयति- अद्भिर्हीति ।। सूददोहःशब्दार्थे श्रुतिमाह- अर्थति ।। दुहेरसुन् । उदेतीत्यनेन इणो विच्प्रत्ययोऽकारश्चाऽदेश इत्युक्तं भवति । प्रश्नयोग्यार्थत्वात्पृच्छतेः क्रिप्रत्ययः । प्रशंसनरूपत्वादित्यादिना ‘शंसु स्तुतौ’ इत्यस्मात्प्रपूर्वकान्निप्रत्ययष्टि-लोपादि-श्चेत्युक्तं भवति । प्रशंसनीयत्वमेवान्ययोरसम्भवात्पृश्निशब्दप्रवृत्तिनिमित्तमिति शेषः । कथं यज्ञो देवजन्म ? इत्यत आह- तत्र हीति ।। पूर्वं कृतयुगादौ । ज्ञाने वा ज्ञानयज्ञे वा । विशामपि कर्तृत्वसुमुच्चयवाची चशब्दः कुतो नास्ति ? इत्यत आह- मुख्यत इति ।। ऋत्विजो हि स्वतन्त्रत्वात्कर्तारः पृश्निषु पुनः परम्परया कर्मसूपचारात् कर्तृत्वव्यपदेशः । अतः समसमुच्चयाभावाच्चशब्दवर्जनम् । अस्माभिस्तु गौणमुक्यविवक्षया चशब्दः प्रयुक्त इति भावः । ‘पञ्चम्यपाज्ञङ्परिभिः’१ इति पञ्चम्या भाव्यं रोचनेष्विति सप्तमी कथम् ? इत्याशङ्कापरिहाराय व्याचष्टे- दिव इति ।। आरोचनेष्विति वदता सम्यगर्थेऽयमाकारो न मर्यादाभि-विध्योरित्युक्तं भवति । तत्प्रपञ्चयति- आदित्येति ।। तल्लोकोपलक्षणमेतत् । उक्तार्थे श्रुतिसम्मतिमाह- यज्ञो वा इति । ननु वरुणादवराया विद्युतः कथं चन्द्रादपि परत्वम् ? इत्यत आह- द्यौरिति ।।
(छ.टि.) मूले ताः पृश्नय इति तृतीयऋचो व्याख्यानम् । ‘ता अस्य सूददोहसः सोमं श्रीणन्ति पृश्नयः । जन्मन्देवानां विशस्त्रिष्वारोचने दिवः’ । इमां तृतीयां ऋचं प्रतीकतो गृह्णाति- ता इति ।। ऋक्स्थ ता इति पदस्य व्यवहितत्वात् अन्वयः दर्शयन् विवक्षितमर्थमाह- मूले ‘ताः पृश्नयः आपो गावो वाचो वा’ इति । नदं च इत्यत्र पूर्वऋचि अर्थत्रयस्य विवक्षितत्वात्तच्छब्देन सर्वस्यापि परामर्श इति भावः । मूले अस्य सूददोहस इति ऋक्स्थपदद्वयं गृहीत्वा प्राणस्य वायुस्थस्येत्युक्तम् । इदं पदद्वयं किं प्रमाणकं व्याख्यानं कस्य पदस्य चेत्यत आह- प्राणो वै इति ।। तथा च सूददोहस इत्यस्य रूढ्या पदार्थः प्राणस्येत्युक्तं भवति । अवयवार्थस्त्वग्रे वक्ष्यते । तात्पर्यमित्यनेन तत्स्थलक्षणया सूददोहस इत्यनेन प्राणवाचकेन परमेश्वरो गृह्यत इत्युक्तं भवति । अत्र षष्ट्याः सोममित्यनेनान्वयार्थं किञ्चिदध्याहरति- परमेश्वरस्यार्थे इति ।। ताः श्रीणन्तीत्युपपादकक्रमेणेति शेषः । आपो गावो  वाचः सोमं श्रीणन्ति सम्बध्नन्ति । श्रीञः श्रीञ् पाके इत्युक्तस्यापि धातूनामनेकार्थत्वात् सन्बन्धार्थकत्वम् । मूले संसृष्टः सम्बन्धः गोपक्षे पयसाश्रिताः सम्बद्धाः वापक्षे तु मन्त्रैः श्रियः सोम इत्यन्वयो बोद्ध्यः । मूले प्रमाणत्वेन अथ सूददोहशब्दार्थ इति । प्राणरूपार्थ इत्यर्थः । मूले सूददोहस्शब्दस्य मुख्यप्राणतत्स्थपरमात्म-विषयत्वमवयवव्युत्पत्त्या दर्शितम् । शोभनमिति ।। तत्प्रकृतिप्रत्ययविभागे-नोपपादयति- दुहेरसुन्निति ।। दुह प्रपूरणे’ इत्यतः कर्तरि औणादिकः असुन् इति भावेन दोग्धीति विग्रहप्रयुक्तम् । तस्य सूदशब्देन द्वितीयान्तेन समाससूचनार्थं शोभनम् उदं कर्म ज्ञानं चेति व्याख्यानं कृतम् । तत्र उदशब्दस्य कर्मज्ञानार्थत्वं व्युत्पादयितुमुक्तम् - मूले उदेत्युच्चो भवत्यनेन पुरुष इति ।। अनेन शोभनेन ज्ञानेन कर्मणा च उच्चो भवति मुक्तो भवतीत्यर्थः । अनेन प्रकृतिप्रत्ययविभागः कथं दर्शित इत्यत आह- उदेतीत्यनेनेति ।। ‘उत्पूर्वात् इण गतौ’ इत्यस्मात् ‘अन्येभ्योऽपि दृश्यते’ इति करणे विच्प्रत्यये इकारचकार-योरित्सञ्ज्ञायां वकारस्य ‘वेरपृक्तस्य’ इति लोपे धातोः पृषोदरादित्वात् अकारादेशे निष्पन्नः सूदशब्दः मोक्षसाधनीभूत ज्ञानकर्मार्थकः । तं दोग्धि भक्तानां प्रपूरयति इति सूददोहाः प्राण इति विग्रहो ज्ञेयः । 
ऋक्स्थसोमशब्दस्य प्रसिद्धसोमरसार्थकत्वं ता इति पदेन उदकगोग्रहणपक्षे स्पष्टमिति भावेन ता इत्यस्य वागर्थकत्वे सोमशब्दस्य विवक्षितमर्थं वदंस्तद्वाक्यार्थं मूले मनो वा सोम इत्यादिना उपपादितम् । अस्मिन् पक्षे वेदे वाचः स्वार्थैः स्वप्रतिपाद्यभगवद्गुणैः तत् सामेशब्दवाच्यं मनः श्रीणन्ति पक्वं कुर्वन्ति विष्णुविषये भक्तिरसोपेतं कुर्वन्तीति ताः सोमं श्रीणन्तीति ऋक् स्थपदयोजना द्रष्टव्या । श्रीणातीत्यस्य मुख्यपाकार्थग्रहणात् । ऋक्स्थपृश्नय इत्यस्य व्याख्यानं मूले पृश्नयोग्यत्वादिति कृतं तस्य वाक्पक्षे वाचां मनःपाचकत्वोक्तेः वाचां पृश्नयोग्यत्वासम्भवाद्व्याचष्टे- पृश्नयोग्यार्थत्वादिति ।। प्रश्नयोग्यार्थत्वादित्यर्थः । कि्नप्रत्यय इति ।। पृच्छ ज्ञीप्सायां’ इति धातोः कर्मणि औणादिके कि्नप्रत्यये ‘ग्रहिज्यावयिव्यधिवष्टिविचतिवृश्चतिपृच्छतिभृज्जतीनां ङिति च’ इति सम्प्रसारणे ‘च्छ्वोः शूडनुनासिके च’ इति छकारस्य शकारादेशे पृश्निशब्दः प्रश्नयोग्यार्थक इति भावः । मूले पृश्नशब्दस्य व्याक्यानान्तरद्वयं कृतम् । प्रशंसनरूपत्वा-दिति ।। तत्र प्रकृतिप्रत्ययादि दर्शयति- शंसु स्तुताविति ।। अस्यार्थः । ‘घृणिपृश्निपार्ष्णिभूर्णिचूर्णि’ इत्युणादिसूत्रेण ‘प्रपूर्वात् शंसु स्तुतौ’ इति धातोः भावे कर्मणि वा निप्रत्ययटिलोपोपसर्गसम्प्रसारणानि निपात्यन्ते इति । पृश्निपार्ष्णिभूर्णिचूर्णि’ इत्युणादिसूत्रेण ‘प्रपूर्वात् शंसु स्तुतौ’ इति धातोः भावे कर्मणि वा निप्रत्ययटिलोपोपसर्गसम्प्रसारणानि निपात्यन्ते इति । प्रशंसनरूपेति मूलेन  सूचितमिति ।। मूले पृश्निशब्दार्थत्रयस्य अब्गोवाक्त्रयसम्बन्धित्व-भ्रान्तिवारणायोक्तं- प्रशंसनीयत्वमेवापां गवां चेति ।। एतदनूद्य एवशब्द-व्यावर्त्यमाह- प्रशंसनीयत्वमेवेति ।। अन्यथा । घृणि पृश्निपार्ष्णिभूर्णिचूर्णि’ इत्युणादिसूेिण ‘प्रपूर्वान् शंसु स्तुतौ’ इति धातोः भावे कर्मणि वा निप्रत्ययटिलोपोपसर्गसम्प्रसारणानि निपात्यन्ते इति । प्रशंसनरूपेति मूलेन सूचितमिति ।। मूले पृश्निशब्दार्थत्रयस्य अब्गोवाक्त्रयसम्बन्धित्वभ्रान्ति-वारणायोक्तं- प्रशंसनीयत्वमेवायां गवां चेति ।। एतदनूद्य एवशब्द-व्यावर्त्यमाह- प्रशंसनीयत्वमेवेति ।। अन्यथा प्रश्नयोग्यत्वप्रशंसनरूपत्वयोः अपां गवां च मुख्यप्रश्नयोग्यत्वाभावात् जडत्वेन स्तुतिरूपप्रशंसनात्वाभावाच्चेति भावः ।
ननु अबादिषु धर्मान्तराणां विद्यमानत्वात् कथं प्रशंसनीयत्वमेवेत्युक्त-मित्याह- पृश्निशब्दप्रवृत्तिनिमित्तमिति शेष इति ।। अप्सु गोषु पृश्निशब्दप्रवृत्तिनिमित्तमिदमेकमेव । न तु प्रश्नयोग्यत्वप्रशंसरूपत्वे प्रवृत्ति-निमित्त इत्यवधारणेन पृश्निशब्दप्रवृत्तिनिमित्तमात्र निषेधादिति भावः । मूले ‘जन्मन्देवानां’ इति ऋगुत्तरार्धस्थपादयोः अन्वयपूर्वकं व्याख्यानं कृतम् ।    देवाना जन्मनि यज्ञे इति जन्मशब्दस्तम्याः ‘सुपां सुलुक्’ इति सूत्रेण लुकि नङिसम्बुद्ध्योरिति नलोपाभाव इति भावेन जन्मनीति प्रतिपादमुक्त्वा मूले यज्ञे इति व्याख्यायोपपादितम्- तत्र हीति ।। तत्सङ्गमयति- कतं तत्रेति ।। देवोत्पत्तेः आदिसृष्टावेव जातत्वात् यज्ञेऽसम्भवादिति भावः । कृतयुगादाविति ।। कृतत्रेतद्वापरेषु यज्ञभागग्रहणार्थं ब्रह्मादयः यज्ञस्थले अभिव्यक्ताः भवन्ति । जन्मन्शब्दस्यापि ‘जनी प्रादुर्भावे’ इति अभिव्यक्त्यर्थकत्वादिति भावः । 
ननु देवजन्मशब्देन यज्ञग्रहणं सम्भावितम् । देव्यभिव्यक्तिस्थानत्वात् । ज्ञाने इति ज्ञानं कथं गृहीतं इत्यत आह- ज्ञाने वा ज्ञानयज्ञे वेति ।। ज्ञानस्याप्यध्यात्मिकयज्ञत्वेन परमेश्वरध्याये परिवारत्वे देवानां प्रादुर्भावादिति भावः । मूले विश इत्यस्य प्रजानामसु पाठात्, ऋत्विग्रूपप्रजानां अब्गोवाग्वत् श्रीणन्तीति क्रियां प्रति कर्तृत्वमभिप्रेत्य विशः प्रजाश्च श्रीणन्तीत्युक्त्वा मुख्यतस्ता एवेत्याद्युक्तेः सङ्गत्यर्दानादाह- विशामपि कर्तृत्वे इति ।। समुच्चयवाची ऋचि अबादीनां कर्तृत्वेन विशामपि कर्तृत्वस्येति शेषः । मुख्यतस्ता इत्यत्र तच्छब्देन समीपस्थप्रजारूपविशां ग्रहणेऽपि सर्वप्रजानां यज्ञसम्बन्धाभावात्कथं मुख्यतः कर्तृत्वं इत्यतः पूर्वोक्तप्रजाशब्दाध्याहार्यार्थ विशेषं वदन् मुख्यतः कर्तृत्वमुपपादयति- ऋत्विजो  हीति ।। अनेन विश इति पदेन ऋत्विजो गृह्यन्ते । तेषामेव यज्ञव्यापारे स्वातन्त्र्यात्स्वतन्त्रः कर्त्तेत्युक्तेः मुख्यकर्तृत्वम् । अबादिपृश्निषु तु कर्मीभूतसोमरसे मिश्रीभावं प्रति कर्मत्वाद्वेदवाचां तु करणत्वान्मुख्यतः कर्तृत्वाभावादुभयोः साम्याभावात्समुच्चयोगादृचि चशब्दवर्जनम् । एकक्रियां प्रति उभयोः साम्येनानन्वये समुच्चयोक्तेरिति मूलाभिप्राय इति भावः । मूले ता एव श्रीणन्तीत्यतः परमिति शब्दोऽध्याहार्यः । श्रीणन्तीत्येनं प्रति सोमस्य साक्षात्कर्मत्वात् अबादीनां सोमद्वारेति भावे परम्परयेत्युक्तं स्वनिष्ठमिश्रीभवन-व्यापारं प्रति ऋत्विगधीनकर्तृत्वविवक्षया उपचारादिति च । 
ननु तर्हि भवद्भिः विशः प्रजाश्च प्रति चशब्दः कथमुक्त इत्यत आह- अस्माभिस्त्विति ।। गौणमुख्यविवक्षया मुख्यत्वामुख्यत्वविवक्षां विना सामान्यतः कर्तृत्वविवक्षयेति यावत् । 
ननु मूले ‘विशस्त्रिष्वारोचने दिवः’ इति अनुवादे दिव इत्यस्य वैय्यर्थ्यमित्यतः तन्निवर्तनीयां शङ्कामाह- पञ्चम्यपाङ्परिभिरिति ।। अनेन सूत्रेण आपाङ्परिभिर्योगे पञ्चमीविधानाद्रोचनशब्दस्य आङ्सम्बन्धात् पञ्चमी स्यादिति भावः । अनेन कथमेतच्छङ्कापरिहार इत्य त आह- आरोचनेष्विति वदतेति ।। ऋचि दीप्तौ’ तस्माल्युटि निष्पन्नो रोचनशब्दः आङ्सहितः अत्यन्तप्रकाशनार्थः । तत्र कस्येत्याकाङ्क्षानिवतकत्वेन दिवः स्वर्गस्येति अनुवादस्य सार्थक्यमिति भावः । न मर्यादाभिविध्योरितीति ।। तथा च ‘आङ्मर्यादावचने’ इति सूत्रेण मर्यादाभिविध्यर्थस्यैवाङः कर्मप्रवचनीयसञ्ज्ञायां ऋचि रोचने इत्येकवचनं त्रिष्वित्यनेन सामानाधिकरण्यात् बहुत्वार्थकमिति भावेन मूले बहुवचनं ज्ञेयम् । अस्य सप्तम्यन्तस्य देवानामित्यनेनान्वयं घटयितुं स्थितानामित्युक्तं तद्घटयितुमाह- तल्लोकोपलक्षणमेतदिति ।। एतदादित्यचन्द्रविद्युद्ग्रहणम् । तेेषाम् आदित्यादीनां लोकोपलक्षणमित्यर्थः ।। तथा च आदित्यलोकस्थदेवप्रादुर्भावकारणे यज्ञे इति उत्तरार्धस्थपदानां योजना द्रष्टव्या । मूले उदाहृतप्रथमश्रुतियोजनात् आङ्मर्यादायाम् । सूर्यचन्द्रविद्युल्लोकपर्यन्तं स्थितदेवानां यज्ञे प्रादुर्भावाद्यज्ञस्य देवजन्मत्वम् । तदुपपादनं- ते वै लोकानिति ।। ते देवाः लोकान् सूर्यादीनां लोकेषु ‘द्वितीयाश्रितातीत’ इति सूत्रेण अत्र श्रितशब्दयोगात् द्वितीया । अधिश्रिताः स्थिता इति । वरुणादवराया इति ।। ‘तटितं वरुणं चैव प्रजायं सूर्यमेव च । सोमं  वैश्वानरं  चेन्द्र’ इत्यादिस्मृतौ विद्युत्पयायतटिच्छब्द-वाच्यायाः वरुणादवरत्वोक्तेः चन्द्रस्य च सोमशब्दोक्तस्य वरुणस्य अप्पतिपरत्वोक्तेः कथं चन्द्रादपि परत्वमिति भावः । इत्यत आहेति ।। पूर्वश्रुतौ आविद्युतमित्यत्र विद्युच्छब्देनोत्तरश्रुत्यनुसारेण भारतीग्रहणात्तदभिमानिदेवताया उक्तिर्युक्ता । उत्तरश्रुतौ तु पूर्वं ध्रुवलोकप्राप्त्यन्तरं विद्युल्लोकप्राप्तिरुक्ता । अत्र विद्युच्छब्दोक्तदेवतां वदंस्तदुत्तरत्र प्राप्यदेवताः कथ्यन्ते- ‘द्यौर्वाव विद्युत्’ इत्यादिना ।। योजना तु ज्ञानी इति शेषः । या विद्युच्छब्दवाच्या सा द्यौर्वाव तस्याः दिवः पतिं मुख्यवायुम् उपगम्य  प्राप्य तेनैव मुख्यवायुनैव परं परमात्माम् उपगच्छति प्राप्नोति । ‘स एनान् ब्रह्म गमयति’ इति श्रुतेः मुख्यप्राणेनैव ज्ञानिनां ब्रह्मप्राप्त्युक्तेः सैषा द्यौः ब्रह्मलोके सत्यलोके राजते शोभत इति अस्यां श्रुतौ वायोः विद्युत्पतित्वोक्तेः तस्याः ब्रह्मलोके प्रकाशितत्वोक्तेश्च वायोः परब्रह्मप्रापकत्वोक्तेश्च मुख्यवायुपत्न्याः द्युशब्दवाच्यायाः विद्युतो भारत्याः आविद्युतमित्यग्रहणात् । वायुनावरतटितः ग्रहणात् अस्यास्तु चन्द्रात्परत्वोक्तिसम्भव इति भावः । ऋगर्थस्तु वाक्यपक्षे पृश्नयः प्रश्नयोग्यार्थकाः प्रशंसनरूपाः प्रशंसनीयाः वा ताः वाचः प्रशंसनीयाः । आपो गावो वा विशः  ऋत्विजश्चास्य वागादिपतिभूतप्राणपतिरूपस्य सूददोहसः प्राणस्थस्य परमेश्वरस्यार्थं तत्प्रीत्यर्थमिति यावत् । दिवः स्वर्गस्य आरोचनेषु सम्यक् प्रकाशकेषु त्रिषु सूर्यचन्द्रविद्युत्सुतललोकेष्विति यावत् । तत्पर्यन्तं स्थितानामिति शेषः । देवानां जन्मन् जन्मनि कर्मयज्ञे सोमं श्रीणन्ति सम्बध्नन्ति । वाक्पक्षे सोमस्य होमादौ मन्त्राणां करणत्वेन सम्बन्धः । अप्पक्षे मिश्रणं प्रसिद्धम् । गोपक्षे पयसा मिश्रणम् इति । एवं ऋचः अधिदैविकपक्षे व्याख्यानं ज्ञेयम् । आध्यात्मिकशरीरस्थपरमेश्वरपक्षे व्याख्यानं तु पृश्नयः अर्थत्रयोपेताः ताः वाचः वागिन्द्रियाणि वागभिमानिसरस्वत्यादयश्च विशः गुरुशिष्यसखिसब्रह्मचारिरूपाः प्रजाश्च । अस्य सूददोहयः मुख्यप्राणस्थस्य विष्णोरर्थे त्रिष्वारोचनेषु तत्पर्यन्तं स्थितानाम् आदित्यादिलोकस्थानां देवानां जन्मनि प्रादुर्भावस्थले ज्ञानयज्ञे सोमं मनः श्रीणन्ति पचन्ति । अधिकारिज्ञानयज्ञे सर्वदेवतासन्निधानात् सरस्वत्यादि-सहितवागिन्द्रियैः मुख्यप्राणस्तपरमेश्वरप्रीत्यर्थं मनसः भक्त्यादिरूपपाकः क्रियते इति भावः । 
(अर्चतप्रार्चतेति मन्त्रस्याथर्ोेपवर्णनम्)
मूलम्-  अर्च•त प्रार्चत प्रिय•मेधासो अर्च•त । 
१अर्च•न्तु पुत्रका उत पुरं न धृष्ण्व•र्चत ।। ४ ।।
अर्चनं यज्ञादि । प्रार्चनं ज्ञानध्यानादि । ‘श्रेयान्द्रव्य-मयाद्यज्ञाज्ज्ञानयज्ञः परन्तप’१ इति भगवद्वचनात् । प्रिययज्ञाः अर्चत । प्रियज्ञाना प्रार्चत । पुत्रकाः अल्पका अप्यर्चत । 
न बुद्धिभेदं जनयेदज्ञानां कर्मसङ्गिनाम् ।
जोषयेत् सर्वकर्माणि विद्वान् युक्तः समाचरन् ।।२ इति च ।
उतशब्दाज्ज्ञानिनामप्यर्चनं युक्तं स्वाश्रमानुसारेणेति । अधा ते विष्णो विदुषा चिदर्ध्यस्स्तोमो यज्ञश्च राध्यो हविष्मता । इति श्रुतेः । किं तदर्चनीयम् धृष्णु धृष्टं परम्ब्रह्म वासुदेवाख्यम् । पुरं देहं नार्चत । प्रत्युद्गमप्रश्रयणाभिवादनं विधीयते साधु मिथः सुमध्यमे । प्राज्ञैः परस्मै पुरुषाय चेतसा गुहाशयायैव न देहमानिने ।।३ इति भागवते । 
सदेहमानिहरये प्रणमेत् केवलाय वा ।
न देहाय न तन्मानपराय च कथञ्चन ।। इति व्यासस्मृतौ ।।
पुनरर्चतेति तात्पर्यार्थः ।। ४ ।।
टीका - अर्चत ।। अर्चनमित्यादिनाऽनुपसर्गसोपसर्गप्रकृत्यर्थावुक्तौ । तत्र  कुतो यज्ञादितो ज्ञानादेः प्रकर्ष इत्यत आह- श्रेयानिति ।। प्रियमेधास इत्येतद्  द्व्यर्थम् । प्रियो मेधो यज्ञो येषामिति ‘आज्जसेरसुक्’४ । प्रिया मेधा ज्ञानं  येषामिति वा । ‘नित्यमसिच् प्रजामेधयोः’अ । द्वयमपि तन्त्रेणोपात्तमिति भावेन यथायोग्यं योजयति- प्रियते ।। ननु प्रिययज्ञाः कर्मिणोऽल्पकास्तेऽनादरणीया एव न विधेया इत्याशङ्कानिरासार्थत्वात् ‘अर्चन्तु पुत्रकाः’ इति न पुनरुक्तमिति भावेनाह- पुत्रका इति ।। अर्चतेत्यनेन पुरुषव्यत्ययोऽयमित्युक्तम् । ननु तेऽनादरणीया इत्युक्तमिति नेत्याह- न बुद्धीति ।। ननु प्रियमेधासः पुत्रका अर्चत अर्चतेत्यादरार्थाभ्यासतया कुतो न व्याख्यायते । एवं व्याख्यानेऽपिशब्दश्च नाध्याहर्तव्य इत्यत आह- उतशब्दादिति ।। समुच्चयार्थस्योतशब्दस्य विद्यमानत्वान्नैक वाक्यता । तस्यैवाप्यर्थत्वाच्च नाध्याहार इति भावः । ननु प्रिययज्ञा एव तावदल्पकाः । तेषां कैस्सह समुच्चयः ? न च ज्ञानिभिः । तेषां प्रार्चनाधिकारिणामर्चनाभावात् । समानविषय एव समुच्चय इत्यत आह-  ज्ञानिनामपीति ।। युक्तं प्रमितम् । अ‘तस्मात्कर्म न कुर्वन्ति यतयः’ इत्यादिविरोधादित्यत उक्तम् - स्वाश्रमेति ।। अस्वकीयकर्मविषयं तदिति भावः । इति हेतोः समुच्चयो युज्यत इति शेषः । युक्तमित्युक्तमुपपादयति अधेति ।। परं ब्रह्म भगवतोऽन्यदिति केचित्, अत उक्तम्- वासुदेवाख्यमिति ।। पुरशब्देन केवलस्तदभिमानी चोच्यते । धृष्णुशब्देन निर्भयत्वसभयत्वयुक्तिरुक्ता । आगमसम्मतिं चाह- प्रत्युद्गमेति ।। नन्वेवमप्यर्चतेत्येकं पदमवशिष्टमित्यत आह- पुनरिति ।। 
(छ.टि.) ब्राह्मणखण्डद्वितीयऋचः प्रतीकग्रहणम्- अर्चत प्रार्चतेति ।। तत्र ऋक्त्रयमध्ये टीकायां प्रथमऋचः प्रतीकग्रहणम्- अर्चतेति ।। सोऽयं ऋक्  ‘अर्चत प्रार्चत प्रियमेधासो अर्चत । अर्चन्तु पुत्रका उत पुरन्न धृष्णवर्चत’ इति । अस्यां श्रुतौ अविद्यमानार्चनप्रार्चनशब्दयोः मूले कुतो व्याख्यानमित्यत आह- अर्चनमित्यादिनेति ।। ऋचि अर्चत प्रार्चतेति ।। अनुपसर्गसोपसर्गार्च-धातोरर्थावुक्तावित्यर्थः । अन्यथा सोपसर्गत्वस्य वैय्यर्थ्यप्रसङ्गात् । कुत इति ।। अर्चतेत्यनेन यज्ञादिरूपविष्णुपूजाया विवक्षितत्वात्तदपेक्षया ज्ञानादेः प्रशब्देन प्रकर्षस्य विवक्षितत्वात्स प्रकर्षः कस्मात्प्रमाणत्सिद्ध इत्यर्थः । मूले तु द्रव्यमयात् चरुपुरोडाशादिद्रव्यप्रचुरात् श्रेयान् अतिप्रशस्तः प्रशस्यशब्दादतिशयार्थे ईयसुन्प्रत्यये ‘प्रशस्यस्य श्रः’ इति श्रादेश इति ज्ञेयम् । प्रियमेधास इत्येतद् द्व्यर्थमिति ।। अस्मिन्वाक्ये पूर्वं नन्वित्यध्याहारः पश्चादित्यत इति ।। तथा चैत्रं योजना । अर्चत प्रार्चतेत्यनेनैवाधिकारिणः यज्ञदानस्य विहितत्वात्पुनः प्रियमेधास इति पदमिति भावेन मूले द्वेधा व्याख्यातम् । ननु अर्चत प्रार्चतेत्यत्र प्रिययज्ञा प्रियमाना इति सम्बुध्यन्तपदद्वयध्याहारो व्यर्थः । प्रियमेधास इत्यस्यैव सम्बुध्यन्तत्वे नोक्त्वाऽत्रान्वयसम्भवादित्यत आह- प्रियमेधास इत्येतत् द्व्यर्थमित्येतत् श्रौतपदं द्व्यर्थं द्वौ अथो यस्य तत् न तादृशम् । मेधशब्दविवक्षयैतदुक्तम् । तद्घटयतिप्रिय मेधो यज्ञो येषामिति ।। मेधशब्दस्य निघण्टौ ‘यज्ञः वेनः मेधः’ इति यज्ञनामसु पाठात् ।   
ननु तर्हि मेदशब्दस्य अकारान्तत्वात् प्रियमेधा इति स्यात्कथं प्रियमेधास इत्यत आह- आज्जसेरसुगिति ।। अनेन सूत्रेण छन्दसि जसोऽसुगागम-विधानादिति शेषः । प्रियज्ञाना इति द्वितीयं व्याख्यानं घटयति- प्रिया मेधा ज्ञानम् अस्येति च२ इति ।। ‘धारणावती मेधा’ इत्यमरेण धारणायुक्तबुद्धेर्मेधशब्दवाच्यत्वोक्तेः । नन्वत्रापि सकारः क्वत्य इत्यत आह- नित्यमसिच् प्रजामेदयोरिति ।। अस्मिन् सूत्रे ‘नञ्दुसुभ्य’ इत्यनुवृत्तावपि नित्यग्रहणादन्यस्मादपि परस्य मेधाशब्दस्य समासान्तासिच् प्रत्ययविधानात् प्रियशब्दसहितमेधशब्दादपि असिच्प्रत्यय इति भावः । अत एव पुराणे ‘दृष्ट्वा पुंसोऽल्पमेधसः’ इति प्रयोगः । 
ननु श्रुत्युक्तैकमेधाशब्देनार्थद्वयं कथं ग्राह्यमित्यत आह- द्वयमपि तन्त्रेणेति ।। द्वयमपि अर्थद्वयमपि ‘सकृदुच्चरितस्य शब्दस्यानेकोपकारकत्वं तन्त्रं’ इति न्यायेनेति भावः । नन्वर्चतेत्यत्र प्रिययज्ञा इति मूले अन्वय उक्तः । प्रार्चतेत्यत्र प्रियज्ञाना इत्यनेनान्वयः । एकत्र द्वयं कुतो नोक्तमित्यत आह- यथायोग्य-मिति ।। प्रियमेधास इत्यस्य सम्बुध्यन्तत्वात्  अर्चतेति लोट्मध्यमपुरुष-बहुवचनान्तस्य कर्तृसापेक्षत्वात् यूयमित्यध्याहारेऽपि प्रिययज्ञानां विष्णुसामान्य-पूजकत्वात् प्रकृष्टपूजकत्वाभावात् अर्चतेत्यनेनान्वयायोग्यत्वात् मूले तथोक्तिः । ज्ञानिनां परमेश्वरस्य विशेषेण पूजकत्वात् प्रार्चतेत्यनेनान्वयोक्तिरिति भावः । 
नन्वर्चतेत्युक्तमेव पुनः अर्चन्तु पुत्रका इति किमर्थमुच्यते इत्यतस्तन्निवर्त्तनीयशङ्कां दर्शयन्मूलमवतारयति- ननु प्रिययज्ञा इति ।। अर्चतेत्यत्र प्रिययज्ञानां विष्णुपूजाविधिविषयत्वोक्तौ शङ्का प्राप्ता । प्रिययज्ञानां कर्मित्वेन ज्ञान्यपेक्षया अल्पाधिकारित्वेन विष्णुपूजाविधिविषयत्वासम्भवा-दनादरणीयान्प्रति अर्चतेति विधानं व्यर्थमिति । एतदाशङ्कानिवारणाय पुनरुक्तं युक्तमिति शेषः । 
ननु पुत्रका इति पदस्य मूले वयसानीचापत्यवाचकत्वेन ‘कप्रत्ययस्य अल्पे’ इत्यल्पार्थे विधानाच्च अल्पका इति सम्यग् व्याख्यानेऽपि श्रौतस्यार्चन्त्विति प्रथमपुरुषप्रयोगस्य अर्चतेति कथं मध्यमपुरुषेण प्रतिपदमित्यत आह- अर्चतेत्यनेनेति ।। अनेन एवं मध्यमपुरुषप्रयोगेण अर्चन्त्विति श्रौतप्रयोगः ‘व्यत्ययो बहुलं’ इति सूत्रेण मध्यमपुरुषस्थले प्रथमपुरुषादेश इत्यक्तं भवति इति सूचितं भवति । अस्यापि अर्चत प्रार्चतेत्यादिसमभिव्याहरात्तथैव वक्तव्यत्वात् ।
न बुद्धिभेदम् इति प्रमाणोदाहरणस्य प्रकृतोपयोगार्थं सङ्गतिमाह-नन्विति ।। नेत्याहेति ।। इति शङ्कायामिति शेषः । नेत्याह अल्पका अपि नादरणीया इति न इति गीतायां कृष्णः आहेत्याहेत्यर्थः । 
अस्यार्थः । कर्मसङ्गिनां यज्ञादिकर्मकरणासक्तानाम् अज्ञानिनां बुद्धिभेदं बुद्धौ वैपरीत्यं यज्ञादिकर्म न करिष्यामीति बुद्धिं विद्वान् ज्ञानी न जनयेत् । न बोधयेत् । प्रत्युत विद्वान् स्वयं सर्वकर्माणि समाचरन् सम्यक् कुर्वन् युक्तः  परमेश्वरे कर्तृत्वकारयितृत्वादिमनसा अनुसन्धानयुक्तः । जोषयेत् अज्ञानां कर्मकरणप्रीतिं जनयेदिति ।
श्रुतौ विद्यमानस्य उत पुरन्नेत्यत्यस्य उतशब्दस्य सार्थक्याय तन्निवर्तनीयां  शङ्कां दर्शयति- ननु हे प्रियमेधास इति ।। आदरार्थाभ्यासतया आदरार्थः तात्पर्यार्थः । योऽभ्यासः पुनः अर्चन्त्विति वचनं तत्परत्वेनेत्यर्थः । कर्मिज्ञानपर-त्वव्याख्याने बाधकमाह- एवं व्याख्याने इति ।। समुच्चयार्थस्येति ।। उक्तार्थे प्रमाणकथनेनेति शेषः । ‘अधा ते’ इत्यस्यायमर्थः । हे विष्णौ ते तव यज्ञः हविष्मता यजमानेन अर्ध्यः कार्यः । अधा अत ‘तृतीयोऽतिशये’ इति सूत्रात् थकारस्य धकारादेशः । ते विदुषा चित्  ज्ञानिनाऽपि ते स्तोमः स्तुतिगुणव्यवहारः राध्यश्च साध्य कार्यः । चशब्दाद्यज्ञश्चेति । तथा चास्यां श्रुतौ ज्ञानिनोऽपि यज्ञकरणोक्तेः, तस्मात्कर्म न कु ‘तृतीयोऽतिशये’ यतय इत्युक्तेश्च । यत्यतिरिक्तग्रहस्थादिज्ञानिनां यज्ञादिकरण प्राप्तेर्यतिब्रह्मचारिणोश्च शौचादिकर्मविधानाच्च स्वाश्रमानुसारेण कर्म कर्तव्यमित्युक्तमिति भावः । 
नन्वर्चतेति श्रुतौ कर्माप्रतीतेः मूले तदाशङ्क्य परिहृतम् - धृष्ण्विति ।। तस्यार्थाप्रतीत्या व्याख्यातम् - परं ब्रह्मेति ।। तस्य विष्णुवतिरिक्तस्याभावा द्वासुदेवाख्यामिति व्यर्थमित्यत आह- परं ब्रह्मेति ।। वासुदेवशब्देन ‘दिवक्रीडा-विजिगीषाव्यवहारद्युतिमोदमदस्वप्रकान्तिगतिषु’ इति धातोः क्रीडादिविशिष्ट-त्वोक्तेः ब्रह्माब्दस्य ‘बृहन्तो ह्यस्मिन्गुणा’१ इति श्रुत्या गुणपूर्णत्वोक्तेश्चेति भावः । ननु ‘पुरं पुरि शरीरे च’ इति विश्वकोशे अनेकार्थत्वोक्तेः पुरं नार्चतेत्यत्र पुरशब्देन किं विवक्षितमित्यतः मूले व्याख्यातम्- पुरं देहमिति ।। तच्च उदाहरिष्यमाणप्रमाणसङ्गतम् । तत्र देहस्यानिषेधादित्यतः उपलक्षणत्वेन मूलं योजयति- पुरशब्देनेति ।। न देहायेति ।। उत्तरत्रोभयोर्नमननिषेधादिति भावः । तथा च देहाभिमानिने इति भागवतपदं न देहोपलक्षणमित्युक्तं भवति । 
धृष्णुशब्देनेति ।। ‘ञिधृषा प्रागल्भ्य’ इति धातोः ‘त्रसिगृधि धृषिक्षिपेः क्नुः’ इति ताच्छील्यादौ क्नुप्रत्यये निष्पन्नधृष्णुशब्देन ब्रह्मणः धार्ष्ट्यक्तेः अर्चनादौ निर्भयत्वयुक्तिरुक्ताः । पुरस्य अपूजने सभयत्वयुक्तिः सूचिता । धृष्ण्विति विशेषणभावात् । आगमसम्मतिं चेति ।। विष्णुपूजने शरीरतत्स्थजीव-मात्रापूजने चेति शेषः । प्रत्युद्गमेत्यस्य योजना तु प्राज्ञैः ज्ञानिभिः मिथः परस्परं यत् प्रत्युद्गमप्रश्रयणाभिवादनं प्रत्युद्गमः सन्मुखगमनं, प्रनयणं नम्रीभावः, अभिवादनं नमस्कारादिः, साधु विधीयते सम्यक्क्रियते । तत्प्रत्युद्गमनादिकं गुहाशयाय तद्धृदयान्तर्गतय परस्मै पुरुषाय विष्णवे एव चेतसा अन्तःकरणेन क्रियते । न तु देहमानिने जीवमात्राय देहमात्राय चेति । इदं चतुर्थस्कन्धे दक्षयज्ञप्रसङ्गे पार्वती प्रति हे सुमध्यमे इति रुद्रस्य सम्बोधनम् । 
ननु देहाभिमानिनां ब्रह्मादिविष्णुभक्तानां प्रत्युद्गमादियोग्यत्वान्न देहमानिने इति कथमुक्तमित्याशङ्कानिवारणार्थे मूले उदाहृतं- ‘सदेहमानिहरये’ इति । अस्यायमर्थः । देहमानिनो ब्रह्मादयः तैः सहिताय हरये प्रणमेत् । केवलाय वा हरये प्रणमेत् सकलगुणपरिपूर्णत्वादिना केवलविष्णोर्नमस्कारः । हरिभक्तरमा-ब्रह्मादीनां नमस्कारादिकं तत्तदधिष्ठानत्वेन तत्परिवारत्वेन तद्गतहरये च कार्यमिति भावः । तर्हि न देहमानिने इत्यस्य कोऽभिप्राय इत्यत  आह- न देहायेति ।। केवलभक्तदेहाय तन्मानपराय देहमानातिशयोपेताय जीवाय च न प्रणमेदिति । भूमानिन्दप्रशंसासु नित्ययोगेऽतिशायिने इत्युक्तेः न देहमानिने इत्यत्र इनिप्रत्ययस्यातिशयार्थत्वात् कथञ्चचनेत्युक्त्या चशब्देन समुच्चितस्य समस्वनीचानाम् अवैष्णवानां च यत्प्रत्युद्गमनादिकं तत् न तज्जीवानां किन्तु तत्तद्गतहरय एवेत्युक्तं भवति । अर्चतेत्येकमिति ।। पूर्वार्धर्चेति पदमित्यर्थः । मन्त्रार्थस्तु- हे प्रियमेधासः प्रियकर्मयज्ञाः यूयं धृष्णु धृष्टं निर्भयं परम्ब्रह्म वासुदेवाख्यम् अर्चत तत्प्रीयते यज्ञादिकर्म कुरुत । हे प्रियमेधासः प्रियज्ञानाः पूयं धृष्णु प्रार्चत ध्यानादिकं कुरुत । पुनः अर्चतेति  आवश्यकत्वार्थे पुत्रका उत अल्पका अपि कर्मिणः यूयम् अर्चन्तु अर्चत कर्म कुरुत । तथा हे प्रियमेधासः कर्मिणो ज्ञानिनश्च यूयं पुरं देहं, हरिसाहित्यरहितं जीवं नार्चतेति ।। 
(गर्गरादिघोषाणां भगवद्वाचकत्वसमर्थनम्)
मूलम् -  अव• स्वराति गर्गरो गोधा परि• सनिष्वणत् ।
३पिङ्गा परि• चनिष्कददिन्द्रा•य ब्रह्मोद्य•तम् ।।५।।
गर्गरगोधापिङ्गादीनां घोषा अपि नादमात्रव्यञ्जकत्वेन भगवद्वाचका एवेत्याह । अव स्वराति गर्गर इत्यादिना । एतत्समस्तमिन्द्रायैवेत्यर्थः । ब्रह्म वेदो विशेषत इन्द्रायैवोद्यतः । गर्गर इति पादभूषणमहामत्रकदधिपात्रहस्तिहस्तानां नाम । पिङ्गा चकोरी । अवपरीत्यल्पाधिक्यादिविशेषोपि तद्वाचक एवेति ज्ञापनाय । चनिष्कददित्यनुकारशब्दः । सनिष्वणदित्यतिशयार्थे । ‘ता वा एताः सर्वा ऋचः सर्वे वेदाः सर्वे घोषा एकैव व्याहृतिः प्राण एव प्राण ऋच इत्येव विद्यात्’१ इति च श्रुतिः । दध्नो मथनशब्दश्चा-प्यन्तर्नादस्वरूपतः । भीषकत्वं हरेर्ब्रूयादन्तर्नादो हि भीषणे ।। गजबृंहितमप्येवं धिक्कारसहितं वदेत् । स्वरितेन समायोगाद्धिक्कृतौ स्वरितो यतः ।। महामन्त्रं जलाद्यैश्च युक्तमेतादृशं वदेत् । पादभूषा च धिक्कारं तत्कृतं स्वरितं वदेत् ।। अद्भुतत्वं हरेर्वक्ति पिङ्गाकण्ठगशब्दवत् । तामेवाद्भुततां वक्ति गृहगोधा परापि च ।। इति शब्दतत्त्वे ।। ५ ।। 
टीका - द्वितीयाया ऋचः पादत्रयस्य तात्पर्यमाह- गर्गरेति ।। ननु द्वितीयाया ऋचः पादत्रयस्य तात्पर्यमाह- गर्गरेति ।। ननु वर्णा एव वाचका न घोषाः । ते तु वर्णानां व्यञ्जका एव । तत्कथमुच्यते घोषा वाचाका इति । न च वाच्यं वाचकवर्णव्यञ्जकत्वेनोपचारादियमुक्तिरिति । गर्गरादिघोषाणामकारादिवर्णव्यञ्जक -त्वस्याप्यभावादित्यत उक्तम्- नादेति ।। नादो नाम वर्णो मन्त्रशास्त्रे प्रसिद्धः । अकाराद्यव्यञ्जकत्वेऽपीति मात्रशब्दार्थः । इदं तात्पर्यमक्षरैर्दर्शयति एतदिति ।। अनेन यदवस्वरातीत्यादियोजना सूचिता । इन्द्रायेत्यस्योभयत्र सम्बन्धः कृतः । उद्यत इत्यस्यैवार्थो विशेषत इति । गर्गरादिशब्दानां भगवति शक्तिमात्रं वेदस्य तु तात्पर्यमपीति भावः । क्वचिदवेत्यपकृष्टार्थ उपसर्ग उपात्तः क्वचित्परीत्युत्कृष्टार्थः तदेतद्वैचित्र्यं किमर्थम् ? इत्यत आह- अवपरीति ।। अनेन अवस्वराति परिस्वरातीत्यादि प्रत्येकं द्वयोः सम्बन्ध इत्यङ्गीकृतं भवति । ननु चनिष्कददिति कोऽयं शब्दः । एवम्भूतस्य धातोरस्मरणादित्यत आह- चनिष्कददिति ।। असाध्यनुकरणस्यापि साधुत्वमिष्यत एव । सनिष्वणदिति अभ्यासनिगागमौ स्वनतेः कुतः ? निपातनादिति ब्रूमः । तर्हि कोऽर्थ इत्यत आह- सनिष्वणदिति ।। उपसर्गाणां व्यञ्जकत्वपक्षे परैर्न पुनरुक्तता । वाचकत्वेऽप्यत्यन्तातिशयार्थकत्वात् । अत्रैव सामान्यविशेषवचने पठति- ता वा इति । अन्तर्नादोऽपि नादस्यैव विशेषः । तत्स्वरूपतस्तद्व्यञ्जकत्वात् । एवमन्तर्नादव्यञ्जकं धिक्कारसहितं भीषकत्वं यत एतादृशं तस्मादेतादृशमर्थं वदेत् । तत्कृतं भगवत्कृतम् । पराप्यरण्यगोधापि ।। 
(छ.टि.) द्वितीयाया ऋच इति ।। ‘अवस्वराति गर्गरो गोधा परि सनिष्वणत् । पिङ्गा परि चनिष्कददिन्द्राय ब्रह्मोद्यतम्’ इति तृचस्थद्वितीयाया इत्यर्थः । यद्यपि मूले भगवद्वाचका एवेत्यनेन एतत्पादत्रयस्य चतुर्थपादस्थ इन्द्रायेत्यनेनान्वयप्रदर्शनेन चतुर्थपादतात्पर्यमप्ययुक्तम् । तथापि सम्पूर्ण-तात्पर्यानुक्तेः इन्द्रायेत्यस्योत्तरत्राप्यन्वयात्पादत्रयस्येत्युक्तमिति ज्ञातव्यम् । मूले नादमात्रव्यञ्जकत्वेनेत्यस्य सार्थक्याय तन्निवर्तनीयां शङ्कां दर्शयति- ननु वर्णा एवेति ।। घोषाः ध्वनयः । ननु घोषस्य नादव्यञ्जकत्वेन घोषशब्देन लक्षणया नादग्रहणेऽपि नादस्यावर्णत्वे कथं भगवद्वाचकत्वमित्यत आह- नादो नाम वर्ण इति ।। मन्त्रशास्त्रे तन्त्रसारादौ । तत्र प्रणवस्य ॐकाररूपस्य अकारउकारमकारबिन्दुनादघोेशान्तातिशान्तरूपअष्टाक्षरवत्वोक्तेः । तथा च वर्णत्वेन लोकप्रसिद्धाकारादिव्यञ्जकत्वाभावेऽपि गर्गरादिध्वनेः नादरूप-वर्णव्यञ्जकत्वेन भगवद्वाचकत्वमित्युक्तं भवति । इदं तात्पर्यमिति ।। पादत्रयस्य तात्पर्यम् । अक्षरैः पादयोजनयेत्यर्थः । तामेव दर्शयति- यदवस्वरातीत्यादिनेति ।। तथा च गर्गरयत् यद्वस्तु प्रति अस्वराति स्वृशब्दोपतापयोरिति धातोः लोटि तिपि लोटो डाटावित्यडागमे सार्वधातुकेति गुणे रूपमेतत् । शब्दं करोतीत्यर्थः । तथा गोधा पल्ली सरटो वा यच्च  सन्निष्वणत् । ‘ष्वणशब्दे’ इति धातोः ध्वनिं करोति । तथा पिङ्गा चकोरी यच्च चनिष्कणत् तत्सर्वम् इन्द्रायेति योजना दर्शितेत्यर्थः । उभयत्रेति ।। पूर्वपादत्रये चतुर्थपादे चेत्यर्थः । तथा च इन्द्रायेत्यस्य पूर्वमन्वयोक्तेः पुनः इन्द्रायैवोद्यत इति इन्द्रायेति उक्तिर्यर्था इति शङ्कानवकाशः । ननु विशेषत इति मूले कस्य पदस्य व्याख्यानमित्यत आह- उद्यत इत्यस्येति ।। उच्छब्दस्य उत्कर्षरूपविशेषार्थकत्वात् विशेषत इति पञ्चम्याः ल्यब्लोप-निमित्तत्वाश्रयेण यतमित्यस्य उद्युक्तत्वरूपार्थमभिप्रेत्य मूले उद्यतमिति श्रौतपदस्य विशेषतः उद्यत इति व्याख्यानमिति भावः । तथा च ब्रह्म वेदः उद्यतम् उत्कर्षरूपविशेषमादाय यतं प्रवृत्तमिति श्रौतपदं व्याख्यातं भवति ।
ननु गर्गरादिशब्दाभिव्यक्तनादस्य वेदेन विष्णुप्रतिपादकत्वाविशेषात् ब्रह्मशब्दोक्तवेदस्य श्रुतौ उद्यतमिति विशेषोक्तिः कुत इत्यत आह- गर्गरादिशब्दानामिति ।। शक्तिमात्रं स्वभावेन प्रतिपादकत्वम् । ‘औत्पत्तिकस्तु शब्दस्यार्थेन सम्बन्ध’ इति जैमिन्युक्तेः । औत्पत्तिकशब्दस्य स्वाभाविकत्वार्थ-कत्वात् । तात्पर्यमपीति ।। वक्तृभिप्रायोपेतत्वमपीत्यर्थः । अपिशब्दात् वाचकत्वम् । गर्गरादिशब्दानां जडतिर्यग्योनिजातानां वक्तृभिप्रायोपेतत्वासम्भवात् वेदस्य तु विष्ण्वादिवक्तृभिप्रायोपेतत्वसम्भवादिति भावः । मूले गर्गरशब्दार्थ उक्तः गर्गर इतीति ।। पादभूषणं नूपुरादि । महामत्रकं स्थूलजलपात्रम् । दधिपात्रं दधिमथनकरणपात्रम् । हस्तिहस्तः गजस्य शुण्डादण्डः । तथापि गजशब्दव्याख्यानं चकोरीति कृतम् । चकोरी पक्षीविशेषः चन्द्रस्य ज्योत्स्नापानकर्ता । क्वचिदिति ।। अवस्वरातीत्यत्र । क्वचित्परीति ।। अवपरीत्यादिमूलस्येयं योजना । गर्गरादिशब्दानाम् अवेत्युपसर्गान्वयेन यदल्पत्वं परीत्युपसर्गान्वयेन च यदुत्कृष्टत्वं प्रतीयते स सर्वोऽपीत्यर्थः । कोऽयं शब्द इति ।। कस्माद्धातोर्निष्पन्न इत्यर्थः । अनुकरणशब्दो नाम शब्दार्थकः शब्दः अत्र चकोरीध्वनिप्रतिपादक इति यावत् । एतत्प्रतिपादकस्य चनिष्कददिति शब्दशास्त्रेऽननुशासनेन असाधुत्वात् कथं वेदे प्रयोग इत्यत आह- असाध्वनुकरणस्येति ।। इत एव वैदिकप्रयोगादेव अनुकरणशब्दत्वादिति  वेत्यर्थः । तथा च महाभाष्ये ‘सतकः’ इति प्रयोगं कर्त्तुमशक्तया ‘कुमार्यालुतक’ इति प्रयुक्ते तदनुवादकेन पुरुषेण कुमारी लुतक इत्याहेति उक्तानुकरणभूत-लुतकशब्दस्य साधुत्वोक्तेः कैयटादिभिस्तथाङ्गीकाराच्च । यथोक्तं यच्चाशक्तिजम् असाधुशब्दरूपं तदनुकरणस्यापि साधुत्वमिष्यत इति । साधुत्वमिष्यत इत एवेति पाठान्तरम् । अभ्यासानिगागमौ इति ।। स्वनधातोः लेटि तिपः इतश्चेति इकारलोपे स्वनदिति रूपसिद्धौ द्वित्वाभावात्  तत्प्रयुक्तसनित्यभ्यासाभावात् । तस्य निगागमाभावाच्च सनीति वर्णद्वयं स्वनदित्यतः पूर्वं कृतः प्रमाणात्समागतमिति शङ्कार्थः । उत्तरमाह- निपातनादिति ।। ‘दाधर्तिदर्धर्ति’ इति सूत्रेण सनिष्कणदित्यस्यापि निपातनाङ्गीकारादिति भावः । तर्हि कोऽर्थ इति ।। अभ्यासनिगागमयोरिति शेषः । अनेन सनिष्कणदित्यतिशयार्थ इति मूलेऽपि अत्रत्य अभ्यासनिगमाविति शेषोक्तिर्द्रष्टव्या । 
ननु एकेनैव परीत्यनेन शब्देनातिशयार्थस्योक्तत्वात् द्वितीयस्य वैय्यर्थ्य-मित्यत आह- उपसर्गाणामिति ।। ‘डुवप् बीजतन्तुसन्ताने’ इति बीजावापे पठितधातोः उपसर्गाभावेऽपि केशान्वयपतीत्यत्र मुण्डनार्र्थत्वप्रतीतेः धातूनामनेकार्थत्वस्य सिद्धत्वात् ‘उपसर्गेण धात्वर्थो बलादन्यत्र नीयते । प्रहाराहारसंहारविहारपरिहारवत्’ इत्युक्तिः धातत्वन्तर्गतार्थानां व्यञ्जकत्व-माश्रित्येति महाभाष्यादावुक्तेः न पुनरुक्तता । अभ्यासत्वेन तात्पर्य-निर्णायकत्वादिति भावः । अत्रैवेति ।। वेदानां तात्पर्यपूर्वकं विष्णुवाचकत्वे ‘ता वा एताः सर्वा ऋचः’ इति वाक्यं सर्वा ऋचः ‘सर्वे वेदाः प्राण’ इति सामान्यत विष्णुविषयत्वमुक्त्वा एकैव व्याहृतिरिति अवयवार्थवत्वकथनात् । दध्नोमथनशब्दश्चेत्यादिकं तु गर्गरादिशब्दानां विष्णौ शक्तिप्रतिपादने प्रमाणम् । 
ननु गर्गरादिशब्दानां नादव्यञ्जकत्वमुक्तम् । कथं तद्विरुद्धं प्रमाणे अन्तर्नाद उच्यते इत्यत आह- अन्तर्नादोऽपीति ।। दधिपात्रमध्ये जायमान इत्यर्थः । ननु अन्तर्नादस्य दधिमथनशब्दस्वरूपत्वं कथमित्यत आह- तद्व्यञ्जकत्वादिति ।। अन्तर्नादव्यञ्जकत्वात्तथाच दधिमथनशब्दैः तद्व्यङ्ग्य अन्तर्नादः हरेर्भीषकत्वं वक्तीत्यर्थ उक्तो भवति । गजबृंहितमप्येवमिति मूलं  योजयति- एवमिति ।। गजबृंहितं गजानां ध्वनिः एवमित्यस्यार्थोऽन्तर्नाद-व्यञ्जकमिति । धिक्कारसहितमित्यस्य विशेष्याकाङ्क्षायां पूर्वोक्तभीषकत्व-मित्यनेनान्वयमाह- भीषकत्वमिति ।।
महामत्रमिति मूले स्थूलघटः जलदुग्धादिभिः पूरणकाले ध्वनिजनकः एतावन्मात्रस्य एतादृशमर्थं वदेदित्यनेनान्वये वाक्यार्थपूर्त्तेरभावात् यत्तच्छब्दा-ध्याहारेण एतादृशमित्यस्यावृत्या योजयति- यत एतादृशमिति ।। यतः स्वरितसहितान्तर्नादव्यञ्जकं तस्मात् धिक्कारसहितं भीषकत्वं वदेदित्यर्थः । तथा पादभूषा च नूपुरादिध्वनिः स्वरितः तत्सहितः । धिक्कारं तत्सहितं  भीषकत्वम् । तत्कृतमित्यत्र पादभूषापरामर्शभ्रान्तिं वारयति- भगवत्कृतमिति ।। अभक्तानां धिक्कारं कृत्वा हरिः भीषयतीति वदेदित्यर्थः । तथाऽद्भुतत्वं च पिङ्गाकण्ठग-शब्दवत् चकोरी गलस्थशब्दो यथा विष्णोर्वक्ति । एवं पादभूषापि स्वरिताभावे अद्भुतत्वं वक्तीत्यर्थः । परापीत्यस्य उत्तमार्थत्व-भ्रान्तिनिवारणाय अन्यार्थत्व-विवक्षया आह- परापीति ।। 
मन्त्रार्थस्तु- गर्गरः पादभूषणादिनादः अव शनैः परि उच्चेैः स्वरति शब्दङ्करोति । गोधा गृहपल्ली अरण्यपल्ली सरटो वा । अवपरिसनिष्कणत् मन्द्मुच्चैर्वा ध्वनिं करोति । पिङ्गा चकोरी । यत् अवपारि च । चनिष्कदत् । मन्दमुच्चैर्वा ध्वनिं करोति । एतत्त्रयम् इन्द्राय । तादर्थ्ये चतुर्थी । उद्यतं उत् उत्कर्षेण  तत्प्रतिपादने यतं प्रवृत्तं यती प्रत्यत्न इत्यस्मात्पचाद्यच् । ब्रह्म वेदस्तु इन्द्राय उद्यतम् उत् उत्कर्षात् उत्कर्षमभिप्रेत्य यतं प्रवृत्तम् । ‘गुणोत्कर्षे देवदेवस्य विष्णोर्महातात्पर्यं नैव चान्यत्र सत्यम् । अवान्तरं तत्परत्वं तदन्यत् ततो वेदास्तत्पराः सर्व एव’ इति श्रुतिरिति ।।
(आयत्पतन्ति इति श्रुत्यर्थव्वर्णनम्)
मूलम् -  आयत्पत•न्त्येन्य•स्सुदुघा अन•पस्फुरः ।
२अपस्फुर•ङ्ङ् गृभायत सोममिन्द्रा•य पात•वे ।।६।।
यच्चैन्यो नद्य आपतन्ति तद्धोषश्चेन्द्रवाचकः । नदीसमुद्रघोषाश्च नादत्वाच्छ्रेष्ठ्यवाचकाः । नादो हि श्रैष्ठ्यवाची स्यादेवं घोषाः परेपि च ।। इति । तदर्थं च नद्य आपतन्ति । भूतादिभूतोम्बुनिधानमध्ये भूत्वा हरिः सर्वहरोतिधाम्ना । अगाधमम्भो विदधाति भस्म यो वाडवाग्निर्नृहरिर्विचिन्त्यः ।। इति वैहायससंहितायाम् । सुदुघाः सुष्टु अपां दोहनकर्त्र्यः । स्फुरणापगमनमासां नास्तीत्यनपस्फुरः । नित्यचलनस्वभावाः । अपगतस्फुरणत्वेन सोमं गृभायत । अचलत्वेन मनो वा ।। ६ ।।
टीका - आ यत् । यच्चेति ।। ‘व्यवहिताश्च’१ इतिवचनादापतन्तत्युक्तम् । तद्घोषश्चेति ।। तस्मादापतनाज्जातो घोषश्चेत्यर्थः । इन्द्रायेत्यनुवृत्त्या तद्घोषश्चेत्यध्याहारेण व्याख्यानम् । अत्रैव स्मृतिसम्मतिमाह- नदीति ।। नादत्वान्नादव्यञ्जकत्वात् । प्रकारान्तरेण व्याख्याति- तदर्थं चेति ।। तस्योदकपानार्थम् । अस्मिन्पक्षेऽनुवृत्तिरेव नाध्याहारः । अत्राऽगसम्मतिमाह- भूतेति ।। भूतानां कारणभूतः । भूत्वा स्थित्वा । नदीषु सुदुघत्वं घटयति- सुष्ठ्विति । स्फुरणेत्यनेनेदमुक्तम् - ‘स्फुर सञ्चलने’ अस्मात्सम्पदादित्वात्क्किप् । अपगता स्फुरः स्फुरणादपस्फुरः, नापस्फुरोऽनपस्फुर इति । किमर्थं प्रतिषेधद्वयमित्यत आह- नित्येति ।। गृभायत अगृह्णान् । या इति शेषः । इन्द्राय पातवे इन्द्रस्य पानार्थम् । अचलत्वेनेत्यनेनेदमाचष्टे- प्रागपस्फुरमिति  क्रियाविशेषणम् । इदानीन्तु कर्मणः सोमस्येति ।। 
(छ.टि.) तृतीयां ऋचं प्रतीकतो गृह्णाति- आ यदिति ।। ‘आ यत्पतन्त्येन्यस्सुदुघा अनपस्फुरः अपस्फुरङ् गृभायत सोममिन्द्राय पातवे’ इति ऋचं योजयितुं मूलोक्तं प्रतीकतो गृह्णाति- यच्चेति ।। पूर्वोक्तऋगर्तसमुच्चयार्थः चशब्दः । एन्यो नद्यः । ‘स्रोत्याः एन्यो द्युनयः’ इति नदीनामसुपाठात् । ‘इण् गतौ’ इत्यत औणादिके निप्रत्यये ‘कृदिकारादक्तिनः’ इति ङीपि एनिति रूपात् जस् । 
ननु यच्छब्देन व्यवधानात्कथम् आपतन्तीत्युक्तमित्यत आह- व्यवहिताश्चेतीति ।। इति सूत्रात् उपसर्गाणां धातोः व्यवधानेऽपि प्रयोगस्य सिद्धत्वादिति भावः । तद्घोष इत्यत्र सचासौ घोषश्चेति ।। पतनस्य घोषत्वान्यथाप्रतीतिनिरासायाह- तद्घोषश्चेतीति ।। तच्छब्दात्पञ्चम्यन्ताज्जात इत्युत्तरपदलोपीसमासः । ननु श्रुतौ इन्द्रघोषवाचकशब्दाभावात् कथमाचार्यैः तद्धोषश्चेन्द्रवाचक इत्युक्तमित्यत आह- इन्द्रायेत्यनुवृत्येति ।। तदर्थमिति मूले   इन्द्रायेति तादर्थ्ये चतुर्थीमभिप्रेत्याह- तस्योदकपानार्थमिति ।। नन्वस्मिन्नपि पक्षे इन्द्रशब्दादिकं कथमित्यत आह- अनुवत्तिरेवेति ।। इन्द्रायेत्यस्येति शेषः । तेन इन्द्रशब्देन लक्षणया इन्द्रस्योदकपानग्रहणात् । वाक्याकाङ्क्षा पूर्तेर्नाध्याहारापेक्षेति भावः । 
भूतादिभूतपदं भूत्वेतिपदं च स्पष्टाप्रतीत्या व्याचष्टे- भूतानामिति ।। तथा   चैवं प्रमाणवाक्ययोजनासूताधिभूतः सर्वप्राणिनाम् आदिभूतः पूर्वभूतः कारणीभूतः इति यावत् । हरिः अम्बुनिधानमध्ये अम्बुनिधानस्य समुदस्य मध्ये भूत्वा संस्थाय अतिधाम्ना महाप्रकाशेन सर्वहरः सर्वसंहारकोऽपि सन् अगाधम् अम्भः बहूदकं भस्म विदधाति पानं करोति । एतादृशः यः वाडवाग्निः समुद्रनिष्ठवडवाग्न्यन्तर्गतः नृहरिः नृसिंहः विचिन्त्यः भक्तैर्ध्येय इति ।। नदीष्विति ।। एन्य इत्युक्तास्वित्यर्थः । सुपुर्वात् दुहेः ‘दुहः कब्धश्च’ इति कप्रत्यये धातोर्हस्यघादेशे सुदुघा इति रूपम् । स्फुरणापगमन इति मूलेन अनपस्फुर इति श्रौतपदव्याख्यानप्रकारं दर्शयितुमाह- स्फुरणेत्यनेनेति ।। क्किबिति ।। भावे इति शेषः । अपगता इति ।। अपेत्युपसर्गस्य अपगतार्थत्वमाश्रित्य स्फुर इति पञ्चम्यन्तेन समास आश्रितः । ‘निरादयः क्रान्ताद्यर्थे पञ्चम्याः’ इति प्रादिषु अन्त्यगुणसूत्रात् अत एव विवरणार्थं- स्फुरणादित्युक्तम् । ततो नञ्समासे नदीविशेषणमिति भावेनोक्तम्- नापस्फुर इति ।। स्फुर इत्येव चलनवत्वप्रतिपादनार्थनदीविशेषणपूर्तौ अनपेति नञुपसर्गयोः प्रतिषेधार्थकयोः किमर्थं ग्रहरमिति भावेन शङ्कते- किमर्थमिति ।। अपेत्युपसर्गस्य प्रतिषेधफलकत्वात् प्रतिषेधत्वं ज्ञेयम् । मूले ‘द्वौ नञौ प्रकृतमर्थं सातिशयं गमयतः’ इत्येतत्समानन्यायाश्रयणात् ‘नित्यं चलनस्वभावा’ इत्युक्तमिति भावः । ‘ग्रह उपादाने’ इति धातोः लङि प्रथमपुरुषबहुवचनात्मनेपदात् झादेशे क््रयादित्वात् श्नाप्रत्यये तस्य ‘छन्दस शायजपि’ इति सूत्रे ‘शायच् छन्दसि सर्वत्र’ इति वार्तिकात् हावित्यनुवृत्यभावात् लङ्यपि शायजादेशे शकारचकारयोरित्सञ्ज्ञायां ‘हृग्रहोर्भश्छन्दसि’ इति हकारस्य भादेशे आत्मनेपदेष्वनत इत्यत्र अनत इति निषेधस्य ‘नञानिर्दिष्टमनित्यं’ इत्यनित्यत्वोक्तेरभावात् झस्य अदादेश ‘बहुलं छन्दसि’ अमाङ्योगेऽपि इति अडभाव इति भावेन गृगायतेत्येतत् व्याचष्टे- अगृह्णन्निति ।। पूर्वेणान्वयं वक्तुमाह- या इति शेष इति ।। तथा च याः नद्यः सोमम् अगृह्णन् तद्घोषश्चेन्द्रवाचक इति पूर्वार्धेन योजना ज्ञेया । इन्द्रस्य पानार्तमिति ।। अत्र श्रुतौ षष्ठ्यर्थे चतुर्थी वक्तव्येति वचनात् ‘पा पाने’ इत्यस्मात् ‘तुमर्थे सेसेन’ इति तवेन्प्रत्यये पातवे इति रूपमिति भावः । 
ननु मूले अपस्फुरमिति पदस्य पूर्वम् अपगतस्फुरणत्वेनेति व्याख्याय पुनः अचलत्वेनेति व्याख्याने कोऽभिप्राय इत्यत आह- अचलनत्वेनेत्यनेनेति ।। पूर्वं बाह्यार्थे याः नद्योऽभिमानिनो देवताः सोमं सोमरसम् अपस्फुरम् अपगतं चलनं यथा भवति तथा गृभायत निश्चलमगृह्णन्निति यावत् । सोमरसस्य उदकमिश्रितत्वेन चञ्चलस्वभावत्वोक्तेः अचाञ्चल्यासम्भवात् ग्रहणलक्षणक्रिया विशेषणं कृतम् । इदानीम् अध्यात्मार्थे कर्मणः सोमस्य मनोरूपस्य विशेषणं कृतम् । ‘चञ्चलं हि मनः कृष्ण’ इति मनसः अतिचाञ्चल्योक्तेः तस्यैव मुख्यतः मोक्षसाधनत्वात् वशीकरणलक्षणतद्ग्रहणस्य नदीभिः सम्भवात् । ‘पर्वताग्रे नदीतीरे बिल्वमूले जलाशये’ इत्यादिस्मृतेः मनःप्रसादनार्थं हि देशकालादिचिन्तन-मित्युक्तेश्च । 
तथा चायं मन्त्रार्थः । गर्गरादिघोषवत् याः सुदुघाः शोभना नाम या दोहनकर्त्र्यः अनपस्फुर स्पुरः चलनात् अपगताः अपस्फुरः निश्चलाः न अपस्फुरः अनपस्फुरः चञ्चलस्वभावा इति यावत् । एन्यो नद्यः सोमम् अपस्फुरं चञ्चलं यथा न भवति तथा इन्द्राय इन्द्रस्य पातवे पानार्थं गृभायत अगृह्णन् । अध्यात्मं सोमं मनः अपस्फुरम् अचलम् अगृह्णन् अकुर्वन् । ताः एन्यो नद्यः यत् यस्मात्पर्वतादेः सकाशात् आपतन्ति, तस्माज्जातः घोषश्च इन्द्राय इन्द्रवाचकः । यद्वा तदापतनम् इन्द्राय इन्द्रस्य पानार्थमिति ।। 
(यो व्यतीनितिमन्त्रस्य विष्णुनिष्ठदेवप्रेरकत्वार्थकत्ववर्णनम्) 
मूलम्- यो व्यतीरफा•णयत्सुयु•क्ता उप• दाशुषे• ।
२तक्वो नेता तदिद्वपु•रुपमा यो अमु•च्यत ।। ७ ।।
व्यतीन् विशेषेणाधिकान् देवान् । अफाणयद्विस्तारयामास । दाशुषे यजमानाय । तत्समीपे । फण विस्तारे इति धातोः । सुयुक्तान् सुयोगतरान् । विशेषेणाधिकत्वेन व्यतयो देवता स्मृताः । नित्ययोगरताश्चैव नारायणपरायणाः ।। त एव चेन्द्रियात्मानस्तान् विस्तारयतीश्वरः । मनआदीन्द्रियाणां तु शक्तिविस्तार एव तु ।। विस्तारो देवतानां स्याद्भक्तेषु हरिणा कृतः ।। इति प्रकाशसंहितायाम् । ‘चतुर्भिः साकं नवतिं च नामभिश्चक्रं न वृत्तं व्यतींरवीविपत्’१ । इति च श्रुतिः । ‘स मेन्द्रो मेधया स्पृणोतु । अमृतस्य देव धारणो भूयासम् । शरीरं मे विचर्षणम् । जिह्वा मे मधुमत्तमा । कर्णाभ्यां भूरि विश्रुवम् ।’२ इति च । न देवा यष्टिमादाय रक्षन्ति पशुपालवत् । यं तु रक्षितुमिच्छन्ति बुद्ध्या संयोजयन्ति तम् ।। इति भारते ।
टीका - यो व्यतीन् ।। व्यतीन् । उपसर्गा  हि धातुसम्बन्धेन तदर्थावबोधादिहेतवः । केवलास्तु ससाधनक्रियावचना भवन्तीत्यातो व्यतीन् विशेषेणाधिकानित्युक्तम् । अधिकानस्मदाद्यतिक्रान्तान्, पूजितान्वा । ‘दाशृ दाने’ इत्यस्य दाश्वान् इति क्वसौ रूपम् । ‘दान्वान्साह्वान्’३ इति निपातनात् । षष्ठ्यर्थे चतुर्थीति भावेनोक्तम्- तत्समीप इति ।। अफाणयदित्यस्य विस्तारयामासेति व्याख्यानं समर्थयते- फणेति ।। ‘छन्दसि लुङ्लङ्लिटः’४ इति वचनाल्लङ्न्तस्य लिडन्तं प्रतिपदं नानुपपन्नम् । योगकर्तृत्वमेव युक्ताब्दार्थः । रतानिति तु तात्पर्यम् । एतदेवाऽगमवचनेन विवृणोति- विशेषेणेति ।। नित्ययोगरतत्वस्यैव विवरणम्- नारायणेति ।। त एव चेन्द्रियात्मन इन्द्रियाभिमानिनः । भक्तानां मन आदेर्भगवत्तत्वज्ञानादौ शक्तिप्रेरणाय देवान्प्रवर्तयतीत्युक्तं भवति । देवानामीश्वरप्रवर्तनीयत्वे श्रुत्यन्तरसम्मतिमाह- चतुर्भिरिति ।। ननु बुद्ध्यादेः शक्तिविस्तारो न पुरुषार्थः । अतस्तत्प्रदानामीश्वरस्य किं वर्ण्यत सति चेन्न । महापुरुषार्थहेतुत्वेन महद्भिः प्रार्थितत्वादित्याशयवानाह- समेति ।। स्पृणोतु बलयतु । अमृतस्य वेदस्य विचर्षणं बहुशिष्यप्रजोपेतं भवतु । मधु ब्रह्म । अतिशयेन तत्प्रतिपादिका । भूरि विश्रुवं ब्रह्म विशेषेण शृणवानीति । अत्रैव स्मृतिमाह- नेति ।। 
(छ.टि.) ‘यो व्यती रफाणयत्सुयुक्तौ उप दाशुषे । तक्वो नेता तदिद्वपुरुपमा या अमुच्यत’ इति व्याख्यास्यमानतृतीयऋचस्थप्रथमर्चं प्रतीकतोे गृह्णाति- य इति ।। ननु ऋचि व्यतीनित्यतः ‘वि अती’ति उपसर्गद्वयं प्रतीयते । तयोरव्ययत्वात् ‘अव्ययादाप्सुपः’ इति सुपो लुप्तत्वात् द्वितीया बहुवचनस्य सः पूर्वसवर्णदीर्घनत्वयोरभावात् व्यतीनिति पदस्यैवासम्भवात् कथं मूले व्यतीन् विशेषेणाधिकानिति व्याख्यानं कृतम् । क्रियमाणेऽपि वार्थे उभयोरुपसर्गयोः विशेषातिशयरूपधर्मप्रतिपादकत्वात् विशेषेणाधिकानिति धर्मिपरत्वेन व्याख्यानं कथमित्यत आह- उपसर्गा हीति ।। तदर्थावबोधेति ।। धात्वर्थविशेषद्योतनादि हेतव इत्यर्थः । धातुसम्बन्धे इत्यत्र सतीति शेषः । ‘उपसर्गेण धात्वर्थो बलादन्यत्र नीयते । प्रहाराहारसंहारविहारपरिहारवत् ।।’  इत्युक्तम् । केवलाः धातुसम्बन्धरहिताः ये उपसर्गाः ते ससाधनक्रियावचनाः धात्वनन्तरं  प्रत्ययोत्पत्तौ कारणभूताः कर्तृकर्मभावाः तैः सहितक्रियावचना इत्यर्थः । 
नन्वत्राधिकानिति मूले ससाधनक्रियायाः अप्रतीतेः व्यतीनित्यस्यानव्ययत्वे इयं युक्तिः कथमित्यत आह- अधिकानिति ।। ‘अतिरतिक्रमणे च’ इति  सूत्रे चशब्दात् सुपूजायामित्यतः पूजायामित्यनुवर्तनात् अतिशब्दस्यातिक्रमण पूजार्थकत्वकर्तृलक्षणया मूले अतिक्रान्तत्वपूजितत्वरूपार्थाभिप्रायेणाधिका-नित्युक्तम् । तेन व्यतिशब्दस्य द्रव्यवाचकत्वात् ‘चादयोऽसत्वे’ ‘प्रादयः’ इति द्रव्यार्थानां प्रादीनां निपातसञ्ज्ञाभावात् स्वरादिनिपातमव्ययमिति, भावात्  सुपो लुगभावात् सुष्कार्यसम्भवात् व्यतीनिति पदसम्भवात् अधिकानिति व्याख्यातेति भावः । 
ननु श्रुतौ दाशुषे इत्यत्र कथं रूपसिद्धिरित्यत आह- दाशृ दान इति ।।  तर्हि लिटः ‘क्वसुश्च’ इति क्वस्वादेशे ‘लिटि धातोरनभ्यास’ इति द्वित्वं इडागमश्च स्यादित्यत आह- दाश्वान्साह्वान् इति निपातनादिति ।। द्वित्वाभावस्य ‘आर्धधातुकस्येड्वलादेः’ इति अडभावस्य च निपातनादित्यर्थः । तथा च दाश्वस्शब्दात् ङेप्रत्यये ‘वसोः सम्प्रसारणं’ इति सम्प्रसारणे षत्वे च दाशुषे इति रूपमिति भावः ।
ननु उपशब्दस्य समीपार्थस्य चतुर्थ्यन्तेन अन्वयासम्भात् मूले तत्समीप इत्युक्तं तद्घटयति- षष्ट्यर्थे इति ।। ननु फणधातोः झषति-फणति-अर्दतीति गतिकर्मसु पाठात् कथं विस्तारार्थत्वं मूले उक्तमित्यत आह- समर्थयते इति ।। चिरन्तनव्यासोक्तव्याकरणे फणतेः विस्तारार्थत्वोक्तेः सोप्यर्थो ग्राह्य इति भावः ।  
ननु अफाणयदिति लङ्, तस्य अनद्यतनभूतार्थमात्रवाचिनः अनद्यतनभूत-परोक्षवाचिना लिडन्तेन कतं प्रतिपदमित्यत आह- छन्दसीति ।। अस्मिन्सूत्रे लुङादित्रयाणां वेदे सार्वकालिकत्वोक्तेः लङ्लिटोः एककालार्थकत्वादिति भावः । ननु ‘युजिर् योगे’ इति धातोः ‘आदिकर्मणि क्तः’ ‘कर्तरि च’ इति क्तप्रत्यये निष्पन्नसुयुक्तशब्दस्य मूले सुयोगकर्तृनिति वक्तव्ये अतिशयाभिधायकस्या-न्यस्याभावात् सुयोगरतानिति कथं अवयवार्थकथनमित्यत आह- योगकर्तृत्वमिति ।। अस्मिन्सूत्रे कर्तृशब्देन मुख्यामुख्यन्यायेन मुख्यकर्तृ-विवक्षणात् रतानित्युक्तचतुर्भिरित्यस्यायमर्थः । विष्णुनामभिः नाममात्रभूतैः वस्तुतो भेदरहितैः चतुभिर्वासुदेवादिरूपैः साकं नवतिं नवतिसङ्खाकान् व्यतीन् विशेषेणाधिकान् देवान् वृत्तं वर्तुलं, चक्रं चक्रमिव अवीविपत् प्रेरितवान् । ‘विप परिर्तने’ इति धातोः णिजन्तात् लुङिरूपमेतदिति ।। वसवोऽष्टौ, रुद्राः एकादश, विष्णुव्यतिरिक्तादित्या एकादश, ब्रह्मणा सह प्रजापतया दश, मुख्यवायुता सह मरुतः पञ्चाशदिति देवानां नवतिः । बुद्ध्यादेरिति ।। बुद्धिः साक्ष्यनुभवः । आदिशब्देन मनश्चक्षुरादीनां ग्रहणं न पुरुषार्थः । सुखादिरूपत्वाभावादिति शेषः । पुरुषार्थहेतुत्वेनेति ।। परमेश्वरज्ञानमोक्ष हेतुत्वेनेत्यर्थः । समेन्द्र इत्यादेः टीकानुसारेण योजना- स इन्द्रः मा मेधया धारणायुक्तबुद्ध्या ‘धीर्धारणावती मेधा’ इत्यमरोक्तेः । स्पृणोतु स्पृहयतु बलयुक्तं करोत्विति तात्पर्यार्थः । हे देव अमृतस्य वेदस्य धारणः धारकः अहं भूयासम् । मे शरीरं विचर्षणं बहुशिष्यप्रजोपेतम् । चर्षणिशब्दस्य प्रजानामसु पाठात् भवत्विति शेषः । मे जिह्वा मधुमत्तमा । मधु ब्रह्म । तदस्यास्तीति मधुमत् । अतिशयेन मधुमती मधुमत्तमा । अतिशयेन तत्प्रतिपादकाभावात् । कर्णाभ्याम् अं ब्रह्म भूरि बहुलं यथाभवति तता विशेषेणेति यावत् । विश्रुवं ‘श्रू श्रवणे’ इत्यतः लिङि मिपः अमादेशे धातोरुवङि ‘बहुलं छन्दस्यमाङ्योगे’ इति अडभावः । छन्दसि लुङ्लङ्लिटि इत्युक्तेः लोडर्थकत्वं बोध्यम् ।  अत्रैवेति ।। देवानां भक्तेन्द्रियप्रेरणे एवेत्यर्थः । स्मृतियोजना तु देवाः तत्वाभिमानिनः हरिभक्तिमिति शेषः । यद्रक्षन्ति तत् गोपालवत् काष्ठं गृहीत्वा अधर्मादिभ्यो वारयतीति न किन्तु यं भक्तं अधर्मादिनिवारणधर्मादिप्रवर्तनरूपलक्षणं युक्तं कर्तुमिच्छन्ति तं भक्तं बुद्ध्या वेदशास्त्रोक्तसुबुद्ध्या संयोजयन्ति संयुक्तं कुर्वन्तीति सर्वेन्द्रिय-प्रेरणस्याप्युपलक्षणमेतत् ।
(नारायणतद्वपुषोरभेदस्य मन्त्रार्थत्ववर्णनम्)
मूलम् - १तक्वो नेता तदिद्वपु•रुपमा यो अमु•च्यत ।। ७ ।।
तक्वो जगत्कर्ता । तक निर्माणे इति धातोः । न वर्तते प्रसवः सर्गतक्तः इत्यादि प्रयोगाच्च । नेता चाशेषस्य । तदेव वपुः स- । यत्तज्जगत्कर्तृनेतृरूपम् । देहदेहिविभागश्च न क्वचित् परमेश्वरे । गुणतद्वद्विभागो वा नेह नानेति हि श्रुतिः ।। इति पाद्मे । ‘तद्विज्ञानेन परिपश्यन्ति धीराः आनन्दरूपममृतं यद्विभाति’२ सद्देहः सुखगन्धश्च ज्ञानभाः सत्पराक्रमः । ज्ञानज्ञानः सुखसुखः स विष्णुः परमोक्षरः ।। इत्यादि श्रुतेश्च । ‘विशुद्धविज्ञानमरीचिमालया सचित्ररत्न-प्रकरप्रकाशया । प्रकाशिताशेषजगत्स्वरूपया प्रभुः सदा ह्लादतनुर्विभूषितः ।।’ इति पुरुषोत्तमसंहितायाम् । उपमा उपमानम् । उपमाविषये अमुच्यत त्यक्तोभवत् । निरुपम इत्यर्थः । अल्पाक्षरेण शक्येऽपि वक्तंु बह्वक्षरं यदि । उक्तस्याधिक्यमेवात्र निषेधेशेषतो भवेत् ।। इति शब्दनिर्णये ।। ७ ।।
टीका- हे नद्यः  सर्गकर्ताऽत एव प्रसवोऽयं विप्रो विश्वामित्रः किंयुः किमिच्छुः नवर्तवे वृत्तिप्रतिरोधाय जोहवीतीति विश्वामित्रेणाहुतानां नदीनां परस्परं वचनम् । तकतेः परस्य क्तस्य विकल्पेन वः ‘पचो वः’ ३इत्यत्रोपसङ्ख्येयः । तेन तक्वः तक्त इत्युभयथा भवति । वपुषोऽप्रकृतत्वात् कथं तदिति परामर्श इत्यत आह- यत्तदिति ।। कर्तुर्नेतुश्च प्रकृतत्वात्तत्स्वरूपं वपुरपि प्रकृतमिति भावः । स इत्यध्याहारः । यो व्यती  रपाणयत् यश्च तक्वो नेता निरुपमश्च स तद्वपुरेवेत्यन्वयः सूचितः । अत्रैव पुराणसम्मतिमाह- देहेति ।। विभागो भेदः । नन्वीश्वरश्चिदानन्दा-द्यात्मकः, वपुस्त्वनेवम्भूतं तत्कथं तयोरभेद इत्यतो वपुषोऽप्यानन्दाद्यात्मकत्वे श्रुतिस्मृती पठति- तदिति ।। आह्लादतनुरानन्दवपुः । उपमेति सप्तम्याः ‘सुपां सुलुक्’ १इत्यादिनाऽकारादेशः । सप्तमी च विषय इत्याह- उपमेति ।। उपमाशब्दश्चात्र भावे । एवं तर्हि निरुपम इत्येवं वाच्यम् । किमीदृशगौरवेणेत्यत आह- अल्पेति ।। अल्पाक्षरेण बह्वक्षरमिति बहुव्रीही । समुदायौ च समासार्थौ । यदि प्रयुङ्क्तेऽत्र तर्ह्याधिक्यमेव विवक्षितं ज्ञातव्यम् । न तु वैय्यर्थ्यम् । निषेधस्य पृथग्वचनात् पूर्वं वक्तुं शक्ये विधाविति शेषः । निषेधे चाल्पाक्षरेण वक्तुं शक्येऽपि बह्वक्षरं यदि प्रयुङ्क्ते तदाऽशेषतो निषेधो विवक्षितो ज्ञातव्य इत्यर्थः ।। १ ।। 
(छ.टि.) मूले तक्व इत्यस्य व्याख्यानं जगत्कर्त्तेति कृतम् । तत्र योग्यतया जगदिति कर्माध्याहृत्य धातुं पठित्वा तकधातोः कर्त्तेत्युक्तकरणरूपधात्वर्थे संवादार्थं नवतिम् इति श्रुतिः पठिता । तां व्याचष्टे- हे नद्य इति ।। नदीनां  सम्बोधनमेतत् । सर्गतक्त इत्यस्य व्याख्यानं- सर्गकर्तेति ।। जगत्कर्तेत्यर्थः । अत एव जगत्कर्तृत्वादेव । प्रसवः प्रसवशब्दवाच्यः विप्रः ब्राह्मणः । अत्र  विशेष्याकाङ्क्षायां विश्वामित्र इत्यध्याहारः । किंयुरित्यस्याथर्ोे- किमिच्छुरिति ।। किंशब्दात् ‘सुप आत्मनः क्यच्’ इति क्यजन्तात् ‘क्याच्छन्दसि’ इति उप्रत्ययः वृतु इत्यस्मात्तुमर्थे सेसेनिति तवेन्प्रत्ययः तस्य नञा सहितस्य तात्पर्यमाह- वृत्तिप्रतिरोधायेति ।। अस्माकं प्रवृत्तिप्रतिबन्धकार्थमित्यर्थः । जोहवीति ।। अस्मान् आह्वयतीत्यर्थः । ह्वयतेर्यङुलुङन्तात् ‘ह्वः सम्प्रसारणम्’ ‘अभ्यस्तस्य च’ इति सम्प्रसारणे कृते द्वित्वान्तरं ‘गुणो यङ्लुकोः’ इति अभ्यासस्य गुणे लटिति यः यङो वह्नेरिडागमे गुणवादेशयोः जोहवतीति रूपम् । 
ननु हे नद्य इति नदीः प्रति विश्वामिप्रिवअत्यनुवादेन केषां सम्बोधनपूर्वकं वचनमिति न ज्ञायतेत्यत आह- विश्वामित्रेणेति ।। अस्यां श्रुतौ सर्गतक्त इति तकधातोः निर्माणे प्रयोगादिति मूलार्थः । ननु तक्को नेतेति श्रुतौ तकधातोः परः वकारः श्रूयते । अत्र सर्गतक्त इति द्वितीयश्रुतिः तकारवती कथं मूले  सम्मतित्वेनोच्यते इत्यत आह- तकतेः परस्येति ।। पचो व इत्यत्रेति ।। अस्मिन्सूत्रे व इति योगविभागादिष्टसिद्धिरित्युक्तेः तकतेः क्तस्य विकल्पेन वकारादेश इति भावः । मूले नेतृशब्दस्य नियामकत्वार्थस्य सम्बन्धिसापेक्षत्वात् सङ्कोचे कारणाभावात् । अशेषस्येत्यध्याहृतम् । 
ननु श्रौततच्छब्दस्य तदेव वपुरिति वपुषोऽन्वये विद्यमाने मूले यत्तज्जगत्कर्तृ नेतृरूपमिति तक्को नेतेत्यनयोः प्रकृत्यर्थभूतविष्णुपरत्वं किमर्थमङ्गीक्रियते इत्यत आह- वपुषोऽप्रस्तुतत्वादिति ।। ननु तर्हि मूले स इति व्यर्थमित्यत आह- स इत्यध्याहर इति ।। ऋचि य इत्युक्तस्य अन्वयघटनार्थं स इत्यध्याहार  इति भावः । ननु तदिद्वपुरत्यत्र इच्छाशब्दस्य एवार्थत्वात् तदेव वपुरिति परमेश्वरतद्देहयो अभेदोक्तेः तत्र देहदेहिविभागश्चेति कथं प्रमाणम् । अत्र देहदेहिनोः गुणगुणिनोः परमेश्वरे विभागाख्यगुणनिषेधादित्यत गृह्यते । प्रमाणान्तरबलादिति भावः । योजना तु परमेश्वरदेहदेहिभेदः गुणगुणिभेदो वा क्वचित् मूलरूपे अवतारादौ वा नास्ति । यतः ‘नेह नानास्ति’ इति श्रुतिः भेदाभावे ह्यस्ति प्रमाणमिति ।।
ननु तर्हि इतरप्रमाणानि व्यर्थानीत्याशङ्कायां तन्निवर्तनीयां शङ्कां दर्शयति- नन्वीश्वर इति ।। अनेवम्भूतं शरीरत्वेन जडत्वाच्चिदानन्दाद्यात्मकं नेत्यर्थः । मूलोक्तश्रुत्यर्थस्तुयच्छरीरम् आनन्दरूपम् आनन्दरूपत्वादमृतं नित्यं विभाति प्रकाश्यते तच्छरीरं धीराः ज्ञानिनः विज्ञानेनापरोक्षज्ञानेन परिपश्यन्ति    जनन्तीति । सद्देह इत्यस्यार्थस्तु - स विष्णुः परमेश्वरः ब्रह्माद्यपेक्षया उत्तमः नाशरहितः तेषां देहनाशत्वात् विष्णोस्तदभावादिति भावेन विष्णुदेहस्वरूपमाह- सद्देह इति ।। यस्य सद्देहः सुखगन्धात्मकः ज्ञानभाः ज्ञानप्रकशात्मकः सत्पराक्रमः तदात्मकः ज्ञाने सुखे च विशेषमाह- ज्ञानज्ञानः सुखसुख इति ।। अर्शाद्यजन्तावेतौ तेन पुल्लिङ्गाद् द्विरुक्तिबलात् अत्युत्तमज्ञानसुखाद्यात्मक-देहवत्वात् स्वरूपेराक्षरेभ्यो ब्रह्मादिभ्यः विष्णुः परमोऽक्षर इति । 
स्मृतियोजना तु - स प्रभुः विष्णुः चित्ररत्नप्रकारप्रकाशया विचित्राणि रत्नानि कौस्तुभवैडूर्यादीनि तेषां प्रकारः समूहः तं प्रकाशयतीति प्रकाशया प्रकाशिताशेषजगत्स्वरूपया प्रकाशितम् अशेषजगत्स्वरूपं यथा सर्वविषयिण्येति यावत् । विशुद्धविज्ञानमरीचिमालया विज्ञानेन च मरीचयः प्रकाशाश्च विज्ञानमरीचयः विशुद्धानां विज्ञानमरीचीनां माला समूहः तया विभूषितः । आह्लादतनुः आनन्दवपुरिति । आनन्दाद्यात्मकशरीरवानित्यर्थः । ‘ह्लादौ सुके च’ इति धातोः आङ्पूर्वात् भावे घञि आल्हाद इति रूपम् । 
ननु श्रौतोपमेति प्रथमविभक्त्यन्तपदस्य मूले उपमायामिति सप्तम्यन्तं प्रतिपदं कथं दत्तमित्यत आह- सुपां सुलुगितीति ।। इति सूत्रेण सुपां स्थाने सुः लुक् । पूर्वसवर्णः । आत् । शेयो । डा । ड्यायाच् । आ । आल् इत्येतेषामादेशानां विधानादिति भावः । ननु तर्हि सप्तम्यर्थस्याधिकरणत्वस्या-सङ्गतिरित्यत आह- सप्तमी च विषय इति ।। ननु तर्हि उपमाशब्दस्य ‘जीवयाजं यजते सोपमादिवः’ इत्यादाविव सदृशवाचकस्य ग्रहणे अमुच्यतेति कर्मणि लडन्तप्रयोगेण त्यक्तोऽभवदित्यर्थकेण पुनरनन्वय इत्यत आह- उपमाशब्दश्चात्र भावे इति ।। उपपूर्वं माङ्माने इत्यस्मात् भावे क्विपि निष्पन्नोपमाशब्दस्योपमानपर्यायस्य सादृश्यार्थकत्वात् यत्किञ्चित्प्रतियोगिक सादृश्यविषये अमुच्यत केनापि सादृश्यं नास्ति किन्तु निरूपम इत्यर्थलाभात् नान्वयानुपपत्तिरिति भावः । कर्मधारयस्य बाधितत्वादाह- बहुव्रीहीति ।। विशेष्याप्रतीतेराह- समुदायौ चेति ।। समासार्थौ अन्यपदार्थावित्यर्थः । मूले पूर्वाेर्धेऽल्पाक्षरेण वर्णसमुदायेन वक्तुं शक्ये प्रमेये यदि बह्वक्षरं वर्णसमूहं प्रयुङ्क्ते तर्हि अत्र वाक्ये उक्तप्रमेयस्याधिक्यमेव ज्ञातव्यमिति सामान्योक्त्या विधौ निषेधे च आधिक्यस्य प्राप्तावाह- निषेधस्य पृथग्वचनादिति ।। निषेधवाक्यस्य पृथक्करणात् इदमाधिक्यं विधिवाक्ये एव ज्ञेयमिति भावः । 
निषेधस्याभावरूपत्वेन तत्राल्पाधिकत्वसम्भवात् निषेध इत्यादिकं पूर्वोक्तवृत्या योजयति- निषेधे चेति ।। तदा बह्वक्षराधिक्यं निषेधकाले अशेषतः निषेध्यतावच्छेदकावच्छिन्नस्य सर्वस्य निषेधकं भवेदित्यर्थः । यथा ‘य आत्माऽपहतपाप्मा विजर’ इति वाक्ये निर्दोष इत्यल्पाक्षरेण पापजरादि-शून्यत्वस्य वक्तुं शक्यत्वेऽपि जरादिलेशानां गन्धस्यापि निषेधार्थं विजरो विमृत्युरित्यादिबह्वक्षरं वाक्यं प्रयुज्यते । एवं सर्वथा सदृशवस्तुनिषेधार्थं उपमायो अमुच्यतेति वाक्यमिति भावः ।
मन्त्रार्थस्तु- यो विष्णुः सुयुक्तान् विष्णुध्यानरतान् व्यतीन् विशेषेणाति-शायितानि पूज्यान् वा देवान् मनइन्द्रियाद्यभिमानिनः व्यतीन् सुयुक्तानित्यत्र ‘दीर्घादटि समानपादे’ इत्यत्र सूत्रेण नस्य रुत्वे ‘अत्रानुनासिक’ इति अनुनासिकः । उत्तरत्र ‘भो भगो’ इति सूत्रेण यत्वं ‘लोपः शाकल्यस्य’ इति यकारस्य लोपश्च विशेषः । पूर्वत्र तु अकारपूर्वत्वाभावात् न दाशुषे यजमानस्य उप समीपे अपाणयत् विस्तारयामास । भक्तानां मनआदीन्द्रियाणां भगवत्तत्वज्ञानादौ शक्तिप्रेरणाय देवान् प्रवर्तयतीति यावत् । यस्तक्वो जगत्कर्ता नेता जगतो नियामकश्च । यश्च उपमा सादृश्यविषये अमुच्यतेत्युक्तोऽभूत् । अन्यस्य विष्णुसादृश्यं ज्ञानिनो न गृह्णन्ति निरुपम इति यावत् । सः विष्णुः तत् जगत्कर्तृत्वं नेतृत्वनिरुपमत्वादिकं वपुरित् शरीरमेव शरीरेणात्यन्ताभिन्नमिति यावदिति ।। 
(अतीदु शक्र इति मन्त्रार्थवर्णनम्) 
मूलम् -  अतीदु• शक्र ओंहत इन्द्रो विश्वा अति द्विष•ः ।
३भिनत्कनिन• ओदनं पच्यमा•नं परो गिरा ।। ८ ।।
‘विश्वान् द्विषोऽज्ञानपापादीनतीत्य शक्रो विष्णुः स्वभक्तानति-वहत्येव हि ।’ ‘यमेवैष वृणुते तेन लभ्यः तस्यैष आत्मा विवृणुते तनूं स्वाम् ।’४ ‘तेषामहं समुद्धर्ता मृत्युसंसारसागरात् । भवामि न चिरात् पार्थ मय्यावेशितचेतसाम्५ ।।’ इत्यादि प्रसिद्धमुशब्देनाह । द्विषोतीत्यातिशयेनात्मानं प्रत्योहत इत्यतिशब्दद्वयार्थः । ओदनं उन्दतेः कर्म बन्धनमभिनद्भगवान् । कानीनो बादरायणः । परः परमात्मा । गिरैव पच्यमानं परिपाककाले । सश्लेषादोदनं कर्म पच्यमानं गिरैव हि । अभिनद्भगवान् व्यासः स्वभक्तानामशेषतः ।। इति व्याससंहितायाम् ।। ८ ।।
टीका - अति ।। विश्वा विश्वानतीत्येत्यन्तर्णीतणिजर्थम् । शक्रः शक्तः । इच्छब्दस्यार्थः एवेति ।। उशब्दः प्रसिद्ध्यर्थः । अतो हीत्युक्तम् । कथमेतत्प्रसिद्धम्? यत्प्रतिपादयत्युशब्देनेत्यत आह- यमेवेति ।। प्रसिद्धमित्यतः परम् इति शब्दोऽध्याहार्यः । व्याख्यानेनैव प्रतीतमर्थं स्फुटीकर्तुमाह- द्विष इति ।। उन्दतेरुन्दनत्तत्कार्यात्संश्लेषान्निमित्तादोदनम् ।  ‘कन्यायाः कनीन च’१ । वृद्ध्यभावश्छान्दसः । अपत्यत्वोक्त्या प्राप्तां प्राकृतत्वभ्रान्तिमपाकर्तुं पर इत्युक्तम् । तत्तथा व्याचष्टे- पर इति गिरैव वेदवाक्यश्रवणादिनैव । परिपाककाल इत्यनेन शानचं समर्थयते ।। 
(छ.टि.) ‘अतीदु शक्र ओहत इन्द्रो विश्वा अति द्विषः । भिनत्कनीन ओदनं पच्यमानं परो गिरा’ इति ऋचं प्रतीकतयोपादत्ते- अतीति ।। विश्वा विश्वानिति ।। श्रौतविश्वशब्दात् सार्थकात् द्वितीयाबहुवचनस्य शसः पूर्वसवर्णदीर्घे ‘तस्माच्छसो न’ इति नत्वस्य छान्दसत्वादभावे रुत्वविसगर्ौे इति भावः । मूले द्विष इत्यस्य अज्ञानपापादीनित्यर्थः । कृतः । मोक्षविरोधित्वेन अज्ञादीनां द्वेषित्वसम्भवात् अतिशब्दस्य ससाधनक्रियावाचित्वेन योऽर्थो अतीत्येति सोऽनुपपन्नः, ईश्वरस्य स्वतः अज्ञानाद्यभावेन तदतिक्रमणा-सम्भवादित्यत आह- अन्तर्णीतेति ।। तथा च भक्तानाम् अज्ञानपापादीन् अतीत्य अतिक्रामयित्वेत्यर्थ उक्तो भवति । टीकायाम् अतीत्येतीति-पदानामनन्तरं पदमिति शेेेषः । 
ननु इन्द्र इत्युक्तेः श्रुतौ शक्त इति पुनरुक्तमित्यतः मूले नायं शक्रशब्दो रूढः किन्तु यौगिक इति भावेन शब्दः अर्थतोऽनुदित इति भावेनाह- शक्रः शत इति ।। इच्छब्दस्येति ।। इण् गतावित्यतः भावे क्विपि ह्रस्वस्य पिति कृति तुगिति तुगागमे निष्पन्नस्येति शेषः । मूले द्वितीयातिशब्दस्य ओहत इत्यनेनान्वयमभिप्रेत्य अतिवहतीति व्याख्याय इच्छब्दार्थेन एवेत्यनेनान्वय उक्तः- अतिवहत्यवेति ।। तत्र कर्माकाङ्क्षायां विश्वा इति पदस्य आवृत्या  भक्तानिति व्याख्यानं कृतम् । तत्र हीति मूलस्थं पदं कस्य व्याख्यानमिति न ज्ञायत इत्यत आह- उशब्द इति ।। श्रुतिस्थ इति शेेषः । यत्प्रतिपादयति यत्प्रमेयं श्रुतिः प्रतिपादयति एतत्प्रमेयं श्रुत्यादिना कथं प्रसिद्धमित्यर्थः । 
‘यमैवैष वृणुते’ इति श्रुतेः अयमर्थः । एषः विष्णुः यं भक्तं वृणुते स्वकीयत्वेनाङ्गीकरोति तेनैव लभ्यः प्राप्यः । तस्य भक्तस्य एषः आत्मा विष्णुः स्वां तनुं स्वस्वरूपम् ईश्वरस्वरूपं वृणुने विवृणुते प्रकाशयति । अज्ञानादिनिवारणेन अपरोक्षीकरोतीति यावत् । अथवा जीवस्वरूपमेव प्रकटीकरोति । स्वरूपानन्दाविर्भावं करोतीति । 
तेषामिति भगवद्गीतार्थस्तु- ‘मय्यावेशित चेतसां मन्निष्ठमनसां तेषां भक्तानां हे पार्थ अहं मृत्युसंसारसागरात् मृत्युर्मरणं संसारः अज्ञानादिरूपः तस्मात् सागरात् शीघ्रेण समुद्धर्ता भवामि तान् अज्ञानादिमृत्युरहितान् करिष्यामि’ इति यावदिति । 
ननु मूले प्रसिद्धमुशब्देनाहेत्युक्तमसङ्गतम् । उशब्दस्य प्रसिद्धार्थकत्वात् प्रमाणोक्तभक्तमोचकत्वार्थकत्वाभावादित्यत आह- प्रसिद्धमित्यतः परमिति ।। तथा च श्रुतिः उशब्देन विष्णोः अज्ञानादिनाशपूर्वकं मोक्षदातृत्वं यमेवैष इत्यादिश्रुतिस्मृतिप्रसिद्धमित्याहेति मूलयोजना सूचिता । 
ननु अतिशब्दद्वयस्यार्थः विश्वा द्विषो अतीत्यनेन स्वभक्तान् अतिवहतीत्यनेन च अतिक्रमातिशयरूपः प्रतीयते अतः पुनः द्विषोऽतीत्यादिमूलेन किमर्थं उच्यत इत्यत आह- व्याख्यानेनैवेति ।। विश्वा द्विष इत्यादिना स्फुटीकर्तुमिति । द्वितीयातिशब्दस्य अतिशयेनेति अर्थकर्थनात् आत्मानं प्रतीति कर्माेक्तेश्च स्फुटीकरणं ज्ञातव्यम् । 
ननु श्रौतं ओदनपदं धृत्वा मूले कर्मबन्धमिति वक्तव्ये मध्ये उन्दतेरिति वचनम् असङ्गतमित्यत आह- उन्दतेरुन्दनादिति ।। अयमभिप्रायः । भक्तस्य दुष्कर्मबन्धः श्रुतौ ओदनशब्देनोक्तः । रूढ्या यद्यपि ओदनशब्दः अन्नवाचक तस्य प्रकृतेऽसङ्गतेः योगेन कर्मबन्धग्रहणे मूले उन्दतेरिति ओदनशब्दप्रकृत्यर्थ-प्रवृत्तिनिमित्तत्वेन कथ्यते इति भावेन उन्दनादित्युक्तम् । ‘उन्दी क्लेदने’ इति धातोः क्लेदनादित्यर्थः । क्लेदनं नाम दुःखीकरणम् । असम्बन्धस्य कर्मबन्धस्य दुःखजनकत्वासम्भवादाह- तत्कार्यात्संश्लेषादिति ।। क्लेदनमेव कार्यं यस्य संश्लेषस्य तस्मात्प्रवृत्तिनिमित्तादित्यर्थः । तथा च क्लेशजनकत्वात् ओदनशब्देन दुष्कर्मबन्धनं गृह्यते । 
ननु मूले श्रौतकनीनशब्दस्य ‘कानीनो बादरायणः’ कथं व्याख्यानमित्या-शङ्कायां तत्साधनार्थं पाणिनीसूत्रं पठति- कन्यायाः कनीन चेति ।। अस्यार्थः । कन्याशब्दात् अपत्यार्थे अण्प्रत्ययः स्यात् । कन्याशब्दस्य कनीन इत्यादेशश्चेति । ननु तर्हि ‘तद्धितेष्वचामादेः’ इति आदिवृद्धौ कानीन इति स्यात् कथं कनीन इति ह्रस्व इत्यत आह- वृद्ध्यभाव इति ।। ‘सर्वे विधयः छन्दसि विकल्प्यन्त’ इत्युक्तेरिति भावः । ननु ऋच ‘परो गिरा’ इति परशब्दो व्यर्थः । तथा मूले स्पष्टार्थकत्वात् परशब्दस्य व्याख्यानं च व्यर्थमित्यत आह- अपत्यत्वोक्त्येति ।। कनीनशब्देन कन्याशब्दस्य अपत्यार्थे आदेशभूतेनेति शेषः । पर इत्युक्तमित्येतत्पूर्वं ऋचीति शेषः । तत्तथेति ।। व्यासस्य प्राकृतत्वभ्रान्तिः । यथा नायाति तथेत्यर्थः । परशब्दः ‘परोऽरिपरमात्मनोः’ इत्यभिधानात् द्वेष्याद्यर्थकत्वेऽपि परमात्मार्थकस्य ग्रहणे  ‘निर्विकारोऽक्षर शुद्धः’ इति वचनात् परमात्मनो निर्विकारत्वात् व्यासस्य परमात्मत्वेन निर्विकारत्वसिद्धेरिति भावः । ओदनविशेषणं पच्यमानमिति तत्र ऋचि गिरेति करणत्वेनोक्तस्य यत्किञ्चिद्वाक्यस्य कर्मबन्धपाककारणत्वानुपपत्तेराह- गिरैव वेदवाक्यनवणादिनैवेति ।। आदिशब्दात् तदर्थज्ञानेनेति गृह्यते । 
 ननु तर्हि पच्यमानमितिशब्दात् पचेः कर्मणि लडन्तात् शानजादेशे सति ‘आने मुक्’ इति मुगागमे निष्पन्नात् वर्तमानार्थप्रतीतेः सर्वेषां कर्मबन्धस्य एकस्मिन् काले परिपाकासम्भवात् कथमिदमुक्तमित्याशङ्कायां मूले परिपाककाले इत्युक्तं तत् घटयति- परिपाककाले इत्यनेनेति ।। न सर्वेषां  कर्मपाकः एकस्मिन्काले उच्यते । किन्तु यस्य वेदादिश्रवणेन वेदार्थज्ञानपरिपाकः यस्मिन् काले जायते स एव कालः पच्यमान इत्यति वर्तमानत्वेनोच्यत इति भावः । 
मूले स्वाक्तार्थे प्रमाणमुक्तम्- संश्लेषादिति ।। अस्यार्थः । जीवे भोगतत्व ज्ञानाभ्यां विनाऽनपगमेन अतिसम्बन्धान्निमित्तात्तु ओदनशब्दवाच्यं स्वभक्तानामशेषकर्मप्रारब्धादिकं वेदादिश्रवणजनिततत्वज्ञानपरिपाककाले पच्यमानं परिपक्वं भगवान्व्यासः अभिनत् नाशितवानिति ।
मन्त्रार्थस्तु- शक्रः शक्तः शक्तेः स्फायितं चीत्यादिना रक् । इन्द्रो विष्णुः कनीनः कानीनः कन्यावस्थायां ऋतुस्नातत्वरहितत्वावस्थायां सत्यवत्यां प्रादुर्भूतः तत्र हेतुः परः परमात्मा पितृमातृशुक्लशोणितसम्बन्धशून्यः वेदव्यासरूपी गिरा वेदश्रवणादिना पच्यमानं भक्तानां प्रतिबन्धकं कर्मपरिपाककाले पक्वम् ओदनं दुष्कर्मसम्बन्धं भिनत् अभिनत् ‘भिदृ विदारणे’ इत्यत लङि रुधादित्वात् श्नमि छान्दसो अडाभवः । नाशितवान् । तथा विश्वा समस्तान् द्विषः भक्तानाम् अज्ञानपापादिद्वेषिणः अति अतीत्य अतिक्रामयित्वा तद्रहितान् कृत्वेति यावत् । स्वभक्तान् अत्योहते इति एतन्निदर्शनमित्युक्तेः वहधातुसमानार्थक उहधातोर्ज्ञापि-तत्वात् प्रापयत्यर्थकोहधातोः लटि शिपि लघूपधगुणे ओहते इति रूपम् । उ प्रसिद्धम् । ‘श्रुत्वा मत्वा तथा ध्यात्वा तदज्ञानविपर्ययौ । संशयं च पराणुद्य लभते  ब्रह्मदर्शनम् ।।’ ‘यमेवैष वृणुते’ इत्यादाविति शेषः ।।
(अर्भको नेतिमन्त्रस्यार्थाेपवर्णनम्)
मूलम् - अर्भको न कु•मारकोधि• तिष्ठन्नवं रथम् ।
१सप•क्षन्महिषं मृगं पित्रे मात्रे वि•भुक्रतु•म् ।। ९ ।।
अर्भकः इव स्थितः । नवं रथमध्यतिष्ठत् । कुमारः कुत्सितमारकः । अर्भकः इव सूक्ष्मदेहः । पूर्वं पूर्वं देहं परित्यज्य नवं नवं देहमध्यतिष्ठज्जीवमादाय । जीवदेहं परित्यज्य सह जीवेन चेश्वरः । जीवस्यान्यशरीरं च समुत्पाद्य विशत्यजः ।। इति मान्यसंहितायाम् । कुमार इवार्भकः सूक्ष्मदेहः इति वा । अर्भकः सूक्ष्मदेहोऽपि न कुमारक इति वा । सपक्षत् परिपक्वज्ञानादि-गुणकमकरोत् । महिषं महान्तं ब्रह्माणं मृगं मृगयन्तं स्वात्मानं पित्रे स्वस्मै मात्रे लक्ष्म्यै च विभुक्रतुं पूर्णज्ञानं पितृमातृविषये पूर्णज्ञानं पुनः पूरयामासेत्यर्थः ।
ज्ञानपूर्णः विधातारं मोक्षदानेन केशवः । स्वपुत्रं पूरयामास महिषं महतां महान् ।। इति प्रवृत्ते ।। ९ ।।
टीका- अर्भकः ।। नेत्युपमाने । स्थित इत्यध्याहारः क इवार्थः ? कश्च नवो रथः ? कस्य च कुत्सितस्य मारकः ? इत्यत उक्तं विवृणोति अर्भक इवेति ।। पूर्वं पूर्वं देहं परित्यज्येत्यनेन कुमारक इत्येतद्विवृतम् । जरारोगादिग्रस्तत्वात् पूर्वदेहस्य कुत्सितत्वम् । अनादित एवमितिज्ञापनाय द्विरुक्तिः । जीवभावेनेति प्रतीतिनिरासायोक्तम्- जीवमादायेति ।। अत्रैवार्थे स्मृतिसंवादमाह- जीवदेहमिति ।। माभूद्वा स्थित इति शब्दाध्याहार इति भावेन प्रकारान्तरेण व्याचष्टे- कुमारक इवेति ।। शिशुरिव । यद्यपि परं नेतिपदम् इवार्थे प्रसिद्धम् । तथापि क्वचित्पूर्वमपि भवति । ‘सर्वे विधयश्छन्दसि विकल्प्यन्ते’ इति वचनात् । अस्मिन् पक्षे नवाधिष्ठानवचनेन  पूर्वपरित्यागोऽर्थात्सिद्धः । प्रतिषेधार्थो वायं नशब्द इति प्रकारान्तरेण व्याख्याति- अर्भक इति ।। न कुमारको न कस्याप्यपत्यतम् । सपक्षदिति  पचतेः सुट् छान्दसः । ‘सिब्बहुलं लेटि’१ इति बहुलग्रहणात् लङ्यपि सिप् । अपचदित्यर्थः । ‘मह पूजायाम्’ इत्यतः ‘अविमह्योः ष्टिपच्’२ इति ष्टिपच्प्रत्ययः । ‘मृग अन्वेषणे’ इगुपधलक्षणः कः । पित्रे मात्र इति चतुर्थ्यौ सप्तम्यर्थ इति वदन् पूर्वमेव चेत्पूर्णज्ञानस्तदा किं करणीयमस्तीत्याशङ्कां परिहरति- पित्र इति ।। पूरयामास ज्ञानादिना । पूरणं च योग्यस्य सर्वस्याभिव्यक्तिः । अत्रैवागमसम्मतिमाह- ज्ञानेति ।। ३ ।। 
(छ.टि.) ‘अर्भको न कुमारकोऽधितिष्ठन्नवं रथम् । सपक्षन्महिषं मृगं  पित्रे मात्रे विभुक्रतुम्’ इति ऋचं प्रतीकतयोपादत्ते- अर्भक इति ।। ननु श्रौतार्भको नेत्यस्य मूले अर्भक इवेति कथं व्याख्यानम् । नेत्यस्य निषेधार्थकत्वादित्यत  आह- नेत्युपमान इति ।। तथा चोक्तं निरुक्ते यास्केन ‘नेति प्रतिषेधार्थो भाषायाम् उभयार्थः । स्वाध्याये उपमार्थो निषेधार्थश्च’ इति ‘नेन्द्रं देवममंसत’ इत्यादौ प्रतिषेधार्थः । यत्र प्रतिषेध्यात्पूर्वं नेत्युच्यते । यत्र ‘दुर्मदासो न सुरायां’ इत्यादौ अन्वीयमानात् पश्चात् नेत्युच्यते न तत्र उपमार्थः । उपरिष्टादुपचारः तस्य येनोपमीयते’ इति । तथा च अर्भको नेत्यत्रान्वीयमानात् अर्भकशब्दात् उपरिष्टाद्विद्यमानस्य नेत्यस्य उपमानार्थकत्वमिति भावः । स्थित इत्यध्याहार इति ।। ऋचीति शेषः । एवम् उत्तरत्रापि ऋचीति शेषो ज्ञेयः । मूले सूक्ष्मदेह इत्युक्तिस्तु विष्णोर्व्याप्तत्वेन देहत्यागदेहान्तरप्रवेशासम्भवात् कथं कुमारक इत्याद्युक्तिरित्याशङ्कापरिहारार्थत्वात् विष्णोर्व्याप्तत्वेऽपि सूक्ष्मदेहस्यापि विद्यमानत्वात् तद्देहसहितस्य प्रवेशनिर्गमौ घटते इति भावः । कथं विवृतमित्यत आह- जरारोगादिरिति ।। जरा वार्धक्यम् । 
ननु मूले पूर्वं पूर्वं नवं नवम् इति द्विरुक्तिः व्यर्थमित्यत आह- अनादित एवेति ।। जीर्णदेहपरित्यागपूर्वकं नूतनदेहग्रहणं जीवानां संसारे अनादिकालत एव सिद्धमिति ज्ञापनायेत्यर्थः । ननु मूले ‘जीवमादाय’ इति ऋचि किमर्थं अध्याहारः कृत इत्यत आह- जीवभावेनेति ।। इन्द्रो विष्णुः नवं रथं शरीरं अधितिष्ठन् जीवभावेन जीवत्वेन अधितिष्ठन् प्रविशतीति प्रतीतिनिरासायेत्यर्थः । जीवेतिस्मृतेरयमर्थः । अज ईश्वरः अर्भक इव स्वयं सूक्ष्मदेहः सन्नेवेति शेषः । जीवदेहं जीवसम्बन्धिजरारोगादिग्रस्तदेहं जीवेन सह जीवमादाय परित्यज्य जीवस्य अन्यच्छरीरं नूतनशरीरं समुत्पाद्य जीवेन सह विशतीति । मूले कुमारक इवेति व्याख्यानान्तरकरणे पूर्वव्याख्याने अरुचिं दर्शयति- मा भूद्वेति ।। कुमारकशब्दं कुत्सितमारकत्वरूपार्थप्रतीतिं वारयितुं व्याचष्टे- शिशुरिवेति ।। मूले अर्भकशब्देन पुनरुक्तिभ्रान्तिं वारयितुं गोणार्थो गृहीतः- सूक्ष्मदेह इतीति ।। ननु न कुमारक इति कुमारकशब्दात् पूर्वं विद्यमानस्य नशब्दस्य कथमिवार्थकत्वं, निरुक्ते अन्वीयमानपदात् पूर्वं विद्यमानस्य नशब्दस्य निषेधार्थकत्वपरस्य उपमानार्थकत्वं चोक्तम् इति भावेन शङ्कते- यद्यपीति ।। अन्वीयमानादिति शेेषः । निगमनिरुक्तादावित्यपि समाधत्ते - तथापीति ।। पूर्वमपि नेति पदम् इवार्थकमित्यर्थः ।
ननु निरुक्तादौ परस्यैव इवार्थकत्वविधानात् कथं पूर्वस्येत्यत आह- सर्वे विधय इति ।। निगमनिरुक्तव्याकरणादिसर्वे विधय इत्यर्थः । व्याकरणवत् शिक्षादिसर्ववेदाङ्गानां वेदार्थोपयोगिनां स्वस्वप्रमेये विधिरूपत्वेन वैकल्पिकत्वात् न कुमारक इत्यत्र प्रथमनिषेधस्यापि उपमार्थत्वमित्यर्थः । ननु कुमारकशब्दस्य बालकार्थकत्वे पूर्वशरीरत्यागार्थकपदाभावात् तत्सिद्धिर्न स्यादित्यत आह- न वाधिष्ठानवचनेनेति ।। नूतनरथाधिष्ठानकथनेनेत्यर्थः । पूर्वस्थितनशब्दस्य उपमार्थत्वं वैकल्पिकमाश्रयणीयमिति अरुच्या मूले अर्भकः सूक्ष्मदेहोऽपीत्युक्तं तदभिप्रायमाह- प्रतिषेधार्थो वेति ।। अयमाशयः । ‘पोतः पाकोऽर्भको डिम्भः पृथुकः शावकः शिशुः’ इति अमरोक्तेः शिशुवाचकार्भकशब्दः लक्षणया अल्पदेहवत्पर इति भावेन मूले श्रुतिर्योजितेेेति ।। नेत्यस्य निषेधार्थकत्वपक्षे कुमारकशब्दस्यार्थमाह- न कस्याप्यपत्यमिति ।। यथा बुद्धावतारस्य सूक्ष्मदेहत्वेऽपि जिनाद्यपत्यत्वाभाव इति भावः । सपक्षदिति ।। ऋचिः सः पक्षदिति पदद्वयं वेदपाठकैः पठ्यते । तत्र स इत्यस्य  इन्द्र इत्यर्थः प्रसिद्धः इति कृत्वा पक्षादित्यस्यैव मूले परिपक्वेति धात्वर्थमुक्त्वायोग्यतया ज्ञानादिगुणेनान्वयं कृत्वा अकरोदिति लकारार्थ उक्तः । परिपक्वज्ञानादिगुणमिति बहुव्रीहिः चतुर्मुखब्रह्मविशेषणमेतत् । तद्द्वेधोपपादयति- पचतेरिति ।। ‘डुपचष् पाके’ इत्यतः लङि तिपि शपि  इतश्चेतीकारलोपे शपः छन्दसे सुडागमे ‘बहुलं छन्दसि’ ‘नमाङ्योगेऽपि’ इति अडभावे ‘चोःकुः’ इति कुत्वे ‘आदेशप्रत्यययोः’ इति सुटः षत्वे पक्षदिति रूपम् । प्रकारान्तरं तु ‘सिब्बहुलं लेटि’ इति बहुलग्रहणादित्यनेनोच्यते तत्र वेति शेषः । इकरलोपकुत्वादिकन्तु पूर्ववत् । मूले महिषमित्यस्य महान्तं ब्रह्माणमिति व्याख्यानं कृतं तत् प्रकृतिप्रत्ययविभागेन दर्शयति- मह पूजायामित्यत इति ।। प्रत्यय इत्यनन्तरं टकारस्य इत्सञ्ज्ञायाम् अस्य औणादिकप्रत्ययस्य बहुलग्रहणात् कर्मणि जातत्वात् महिषमित्यस्य पूज्यत्वार्थकस्य मुख्यतः चतुर्मुख एव तदुपपत्तेः ब्रह्माणमिति विशेष्यनिर्देशः कृत इति शेषः । मूले मृगमित्यस्य मृगयन्तमिति यद्व्याख्यानं कृतं तत् स्पष्टयति- मृग अन्वेषण इति ।। अन्वेषणं वेदादिना विचारः । ‘इगुपधज्ञाप्रीकिरः कः’ इति सूत्रेण अस्य इगुपधत्वात् कर्तरि कप्रत्यय इति भावेनाह- इगुपधेति ।। इगुपधत्वं क्षणं निमित्तं यस्येत्यर्थः । मृगयन्तमित्यस्य कमिति विशेष्याकाङ्क्षायां मूले स्वात्मानमित्युक्तम् । परमात्मानमित्यर्थः । एवं स्वस्मै इत्यस्यापि परमात्मने इत्यर्थो बोध्यः । विभुक्रतुमित्यस्यार्थः पूर्णज्ञानमिति ।। विपूर्वकभूधातोः ‘विप्रसम्भ्यो ड्वसञ्ज्ञायां’ इति डुप्रत्यये निष्पन्नविभुशब्दः देशकालव्याप्तिप्रतिपादकत्वेन पूर्णत्वार्थकः । क्रतुशब्दः ज्ञानार्थकः वैदिकनिघण्टौ ‘चित्तं क्रतुः’ इति प्रज्ञानामसु पाठात् । 
ननु पित्रे मात्रे इति चतुर्थ्योः विभुक्रतुमित्यनेनान्वयात् । ‘सुपां सपो भवन्ति’  इति वार्तिकेन विषयसप्तम्यां चतुर्थ्यावेतो आदेशौ इति भावेन आचार्यैः पितृमातृविषये इति उक्तम् । तर्हि ‘विष्णु ब्रह्माणं पक्षात्’ इति ब्रह्मणः विष्णुना करणीयविशेषाभावात् किं करणीयमुच्यते । विभुक्रतुमिति ज्ञानपूर्तेः  पूर्वमेवोक्तेरित्याशङ्कां प्रदर्श्य तन्निवारणार्थत्वेन पितृमातृविषय इत्यादिमूलं योजयति- पित्रेमात्रे इति चतुर्थ्याविति ।।  मूल इत्यर्थ इत्यनेन सपक्षदित्यस्य पुनः पूरयामासेत्यर्थो बोध्य इत्युक्तं भवति । ननु ब्रह्मणः सरस्वत्याः शतगुणज्ञानस्य स्वरूपत्वात् तदपेक्षया अधिकस्य ज्ञानादेरभावात्  कथं पुनः पूरणमित्यत आह- पूरणं चेति ।। योग्यस्यैव स्वरूपस्यैव मोक्षात्पूर्वमजातस्य सर्वस्य मोक्षदानेन अभिव्यक्तीकरणरूपं पुनःपूरणं युज्यत इत्यर्थः । प्रमाणवाक्ये मोक्षदानेनेत्यस्य स्वरूपभूतसर्वस्य ज्ञानानन्दादेः विशेषतया अभिव्यक्तीकरणेनेत्यर्थः । 
ऋगर्थस्तु- इन्द्र अर्भको न शिशुरिव स्थितः सूक्ष्मदेहः सन्निति यावत् । कुमारकः कुत्सितं जरादिग्रस्तं पूर्वजीवदेहं तस्य मारकः तं परित्यज्येति यावत् । यद्वा न कुमारकः कुमारको न शिशुरिव अर्भकः सूक्ष्मदेहः । यद्वा अर्भकः सूक्ष्मदेहोऽपि न कुमारकः न कस्याप्यपत्यं नवं नूतनं जीवशरीरं जीवेन सह अधितिष्ठन् अध्यतिष्टत् प्राविशत् । किञ्च स इन्द्रः मृगं मृगयन्तं विष्णुम् अन्वेषमाणं पित्रे पितरि विष्णौ मात्रे लक्ष्म्यां विष्णुलक्ष्मीविषये विभुक्रतुं पूर्णज्ञानयुक्तमपि महिषं पूज्यं चतुर्र्मुखं पक्षत् परिपक्वमकरोत् । स्वरूपज्ञानानन्दाविर्भावलक्षणमोक्षदानेन पुनः पूर्णमकरोदिति ।। 
(प्र प्र वस्त्रिष्टुभ इत्यादि ऋचां संयोजन समर्थनम्)
मलूम् - यथास्थिताः प्रज्ञाताः । इतस्ततः संयोजनं विना यथास्थितशंसनं पथः प्राप्तिः ।
टीका - ननु सर्वा अप्यृचः प्रज्ञाता एव को विशेषः ‘प्र प्र वः’ इत्यादीनाम्? येन ‘प्रज्ञातानुष्टुभः शंसति’’१ इत्युच्यते इत्यतः शेषं पूरयति- यथास्थिता इति ।। ‘आत्वा वहन्तु’ इत्याद्या व्यतिषङ्गेणानुष्टुभः । एतास्तु नव यथास्थिता एवानुष्टुभः प्रज्ञाताः प्रसिद्धा इत्यर्थः । ‘आत्वा वहन्तु’ ’२इत्यादीनामतिच्छन्दोऽन्तानां व्यतिषङ्गेण शंसनान्तरं यत् ‘प्र प्र वः’’३ इत्यादीना यथास्थितानां शंसनं तत्प्रशंसनाय वाक्यम्- तद्यथेहेत्यादि ।। तन्न्यूनम् । अपथचरणपूर्वकं पथः प्राप्तिं दार्ष्टान्तिकेऽपथचरणस्थानीयस्य व्यतिषक्तशंसनस्यानुक्तत्वादित्यतो व्याचष्टे— इतस्तत इति ।। पथः प्राप्तिरिति ।। अपथचरणपूर्वकपथः प्राप्तितुल्यमित्यर्थः । तथा चैषोऽक्षरार्थः । तन्निदर्शनं यथा । ‘इहचेह च दक्षिणतो वामतश्चापथेन चरित्वा पन्थानं पर्यवेयात्’४ प्राप्नुयात् कश्चित् । तादृक् तत्समानं तत् किम् ? यद्व्यतिपक्त शंसनानन्तरं प्रज्ञातानुष्टुभः शंसतीति । व्यतिषक्तशंसनेन श्रान्त एतच्छंसनप्राप्ता-वाप्यायितो भवतीति भावः ।।  
(छ.टि.) ननु प्रप्रवस्त्रिष्टुभमित्यादिनवानां ऋचां ब्राह्मणखण्डे इति प्रज्ञातानुष्टुभ इति प्रज्ञातत्वं विशेषणमुपात्तम् । मूले तु यथास्थिता इत्युक्तम् । तत्र उभयोर्विशेषणयोः प्रयोजनादर्शनात् तद्घटनायाह- नन्विति ।। प्रज्ञाता एव सम्यक्ज्ञाता एव । सर्वासां ऋचां गुरुमुकान्निसृतानां कर्णाभ्यां श्रवणानन्तरं प्रज्ञातत्वस्यानुभवसिद्धत्वात् मूले यथास्थिता इत्यस्यार्थः । वेदे प्रप्रवस्त्रिष्टुभमित्यादिऋचः यथा पठ्यन्ते तथैवम् अनुष्टुप्छन्दस्काः क्रियन्त इति । तर्हि स्थलान्तरस्थवाक्यसंयोजनेन कुत्रानुष्टुप्छन्दस्काः क्रियन्त इत्यत आह- आत्वा वहन्तु हरय इति ।। इत्याद्या ऋच इति शेषः । व्यतिषङ्गेण स्थलान्तरस्थाक्षरसंयोजनेन । तद्यथा । ‘आत्वा वहन्तु हरयो वृषणं सोम पीतये । इन्द्रत्वा सूर चक्षसे’ इत्यस्यां ऋचि । ‘उपोषु श्रुणुही गिरो मघवन्मातथा इव । यदानः सूनृतातः’ इत्येतदृक्स्थपदद्वयसंयोजनेन एकं शस्त्रं भवति । तत्प्रकारस्तु ‘आत्वा वहन्तु हरय उपोषु श्रुणुही गिरः । वृषणं सोम पीतये मघवान्मा तथा इव’ इति । ‘आत्वा वहन्तु’ इति पदद्वयस्य उपोषितपदद्वयसंयोजनेन अनुष्टुप्छन्दस्कमेकं शस्त्रम् । एवमन्यास्वपि ऋक्षु ज्ञातव्यम् । द्वात्रिंशदक्षरवतः अनुष्टुप्छन्दस्त्वात् । अष्टाक्षरयुक्तचतुर्णां पादानां संयोजने च द्वात्रिंशदक्षरवत्वस्य भावादिति भावः । 
ननु प्रप्रवस्त्रिष्टुभमित्यादिनवसु ऋक्षु क्वचित् क्वचित् एकाक्षरद्व्यक्षर-न्यूनतायामपि नवा ‘एकेनाक्षरेण छन्दांसि वियन्ति न द्वाभ्याम्’ इति वचनात् अनुष्टुप्त्वस्य प्रज्ञातत्वं वत्क्तुं शक्यते, तथापि ‘नदं व ओदतीनां’ इत्यस्यां ऋचि अक्षरचतुष्टयन्यूनत्वेन नवा एकेनेत्युक्तन्यायाप्रसरात् कथं प्रज्ञातानुष्टुप्त्वमिति चेत् । न । बहुषु ऋक्षु अनुष्टुप्त्वस्य विद्यमानत्वेन एकस्यामभावेऽपि अल्पत्वात् अविवक्षया नवस्वपि प्रज्ञातानुष्टुप्त्वस्य उक्तेः ।
ननु ‘तद्यथेह चेह चापथेन चरित्वा पन्थानं’ इति ब्राह्मणे अपथेन अमार्गेणागमने दृष्टान्तेन प्रज्ञातानुष्टुभः शंसनं दार्ष्टान्तिकं कृतम् । तदसङ्गतम् । तस्य प्रयोजनाभावादित्यत आह- आत्वा वहत्वित्यादीनामिति ।। महानाम्नीनामिति चतुर्थखण्डे उक्तमिति शेषः । तथा च आत्वा वहन्त्वित्यादिऋचां व्यतिषङ्गेण प्रौष्वस्मै इत्यादिपादसंयोजनेन शस्त्रशंसनानन्तरं यत् प्रप्रव इत्यादीनां यथास्थितानां स्थलान्तरस्थपादसंयोजनं विना अनुष्टुप्छन्दस्कानां शस्त्रत्वेन शंसनमिति प्रमातानुष्टुभं शंसतीत्यनेनोक्तम् । तस्य स्तुत्यर्थं तद्यथेत्यादि-ब्राह्मणवाक्यमित्यर्थः । अपथचरणस्थानीयस्य अपथचरणदृष्टान्तं प्रति दार्ष्टान्तिकत्वेन विवक्षितस्य व्यतिषक्तशंसनस्य ऋगन्तरयुक्तशस्त्रशंसनस्येत्यर्थः । मूले पथप्राप्तिदृष्टान्तं प्रति यथास्थितशंसनं दार्ष्टान्तिकमुक्तम् । इतस्ततः संयोजनं विनेत्यनेन लब्धदार्ष्टान्तिकं स्वयमाह- अपथचरणपूर्वकेति ।। अप्रतीतेः ब्राह्मणवाक्यव्याख्यानं प्रतिजानीते- तथा चेति ।। अक्षरार्थः समुदिताक्षर-रूपपदानाम् अर्थ इत्यर्थः । बुद्धिस्थत्वात् तच्छब्दस्य निदर्शनमित्यर्थः कृतः । यथा येन प्रकारेण । इह च इह चेति ।। प्रत्यक्षनिर्देशेन पुनरुक्तिपरिहाराय विवक्षितमर्थमाह- दक्षिणतो वामतश्चेति ।। औषधाद्यर्थं कश्चित्पुरुषः अरण्ये अपथेन अमार्गेण दक्षिणोत्तरभागयोः चरित्वा सञ्चारं कृत्वा तदौषधादिकं प्राप्य पन्थानं सन्मार्गं पर्यवेयात् । ‘परि अव एतदुपसर्गद्वयपूर्वकात् इण्गतौ’ इति धातोः ‘विधिनिमन्त्रण’ इति लिङि तिपि ‘इतश्च’ इतीकारलोपे यासुटि तस्य ङित्वात् धातोः गुणाभावे निष्पन्न इत्यादित्यस्य पर्यवेत्यनेन ‘आद्गुणः’ इति गुणे पर्यवेयादिति रूपम् । पर्यवेयादित्यस्यार्थः  प्राप्नुयादिति ।। तादृक् तदित्यत्र तच्छब्देनोक्तं दार्ष्टान्तिकं विवृतम् । ब्राह्मणे एव प्रज्ञातानुष्टुभः शंसतीति । तत्र इतस्ततः संयोजनं विनेति मूलेन अर्थात् प्रापितं द्वितीयदार्ष्टान्तिकमध्याहरति- व्यतिषक्तशंसनानन्तरमिति ।। दृष्टान्तयोः दार्ष्टान्तिकयोः गुणतः साम्यं दर्शयति- व्यतिषक्तशंसनेनेति ।। अपथेन गतस्य कण्टकपाषाणाद्यस्पर्शगमने श्रम एवं ऋगन्तरस्थपादानां ऋगन्तरस्थपादसंयोजनेन शस्त्रशंसने ब्राह्मणकल्पसूत्राद्यवलोकनेन श्रमः । तथा अमार्गादागमनान्तरं सन्मार्गप्राप्तौ आप्यायितो भवति सन्तुष्टो भवति । एवं व्यतिषक्तशस्त्रशंसनेन श्रान्तस्य ऋत्विजः प्रज्ञातानुष्टुप्शंसने ऋक्संयोजनश्रमाभावात् पूर्वाभ्यस्तवेदापाठानुसारेण शस्त्रशंसनात् सन्तोषो भवतीति भावः । 
(विहृताविहृतशंसनप्रशंसावाक्यार्थोक्तिः)
मूलम्- स यो व्याप्तो गतश्रीरिव मन्येताविहृतं षोशिनं शंसयेन्ने-च्छन्दसां कृच्छ्रादवपया इत्यथ यः पाप्मानमपजिघांसुः स्यात् विहृतं षोशिनं शंसयेत् व्यतिषक्त इव वै पुरुषः पाप्मना व्यतिषक्त-मेवास्मै तत् पाप्मानं शमलमप हन्त्यप पाप्मानं हते य एवं वेद१ ।।
व्याप्तो विशेषेणापन्नः । अविहृतमसंसृष्टम् । कृच्छ्रादयथास्थित-संशननिमित्तात् दुःखादवाग्गतिं गतश्रीकतामेव न प्राप्नुयाम् । ‘विलोमः शत्रुजयकृत् संसर्गः पापनाशनः । यथास्थितः श्रीकरः स्यात् स्वाध्यायः शंसनेपि च ।।’ इति प्रवृत्ते । गतश्रियः श्रियो हानिं पापहानिं परस्य च । संसर्गश्छन्दसां कुर्याच्छ्रियो वृद्धिं यथास्थितः ।। इति स्वाध्यायतत्त्वे । किञ्चित्त्वे चोभयत्वे च संशये सदृशे तथा । इवशब्दः प्रयुज्येत न्यक्कारे च पण्डितैः ।। इति शब्दनिर्णये । अतो गतश्रीत्वसंशयेऽपीत्यर्थः । 
टीका- एवं विहृतपक्षे परिधानीयामेकामृचं विनाऽन्यच्छन्नं समापितम् । इदानी विहृताविहृतभेदेन द्विधोक्तस्य शस्त्रस्य नानदगौरवीतसामानुयायित्वोक्त्या तत्फलेनैव फलवत्तयाभिहितस्य पुनः फलान्तरहेतुतया  प्रशंसा क्रियते- स य इत्यादिना ।। तत्राऽद्यं वाक्यमविहृतपक्षप्रशंसनार्थम् । तत्र व्याप्त इति पदस्य सर्वगतार्थताप्रतीतिनिरासायार्थमाह- व्याप्त इति ।। आपन्न आपदं गतः । अप्रतीतत्वादविहृतपदार्थमाह- अविहृतमिति ।। ‘नेच्छन्दसां कृच्छ्रादवपद्यै’ इत्येतद्विहरणोत्पादितच्छन्दसां तदभिमानिनां दुःखात्तदापादन निमित्तका-त्पापान्नरकाद्यवपत्तिं न गच्छेयमिति विहृतपक्षे निन्दा प्रतीयते । अतो यथावद्व्याचष्टे- कृच्छ्रदिति ।। गतश्रीकताम् अपगतशोभत्वम् । एवेति नरकाद्यनर्थं व्यावर्तयति । तथाचायमर्थः - यः पुरुषः स्वात्मानं व्याप्तोऽस्मीति मन्येत । अपगमनकारणं दृष्ट्वा गतश्रीश्च भविष्यामीति मन्येत । छन्दसां कृच्छ्रात्तद्विहरण-जनितश्रमनिमित्तकदुःखान्नैवावपद्यै गतशोभत्वं न प्राप्नुयामिति च मन्येत । स प्राप्तव्यापत्परिहाराय श्रीस्थैर्याय शोभापगमाभावाय चाविहृतमसंसृष्टम् ‘अथ षोडशी’ इत्यादिसूत्रोक्तप्रकारं शंसयेदिति । अत्र द्वे प्रयोजने यजमानगामिनी । तृतीयं होतृगामि । तत्राऽद्यद्वयार्थे कर्मणि होत्रा शंसयेदित्यर्थः । तृतीये तु स्वार्थे णिच् । 
ननु यथाश्रुतविहृतपक्षस्य निन्दैवेयं किं न स्यात् । मैवम् । तस्य पापपरिहारार्थत्वेनैव वक्ष्यमाणत्वात् । तर्हि वाक्यद्वयस्यान्यत्र तात्पर्यं परिकल्प्य फलमन्त्यं कल्प्यतां किमेवं व्याख्यानेनेति चेन्न । स्वरूपपरेणागमेन द्वयोरुक्तफलवत्तायाः सत्यत्वस्याभिधानादित्याशयवानाह- शंसनेऽपि चैवंविधफलमेतदित्यर्थः । गता भविष्यति श्रीर्यस्यासौ गतश्रीः । इदं फलमात्रानुक्तमेव । परस्यागतश्रियः । यथास्थिता इति ।। यथास्थितशंसनम् । यद्वा छन्दसां संसर्गः स्वस्य होतुः परस्य यजमानस्य च पापहानिं कुर्यात् । यथास्थितशंसनन्तु गतश्रियः श्रिया हानिं परस्य अगतश्रियश्च श्रियो वृद्धिं च कुर्यादिति योज्यम् । गतश्रीरिव मन्येतेति इवशब्दः किमर्थः ? इत्यतः प्रमाणपूर्वकं व्याचष्टे- किञ्चित्वे चेति ।। 
(छ.टि.) परिधानीयामेकामिति ।। सर्वशस्त्राणाम् अधोभागाच्छादक-वस्त्ररूपां ‘उद्यद्ब्रध्नस्य विष्टपं’ इत्येतद्रूपमित्यर्थः । ननु ‘सयोव्याप्त गतश्रीरिव मन्येत’ इति ब्राह्मणे अविहृतषोशीशस्त्रशंसनस्य फलं लक्ष्मीप्राप्तिलक्षणं कथ्यते । तथा अथ ‘यः पाप्मानमपजिघांसु स्यात्’ इति ब्राह्मणे विहृतषोशीशस्त्रशंसनस्य फलं पापनाशलक्षणं कथ्यते । तदुभयं ‘गौरवीतं षोशी सोम कुर्वीत’ इति द्वितीयखण्डे गौरवीतसाम्नोऽध्ययने तेजोरूपं शरीरकान्तिरूपं फलं, तथा ब्रह्मवर्चसरूपं वेदसच्छास्त्राध्ययनजन्यकान्तिरूपं फलं कथ्यते । एवं नानदसाम्नोऽध्ययने सकलशत्रुपरिहाररूपं फलं कथ्यते । तदुभयसामानुसारित्वं च विहृताविहृतशंसनस्य तत्रैव तद्यदि नानदं कुर्युरित्यादिनोक्तम् । तेन विहृताविहृतशस्त्रशंसनयोः तेजोरूपादिफलवत्वस्य सिद्धत्वादित्याशङ्ङ्कां परिहरति— इदानीमिति ।। फलान्तरहेतुतया गौरवीतनानदसाम्नोऽपेक्षया विहृताविहृतशस्त्रशंसनयोः अधिकफलवत्वेन उत्तमत्वप्रतिपादनार्थमिति शेषः । सर्वगतार्थताप्रतीतीति ।। सर्वस्मिन् देशे काले च विद्यमानतया इत्यर्थः । विशब्दस्य अशेेषार्थकत्वम् आश्रित्य मूले व्याप्त इति श्रौतपदे विशेषेणापन्न इति व्याख्यातम् । तदपि अप्रतीतेर्व्याचष्टे- आपदं गत इति ।। आद्यात्मकादिविपदं गत इत्यर्थः । मूले असंसृष्टपदेन ऋगन्तरस्थपादादिभिः असम्बद्धमुच्यते । मूले ते च्छन्दसां कृछ्रादिति वाक्यस्य व्याख्यानकारणीभूतां विप्रतिपत्तिं दर्शयति- एतद्विहरणोत्पादितादिति ।। छन्दसां ऋचां कृच्छ्रात् ऋगन्तरस्थसंयोजनेन उत्पादितात् कष्टात् छन्दसां तदभिमानिनाम् इति तु आवृत्या व्याख्यातम् । देवानामिति शेषः । तस्य तात्पर्यम्- तदापादननिमित्तकात्पापादिति ।। तेषां देवानाम् इतस्ततः वाक्यसंयोजनेन जातदुःखेन संयोजनकर्तुः जातात्पापात् । ‘अहनेश्नैव’ अवपद्यै गच्छेयं प्राप्नुयामित्यर्थः । 
अवपूर्वात्पदगतावित्यतः लोटि आत्मनेपदे उत्तमपुरुषे इटि दिवादित्वात् श्यनि ‘आडुत्तमस्य पिच्च’ इति आडागमे ‘आटश्च’ इति वृद्धौ अवपद्यै इति रूपस्य इति शब्दे परे अयादेशे ‘लोपश्शाकल्यस्य’ इति लोपस्य ‘पूर्वत्रासिद्धम्’ इति असिद्धत्वात् अवपद्य इतीति पुनः सन्ध्यभावः । नरकादेरवपत्ति प्राप्तिमिति तु शेषोक्तिः । अवपद्या इतीति शब्दस्य ‘स यो व्याप्तो यजमानः’ इति बुद्ध्या होत्रा शंसयेदित्यनेनान्वयो ज्ञेयः । मूले अयथास्थितशंसननिमित्तादित्यस्य अन्यत्र विद्यमानवाक्यानाम् अनुसन्धानपूर्वकसंयोजननिमित्तकादित्यर्थो ज्ञेयः । तथा अवाग्गतिमिति अनेन श्रौतावपद्या इत्यत्रस्थ अवाब्दाक्षरार्थमुक्त्वा गतश्रीकतामिति तात्पर्यार्थानुवादपूर्वकं पद्या इत्यस्य प्राप्नुयामित्यर्थमभिप्रेत्य नेत्यनेनान्वय उक्तः । ‘स यो व्याप्त’ इति ब्राह्मणवाक्यस्य अन्वयादिज्ञानायाह- तथा चायमर्थ इति ।। व्याप्तोऽस्मि आपद्युक्तोऽस्मि । अपगमकारणं श्रिय इति शेषः ।
ननु असंसृष्टमित्यनेन यथास्थितमुच्यते । तथा च वेदपाठानुसारेण शस्त्रशंसने ओ शोमित्यनेन तथा एकश्रुतिस्वरेण अन्ते ओकारेण च सह शस्त्रशंसनं न स्यादित्यत आह- अथ षोशीत्यादिसूत्रोक्तप्रकारमिति ।। आश्वलायन-बोधायनादि सूत्रेषु यथाशस्त्रशंसनप्रकारः उपदिष्टः तत्प्रकारसहित-मित्यर्थः ।
ननु तर्हि शंसयेदिति प्रयोजकणिजन्तं प्रति प्रयोजककर्त्ता ‘स यो व्याप्त’ इत्यनेनोक्तो यजमानः प्राप्तः । तस्य अविहृतशस्त्रशंसनेन आपत्परिहारः श्रीस्थैर्यं शोभाप्राप्तिश्चेति फलत्रयं स्यात् । तन्न युक्तम् । शोभाभावस्य विहृतशस्त्रशंसनेन  होतरि विद्यमानत्वाच्छोभाप्राप्तेः तत्रैवाविहृतशंसनेन वक्तव्यत्वादित्यत आह- अत्र द्वे प्रयोजन इति ।। तृतीयं होतृगामीति ।। तथा च यः पुरुष इत्यनेन यजमानः होता चोच्यते । तर्हि शंसयेदित्यस्य यजमानपक्षे को वाक्यार्थ इत्यत आह- तत्राऽद्यद्वयार्थ इति ।। आपत्परिहार श्रीस्थैर्यरूपद्वयार्थे विवक्षिते कर्मणि क्रियायां प्रयोजकव्यापाररूपायां णिच्प्रत्यये होत्रा स्वतन्त्र कर्ता प्रयोजककर्ता यजमानः शंसयेदित्यर्थ इति भावः ।
ननु होतुः शोभप्रातिरूपतृतीयार्थपक्षे णिजर्थाभावात् कथं शंसयेदिति प्रयोगापरिहार इत्यत आह- तृतीये त्विति ।। तथा च स्वगतशोभार्थं स्वयं शस्त्रं शंसेदित्यर्थ इति भावः । भाट्टमतेन शङ्कते- नन्विति ।। तथा च विहृतपक्षो न कार्य इति पूर्वपक्षफलम् । पापापरिहारार्थत्वेनेति ।। अथ यः पाप्मानमपजिघांसुः स्यादित्यादिना पापपरिहारार्थत्वेन वक्ष्यमाणस्यात्र पापजनकत्वेन निन्दायाः अयोगादित्यर्थः । प्रकारान्तरेण शङ्कते- तर्हीति ।। अन्यत्रेति ।। शस्त्रशंसनकर्तव्यत्वे फलम् आपत्परिहारादिकम् । स्वरूपपरेणेति ।। ‘स यो व्याप्तः’ इति आगमः ‘अथ यः पाप्मानं’ इत्यागमश्च स्तुत्याद्यर्थवादाभावात् विहृताविहृतशंसनयोः फलकथनेन स्वरूपपरः । ‘अथ ज्योतिष्टोमेन स्वर्गकामो यजेत’ इति वाक्यवत् आपत्परिहारादिफलवत्तायाः सत्यत्वस्यैवोक्तेः मिथ्यात्वासम्भवादिति भावेन स्वोक्तार्थे प्रमाणमाहेत्यर्थः । प्रमाणे विलोमः पूर्वोत्तरार्धयोः वैपरीत्येनोच्चारणम् । संसर्गः ऋगन्तरस्थवाक्य-सम्बन्धः । यथास्थितः वेदपाठानुसारेण पाठः । एते गृह्यन्ते । स्वाध्यायशब्देन समानाधिकरण्यासम्भवादाह- विलोमाद्युपेत इति ।। तथा च  एतेषां त्रयाणां अर्शाद्यजन्तत्वेन स्वाध्यायविशेषणत्वं सम्भवतीति भावः । स्वाध्यायशब्दस्य ‘स्वाध्यायोऽध्येतव्यः’ इत्यादिवाक्यवत् वेद इत्यर्थप्रतीति वारयितुमर्थमाह- जप इति ।। यज्ञे शंसनेऽनि चेति विशेषोक्तेः यज्ञादन्यत्रेत्युक्तम् । तथा च विलोमोऽस्यास्तीति विलोम ऋग्जपः शत्रुजयकृत्  । एवं संसर्गसहितः यथास्थितपाठसहितश्चेति ग्राह्यम् । इदानी शंसनेऽपि चेत्येतद्योजयति- एवंविध इति ।। यज्ञे विलोमादियुक्ते शस्त्रशंसनेऽपि शत्रुजयादिकं फलमित्यर्थः । अस्मिन्पक्षे स्वाध्यायो वेद विलोमयुक्तश्च शत्रुजयकृत्, तस्य वाक्यान्तरेण संसर्गः पापनाशनः । यथास्थितपाठः श्रीकर इत्यर्थो ज्ञेयः । विहरणशंसने बहुफलानि वक्तुं गतश्रीरिति प्रमाणान्तरं प्रवृत्तम् । तत्र नष्टश्रियः पुरुषस्य लक्ष्मीत्यागाभावलक्षणफलं कथ्यते इत्यतो व्याचष्टे— गता भविष्यतीति ।। भविष्यति ‘गम्यादय’ इत्युक्तेः गतशब्दस्य गम्यादित्वात् भविष्यदर्थकत्वम् । ततश्च गतश्रीः भविष्यद्गमनश्रियः विरुद्धपुंसः विहृतऋक्शंसनेन लक्ष्मीहानिर्न भवतीति भावः ।
ननु लक्ष्मीत्यागराहित्यं फलम् अत्र प्रमाणे किमर्थं वक्तव्यम् । अथ यः पाप्मानमपजिघांसुः स्यादित्यत्र अनुक्तेः । उक्तार्थे प्रमाणस्य वक्तव्यत्वादित्यत आह- इदं फलमिति ।। यद्यप्यनुक्तं तथापि तस्य उपलक्षणार्थत्वं ज्ञापयितुं इदमुक्तम् । तथा श्रियो वृद्धिं यथास्थित इत्यत्रापि ज्ञेयम् । परस्यागतश्रियं इति परशब्दस्य अन्यवाचित्वात् पूर्वोक्तगतश्रीभिन्नस्य विवक्षितत्वादिति भावः । यथास्थितशंसनमिति ।। छन्दसामिति मूलेनान्वयः । प्रकारान्तरेण मूलं योजयति- यद्वेति ।। अस्मिन्व्याख्याने परशब्दप्रतियोगित्वेन पूर्वत्र प्राप्तं स्वशब्दं व्याचष्टे- स्वस्य होतुरिति ।। होतुरित्युक्तिस्तु शस्त्रशंसनसम्बन्धेनेति ज्ञेयम् । तथा यजमानस्य फलसिध्यर्थं होत्रशिंसनस्य क्रियमाणत्वात् परशब्देन यजमानो गृहीतः । गतश्रित इति ।। होतुः यजमानस्येत्यर्थः । एवम् अगतश्रिय इत्यत्रापि होतुः यजमानस्य चेत्यन्वयो बोध्यः । किञ्चित्वे चेति मूले किञ्चित्वं नाम अल्पत्वम् । उभयत्वं तु इवशब्दान्वितविरुद्धार्थसहितम् । यथा ‘यः नानेव पश्यति’ इत्यत्र इवशब्देन भेदाभेदौ गृह्यते । न्यक्कारो नाम तिरस्कारो ग्राह्यः ।
(विहृतवाक्यशंसनप्रशंसापरमूलवाक्यार्थोक्तिः) 
मूलम् -  इतस्ततो विशेषेण संहृतं संयोजितं विहृतम् । पापानां व्यतिषिक्तत्वाद् व्यतिषक्तं विनाशकम् । धनस्याव्यतिषङ्गेण व्यतिषङ्गोविनाशकः ।। सदृशं सदृशस्यैव यतः स्यात् प्रविनाशकम् । तथाप्यप्राप्तनाशस्य धनस्य बलवत्त्वतः ।। शक्नुयान्न विनाशाय पापस्येच्छासमेधितम् । संसृष्टं स्याद्विनाशाय न हीच्छा धनसङ्क्षये ।। इति स्वाध्यायतत्त्वे । अव्यतिषक्तत्वं च मोक्षे वर्तत इत्यत्रोभयार्थ इवशब्दः । एवं भूतेन शंसनेन पाप्मानपहन्ति । शमलं रागादिकं च । पापस्य पृथगुक्तेः । शमलं पापमुद्दिष्टं रागद्वेषादिकं तथा । अपराधश्च शमलं मलं च शमलं विदुः ।। इति शब्दनिर्णये । य एवमुपास्ते सोपि पाप्मानमपहन्ति । ऋक्षु संसृज्यमानासु प्रोच्यमानं जनार्दनम् । पुंसंसृष्टस्य पापस्य निहन्तारं विशेषतः ।। तत्प्रसादेन मुक्तस्य पापासंसृष्टतामपि । ध्यायन्कर्माणि कृत्वापि मुच्यते सर्वपातकैः ।। इति प्रवृत्ते ।।
टीका- एवमव्यतिषक्तशंसनप्रशंसानन्तरं व्यतिषक्तशंसनप्रशंसनार्थं वाक्यम् ‘अथ यः पाप्मानम्’२ इति । तत्र विहृतशब्दार्थमाह- इतस्तत इति ।। ननु ‘अविहृतमसंसृष्टम्’ इत्यविहृतशब्दसव्याख्यानेनैव विहृतशब्दोऽपि संसृष्टार्थतया व्याख्यात एव, किं पुनरनेन ? मैवम् । तात्पर्यमेव तत्रोक्तम् । अवयववृत्तिस्त्वत्रोच्यत इति । यः पुरुषः पाप्मानमपजिघांसुः स्यात् स विहृतं षोशिनं शंसयेत् इत्यत्रोपपत्तिरुच्यते- व्यतिषक्त इवेति ।। यस्मात्पुरुषः पाप्मना व्यतिषक्तस्तत्तस्माद्व्यतिषक्तमेव शंसनमस्मै अस्य पुरुषस्य पाप्मानं हन्तीति । तामागमवाक्येनैव घटयति- पापानामिति ।। व्यतिषक्तं शंसनम् । तर्हि धनस्यापि विनाशकं स्यादित्यत आह- धनस्येति ।। धनस्यात्मना सङ्गमात्रं न तु पापवद्व्यतिषङ्गोऽस्तीत्यर्थः । अव्यतिषङ्गेऽपि कुतो न विनाशक इत्यत आह- सदृशमिति ।। तस्मादविनाशक इति सम्बन्धः । अस्तु वा धनं व्यतिषक्तं तथाप्यप्राप्तनाशस्य अप्रार्थितनाशस्य । इच्छासहितसंसृष्टं संसृष्टनाशकम् । न संसृष्टमात्रमिति भावः । एतेन पुण्यनाशोऽपि परिहृतः । धनस्याप्राप्तनाशत्वं कथम्? इत्यत आह- न हीति ।। यदि तु यत्रापीच्छा तर्हि तदपि पापतुल्यमेव । पुरुषस्य पापमिति भ्रान्तिरेव । अयन्तु सर्वदा शुद्ध एवेति ‘व्यतिषक्त इव’ इतीवशब्दात्प्रतीयते । अतो व्याचष्टे— अव्यतिषक्तत्वं चेति ।। व्यतिषक्तमेव शंसनम् ‘पाप्मानमपहन्ति’ इति व्यतिषक्तशंसनस्य प्राधान्यं प्रतीयते । तत्परिहारार्थमाह- एवम्भूतेनेति ।। शंसनेन प्रसन्नो  हरिरिति शेषः । ‘पुंसंसृष्टस्य पापस्य निहन्तारम्’ इति वक्ष्यते । शमलमित्यस्यार्थमाह- शमलमिति ।। ननु शलमं पापं प्रसिद्धम् । तत्कथं तथा न व्यख्यायत इत्यत आह- पापस्येति ।। तत् किं पुनरुक्तिभयादेवं न व्याख्यायते ? मैवम् । शमलशब्दो रागादेर्वाचकश्च भवतीत्याह- शमलमिति ।। ‘अप पाप्मानं हते य एवं वेद’ इति ज्ञानमात्रेण पापहानिरुच्यते । तदनुपपन्नम् । तथा सति शंसनवैयर्थ्यापत्तेः । तस्यापि ज्ञानपूर्वकत्वादित्यत आह- य एवमिति ।। उपासनमेवात्र वेदनं विवक्षितं न तु ज्ञानमात्रमित्यर्थः । उपासनामात्रं तु सर्वपापक्षयकारणं भवतीत्याह प्रमाणमाह- ऋक्ष्विति ।। ध्यायिनामपि शंसनं फलान्तरार्थमिति ।। 
(छ.टी.) व्यतिषक्तशंसनेति ।। स्थलान्तरवाक्यसहितशत्रुशंसन प्रशंसेत्यर्थः ।। इतस्तत इति मूलेऽपि अयमेवार्थो ज्ञेयः । अवयववृत्तिरिति ।। विहृतमित्यत्र वीत्यस्य विशेषेण हृतमित्यस्य संहृतं संयोजितमित्युक्तेरिति भावः । ‘यः पाप्मानं’ इति पुरुषः पाप्मानं पापम् अपजिघांसुः नाशितुमिच्छुः स्यात् । हन्तेः सनि रूपमेतत् । तर्हि विहृतं षोशिनं शंसेदित्युक्ते तत्कुत इत्याकाङ्क्षायामिति शेषः । पाप्मना व्यतिषक्तः सम्बद्धः तस्मात्पुरुषस्य पापसम्बद्धत्वात् । ऋगन्तरसम्बन्धशंसनम् एतत्पुरुषसम्बद्धं पापं हन्तीति ब्राह्मणे युक्तिरुक्ता । ताम् अप्रयोजकशङ्कापरिहारेण सम्बध्नातीत्यर्थः । तर्हि धनस्यापीति ।। यदि सम्बद्धत्वसाम्येन इदं विहृतशंसनं यजमानसम्बद्धपापविनाशकम् । तर्हि यजमानसम्बद्धत्वात् तद्धनादिविनाशकं च स्यादिति भावः । पापवद्व्यतिषङ्ग इति यथा पापस्य जीवेन विशेषेण अत्यन्तसङ्गः । जन्मान्तरेऽप्यनुवर्तमानत्वात् । तथा धनादेर्जन्मान्तरानुवृत्यभावात् न व्यतिषङ्ग इति भावः । तथा च व्यतिषक्तशस्त्रशंसनं व्यतिषक्तपापविनाशकमेव न तु अव्यतिषिक्तधन-विनाशकमिति भावः । तस्मादिति ।। धनस्य आत्मना व्यतिषङ्गाभावात् शस्त्रसादृश्याभावात् सदृशात्मव्यतिषिक्तपापस्यैव नाशकः । न तु धनस्येति भावः । तथापीत्यस्याभिप्रायमाह- अस्तु वेति ।। धने मनसः अत्यासक्तत्वात् । अप्राप्तनाशस्येत्यस्य व्याख्यानम् । अप्रार्थितनाशस्येति ।। अनपेक्षित-नाशस्येत्यर्थः । तथा च मूलस्यैवं योजना धनस्य अनपेक्षितनाशत्वेन प्रत्युत अपेक्षिताभिवृद्धिमत्वेन बलवत्वात् संसृष्टं विहृतशंसनं धनविनाशाय न शक्नुयात् । किन्तु परस्यैव इच्छासमेधितं नाशापेक्षयाभिवृद्धं सत् विनाशाय स्यादिति । 
ननु तर्हि पुण्यस्य जन्मान्तरेऽप्यनुवृत्तेः पापवद्व्यतिषक्तत्वात् विहृतशंसनेन नाशस्स्यादित्यत आह- एतेनेति ।। इच्छासमेधितमिति वचनेन पुण्यनाशस्य अनपेक्षितत्वात् अपेक्षितफलप्रदविहृतशंसनेन अजायमानत्वोक्तिरिति भावः । 
ननु विरक्तस्य धने सति तद्रक्षणार्थं मनोश्चित्ये स्नानादिधर्मत्यागनिमित्तात् नाशापेक्षा भवत्येवेत्यतः कथमुक्तं न हीच्छाधनसङ्क्षय इत्यत आह- यदि त्विति ।। पापतुल्यमेव । पापवद्विनाश्यमेव । 
ननु ब्राह्मणे ‘व्यतिषक्त इव वै पुरुषः पाप्मना’ इत्यनेन जीवस्य अत्यन्तं पापसम्बन्धाभावः कथ्यते । तत्तु समीचीनमेव अत्र प्रतीत्याद्यभावात् मूले किमर्थं व्याख्यानमित्यतोऽन्यथाप्रतीतिं दर्शयति- पुरुषस्येति ।। पुरुषः पाप्मना व्यतिषिक्त इव सम्बद्ध इव । न तु सम्बद्धः । पुरुषस्य पापसम्बन्धप्रतीतिस्तु भ्रान्तिरिति स्वशब्दात्प्रतीयते । तदयुक्तम् । मोक्ष एव जीवस्य सर्वथापापसम्बन्धाभावास्य ‘अशरीरं वाव सन्तं न प्रियाप्रिये स्पृशत’ इति श्रुत्योक्तेरिति भावः । मूलयोजना तु अव्यतिषिक्तत्वं च पापसम्बन्धाभावः मोक्ष एव वर्तत इति हेतोः अत्र व्यतिषिक्त इवेत्यत्रेवशब्दः उभयार्थः । मोक्षे अव्यतिषिक्त एव । संसारे तु व्यतिषङ्गेत्युभयार्थः । किञ्चित्वे चेत्यभिधानात् व्यतिषिक्तमेव शंसनमिति । व्यतिषिक्तमेवाऽस्मै तत्पाप्मानमिति ब्राह्मणवाक्य इति शेषः । अस्मै अस्य यजमानस्य पाप्मानं पापं व्यतिषक्तमेव विहृतमेव तच्छंशनम् । अपहन्ति नाशयतीति विहृतशंसनस्य पापनाशनं प्रति कर्तृत्वोक्तेरिति भावः । मूले एवम्भूतेन शंसनेनेत्युक्त्या व्यतिषिक्तमेव तदिति प्रथमाविभक्तिः तृतीयार्र्थे । ‘सुपां सु लुक्’ इति तृतीयायास्सु इत्यादेशविधानात् । एवम्भूतेनेति व्यतिषक्तत्वग्रहणात् प्रसन्नो हरिः अपेक्षिताध्याहारोक्तिग्रहणे ज्ञापकमाह- पुंसंसृष्टस्येति ।। शंसनवैय्यर्थ्यापत्तेरिति ।। शंसनेऽपि ज्ञानस्यापेक्षितत्वात् ज्ञानमात्रेण पापहानौ सत्यां शंसनस्य प्रयोजनाभावादिति भावः । 
ननु ज्ञानेन फलाङ्गीकारे यथाशंसनवैय्यर्थ्यं तथा ध्यानेन फलाङ्गीकारे ध्यायिनां ध्यानेन फलसिद्धे शस्त्रशंसनं व्यर्थं स्यादित्यत आह- ध्यायिनामपीति ।। ऐहिकामुष्मिकफलार्थमित्यर्थः । तथा च ‘अथ पाप्मानम्’ इति वाक्यस्यायमर्थः, यः यज्ञादिकर्मकृत्वाऽपि एवं यज्ञादिकर्मणि विहृतशंसनेन प्रसन्नो हरिः यजमानहोत्रोः पापक्षयं करोतीति वेद ध्यायति । स पाप्मानं स्वानिष्टं पापम् अपहन्ति नाशयतीति । 
(अर्थवादानां प्रामाण्यस्य समर्थनम्)
मूलम् - न चैवामादिवाक्यानां स्वार्थे प्रामाण्याभावः । सिद्धार्थे प्रामाण्यस्य साधितत्वात् । अविरोधाच्च । न च बह्वर्थेषु तात्पर्यकल्पने कल्पनागौरवम् । वचनेनैव प्रतीयमानत्वादर्थस्य कल्पनाभावात् । न च वाचनिकार्थस्तात्पर्यार्थ इति विशेषः । तन्मानाभावात् । 
टीका- एवमर्थवादानामपि स्वार्थे प्रामाण्यमङ्गीकृत्यैतानि वाक्यानि व्याख्यातानि । ये पुनर्मीमांसकाः ‘वायुर्वै क्षेपिष्ठा देवता’२ इत्यादीन्यर्थवादवाक्यान्युदाहृत्यनैतानि स्वार्थे प्रामाण्यमश्नुवते किन्तु नियोगापरपर्यायकार्य एव इति निर्णीतवन्तः, तन्मतं दूषयति- न चेति ।। तथाहि- किं सिद्धेऽर्थे वाक्यस्य प्रामाण्याभावादर्थवादानां च स्वार्थाः सिद्धा एवेति तेषां तत्र प्रामाण्याभावः कल्प्यते ? किं वा ‘नेच्छन्दसां कृच्छ्रादवपद्यै’ ३सति व्यतिषक्तशंसनस्य पापहेतुत्वमुच्यते । ‘अथ यः पाप्मानमपजिघांसुः  स्यात्’४ इति पापनिवृत्तिहेतुत्वमुच्यते । एवमन्यत्रापीति परस्परं प्रमाणान्तरेण च विरोधात् ? अथवा पराङ्गभूतत्वादेषां शंसनादिकर्तव्यतायां तात्पर्यं तावदवश्यमङ्गीकार्यम् । स्वार्थेऽपि तात्पर्याङ्गीकारे कल्पनागौरवप्रसङ्गात् ? उताऽम्नायस्य पुरुषप्रयोजनार्थं प्रवृत्तस्य क्रियायामेवानुष्ठानयोग्यतायां बोधितायां प्रयोजनं भवति न सिद्धेऽर्थे इति क्रियार्थत्वादर्थवादानां चातदर्थानामानर्थक्यप्रसङ्गात् ? यद्वा क्रियायामेव प्रतिपादितायां वाक्यस्य पर्यवसानात्तद्रहितानामाकाङ्क्षितपूर्त्या वाक्याभासत्वा-पातात् ? अथवा वायु क्षेपिष्ठत्वादीनां प्रमाणान्तरप्राप्तत्वेनानधिगतार्थत्वाभावात्? आद्यं दूषयति- सिद्धार्थ इति ।। द्वितीयमपाकरोति- अविरोधाच्चेति ।। ‘नेच्छन्दसाम्’ इत्यादौ यथा न विरोधस्तथोक्तम् । एवमन्यत्रापि विरोधाभावो द्रष्टव्यः । तृतीयं प्रतिषेधति- न चेति ।। बह्वर्थेष्वित्यनेकत्वोपलक्षणम् । कुतो नेत्यत आह- वचनेनैवेति ।। कल्पनायां हि गौरवम् । न चानेकार्थत्वं कल्प्यते । किन्तु प्रमितमेव । शंसनादिकर्तव्यतार्थत्वं तावत्परेणाङ्गीकृतम् । स्वार्थश्च वचनेनैव प्रतीयते । न ह्यस्य शब्दस्यायमेवार्थ इत्यत्र प्रतीतिमपहाय प्रमाणान्तरमस्ति । शब्दानुशासनादीनां च सैव मूलम् । अत एवाहुः ‘प्रयोगमूलं हि व्याकरणम्’ इति । तदेवं स्वार्थस्य वचनेनैव शब्दशक्त्यैव प्रतीयमानत्वेन कल्पनाभावान्न कल्पनागौरवम् । अत्र सर्वत्र वचनशब्देन शब्दशक्तिमात्रमुच्यते । न तु मुख्या शक्तिरित्यवधेयम् । 
नन्वसङ्गतमेतत् । न हि वयमर्थवादानां स्वार्थे वाचनिको न भवतीति ब्रूमः । किन्त्वनेकत्र तात्पर्यकल्पने कल्पनागौरवप्रसङ्गात्तात्पर्यार्थो न भवतीति । तत्र वचनेनैव प्रतीयमानत्वोक्तेः कोऽवसरः ? इत्यत आह- न चेति ।। स्यादेवम् । यदि शब्दशक्तिविषयादन्यस्तात्पर्यार्थो नाम स्यात् । न चैवम् । किन्तु तत्परमुद्देश्यं शब्दशक्तिगोचरो यस्य तत् तत्परं तस्य भावस्तात्पर्यं तस्य विषयस्तात्पर्यार्थ इति शब्दशक्तिगोचर एवोच्यते । कुत इत्यत आह- तदिति । द्विविधा हि शब्दशक्तिः, मुख्यामुख्यभेदात् । मुख्या द्विविधा, योगरूढिभेदात् । तथाऽमुख्यापि लक्षणा गौणमिति । एतद्विषयो वाचनिक इत्युच्यते । एतद्व्यतिरिक्तायां तात्पर्यवृत्तौ तद्विषये च मानाभावात् । अन्विताभिधानाङ्गीकारेण वाक्यार्थप्रतीतेरलिङ्गत्वात् । अभिहितान्वयवादि-भिरपि वाक्यार्थस्य लाक्षणिकत्वाङ्गीकारादिति ।। 
(छ.टि.) एवमर्थवादानामपीति ।। अथ यः पाप्मानमित्यादिवाक्यानां स्वार्थे पापनाशनादावित्यर्थः । ये पुनः मीमांसका इति प्राभाकरा इत्यर्थः । आदिशब्देन  ‘वायुः स्वेन भागधेयेनोपधावति स एवैह भूतिं गमयति’ इति तथा ‘तद्रुद्रस्य रुद्रत्वं’ इत्यादिवाक्यं गृह्यते । शाबरभाष्ये रोदीदित्यस्यैव प्रथमं गृहीतत्वेन जयतीर्थ्यां ‘वायुर्वै क्षेपिष्ठा देवता’ इत्यादीनीत्यत्र आदिशब्दस्य षष्ठीतत्पुरुषस्याश्रयणात् । सोऽरोदीदित्यादीन्यर्थवादवाक्यानीत्यार्थो विवक्षितो ज्ञेयः । 
तत्र अर्थवादाधिकरणे अर्थवादवाक्यानां धर्मे प्रामाण्यमस्ति न वेति संशयं कृत्वा ‘आम्नायस्य क्रियार्थत्वादानर्थक्यमतदर्थानां’ इति सूत्रे वेदस्य कर्मप्रतिपादनार्थं प्रवृत्तत्वात् ‘वायुर्वै क्षेपिष्ठा’ इत्यादौ वाय्वादेः क्षिप्रफल-दातृत्वादिप्रतिपादनेन कर्मप्रतिपादनाभावात्तेषाम् आनर्थक्यमप्रामाण्यमिति पूर्वपक्षयित्वा ‘विधिना त्वेकवाक्यत्वात् स्तुत्यर्थे विधीनां स्युः’ इति सूत्रेण सिद्धान्तः कृतः । अर्थवादवाक्यानां विधिस्तावकत्वादिना एकवाक्यत्वात् कार्ये तात्पर्यात् प्रामाण्यम् । न तु स्वार्थे इति । अतः मीमांसाविरुद्धं स्वार्थे तात्पर्यं  कथमुच्यत इत्यतः प्राभाकरैः जैमिन्यभिप्रेतस्वार्थे तात्पर्याभावस्योक्तत्वादिति  भावेन ‘न चैवमादि’ इत्यादिमूलं प्रवृत्तम् । तद्विवृणोति- तन्मतमिति ।। 
सिद्धार्थे इत्याद्युवरग्रन्थसङ्गमनार्थं तन्मते विकल्पमाह- किं सिद्धेऽर्थे वाक्यस्येति ।। बालव्युत्पत्तेः कार्ये जातत्वात् व्युत्पत्यनुसरेण च वाक्यार्थबोधात् अर्थवादवाक्येषु कार्यबोधकलिङाद्यभावात् सिद्धार्थरूपे स्वार्थे    प्रामाण्यासम्भवादिति भावः । किं वा नेच्छन्दसामिति ।। अत्र छन्दसां कृच्छ्रात् व्यतिषिक्तशंसनलक्षणकृच्छ्रात् अवपद्यै पापं न प्राप्नुयामित्युक्ते व्यतिषक्तशंसनस्य अर्थात् पापकारणत्वप्राप्ते तथा ‘अथ यः पाप्मानमपजिघांसुः स्यात्’ इत्युत्तरवाक्येन पापनिवृत्तिहेतुत्वोक्ते एतयोर्वाक्ययोः परस्परविरोधात् । एवमन्यत्रापीति ।। ‘उदिते जुहोत्यनुदिते जुहोति’ इत्यादौ परस्परविरोधात् । ‘आदित्यो वै यूपः’१ इत्यादौ प्रत्यक्षेण विरोधात् । श्रुत्यपेक्षया प्रमाणान्तरविरोधः । पराभूतत्वादेषामिति ।। एषाम् अर्थवाद वाक्यानां पराङ्गत्वात् विधेः प्ररोचनार्थं प्रवृत्तत्वेन विध्यैकवाक्यत्वादित्यर्थः । पुरुषप्रयोजनार्थमिति ।। वेदस्य अधिकारिप्रयोजनं बोधयितुं प्रवृत्तत्वेन कर्मबोधने कृते स्वार्गादिप्रयोजनसिद्धिः । सिद्धार्थबोधने कृते तु तदसिद्धिरिति । क्रियार्थत्वात् वेदस्य कर्मप्रतिपादनप्रयोजनकत्वात् । अतदर्थानां कर्माप्रतिपादकानाम् अर्थवादानाम् आनर्थक्यप्रसङ्गात् । स्वार्थे अप्रामाण्य-प्राप्तेरित्यर्थः । यद्वेति ।। क्रियायां धातुवाच्यव्यापाररूपायां तिङ्लेडन्तादिपदैः प्रतिपादितायामेव वाक्यस्य तिङ्सुबन्तसमुदायरूपस्य पर्यवसानात्समाप्तेः । अर्थवादानां च तद्रहितत्वेन आकाङ्क्षारूपकत्वाभावात् आकाङ्क्षायोग्यता-सन्निधिमत्पदकदम्बत्वरूपवाक्यलक्षणाभावेन वाक्याभासत्वादित्यर्थः । 
प्रमाणान्तरप्राप्तत्वेेनेति ।। वायोः क्षेपिष्ठत्वं नाम अतिशयेन शीध्रगन्तृत्वम् । क्षिप्रशब्दात् शीघ्रगन्तृवाचकात् अतिशयार्थे इष्ठन्प्रत्यये सति ‘स्थूलदूरयुवह्रस्व-क्षिप्रक्षुद्राणाम्’ इति सूत्रेण यणादिपरलोपे पूर्वस्य इकारस्य  गुणे च क्षेपिष्ठशब्दस्य सिद्धत्वात् तस्य प्रत्यक्षेणैव सिद्धत्वादधिगतार्थत्वेन ‘वायुर्वै क्षेपिष्ठा’ इत्यस्य तत्र तात्पर्याभावादित्यर्थः । मूले सिद्धार्थे इत्यस्यार्थः अयं ते पिता इयं माता इत्यादाविति ।। यथा न विरोध इति ।। नेच्छन्दसामित्यादौ नरकादिकं न प्राप्नुयामित्यर्थकत्वं निषिध्य गतशोभत्वं न प्राप्नुयामित्यर्थकथनेनेत्यर्थः । एवमन्यत्रापीति ।। उदितानुदिते होमादौ शाखाभेदेन विरोधाभावः । आदित्यो वै यूप’ इत्यत्र गौणार्थत्वमाश्रित्य प्रत्यक्षविरोधाभाव इत्यर्थः । 
ननु तृतीयपक्षे अर्थवादानां शस्त्रशंसनकर्तव्यतायां तात्पर्यमङ्गीकृत्य स्वार्थेऽपि तात्पर्याङ्गीकारे कल्पनागौरवोक्तेः बह्वर्थेषु तात्पर्यकल्पनाभावात् द्वयोरेव कल्पनादौ कल्पनागौरवप्राप्तेरुक्तत्वेन कथं बह्वर्थेति मूले उक्तमित्यत आह- अनेकत्वोपलक्षणमिति ।। कल्पनायां हीति ।। अप्रामाणिककल्पनायां अप्रामाणिकार्थकरण इत्यर्थः । स्वार्थश्चेति ।। वायुक्षेपिष्ठत्वादिकं वचनेनैव पदप्रयोगेणैवेत्यर्थः । 
ननु व्याकरणाभिधानादिना अर्थप्रतीतेर्जायमानत्वात् कथं प्रमाणान्तरं नास्तीत्यत आह- शब्दानुशासनादीनां चेति ।। सैव विशिष्टानां प्रतीतिरेव । शब्दशक्तिमात्रमति ।। रूढियोगलक्षणागौणीरूपमित्यर्थः । तत्परमुद्देश्यमिति ।। अपेक्षितमित्यर्थः । तद्विवृणोति- गोचर इति ।। ननु वाक्ये न तावद्वाक्यार्थः प्रतीयते सा च न पदशक्त्या उपपन्ना । पदशक्तेः पदार्थमात्रविषयत्वेन पदार्थमात्रबोधकत्वात् अन्वयरूपवाक्यार्थबोधकत्वात् । तथा च तात्पर्यवृत्या वाक्यार्थबोधोऽङ्गीकरणीय इत्यत आह- अन्विताभिधानेति ।। योग्येतरान्वितस्वार्थे शक्तिमद्भिः पदैरेव अन्वयबोधसम्भवात् । अन्यथोपपत्तेः सुधादावुक्तत्वात् वाक्यार्थबोधस्य तात्पर्यवृत्तिं प्रति लिङ्गत्वाभावादिति भावः । इदं प्राभाकरमतेऽपि समम् । अयं तु विशेषः । अस्माकं मते सामान्यतः योग्येतरान्वितस्वार्थे पदानां शक्तिः । अतः कारणात् पूर्वं गामित्यादिपदश्रवणे केनचिदन्वितगोरूपार्थाः प्रतीयन्ते । पश्चात् आनयेत्यादिपदश्रवणानन्तरं विशेेषशक्त्याऽऽविर्भावेन विशेषान्वयबोधो भवति । प्राभाकरमते तु पूर्वमेव विशेषान्वयबोध इति । भाट्टमते त्वाह- अभिहितान्वयवादिभिरपीति ।। पदैरेव परस्परं पदार्थानां सामान्यतोऽन्वयसिद्धिरिति कृत्वा भाट्टा अभिहितान्वयवादिन इत्युच्यन्ते । तैरपि वाक्यार्थस्य विशेषान्वयरूपवाक्यार्थस्य लाक्षणिकत्वाङ्गीकारादिति ।
(वचनवृत्त्यन्यतात्पर्यवृत्त्यभावोक्तिः) 
मूलम् - यत्र वाचनिकार्थादन्यस्तात्पर्यार्थः प्रतीयते लौकिकवाक्येषु न तत्र साक्षाद्वचनं बोधकम् । वचनलिङ्गकानुमा हि सा । विरोधादमुख्यवृत्तिर्वा आप्तत्वनिश्चये । आप्तत्वानिश्चये प्रामाण्यमेव न भवति । 
टीका- ननु विषं भुङ्क्ष्व, गङ्गायां घोषः, अग्निर्माणवकः१ इत्यादेः प्रयोगान्निषिद्धान्नभोजनवर्जनादिरूपो वाचनिकार्थादन्यस्तात्पर्यार्थः प्रतीयते । किञ्च श्वेतो धावतीत्यादिवाक्यादनेकवाचनिकार्थप्रतीतावपि तात्पर्यार्थ एक एवाङ्गीक्रियते । तत्कथं वाचनिकार्थातिरिक्ततात्पर्यार्थे मानाभाव इत्यत आह- यत्रेति ।। यत्रोदाहृतेषु लौकिकवाक्येषु वाचनिकार्थादन्यस्तात्पर्यार्थः प्रतीयत इति मन्यसे तत्र तस्यार्थस्य वचनं साक्षाच्छब्दप्रमाणतया बोधकं न भविता । किं तर्हि ? न त्वकारणिका प्रतीतिरुत्पद्यत इत्यत आह- वचनेति ।। सा निषिद्धभोजनवर्जनादिविषया प्रतीतिर्वचनलिङ्गकानुमा अतो नाकारणिकेति । किमुक्तेषु सर्वेषूदाहरणेष्वेवमेव ? नेत्याह- विरोधादिति ।। मुख्यार्थाङ्गीकारे प्रमाणविरोधात्तत्र लक्षणा गौणी वाऽमुख्या वृत्तिराश्रीयते । विरोधादिति पूर्वत्रापि सम्बध्यते । किमनुमितौ विरुद्धवचनमात्रं लिङ्गं तथा मुख्यशर्थविरोधमात्रं  किममुख्यवृत्त्याश्रयणे कारणमित्यत आह- आप्तत्वेति ।। उभयमपि वक्तुराप्तत्वनिश्रचये सति भवति । नोक्तकारणमात्रात् । किमाप्तत्वनिश्रचयेनेत्यत आह- आप्तत्वानिश्चय इति ।। विरुद्धवचनमात्रस्य  व्यभिचारित्वेन लिङ्गत्वं न भवति । तथा विरोधमात्रस्य भ्रान्त्यादिमूलत्वसम्भवेन तस्य वाक्यस्यामुख्यार्थप्रत्यायकत्वं न भवति । अत आप्तत्वनिश्चयोऽप्युपसङ्ख्येय इति ।
एतदुक्तं भवति । प्रथमोदाहरणे तावद्या निषिद्धभोजनवर्जनप्रतीतिरुपजायते सा शब्दजैव न भवति । कुतस्तत्र तात्पर्यवृत्तिकल्पना । किन्त्वयमिदानी मह्यं क्रुद्धो वर्तते आप्तत्वे सति प्रमाणविरुद्धकर्तव्यतावादित्वात् । क्रोधश्चास्य सन्निहितान्ननिषिद्धभोजनादेव जातः । दृष्टकारणपरित्यागेनादृष्टकल्पनायोगात् । अतो मयेदं न कार्यमित्यस्याभिप्राय इति विशिष्टवचनलिङ्गेन वक्तुराशयोऽनुमीयत एव । एवं चतुर्थोदाहरणेऽप्येकार्थनियमनं वचनसामर्थ्यजम् । तत्र कुतस्तात्पर्यवृत्तिश्शब्दस्य कल्प्येत । किन्तु शब्दादर्थद्वयप्रतीतो वक्तुराप्तत्वे सत्येकस्मिन्नर्थे प्रमाणविरोधं च प्रतीत्य नायमस्य विवक्षित इत्यनुमाय परिशेषाद् द्वितीयोऽङ्गीक्रियते । द्वितीयोदाहरणे लक्षणाख्यवचनवृत्तिरेव । मुख्यार्थबाधादितद्वीजदर्शनात् । तृतीयोदाहरणे च गौणी वचनवृत्तिः । वाच्यार्थविरुद्धत्वादितन्निमित्तसद्भावात् । तदेवं यत्र शाब्दी प्रतीतिस्तत्रास्मदभिमतवृत्तिष्वन्यतमां व्युत्पादयामः । यत्र तदव्युत्पादनं तत्र शाब्दत्वं निराकुर्म इति न तात्पर्यवृत्तिरन्या सिद्ध्यतीति ।। 
(छ.टि.) निषिद्धान्नभोजनवर्जनादिरूप इति ।। विषं भुङ्क्ष्वेत्यत्र निषिद्धान्नभोजनवर्जनं प्रतीयते । आदिशब्दात् ‘गङ्गायां घोष’ इत्यत्र घोषस्य पावित्र्यं ‘अग्निर्माणवक’ इत्यत्र बालकस्य क्रूरत्वं गृह्यते । अनेक-वाचनिकार्थप्रतीतावपीति ।। शब्दं च शृृण्वतः । ‘खुरनिष्पेषशब्दं च श्वेतोऽश्वो धावतीति धीः’  इति वचनात् श्वेतरूपदर्शनेन हेषा श्वेतः श्वेतरूपवान्  श्वा शुनकः इतः अस्मात् मार्गात् इत्यनेकवाचनिकार्थप्रतीतावपीत्यर्थः । तात्पर्यार्थ एक एवेति ।। पश्यतः श्वेतिमा रूपं वाजिशब्दश्रवणेन खुरनिष्पेषशब्दश्रवणेन च श्वेतोऽश्वो शीघ्रं गच्छतीति एकस्यैव तात्पर्यार्थस्य प्रतीतेरिति भावः । द्वितीयतृतीयोदाहरणयोः स्पष्टम् । पावित्र्यक्रौर्याप्रतीतेर्मन्यसे इत्युक्तम् । वचनलिङ्गकानुमेत्यादि विषं भुङ्क्ष्वेत्यादिवचनमेव लिङ्गमित्यर्थः ।  अयमर्थः । विषं भुङ्क्ष्वेत्यादि पित्राद्याप्तवाक्यं श्रुत्वा पुत्रादिरनुमिनोति । अयं मां प्रति मरणसाधनविषभोजनादिकं न वदिष्यति । किन्तु प्रकृतं विषतुल्यनिषिद्ध-भोजनवर्जनमेव वदिष्यतीति । 
ननु गङ्गायां घोषः अग्निर्माणवक इत्यनयोः कथं पावित्र्याद्यनुमितिरिति पृच्छति । किमुक्तेष्विति ।। गङ्गायां घोष इत्यात्र गङ्गाप्रवाहस्य घोषधारत्वे प्रत्यक्षबाधात् गङ्गाशब्देन गङ्गासम्बन्धितीरं लक्षणया गृह्यते । तथा अग्निर्माणवक इत्यत्र प्रत्यक्षबाधादेव अग्निशब्देन गौण्या वृत्या अग्निसादृश्य क्रौर्यादिकं गृह्यत इति भावेनाह- मुख्यार्थाङ्गीकार इति ।। ननु विषम्भुङ्क्ष्वेत्यत्रापि निषिद्धभोजनवर्जनानुमानं स्यादित्यत आह- पूर्वत्रापीति ।। विषं भुङ्क्ष्वेत्युदाहरणेऽपि प्रमाणविरोधे सत्येव तथानुमानं न तु तदभाव इति भावः । विरुद्धवचनमात्रस्येति ।। केनचिद्भ्रान्त्या अङ्गुल्यवष्टम्भादिना गङ्गायाः घोषाधारत्वं ज्ञात्वा प्रयुक्ते गङ्गायां घोष इति वाक्ये अमुख्यार्थप्रत्यायकत्वं नास्तीति भावः । 
एवं च कोपेन शान्तेऽपि माणवके अग्निर्माणवक इति प्रयुक्ते वाक्येऽपि अमुख्यार्थप्रत्यायकत्वं नास्तीति भावः । अनुमानादिप्रकारं स्फुटीकर्तुमाह- एतदुक्तं भवतीति ।। प्रथमोदाहरण इति ।। श्वेतो धावतीत्यत्र एकार्थनियमनं’ श्वेतो धावनरूपार्थनिश्चयः । अर्थद्वयप्रतीताविति ।। श्वेतरूपवान् इत्येको अर्थ इति शुनक इति द्वितीयो अर्थ इत्यर्थद्वयप्रतीतौ सत्यां एकस्मिन्नर्थे इति शुनक इत्यस्मिन्नर्थे प्रत्यक्षविरोधं प्रतीत्य निश्चित्य द्वितीयः श्वेताश्वो धावतीति । परिशेेषात् प्रसक्तमध्ये एकस्यानुपपत्तौ ह्रेषाशब्दश्रवणाच्चेति शेषः । द्वितीयोदाहरण इति ।। गङ्गायां घोष इत्यत्र वचनवृत्तिरेव कस्मान्नाश्रीयते । गङ्गापदस्य अमुख्यवृत्तिरेवाश्रीयते कुत इत्यत उक्तम्- मुख्यार्थबाधादि-तद्वीजदर्शनादिति ।। मुख्यार्थानुपपत्तिः आदिशब्दात् मुख्यार्थसम्बन्धः प्रयोजनं रूढिर्वा गृह्यते । तद्बीजदर्शनात् लाक्षणिकशब्दप्रयोगकारणदर्शनादित्यर्थः । तृतीयोदाहरणे अग्निर्माणवक इत्यत्र  अग्निगतगुणसदृशगुणसम्बन्धलक्षणा । तन्निमित्तसद्भावात् गौणीवृत्तिकारणसद्भावात् । उपसंहरति- तदेवमिति ।। अस्मदभिमतवृत्तिषु रूढियोगलक्षणागौणीष्वित्यर्थः । 
(वेदवाक्यस्य वाचनिकार्थत्ववर्णनम्) 
मूलम्- वेदवाक्यस्य तु वाचनिकार्थं विना नैवान्यो युज्यते । 
टीका- नन्वस्य न्यायस्य वेदेऽपि तुल्यत्वात् ‘लौकिकवाक्येषु’ इति किमर्थम्? इत्यत आह- वेदेति ।। वाचनिकार्थं मुख्यामुख्यवृत्तिलभ्यार्थम् । अन्यः प्रकारः पुरुषाशयानुमानरूपः । अयमभिप्रायः । वेदोऽपौरुषेय इत्यस्माकं परेषां च यद्यपि सम्मतम् । तथापीश्वरवाक्यत्वं समस्तस्यापि वेदस्य वयमङ्गीकुर्मः । न परे । अतोऽस्मन्मते पुरुषाशयानुमानसम्भवेऽपि परमते तु स प्रकारो नैव युज्यते । अतः परमतानुवादपरे ‘यत्र वाचनिकार्थात्’ इति वाक्ये ‘लौकिकवाक्येषु’ इत्युक्तमिति ।
वेदेऽमुख्यवृत्तिरेव नास्तीति व्याख्यानं तु न बुध्यामहे । तथा हि- किं वैदिकानि गौणलक्षणाभिधाशक्तिमन्त्येव न भवन्तीत्यभिप्रायः ? उत गौण्य लाक्षणिकस्य वाऽर्थस्य वेदवाक्यार्थान्वयो नास्तीति ? आद्ये लौकिकानां वैदिकानां च शब्दानां भेदाभावाद्वृत्तिभेदकथा वृथा स्यात् । न द्वितीयः । ‘हृद्यपेक्षया तु मनुष्याधिकारत्वात्’१ इति लक्षणायाः ‘तद्गुणसारत्वात्तु तद्व्यपदेशः प्राज्ञवत्’२ इति गौण्याश्च वृत्तेः ‘अङ्गुष्ठमात्रः पुरुषः’१, ‘तत्त्वमसि’२  इत्यादौ सूत्रकृता-ऽङ्गीकृतत्वात् । तथैव भगवत्पादैर्व्याख्यातत्वात् । ‘तदन्तस्थत्वापेक्षत्वान्न सुषिरश्रुतिविरोधः’३ इत्यादिभाष्यविरोधश्च । कथं च ‘स्वातन्त्र्ये च विशिष्टत्वे स्थानमत्यैक्ययोरपि । सादृश्ये चैक्यवाक्सम्यक्सावकाशा यथेष्टतः’४ ।। इत्यादिकं व्याख्येयम् । न चैतत्सर्वं परमतरीत्योक्तमिति वाच्यम् । ज्ञापकाभावात् । अस्य तु वाक्यस्यान्यथा  व्याक्यातत्वात् । किञ्च शास्त्रे सहस्रशो वाक्यानि गौणी लक्षणां च वृत्तिमाश्रित्य प्रवृत्तानि । इदन्त्वेकम् । ततः ‘त्यजेदेकं कुलस्यार्थे’५ इति तदेवान्यथयितव्यम् । किञ्च ‘अस्माकं परमुख्यार्थः’६ इति स्वमतत्वेन ‘गौणाद्यं तदयोगतः’७ इत्याद्यभिहितम् । न चैतत् पुराणादिविषयम् । ‘अजामेकाम्’ इति श्रुतिविचारे पुराणादेरप्रसङ्गात् । ‘अतो भेवदेवैताः श्रुतयः प्रवदन्ति हि । पौराणानि च वाक्यानि सादृश्याभेदसंश्रयात्’८ ।। इत्यादौ व्यक्तमेव वचनाच्च । अस्तु तर्हीश्वरे गौण्याद्यभावपरमेतदिति चेन्न । अङ्गुष्ठमात्रश्रुतेः सुषिरश्रुतेश्चेश्वर एव लाक्षणिकत्वस्योक्तत्वात् । ‘प्राज्ञवत्’९ इति ‘सर्वं खल्विदं ब्रह्म’१० इति श्रुतेर्गौणत्वेन स्वीकृतत्वादित्यलम् । ननु तात्पर्यवृत्तेरभावे कथं कर्मकाण्डस्य ब्रह्मणि समन्वयः । न हि तत्रोक्तवृत्तिसम्भव इति चेन्न । ‘ज्योतिरुपक्रमात्’११  इति पदसमन्वयस्योक्तत्वात् । वाक्यान्वयपक्षेऽप्यन्विताभिधानस्योक्तत्वेन समाधानादिति सङ्क्षेपः । 
(छ.टि.) वाचनिकार्थमिति मूले रूढियोगमात्रलभ्यार्थमिति प्रतीतिं वारयितुमाह- मुख्यामुख्यवृत्तिलभ्यार्थमिति ।। ‘विष्णोर्नुकं’ ‘यः सर्वज्ञः’ इत्यदौ रूढियोगाख्यमुख्यवृत्तिप्राप्तार्थं विष्णुं ‘सर्वं पुरुष एवेदम्’ इत्यत्र  लक्षणया प्राप्तार्थं पुरुषाधीनमित्यर्थः तत्वमसीत्यत्र गौण्या वृत्या पाप्तं तच्छब्दस्य तत्सदृशत्वरूपार्थमित्यर्थः । 
ननु वेदापौरुषेयत्वस्य भाट्टमतास्मन्मतयोः सिद्धत्वात् वेदस्य वक्तृपुरुषाभावात्  पुरुषाभिप्रायानुमानाप्रसङ्गात् मूले लौकिकवाक्येष्विति वचनं व्यर्थमित्याशङ्कायां कथमनेनोत्तरमित्यत आह- अयमभिप्राय इति ।। वेदवाक्यस्येति वचनं भट्टमताभिप्रायेणोक्तम् । तेषां मते वक्तृपुरुषाभावेन पुरुषाभिप्रायानुकारेण वेदवाक्यस्य ईश्वराभिप्रायानुमापकत्वसम्भवात् भट्टमते एवं असम्भवात् लौकिकवाक्येष्विति भट्टमताभिप्रायेणोक्तम् । सप्रकार इति ।। पुरुषाभिप्रायानुमापकत्वप्रकारः वेदे इति ।। वेदार्थानिश्चये गौण्यादिवृत्तिर्न ग्राह्येति वाचनिकार्थमिति पदस्य स्वयूथ्यानामेव केषञ्चित् व्याख्यानं न बुद्ध्यामहे । तत्प्रतिपादने कारणादर्शनात् न जानीम इत्यर्थः । 
वृत्तिभेदकथेति ।। लौकिकपदेेेषु गौणी लक्षणावृत्तिरभिधावृत्तिश्च वर्तते । अतस्ताभिस्तत्रार्थनिष्कर्षः । वैदिकपदेषु तु रूढियोगाख्याभिधावृत्यैव अर्थनिष्कर्षः कर्तव्यः । न तु गौण्या लक्षणया वा इति वृत्तिभेदकथेत्यर्थः ।  हृद्यपेक्षयेति ।। ‘शब्दादेव प्रमितः’ इति सूत्रे ‘अङ्गुष्ठमात्रः पुरुषः’ इति मात्रत्वमिति । तत्समाधानार्थं हृद्यपेक्षयेति सूत्रम् । तस्यार्थः । हृदिस्थावकाशस्य अङ्गुष्ठपरिमितत्वेन तत्रत्य विष्णोः अङ्गुष्ठमात्र इति श्रुत्या अङ्गुष्ठपरिमित्वमुच्यते न तु स्वभावेन विष्णोः अङ्गुष्ठमात्रपरिमितत्वं तथा च पुरुषः अङ्गुष्ठमात्र इत्यस्य लक्षणया अङ्गुष्ठपरिमितावकाशात् हृत्स्थरूपवानित्यर्थ इतिभावेन हृद्यपेक्षया हृदिस्थावकाशापेक्षयेति हृदितिशब्देन हृदिस्थावकाशो लक्षणया सूत्रकारेण गृहीतः । तथा पृथगुपदेशात् इति सूत्रे तत्वमसीति वाक्यस्य भेदपरत्वोक्तौ कथं जीवस्य विष्णोर्भेदश्रुतौ तदिति व्यवहार इत्याशङ्कायां तद्गुणसारत्वादिति समाहितम् । तत्सूत्रार्थस्तु जीवस्य तद्गुणसारत्वात्तस्य विष्णोः ये ज्ञानानन्दादयो गुणाः तत्सदृशज्ञानानन्दादिगुणस्वरूपत्वात् तद्व्यपदेशः । तद्ब्रह्मेति व्यवहारवत् भेदात् । इति तत्वमसीति वाक्ये गौणीवृत्तिः सूत्रकारेण आश्रितेति भावः । तत्र ज्ञापकमाह- तथैवेति ।। तथा भाष्यकारैरपि ‘तस्यान्ते सुषिर सूक्ष्मं तस्मिन्सर्वं प्रतिष्ठितम्’ इति श्रुतिव्याख्यानावसरे तस्य पद्मस्यान्ते मध्ये यत् सूक्ष्मं सुषिरं छिद्रं तस्मिन् सर्वं जगत् प्रतिष्ठितं स्थितमित्युक्त्या कथं जगतः अल्पछिद्रस्थितत्वं सम्भवतीति शङ्कायां परिहृतम्- तदन्तस्थत्वापेक्षत्वादिति ।। तस्य सुषिरस्य अन्तस्थो विष्णुः तत्वापेक्षत्वात् सर्वं प्रतिष्ठितमिति वाक्यस्य लक्षणया सुषिरस्थविष्णुस्थितत्वोक्तेः अभ्युपगमादिति भावः ।
लक्षणाद्यनङ्गीकारे अनुव्याखानविरोधं च दर्शयितुमाह- कथं चेति ।। यथा अस्मिन् राजगृहे अयमेव तत्सर्वमित्युक्ते स्वतन्त्र इति प्रतीयते । तथा अस्मिन् ग्रामे अयमेव ब्राह्मर इत्युक्ते विशिष्ठ इति । सायाह्ने गावः गोष्ठे एकीभवन्तीत्युक्ते  एकस्थानस्थिता भवन्तीति । पूर्वं विरुद्धा राजानः इदानीम् एकीभूता इत्युक्ते ऐकमत्येन स्थिता इति । अग्निर्माणवक इति उक्ते अग्निसदृश इति प्रतीयते । सत्यादिवाक्यजातं लक्षणां गौणी वा आश्रित्य प्रवृत्तमिति भावः ।
अस्य तु वाक्यस्येति ।। वेदवाक्यस्य वाचनिकार्थं विनेति मूलवाक्यस्य  वाचनिकार्थं मुख्यामुख्यवृत्तिलभ्यार्थं विना अन्योऽर्थः वेदे पुरुषाभावात् पुरुषाभिप्रायानुमानं न सम्भवतीत्यर्थपरतया व्याख्यातत्वादित्यर्थः । सहस्रश इति ।। ‘पुरुष एवेदं सर्वं’ इति वाक्ये लक्षणया ‘ब्रह्म वेद ब्रह्मैव भवति’ इति वाक्यं ब्रह्मसदृशो भवतीति गौण्या वृत्त्या प्रवृवमिति तत्र तत्र शास्त्रे प्रतिपादितमिति भावः । इदन्त्वेकमिति ।। वेदवाक्यस्य त्विति वाक्यमित्यर्थः । त्यजेदेकमिति न्यायेनेति ।। ‘त्यजेदेकं कुलस्यार्थे ग्रामस्यार्थे कुलं त्यजेत् । ग्रामं जनपदस्थार्थे आत्मार्थे पृथिवी त्यजेत् ।।’ इति न्यायेनेत्यर्थः । अस्यार्थः । एकादिनिमित्तकं कुलादिनाशप्राप्तौ एकादित्यागः कार्यः कुलादिसंरक्षणार्थमिति । अन्यथायितव्यमिति ।। अन्यथाकर्तव्यं बहुवाक्यानुरोधेन व्याख्येयमित्यर्थः । वेदवाक्येषु गौण्याद्यर्थाङ्गीकारः स्वमतेनैवेत्यत्र स्पष्टन् अनुव्याख्यान सम्मतिमाह- किञ्चेति ।। ‘अस्माकं परमुख्यार्थो भगवानैक एव तु । मुख्यमात्रतया रूढं सर्वमभ्युपगम्यते ।। सर्वेषामपि शब्दानां गौण्याद्यं तदयोगतः’ इत्यत्र सर्वेषां शब्दानां विष्णौ परममुख्यवृत्त्या प्रतिपादकत्वमङगीकृत्य जगत्यपि रूढ्यादिना प्रतिपादकत्वमाश्रित्य रूढ्याद्यर्थासम्भवे गौणलाक्षणिकार्थत्वस्य च स्पष्टमुक्तेः । ‘अजामेकां’ इति श्रुतिविचार इति ।। ‘अजामेकामिति प्राह श्रुतिरेतां यदा तदा । को दोषः सर्वथैवास्ति परिणामि जडं यदि ।।’ इत्यनुव्याख्याने प्रसक्तानामजामेकामिति श्रौतपदानां ‘अस्माकं परममुख्यार्थः’ इत्यनुव्याख्यानेन विष्णोः परममुख्यार्थत्वस्य प्रकृत्यादेरूढार्थत्वादिकस्य चोक्ते ज्ञापकान्तरं चाह- अतो भेदवदेवैता इति ।। अस्यार्थः ।  एताः तत्वमस्यादिश्रुतयः पौराणानि च वाक्यानि अभेदवत् अभेदप्रतिपादकवाक्यवत् प्रवदन्ति हि यस्मात् अतस्तस्मात् सादृश्याख्याभेदसंश्रयादेव तानि योज्यानि । न तु मुख्याभेदार्थकत्वेनेति ।
अङ्गुष्ठमात्रश्रुतेरिति ।। ईश्वरे सर्वगते अङ्गुष्ठमात्रत्वानुपपत्तेः अङ्गुष्ठमात्रः पुरुष इत्यस्य वाक्यस्य अङ्गुष्ठमात्रावकाशहृदयस्थितरूपार्थत्वस्य लक्षणयाऽ-ङ्गीकृतत्वात् । एवं सुषिरश्रुतेरपि सुषिरावस्थितरूपार्थत्वस्य विष्णौ अङ्गीकारात् । प्राज्ञवदिति ।। तद्गुणसारत्वादित्यनेन तत्वमसीत्यत्र गौणार्थत्वे उक्ते प्राज्ञवदिति दृष्टान्त उक्तः । ‘सर्वं खल्विदं ब्रह्म’ इत्यत्र ब्रह्मणः सर्वसदृशसत्वादिगुणायोगेन सर्वमित्यभेदव्यवहारः । ननु अङ्गुष्ठमात्र इत्यादेः परमात्मनि ‘तत्तु समन्वयात्’ इत्यनेन ‘ज्योतिरुपक्रमात्’ इति न्यायेन च मुख्यार्थत्वोक्तेः कथं लक्षणादिकमित्यत आह- इत्यलमिति ।। तन्मुख्यार्थत्वानुरोधेनैव अस्याप्यर्थस्य वाक्यान्वयादित्यादौ आश्रितत्वात् । पदसमन्वयपक्षे अङ्गुष्ठमात्रशब्दस्य सुषिरादिशब्दस्य च परमेश्वरे मुक्यार्थत्वेऽपि वाक्यसमन्वयपक्षे लक्षणादिना विना अनुपपत्तेरिति भावः । न हीति ।। कर्मकाण्डस्य परमेन्वरे तात्पर्यवृत्त्यभावेऽपि रूढ्यादिना परमेश्वरप्रतिपादनं तु न सम्भवति । ज्येतिष्ठोमादिशब्दानां परमेश्वरे रूढ्यादेरभावादिति भावः । 
ननु ज्योतिष्टोमादिना ईश्वरप्रीत्यर्थत्वोक्तौ ईश्वरे प्रतिपादकत्वाभावात् वाक्यसमन्वयपक्षे कथमीश्वरपरत्वमित्यत आह- इति सङ्क्षेप इति ।। एवमुक्त्या ईश्वरस्य प्राधान्यप्रतिपादनात् ईश्वरप्रतिपादनस्यैव सिद्धत्वादिति भावः ।
(एकस्य शब्दस्यानेकार्थत्वसमर्थनम्)
मूलम्- वाचनिकानां तु बहूनामप्यविरोधे स्वीकार्यता । ‘स्वाप्ययसम्पत्योरन्यतरापेक्षमाविष्कृतं हि’४ इति सूत्रम् । वानात् सूतेर्देवनाद्वासुदेवो वासाद् द्युतेश्छादनात् क्रीडया वा । बलादसुत्वाद्दातृतो वर्तनाच्च तं वासुदेवं प्रवदन्ति वेदाः ।। इति च सौकरायणश्रुतिः । मोक्षेऽपि सुप्तिरस्तीत्याशङ्कानिवृत्त्यर्थ-मेवान्यतरपदम् । रूढियोगौ विना कश्चिन्नैवार्थो वेदगो भवेत् । तत्रापि यौगिको मुख्यः सर्वत्रास्ति स वैदिके ।। अनवस्थानिवृत्त्यर्थं यौगिके रूढकल्पना । ज्ञाते विशेषविज्ञानं व्यवहारोपि रूढितः ।। इति ब्रह्मतर्के ।
टीका - ‘वचनेनैव प्रतीयमानत्वादर्थस्य’ इति शब्दार्थत्वे प्रतीतिः प्रमारमित्युक्तम् । तदयुक्तम् । तथा सत्येकैकस्य शब्दस्यानेकार्तत्वप्रसङ्गात् । अन्यायश्चानेकार्थत्वमित्येतत्प्रसङ्गादिष्टापत्त्या पराचष्टेवाचनिकानान्त्विति ।। वचनात्प्रतीयमानानाम् । तथा सति ‘विश्वस्मादिन्द्र उत्तरः’ ‘असदेवेदमग्र आसीत्’१ इत्यादाविन्द्रासदादिशब्दानामपि भगवत्पुरन्दराद्यनेकार्थतापि स्वीकार्येत्यत उक्तम्- अविरोध इति ।। उत्सर्गस्य बाधकेन तत्र त्यागः । यत्र तु बाधकं नास्ति ‘अजामेकाम्’२ इत्यादौ तत्रोत्सर्ग एव बलीति भावः । अङ्गीकृतं च सूत्रकृतैकस्यानेकार्थत्वमित्याह- स्वप्ययेति ।। श्रुतिरप्येतदभ्युपगतवतीत्याह- वानादिति ।। वानात् ज्ञानात्, वातेर्विच् । सूतेरुत्पादनात्, सूतेर्डुः । देवनात् क्रीडादेः दीव्यतेरच् । वाश्चासौ सुश्चासौ देवश्चेति विग्रहः । वासात् सर्वत्र वासकर्तृत्वात्, सर्ववासाधिकरणत्वाद्वा । ‘वस निवासे’ इत्यस्मादुण् । द्युतेर्देवः । वासुश्चासौ देवश्चेति द्वितीयोऽर्थः । छादनात् सर्वव्यापनात्, अविद्यादिना आवरणाद्वा । ‘वस आच्छादने’ इत्यस्मादुण् । क्रीडया च देवः । पूर्ववद्विग्रह इति तृतीयः । बलाद्वा । असुत्वात्प्राणरूपत्वादसुः । दातृतः दातृत्वाद्ददातेरेकारः, ‘कृन्मेजन्तः’३ इत्यव्ययम् । वर्तनात्सर्वत्र वः, ‘वृतु वर्तने’ अतो डः । वश्चासावसुश्चासौ  दे चासौ वश्चेति विग्रह इति चतुर्थः । 
एवं सूत्रेण श्रुत्या चैकस्यापि शब्दस्यानेकार्थत्वं समर्थितम् । तत्र सूत्रं न  प्रकृतानुगुणम् । अन्यतरशब्देनैकार्थत्वस्योक्तत्वात् । अन्यथा स्वाप्यय सम्पत्त्यपेक्षमित्येतावना पूर्णत्वेनान्यतरपदवैय्यर्थ्यापत्तेरित्यत आह- मोक्षेऽपीति ।। यदि स्वाप्ययसम्पत्त्यपेक्षमित्युच्यते तदा स्वाप्यये मोक्षे या सम्पत्तिः सुप्तिस्तदपेक्षं तद्विषयमिति प्रतीतिः स्यात्, तन्निवृत्यर्थं स्वाप्यय सम्पत्त्योर्मध्येऽन्यतरा-पेक्षमित्युक्तम् । न त्वेक एवार्थ इति प्रतिपादनार्थम् । तथा सति वस्तुनि विकल्पायोगात्स्वाप्ययापेक्षमिति वा सम्पत्त्यपेक्षमिति वा ब्रूयादित्येवशब्दार्थः । ननु सम्बन्धे षष्ठीमङ्गीकृत्य स्वाप्ययसम्पत्त्योरित्येव कुतो न कृतम् । उच्यते । अनेकार्थस्यास्यैकार्थव्याख्यानेऽरुचिरेव व्याख्यातुः प्रमाणम् । न तु मुख्यामुख्यताविशेषोऽस्तीति सूचयितु मन्यतरापेक्षमित्युक्तम् । तथापि श्रुत्या एकस्य शब्दस्यानेकार्थत्वं न सिद्ध्यति । वानादिनिमित्तेन  वासुदेवशब्दवाच्यत्वे देवदत्तादेरपि तत्प्रसङ्गात् । ततो रूढिराश्रयणीया । बलवती रूढिर्दुर्बलं योगमपहरतीत्यङ्गीकृत्य योगेन प्राप्तातिप्रसक्तिरपाकरणीया । ततश्चाखण्डवृत्ते रूढेरेकस्या एवानयणीयत्वात्कुतोऽनेकार्थतेत्याशङ्कां ब्रह्मतर्कवाक्येन परिहरिति- रूढीति ।। रूढियोगौ विनेति- तद्विषयतां विनेत्यर्थः । न केवलो रूढो नापि केवलो यौगिकोऽस्तीत्यर्थः । तत्रापि द्वयोरर्थयोरपि । समावेशेऽपि विवेकार्थमेतत् । स योगस्सर्वत्र वैदिके रूढेऽर्थेऽस्तीति व्यतिरेकेणोक्तस्यार्थस्यान्वयेन प्रतिपादनमेतत् । योग एव केवलोऽस्तु किं रूढिकल्पनयेत्यत आह- अनवस्थेति ।। अनवस्था अतिप्रसङ्गः । अवान्तरपदानामपि योगस्तदवान्तरपदानामपीति वा । तर्हि रूढिरेवाऽस्तु  किं योगेनेत्यत आह- ज्ञात इति ।। यौगिकेऽर्थे ज्ञाते विशेषाविज्ञानं भवति । तदेव च वेदान्तानां फलम् । रूढेः प्रयोजनान्तरमाह- व्यवहारोऽपीति ।। व्यवहारो लौलिकः ।। 
(छ.टि.) तात्पर्यार्थे शब्दानां शक्तिरस्ति इत्यत्र प्रतीतेः प्रमाणत्वेनोक्ति-मनूद्य दूषयति- वचनेनैवेति ।। अर्थस्य तात्पर्यार्थस्य वचनेनैव शब्दोच्चारणेनैव प्रतीयमानत्वादिति कृत्वा तात्पर्यार्थस्य शब्दार्थत्वे प्रतीतिः प्रमाणमित्यर्थः । अनेकार्थत्वप्रसङ्गादिति ।। गामानयेत्यत्र पशुमात्राद्यर्थत्वप्रसङ्गादित्यर्थः । इत्येतदिति ।। अनेकार्थत्वस्य अन्यायत्वमित्यर्थः । अस्याभिप्रायस्तु सुधायां विवृतः । ‘पदानां पदार्थबोधनद्वारा वाक्यार्थबोधने प्रामाण्यम् । तस्य एकार्थबोधनेनैव सम्भवति सति अनेकपदार्थबोधनकल्पने कल्पनागौरवप्रसङ्गात् अनेकार्थत्वस्य अन्यायत्वम्’ इति । इष्टापत्या पदानाम् अनेकार्थत्वाङ्गीकारेण तर्कस्य अङ्गपञ्चकमध्ये अनिष्टत्वरूपाङ्गवैकल्येनेत्यर्थः । 
ननु वेदस्य परमते अनुमेयार्थत्वखण्डनावसरे पदानाम् अनेकार्थकत्व-स्थापनस्य कोऽवसर इत्यत आह- प्रसङ्गादिति ।। वाचनिकार्थमित्युक्त्या स्मृतस्यानेकार्थत्वस्य स्थापनार्थमिति शेषः । स्वीकार्येति ।। तथात्वे पुरन्दस्यापि वेदोक्तं सर्वोत्तमत्वं स्यात् अत्यन्ताऽसतोऽपि प्रलये अवस्थानं स्यादिति भावः । तत्र त्याग इति ।। तत्र इन्द्रादिशब्दे ‘न ते विष्णो जायमानो’ इत्यादिबाधकस्य विद्यमानत्वात् पुरन्दरादिः उत्सर्गतः इन्द्रादिशब्दमात्रेण प्राप्तस्य त्यागः । यत्र त्विति ।। अजामेकामित्यादौ विष्णोः जडप्रकृतेः चेतनप्रकृतेश्च जगत्कारणत्वादिना प्रतिपाद्यत्वे अङ्गीकृते श्रुतिविरोधादिकं नास्ति तत्र तस्मिन्प्रमेये  उत्सर्गः शब्दतः यावान्प्रतीतार्थः विष्णुप्रकृत्यादिरूपः  स एव ग्राह्यः । बलवत्वादिति भावः । अङ्गीकृतं चेति ।। एकस्य पदस्यानेकार्थत्वमित्यर्थः । ‘तीर्णी हि सर्वान् शोकान् हृदयस्य भवति’ इति वाक्यं स्वाप्ययसम्पत्योः मोक्षसुषुप्त्योरन्यतरापेक्षम् अन्यतरप्रतिपादकम् । उभयप्रतिपादकमिति यावत् । हि यस्मा अत्र पिताऽपिता भवति अनन्वागतं पुण्येन अनन्वागतं पापेनेत्यनेन सुप्तिमुक्तिस्वरूपमाविष्कृतं हि पुण्यपाययोः अनन्वागतत्वोक्तेरिति सूत्रार्थः । श्रुत्यर्थस्तु । अयं जीवः तदा सुषुप्तिमुक्ति  कालयोः सर्वान् शोकान् तीर्ण उत्तीर्णः सन् हृदयस्य हृद्ययनात् विद्यमानत्वात् हृदयं ब्रह्म तस्य शेषो भवतीति सुषुप्तौ मुक्तौ च विष्णुसमीपस्थो भवतीति । ‘वा गति गन्धनयोः’ इति धातोः ‘आतो मनिन् क्वनिब्वनिपश्च’ इति  कर्तारि विचि इकारस्य इत्सञ्ज्ञायां वेरपृक्तेस्येति वकारलोपे गत्यर्थानां ज्ञानार्थत्वादिति भावेनाह- वातेर्विजिति ।। सूतेरिति ।। ‘षुङ् प्राणि गर्भविमोचने’ तस्मात्कर्तरि औणादिको डुप्रत्ययः । क्रिडादेरिति ।। दिवु क्रीडाविजिगीषाव्यवहारद्युति-मोदमदस्वप्नकान्तिगतिषु’ इति धातोः पचाद्यजिति भावः । वान्चेति ।। वाति जानातीति वाः, सूते जगत्सृजतीति सुः, दीव्यति क्रीडादिकं करोतीति देवः इति भावः । 
सर्वत्र वासेति ।। तथा च वसतीति वासुः सर्वत्रेति योग्यतया सम्बन्धः अथवा वासयति सर्वस्मिन्निति वासुः ‘कृवापाजिमिस्वदि’ इति उणादिसूत्रेण  बाहुलकउण्प्रत्ययः इत्युक्तं भवति । द्युतेरिति ।। दिवुक्रीडेत्यत्र द्युत्यर्थग्रहणात् प्रकाशार्थकदिवेच्प्रत्ययः । छादनादिति ।। अयं वासुदेवशब्दस्य तृतीयोऽर्थः स्पष्टः । बलादिति ।। वबयोरभेदात् वः एकदेशस्य लकारस्य पृषोदरादित्वात् लोपे बलं तत्स्वरूपत्वादित्यर्थः । असुत्वात्प्राणरूपत्वादिति ।। सर्वचेष्टकत्वादित्यर्थः । ददातेरिति ।। ‘डुदाञ् दान’ इत्यतः औणादिको डप्रत्ययः । डित्वाट्टिलोपे उपदेश इति रूपम् । ‘सञ्ज्ञासु धातुरूपाणि प्रत्ययाश्च ततः परे कार्याद्विद्यादनूबन्धमेतच्छास्त्रमुणादिषु’ इति महाभाष्योक्तेः उणादिसूत्रेषु  अनुक्तोऽपि डप्रत्ययः दाञो ज्ञेयः ।
ननु एकारान्तस्य शब्दस्याप्रयोगात् कथमनेन विग्रहः पूर्वोत्तरादेः कर्तव्य इत्यत आह- कृन्मेजन्त इति ।। सूत्रार्थस्तु मकारान्तः एजन्तश्च कृत्प्रत्ययान्तः अव्ययसञ्ज्ञिकं स्यादिति । वर्तनादिति ।। विद्यमानत्वादित्यर्थः । अतो ड इति ।। वृतु धातोः औणादिको डः । तस्य डित्वात् धातोः टिलोपे व इति रूपमिति भावः । दे इत्यस्य अव्ययत्वं न ‘अव्यादाप् सुपः’ इति विभक्तिलोपेन लब्धविग्रहं दर्शयति- वश्चेति ।। या सम्पत्तिः सुप्तिरिति ।। सुषुप्तिः गाढनिदे्रति यावत् । परञ्ज्योतिरिति वाक्यं एतद्विषयमिति प्रतीयते सा तु न युक्ता । मोक्षे अविद्याया अभावेन अविद्याकार्यगाढनिद्राया अयोगादिति भावः । वस्तुनि विकल्पेति ।। जीव प्राप्ये वस्तुनि विकल्पः द्वैविध्यं मोक्षत्वं सुषुप्तित्वं चेत्यनेकरूपत्वं तस्यायोगादित्यर्थः । 
ननु सम्बन्धे इति ।। सूत्रकारेण सूत्रमिति शेषः । तथा स्वाप्ययसम्पत्योरिदमाविष्कृं हि’ इति सूत्रे कृते षष्ठी शेष इति सम्बन्धसामान्ये षष्ठी विधानात् ‘तीर्णो हि तदा सर्वान् शोकान्’ इति वाक्यं मोक्षसुप्ति सम्बन्धीत्यर्थप्रतीतेः तदा मोक्षसुप्तिकालयोरिति अर्थद्वयाङ्गीकारे वाचकाभावेन अन्यतरापेक्षमित्यस्य वैय्यर्थ्यात् लाघवात् तथैव कुतो न कृतमिति भावः ।     
ननु अस्य वाक्यस्य उभयार्थमध्ये मन्मुख्यं मोक्षपरत्वं वा सुषुप्तिपरत्वं वा तत्कुतो नोक्तमित्यत आह- अनेकार्थस्यास्येति ।। सूत्रकारेण यदन्यतरापेक्षमित्युक्तं तत्तीर्णो हीति वाक्यस्य विमुक्तिपरत्वमेव न मुख्यार्थः । नापि सुप्तिपरत्वं किन्तु उभयमपि मुख्यार्थ एव तत्र एतद्वाक्यव्याख्यानसमये व्याख्यातुः एतदर्थद्वयमध्ये यस्मिन्नर्थे रुचिः सोऽर्थः । कर्तव्यः । न तु तयोरर्थः यैर्मुख्यत्वामुख्यत्वविशेषैरस्तीति सूचयितुमेवेति भावः । 
ननु ‘रूढियोगौ विना कश्चिन्नैवार्थो वेदगो भवेत्’ इति वाक्ये गौण्यादिवृत्तिनिषेधोक्तेः वेदवाक्यस्य तु वाचनिकार्थं विनेत्यस्यापि तदनुसारेणैव व्याख्येयत्वादित्याशङ्कानिरासाय इदं वाक्यम् अन्यथाऽवतार्य व्याचष्टे- तथापीति ।। वानात्सूतेरिति श्रुत्या वेदेनेत्यर्थः । देवदत्तादेरपीति ।। वासुदेव शब्दप्रवृत्तिनिमित्तस्य ज्ञानोत्पादनक्रीडादिकत्वस्य देवदत्तादावपि सत्वात् तत्प्रसङ्गात् वासुदेवशब्दवाच्यत्वप्रसङ्गादित्यर्थः । ननु रूढियोगयोः शब्दप्रवृत्तौ शक्तित्वेन शब्दार्थत्वाभावात् । ‘रूढियोगौ विना कश्चिनैवार्थो वेदगो भवेत्’  इति कथमुक्तमित्यत आह- तद्विषयतां विनेत्यर्थ इति ।। तथा च वेदगः वेदप्रतिपादितः अर्थः कश्चिद्रूढिटोगौ विना रूढिविषयत्वं योगविषयत्वं वा विना नैव भवेत् । तस्य तात्पर्यमाह- न केवलो रूढ इति ।। गौणलाक्षणिकयोरपि क्वाचित्कत्वादनुक्तिः । तत्रापीत्येतत् द्वेधा व्याचष्टे— द्वयोरिति ।। रूढ्यौगिकार्थयोर्मध्ये इत्यर्थः । समावेशेऽपि एकस्मिन्वस्तुनीति शेषः । रूढियोगार्थयोः एकस्मिन्वस्तुनि समावेशेऽपि योगार्थस्य तन्माहात्म्य प्रतिपादकत्वात् रूढार्थापेक्षया योगार्थस्य मुख्यत्वमिति भावः । 
ननु रूढिर्योगमपहरतीति रूढेर्योगापेक्षया मुख्यत्वोक्तेः, तत्रापि यौगिको मुख्य इति कथमुच्यत इत्यत आह- विवेकार्थमेतदिति ।। एतत् यौगिकस्य मुख्यत्ववचनविवेकार्थम् अर्थमध्ये स्वरूपतः मुख्यत्वामुख्यत्वमानार्थम् । रूढिर्योगमपहरतीति तु अर्थद्वयग्रहणसम्भवे रूढार्थग्रहणयौगिकार्तग्रहणयोः सन्देहे पङ्कजादिपदेषु रूढार्थग्रहणस्य प्राबल्यं प्रति मुख्यविरोधो मुख्यार्थ-विष्णुसर्वोत्तमत्वेन पुरन्दरस्य परब्रह्मादिसर्वोत्तमत्वासम्भवे अन्योऽर्थः पुरन्दरादिरूपोऽर्थः त्याज्यः न ग्राह्य इति । 
ननु रूढियोगौ विनेत्यनेनैव वेदे रूढियोगार्थयोः सिद्धवत्वात् सर्वत्रास्तीति पुनः किमर्थमुच्यत इत्यत आह- व्यतिरेकेणेति ।। तथा च इन्द्रादिशब्दे-रूढयोगेन परमैश्वर्यप्रतिपादनं यौगिके वज्रदरादिशब्दे विद्वद्रूढ्या परमेश्वर-प्रतिपादनमिति सर्वत्रानेकार्थत्वप्रतिपादनमिति भावः । अनवस्था अतिप्रसङ्ग इति ।। देवदत्तादौ योगेन वासुदेवादिशब्दवाच्यत्वस्येति शेषः । यौगिकेऽर्थे ज्ञात इति ।। पदावयवानां समासादियोगेन विशिष्टवाक्ये ज्ञाते विशेषविज्ञानं तदवयवप्रतिपादितगुणक्रियादिविशिष्टत्वरूपविशेषविज्ञानं भवति । परमेश्वर-स्यानन्तगुणप्रतिपादनार्थं वेदानां प्रवृत्तेरुक्तत्वादिति भावः । 
(एकस्यानेकार्थत्वेऽपवादनिरूपणम्) 
मूलम् - वाचनिकमर्थं परित्यज्य नियोगार्थकल्पने श्रुतहानिरश्रुतकल्पनेति सर्वदोषाधिकौ तस्य व्यर्थमाप्येते । एवं च वदतो विधिशब्दा निरर्थकाः सिद्धार्था वा सिद्धशब्दाः स्वार्थे प्रमाणभूता इत्युक्ते किमुत्तरम् । न च कारणं किञ्चिद्वाचनिकानां बहूनामप्यर्थानां त्यागे । प्रतीयमाने तु विरोधे तदन्योऽर्थः स्वीकार्यो वाचनिक एव । सोऽपि वाचनिक एवेत्यपि तत एव सिद्ध्यति । मुख्यार्थानां च सर्वेषां तारतम्यं तु विद्यते । तत्रापि परमो मुख्यो वाच्योऽशेषरवैर्हरिः ।। तत्तन्मुख्याविरोधेन तदन्यार्थस्य सङ्ग्रहः । स्वतो मुख्यविरोधे तु त्याज्योऽन्योऽर्थोखिलेष्वपि ।। इति सर्वत्र नियमः शब्दार्थज्ञानभूमिषु ।। इति च ।।
टीका- एवं प्रासङ्गिकमेकस्यानेकार्थत्वमुपपाद्येदानीमर्थवादानां स्वार्थे प्रामाण्याङ्गीकारे परेणोक्तं कल्पनागौरवं परिहृत्य परस्यैव दोषमाह- वाचनिकमिति ।। यद्यप्यर्थवादानां कार्यार्थत्वमस्माकं सम्मतम्, तथापि च श्रुतहान्यादिता न बिभेति तदाऽनिष्टमाह- एवं चेति ।। यदेकस्यानेकार्थत्वं नास्तीति मतं प्रसङ्गान्निराकृतं तत्रापीदं श्रुतहान्यादिकं समानमिति भावेनाह- न चेति ।। वाचनिकायां त्याग इत्यनेन श्रुतहानिरुक्ता । कारणं किञ्चित्त्यागे नास्तीत्यश्रुतकल्पनापि । वाचनिकानामनेकेषामप्यर्थानां स्वीकार्यतेत्युक्तम् । तत्किमेवं सर्वत्रेत्यतोऽविरोध इत्यभिहितम् । विरोधप्रतीतौ तु किं कार्यमित्यत आह- प्रतीयमाने त्विति ।। तदन्यो विरुद्धादन्यः । ननु वाचनिकार्थे विरुद्धे योऽविरुद्धोऽर्थोऽङ्गीक्रियते स न वाचनिकः सति तात्पर्यार्थ एव । तथा च वाचनिकार्थादन्यस्तात्पर्यार्थो नास्तीति भग्नमित्यत आह- वाचनिक एवेति ।। कुत इत्यत आह- सोऽपीति ।। तत एव वाचनिकार्थव्यतिरिक्ते तात्पर्ये प्रमाणाभावस्योक्तत्वादेव । ननु विरोधे प्रतीयमाने त्वविरुद्धार्थोऽङ्गीकार्य इति न युक्तम् । ‘विश्वस्मादिन्द्र उत्तरः’अ इत्यादौ द्वयोरपि परस्परविरुद्धत्वेन त्याज्यस्योपादेयस्य चाविवेकात् । न च मुख्यामुख्यत्वाभ्यां विवेकः । योगरूढ्योरुभयत्र भावेन द्वयोरपि मुख्यत्वादित्याशङ्कामागमेन परिहरति- मुक्यार्थानां चेति ।। अखिलेष्वपि वाक्येषु । शब्दार्थज्ञानभूमिषु शब्दार्थज्ञान-प्रसङ्गेषु । उपायान्तरं चास्य विवेकस्य ग्रन्थान्तरादवसेयमिति ।। 
(छ.टि.) कल्पनागौरवमिति ।। अर्थवादानां नियोगार्थत्वे विद्यमाने सिद्धार्थेऽपि तात्पर्याकल्पने प्राप्तं कल्पनागौरवम् एकस्यैव शब्दस्य वासुदेवादि-शब्दवत् अनेकार्थत्वसम्भवेनेति शेषः । ननु ‘वायुर्वै क्षेपिष्ठा’ इत्याद्यर्थवादानां ‘वायव्यं श्वेतमालभेत’ इत्यादि-निष्ठलिङादिवाच्येष्टसाधनतारूपकार्यार्थत्वस्य यज्ञे प्रवृत्यर्थम् अनुव्याख्याने ‘तदिष्टं साधनं तथा कार्यम्’३ इत्यादावङ्गीकारात् । मूले कथं श्रुतहान्यादिकमुक्तमित्याशङ्क्य तस्याभिप्रायमाह- यद्यपीति ।। नियोगस्य कृतिसाध्यत्वे सति कृत्युद्देश्यत्वरूपस्येत्यर्थः । मूले विधिशब्दा इत्यनेन लिङादिसहितशब्दा उच्यन्ते । श्रुतहानिरुक्तेति ।। वाचनिकशब्देन वचनप्रतिपाद्यत्वोक्त्या वचनप्रतिपाद्यर्थत्यगे श्रुतहानिरुक्तेति भावः । अश्रुत कल्पना तु त्यागे कारणाभावोक्त्या अर्थान्तरग्रहणेऽपि कारणाभावासिद्ध्या  सिध्यतीति भावेनाह- कारणं किञ्चिदित ।।
विश्वस्मादिन्द्र इति ।। अत्र इन्द्रशब्दवाच्यत्वात् विष्णोः पुरन्दरस्य विश्वस्मादुत्तमत्वं प्रतीयते । तथा च द्वयोः विष्णुपुरन्दरोत्तमत्वयोरित्यर्थः । मूले तत्र मुख्यवरोधेनेत्यर्थः । विश्वस्मादित्यस्य पुरन्दरापेक्षया यावन्तो नीचाः अहङ्कारिकप्राणादयः तदुत्तमत्वविवक्षया ‘विश्वस्मादिन्द्र उत्तर’ इति वाक्ये पुरन्दरस्यापि सङ्ग्रहः । तथात्वे विष्णोः सर्वमुख्यत्वाविरोधात् । स्वतः स्वभावेन विश्वस्मादित्यनेन प्रतिपाद्य रमाब्रह्मादिसर्वजगद्गहणेन मुख्यविरोधः । मुख्यार्थविष्णुसर्वोवमत्वेन पुरन्दरस्य परब्रह्मादिसर्वोत्तमत्वासम्भवेन अन्योऽर्थः  पुरन्दरादिरूपोऽर्थः त्याज्यः, न ग्राह्य इति । अखिलेष्वित्यस्य पदेष्विति भ्रान्तिवारणायाह- वाक्येष्विति ।। तेन ‘हिरण्यगर्भः समवर्तताग्रे’ ‘एको रुद्रो न द्वितीयाय’ इत्यादिवाक्येषु विष्णुमात्रप्रतिपादनमिति भावः । उपायान्तरं चेति ।। उपक्रमादिरूपणोपायान्तरं भाष्यादवगन्तव्यमित्यर्थः ।
(सिद्धेऽर्थे न प्रयोजनं भव्वति इति चतुर्थपक्षनिराकरणम्)
मूलम् - न च क्रियायामेव प्रयोजनं न सिद्ध इति युक्तम् । ज्ञानमात्रेपि महाप्रयोजनदर्शनात् पितृजीवनादिवाक्ये । आह च स्वयं भगवान् । ‘द्वाविमौ पुरुषौ लोके क्षरश्चाक्षर एव च । क्षरः सर्वाणि भूतानि कूटस्थोक्षर उच्यते ।। उत्तमः पुरुषस्त्वन्यः परमात्मेत्युदाहृतः । यो लोकत्रयमाविश्य बिभर्त्यव्यय ईश्वरः ।। यस्माद् क्षरमतीतोहमक्षरादपि चोत्तमः । अतोस्मि लोके वेदे च प्रथितः पुरुषोत्तमः ।। यो मामेवमसम्मूढो जानाति पुरुषोत्तमम् । स सर्वविद्भजति मां सर्वभावेन भारत ।। इति गुह्यतमं शास्त्रमिदमुक्तं मयानघ । एतद्बुद्ध्वा बुद्धिमान् स्यात् कृतकृत्यश्च भारत ।।’१ ‘श्रेयान् द्रव्यमयाद्यज्ञाज्ज्ञानयज्ञः परन्तप’२ इति च । ध्यानं त्वखिलकर्मभ्यो ध्यानाच्च ज्ञानमुत्तमम् । न ज्ञानसदृशं किञ्चित् पुरुषार्थप्रसिद्धये ।। इति प्रवृत्ते । ‘दूरेण ह्यवरं कर्म बुद्धियोगाद् धनञ्जय’३ इति च । अशेषकर्मपूगोपि न विष्णुध्यानलेशभाक् । तच्च ध्यानं हरेर्ज्ञानकोट्यंशाय न पूर्यते ।। इति कर्मविवेके । ‘तमेवं विद्वानमृत इह भवति नान्यः पन्था अयनाय विद्यते’४। इति च श्रुतिः ।     
टीका - चतुर्थं दूषयति- न चेति ।। क्रियायामनुष्ठानयोग्यायां बोधितायामिति शेषः । न सिद्धे बोधिते । तत्र हेतुमाह- ज्ञानमात्रेऽपीति ।। यथा प्रोषितं पितरं प्रति जीवति नवेति सन्दिहानम्, न जीवतीति विपर्यस्तं वा पुत्रं प्रति केनचिदाप्तेनोच्यते- जीवति ते पिता पाटलीपुत्रे समृद्धश्चास्ते त्वां च सुखिनं करिष्यतीत्यादि । तदेतस्मिन् पितृजीवनादिवाक्ये श्रुत एवासौ दुःखं जहाति सुखी च सम्पद्यते । तथा कर्मानुष्ठानेन विना सिद्धविशेषस्य ज्ञानमात्रेणेष्टानिष्ट-प्राप्तिपरिहारलक्षणं प्रयोजनं भविष्यतीति को दोषः । तच्च कर्मफलान्महदेवेति । न केवलं दर्शनबलेनैवं सम्भाव्यते किन्तु प्रमितं चेत्याह- आह चेति ।। स्वयमिति न परोक्तानुवादोऽयमिति सूचयति । अनुपचरितो भगवानिति वा ।।
(छ.टि.) चतुर्थमिति ।। आम्नायस्य पुरुषप्रयोजनार्थं प्रवृत्तस्य क्रियायामेव अनुष्ठानयोग्यतायां बोधितायां प्रयोजनं भवति न सिद्धेऽर्थे इति चतुर्थं पक्षं दूषयतीत्यर्थः । क्रियायामनुष्ठानयोग्यायामिति । कर्तुं योग्यायाम् आनयनादिक्रियायां बोधितायाम् आकाङ्क्षापूर्तिलक्षणप्रयोजनं सिद्ध्यति । न तु गौरश्व इति सिद्धार्थे इति भावः । तच्चेति ।। पितृजीवनश्रवणादिजातं दुःखपरिहारलक्षणं सुखं च कर्मफलात् होमधूमादिश्रमजनितात् स्वर्गादिफलादिति भावः । न परोक्तेति ।। अस्य वाक्यस्य कृष्णेन अर्जुनं प्रत्युक्तत्वात् स्वयंशब्दस्यार्थान्तरमाह- अनुपचरित इति ।। साक्षाद्विष्णुस्वरूपी कृष्ण इत्यर्थः । द्वाविमौ इत्यत्र ज्ञानेन मोक्षोक्तेः श्रेयानित्यत्र ज्ञानयज्ञस्य श्रेष्ठत्वोक्त्या ध्यानं त्वित्यत्र ज्ञानस्य सर्वोत्तमत्वोक्त्या तथा अन्येष्वपि वाक्येषु ज्ञानस्य सर्वोत्तमत्वोक्त्या कर्मापेक्षया ज्ञानस्य प्राबल्यं प्रमितमिति भावः । 
(सिद्धस्यैव प्रयोजनत्वं वेदस्येति समर्थनम्)
मलम् - न च कर्ममात्रे पर्यवसितिर्वेदस्य । सुखज्ञानस्यैव प्रयोजनत्वात् । अतः सिद्धस्यैव प्रयोजनत्वम्१ । 
टीका - पञ्चममपाकरोति- न चेति ।। कर्मण्येव कर्तव्यतया प्रतिपादितेऽवसितिर्निराकाङ्क्षता भवति न सिद्धेऽर्थ इति च नेत्यर्थः । वेदस्येति प्रकृतापेक्षया । तत्रा हेतुमाह- सुखेति ।। अनिष्टनिवृत्तेरुपलक्षणमेतत् । सुखानुभवादिकमेव हि प्रयोजनम्, प्रयोजनसाधनलाभ एव चाकाङ्क्षानिवर्तकं प्रसिद्धम् । सिद्धविशेषज्ञानं च प्रयोजनसाधनमित्युक्तमिति भावः । शाब्दी त्वाकाङ्क्षा पितृजीवनादिवाक्ये विनापि कार्यं पर्यवस्यत्येवेति । षष्ठं दूषयति- अत इति ।। अत इत्युक्तप्रमाणैः । प्रयोजनत्वं प्रयोजनसाधनत्वम् । एतदुक्तं भवति- नायं नियमः सर्वेऽप्यर्थवादाः प्रमाणान्तरप्राप्तार्था इति । येऽपि प्रमाणान्तरसिद्धार्थास्तेषामपि सिद्धज्ञानस्य प्रयोजनसाधनत्वेन पुत्रादि-ज्ञानस्यैव पुनः पुनरपेक्षितत्वान्नानधिगतार्थताऽभावो दोषयेति ।। 
(छ.टि.) पञ्चममिति ।। क्रियायामेव प्रतिपादितायां वाक्यपर्यवसानात् । तद्रहितानामाकाङ्क्षितापूर्त्यां वाक्याभासत्वापत्तेरिति पञ्चमपक्षमित्यर्थः । कर्मण्येवेति ।। अत्र वाक्ये प्रवृत्तिनिवृत्युपयोगिकिम्पदस्य विद्यमानत्वादिति भावः । ननु गामानयेति लौकिकवाक्येऽपि लिङादिप्रतिपादितपदार्थेनैव पर्यवसानात् वेदस्येति व्यर्थमित्यत आह- वेदस्येतीति ।। ननु सिद्धबोधिते  आकाङ्क्षानिवृत्तिर्न भवतीत्युक्तेऽर्थे किमायातमित्यतस्तात्पर्यमाह- प्रयोजन-साधनेति ।। इष्टप्राप्तिअनिष्ठनिवृत्तिरूपप्रयोजनद्वयकारणत्वाप्राप्तिरेव । सिद्धविशेषज्ञानं चेति ।। पित्रादिजीवनज्ञानं सुखजनकं दुःखनिवर्तकं चेत्यर्थः । 
ननु आकाङ्क्षा तावद्विविधा आर्थी शाब्दी चेति । तत्र श्रोतुरपेक्षिता-भिप्रायरूपा सा श्रोत्राकाङ्क्षेत्युच्यते । द्वितीया तु पूर्वपदश्रवणसञ्जनिताकाङ्क्षा-पूर्वकत्वलक्षणा इयं शाब्दीत्युच्यते । तत्राद्यायाः श्रोत्राकाङ्क्षाप्रयोजनसाधन प्राप्तिमात्रेण पर्यवसानेऽपि द्वितीया कार्यावाचकपदं विना कथं पर्यवस्येदित्यत ओह- शाब्दी त्विति ।। विनापि कार्यमिति ।। लिङादिप्रयोगं विनेत्यर्थः । षष्ठमिति ।। अनधिगतार्थगन्तृत्वाभावादिति पक्षमित्यर्थः । मूले सिद्धस्येत्यस्य प्रमाणान्तरसिद्धज्ञानस्येत्यर्थः । प्रयोजनसाधनत्वमिति ।। इष्टप्राप्त्यनिष्टनिवृत्तिसाधनत्वमित्यर्थः । 
ननु अर्थवादानाम् अधिगतार्थगन्तृत्वेन प्रमाणलक्षणाभावेन अप्रामाण्यं स्यादित्यत आह- एतदुक्तं भवतीति ।। नायं नियम इति ।। वायुर्वै क्षेपिष्टेत्यादौ  प्रतीयमानानां वायोः क्षिप्रफलदातृत्वादिरूपाणाम् अर्थानां प्रत्यक्षादिप्रमाणान्तरप्राप्त्यभावादिति भावः । १नानधिगतार्थताऽभावो दोषायेतीति ।। प्रामाण्यविघटनायेत्यर्थः । अधिगतार्थत्वस्य प्रामाण्यं प्रत्यप्रयोजकत्वेन याथार्थ्यस्यैव प्रयोजकत्वात् । अन्यथा प्रीतिविषयपुत्रादि-देशान्तरस्थ तद्विषयवार्तायाः पुनः पुनः श्रवणादिकं न स्यात् किन्तु वाक्यस्य अनपेक्षितार्थबोधकत्वे अनुपादेयत्वमेव दोष इति भावः ।।
 (अर्थवादानां मुख्यार्थबाधे गौणाद्यर्थोक्तिः) 
मूलम् - प्रशंसादीनां च तात्पर्यं वाचनिकार्थात्यागेन कथितं स्वयं भगवता । भाक्तं वानात्मवित्त्वात् तथाहि दर्शयति इति । तस्मात् विरुद्धवत् प्रतीयमानानि प्रशंसादीनि ज्ञानसहकार्यपेक्षया योजनीयानि । पुराणादीनां तु श्रुत्यादिविरोधे गौणोऽप्यर्थो युज्यते । कुहकं चेन्द्रजालं च विरुद्धाचरणान्यपि च । दर्शयित्वा जनं सर्वं मोहयाशु महेश्वर ।। इत्यादि वाराहे ।।
टीका - नन्वेवमर्थवादानां वाचनिकेऽपि स्वार्थे प्रामाण्याङ्गीकारे ‘अपाम  सोमममृता अभूम’१ इत्यादीनामपि तदङ्गीकार्यम् । न च तच्छक्यमङ्गीकर्तुम् । ‘तमेवं विद्वान्’ इत्यादिश्रुतिविरुद्धत्वात् । अतो वाचनिकमर्थं परित्यज्यैव सोमपानप्रशंसायां तात्पर्यं कल्प्यमित्यत आह- प्रशंसादीनां चेति ।। आदिपदेन निन्दापरकृतिपुराकल्पानां ग्रहणम् । यत इत्युपस्कर्तव्यम् । ज्ञानसहकार्यपेक्षयेति ।। ज्ञानस्य सम्पूर्णमोक्षसाधनत्वेऽपि कर्म सहकारीत्यस्यार्थस्यापेक्षया अभिप्रायेणेत्यर्थः । उपलक्षणमेतत् । सूत्रोक्तं भाक्तत्वादिकमपि ग्राह्यम् । अयमर्थः । न मुख्य एवार्थो वाचनिको नाम । किन्तु वचनशक्तिगोचर एव । तथाभूते च ‘अपाम’ इत्यादिवाक्यानां प्रामाण्यं न त्यज्यते । अमृता इवामृता इति गौण्या वृत्या मन्वन्तरापेक्षया, अमृतशब्दस्य तत्साधनज्ञानलक्षणया तदेकदेशलक्षणया च, ज्ञानसाधनत्वापेक्षया ज्ञानसहकार्यपेक्षया च योजनात् । न चैतन्निर्मूलम् । स्वयं भगवताऽभिहितत्वात् । 
यदि वार्थवादानां सर्वथापि प्रामाण्यं स्वार्थे न स्यात्तदैतद्वाक्यमालम्ब्य पूर्वपक्षिऽर्थवाद एवायमित्येवोक्त्वा सूत्रकृत् कृती स्यादिति ‘भाक्तम्’२ इत्यादि न ब्रूयादिति । अविरोधाच्चेति द्वितीयपक्षप्रतिषेधपञ्चोऽयमित्यवधेयम् । वेदे गौण्याद्यभाववादिनः कथमेवमादिग्रन्थान् व्याकुर्वत इति चिन्त्यम् । एतदेवोक्तम् ‘प्रत्यक्षादिविरोधेऽतः’१ इत्यादिना । एवं श्रौतार्थवादानां कृतचर्चः पौराणिकादीनां तु विषये विशेषमाह- पुराणादीनान्त्विति ।। गौण इत्यमुख्यमात्रग्रहणम् । अपिपदेन सर्वथाप्य प्रामाण्यं समुच्चिनोति । अत्र गौणोऽर्थ इति पूर्वोक्तम् । अप्रामाण्यं तु विशेषः कुतोऽप्रामाण्यम् ? विप्रलम्भमूलत्वात् । तदेव कुतः ?  इत्यत आह- कुहकं चेति ।। कुहकम् आकर्षणादिविस्मापकसाधनम् । आदौ कुहकेन्द्रजालहरमेकलादिकं दृष्टफलं प्रदर्श्य प्रलुब्धान् प्रति पश्चयात् पारत्रिकानि विरुद्धाचरणानि कर्तव्यतया दर्शयित्वेत्यर्थः । 
(छ.टि.) वाचनिकमर्थमिति ।। सोमपानं कृत्वा मुक्ता अभूम सति वाचनिकमर्थमित्यर्थः । आदिपदेन इति ।। विद्यमानविद्यमानगुणकथनं प्रशंसाऽप्रकृतकर्माद्यवायकर्तव्यतार्थतत्कर्मकर्तृपुरुषनिन्दा वचनं पुराकल्प-रूपोऽर्थवादः । यत इत्युपस्कर्तव्यमिति ।। तथा चायमर्थः । ‘वायुर्वै क्षेयपिष्ठा’ इत्यादौ यतः वायुः क्षिप्रफलदात्री देवता अतः ‘वायव्यं श्वेतमालभेत भूतिकाम इति वाक्येन ऐश्वर्यकामपुरुषो वायुदेवताकश्वेतछागालम्भनं कुर्यात् । वायुदेवताकपशुयागेन ऐश्वर्यं भावयेदित्युच्यते । तथा निन्दार्थवादे ‘यदृचा स्तुवते’ इत्यादिरूपार्थवादे यतः केवलऋचा स्तवने दैत्यानामागमनम् । अत ऋच्यध्यूढसाम्ना तत्स्तवनं कार्यमित्युच्यते । यतो दशरथेन पुत्रार्थं पुत्रेष्टिः कृता । अतः अन्येऽपि ‘पुत्रकामः पुत्रेष्ठ्या यजेत’ इति परकृतौ । तथा वसिष्ठादिभिः ज्ञानिभिः यतः वैशाखस्नानं कृतं अतः अन्यैरपि महाफलेप्सुभिः तत्कार्यमिति पुराकल्पे इति । अत्र सर्वत्र वाचनिकार्थत्यागेनैव तात्पर्यार्थः प्रतीयते । तथा भरतसूत्रकारेण च स्वयं कथितं च । मूले उदाहृतस्य भाक्तं वेति सूत्रस्यायमर्थः । ‘अपाम सोमं’ इत्यादिना कर्मफलत्वेनोच्यमानममृतत्वं भाक्तं गौणं न तु मुख्यम् । कुतः कर्मिणः अनात्मवित्वात्  आत्मज्ञानित्वाभावात् । तथा च दर्शयति- श्रुतिश्चास्ति । स एनमविदितो न भुनक्ति इति स विष्णुः अविदितः अधिकारिणा न ज्ञातश्चेत् न भुनक्ति मोक्षफलं न भोजयतीति श्रुत्यर्थः । मूले विरुद्धवत्प्रतीयमानानीत्यस्य ‘तमेवं विद्वान्’ इति वाक्येन विरुद्धवत् प्रतीतानि ‘अपाम सोमं’ इत्यादिवाक्यानि तत्र ‘नान्यः पन्था’ इत्युक्त्या मोक्षस्य मार्गान्तरनिषेधेन अत्र सोमपानान्तरं मोक्षप्राप्त्युक्त्या एतानि विरुद्धानीत्यर्थाे ज्ञेयः । वत्प्रत्ययस्तु तत्समीपस्थोत्तरत्र विद्यमान ‘अगन्मज्योतिः’ इति वाक्यपर्यालोचनेन ज्योतिर्ब्रह्म अगन्म जानीम इत्यर्थप्रतीतेः कर्मणो ज्ञानार्थत्वेन पश्चात् अमृता अभूम इत्यन्वये ज्ञानस्य मोक्षार्थत्वोक्तेः विरोधाभावज्ञापनार्थः । ज्ञानस्य सम्पूर्णमोक्षसाधनत्वे इति ।। अपरोक्षज्ञानस्य सर्वानिष्टनिवृत्ति-स्वरूपानन्दाविर्भावरूपसम्पूर्णमोक्षसाधनत्वे स्वरूपे कर्मसहकारि अग्निहोत्रादिकं सहायभूतमिति ज्ञानसहकारीति मूलेन उक्तमित्यर्थः । ज्ञानेन सर्वानिष्टनिवृत्तिः ‘तमेवं विद्वान् अमृत’ इत्यमृतशब्देन मरणोपलक्षितसर्वानिष्टनिवृत्तिकथनेनोच्यते । कर्मणा मोक्षे स्वरूपानन्दाविर्भावक्षणे सहायः क्रियते । ‘अग्निहोत्रादि तु तत्कार्यायैव तद्दर्शनात्’ इति सूत्रेण अग्निहोत्रादिकर्मणां ज्ञानकार्यस्वरूपा-नन्दाविर्भावलक्षणमोक्षार्थत्वोक्तेः । सूत्रोक्तमिति ।। भाक्तत्वं गौणत्वम् अमृता अभूमेत्यस्य किञ्चित्कालमरणाभाव लक्षणामुख्यार्थत्वमित्यर्थः ।
पूर्वं ज्ञानसहकार्यपेक्षयेत्युक्त्या उपलक्षणकरणेन च अपामेति वाक्यस्य सिद्धं वाक्यार्थमाह- अयमर्थ इति ।। वचनशक्तिगोचर एव रूढियोगलक्षण-गौणीभिः प्राप एवेत्यर्थः । एवं च अमृतशब्दस्य गौण्या लक्षणया च सिद्धार्थमाह- अमृता इवेति ।। तत्साधनज्ञानलक्षणया मोक्षसाधनज्ञान-लक्षणया । तदेकदेशलक्षणया मोक्षैकदेशानन्दाविर्भावलक्षणयेत्यर्थः । तथा च    अमृता इत्यस्य मोक्षसाधनज्ञानवन्तः मोक्षे आनन्दातिशयवन्तो वा अभूमेति लक्षणापक्षे अर्थद्वयं बोध्यम् । स्वयमिति ।। वाशब्देन लाक्षणिकयोप्यर्थयोर्ग्रहणादिति भावः । अर्थवादानां स्वार्थे प्रामाण्यानङ्गीकारे बाधकान्तरमाह- यदि च१ इति ।। 
ननु अनधिगतार्थगन्तृ प्रमाणमिति षष्टपक्षदूषणावसरे ‘अपाम सोमे’ - त्यादिवाक्यानां ‘तमेव विद्वान्’ इति श्रुतिविरोधचिन्ता व्यर्थेति प्रशंसादीनां च तात्पर्यमित्यादिमूलमनुपादेयमित्यत आह- अविरोधाच्चेतीति ।। विहरण-शंसनस्य पापहेतुत्वापापहेतुत्वविरुद्धार्थकथकत्वाभावलक्षणद्वितीयपक्ष-प्रतिषेधान्तर्भूतोऽयं पक्ष इति भावः । परापव्याख्यानमुपसंहरति- वेद  इति ।। अत्रानुव्याख्यानसम्मतिमाह- एतदेवेति ।। आदिशब्दात् ‘प्रत्यक्षादिविरोधे तु गौणार्थस्यापि सम्भवात् । अतात्पर्यं पदार्थेषु न कल्प्यमविरोधतः ।।’  इति उत्तरवाक्यं ग्राह्यम् । कृतचर्च इति ।। कृतविचारः ‘चर्चा सङ्ख्या विचारणा’  इत्यमरोक्तेः । पौराणिकादीनामर्थवादानां विषये विशेषं गौणलाक्षणिकादिरूपं क्वचित् क्वचिच्च सर्वथाप्रामाण्यमिति विशेषमित्यर्थः । पूर्वोक्तमिति ।। अमृता अभूमेत्यत्रोक्तमित्यर्थः । कुहकं चेति मूलवाक्ये विष्णुना महेश्वरं प्रत्युच्यते  तदप्रतीतेर्व्याचष्टे- आकर्षणादिति ।। आकर्षणं बलात्कारेण परवशीकरणम् । आदिशब्दात् परव्यामोहनादि । इदं यद्विस्मापकपरचित्ताश्चर्यजनकं तत्कुहकम् । मन्त्रौषधादि इन्द्रजालम् । तथा विरुद्धाचरणानि च वेदविरुद्धानि शौचस्नान-वर्जनाद्याचरणानि च दर्शयित्वा हे महेश्वर जनं सर्वं मोहयेत्यन्वयः । तत्पुनः स्पष्टयति- आदाविति ।। हरः मुक्ताफलानां माला मेखला कटिसूत्रं आदिशब्दात् कुण्डलादीनि पारत्रिकानि विरुद्धाचरणानि शिवसर्वोत्तमत्वोपदेशरुद्राक्षधारणादीनि ।
(उद्यद्ब्रघ्नस्येत्यृचोऽर्थकथनम्) 
मूलम् -  उद्यद् ब्रध्नस्य• विष्टपं• गृहमिन्द्र•श्च गन्व•हि । 
    १मध्व•ः पीत्वा स•चेवहि त्रिः सप्त सख्यु•ः पदे ।। १ ।।
ब्रध्नस्य सूर्यस्य विष्टपं स्वर्गमुद् गन्वहीन्द्रोहं च यत्तदिन्द्रगृहं ब्रध्नं विष्टपं मध्वः पीत्वा तत्र सचेवहि सुखमनुभवाव । सख्युरिन्द्रस्य त्रिस्सप्तस्थानेषु । एकविंशतिदिव्यानि स्थानानि दिवि चक्रिणः । वज्रिणो वापि तद्भक्तैर्भुज्यन्ते तानि याज्ञिकैः ।। इति प्रवृत्ते । 
टीका- प्रज्ञातानुष्टुप्शंसनानन्तरं कर्तव्यमाह ब्राह्मणम्- उद्यदिति ।। उद्यद्ब्रध्नस्य विष्टपम् इत्युत्तमया एतामृचं शस्त्रस्योत्तमां कृत्वा, तया शस्त्रं परिदधाति परिदध्यात्, आच्छादयेत् । तस्य फलमाह- स्वर्ग इति ।। यस्माद्ब्रध्नस्य विष्टपं नाम स्वार्गो लोकस्तत्प्राप्तिश्चैतया प्रार्थ्यते । तस्मात्तदेतयर्चा परिधानं यजमानं स्वर्गमेव लोकं गमयतीति ब्राह्मणस्य स्फुटार्थत्वादृचं व्याचष्टे- ब्रध्नस्येति ।। विष्टपं लोकं स्वर्गमिति समुदायार्थः । उद्गन्वहि उद्गच्छेव । इन्द्रश्चेति चशब्दस्य समुच्चयार्थत्वादुत्तमपुरुषप्रयोगाच्चाहं चेत्युक्तम् । यत्तद्ब्रध्नस्य विष्टपमिन्द्रगृहमिति योजना । मध्वो मधु अमृतं तत्र स्वर्गे । त्रिः त्रिगुणितेषु सप्त सप्तसु । पदे पदेषु स्थानेषु । अत्रागमसम्मतिमाह- एकविंशतीति ।। लुप्तविभक्तिकं पदमिदम् । 
(छ.टि.) एवं प्रासङ्गिकं परिसमाप्येदानी प्रकृतमनुसरति- प्रज्ञातेति ।। प्रप्रवस्त्रिष्टुभमित्यादितृचत्रयरूपप्रज्ञातानुष्टुप्च्छन्दस्कानां नवऋक्शंसनानन्तरं ब्राह्मणम् उर्वरितखण्डशेषम् । कर्तव्यं षोशीकर्तव्यशेषं ब्रवीतीत्यर्थः । ‘उद्यद्ब्रध्नस्य विष्टपमित्युत्तमया परिदधाति स्वर्गो वै लोको व्रध्नस्य विष्टपं स्वर्गमेव तं लोकं यजमानं गमयति’ इति ब्राह्मणवाक्यं मूले अव्याख्यातत्वात् स्वयं व्याचष्टे- उद्यद्ब्रध्नस्य विष्टपमित्युत्तमयेति ।। अत्र उत्तमशब्देत्यर्थः । अस्याः ऋचः ‘प्रप्रव’ इत्यादिनवऋचामवसाने अविद्यमानत्वात् एतदुत्तमं घटयितुमाह-  एतामृचमिति ।। शस्त्रस्य प्रप्रव इत्यादिशस्त्रसमुदायस्य उत्तमां अन्तिमां कृत्वा अन्ते पठित्वेति यावत् । तथा उद्यद्ब्रध्नस्येति ऋचा शस्त्रं शस्त्रसमूहं परिदधाति परिपूर्वकदधातेः लेडन्तत्वात् विधिलिङ् तं प्रतिपदमुक्तं- परिदध्यादिति ।। परिधानशब्दस्य आच्छादनार्थकत्वात् आच्छदयेदिति तात्पर्यार्थः उक्तः ।  
ननु स्वर्गमेव लोकमिति फलोक्तेः उत्तरत्र विद्यमानत्वात् ‘स्वर्गो वै लोकः’ इत्यादिवाक्यं कथं फलोक्तिरित्यतः तद्घटयति- यस्मादिति ।। ब्रध्नस्य विष्टपं नामेत्यनेन उद्यदिति ऋक्स्थपदद्वयानुवादेन ब्राह्मणे ‘स्वर्गो वै लोकः’ इति व्याख्यानं कृतमिति सूच्यते । तत्प्राप्तिः स्वर्गप्राप्तिः एतया उत्तमया ऋचा प्रार्थ्यत इति । ‘तस्मात्तदेतयर्चा परिधानं’ इति च ब्राह्मणवाक्ये अध्याहारो ज्ञेयः । ऋचं व्याचष्ट इति ।। ‘उद्यद्ब्रध्नस्य विष्टपं गृहमिन्द्रश्च गन्वहि । मध्वः पीत्वा सचेवहि त्रिस्सप्त सख्युः पदे’ इत्यृचमित्यर्थः । इयं ऋक् वेदद्रष्टृवचनं  तथा च अहं च इन्द्रश्चेत्यावाम् । यत् ब्रध्नस्य विष्टपम् इन्द्रस्येति शेषः । गृहम् उद्गन्वहि तथा तत्र स्वर्गे मध्वः पीत्वा त्रिस्सप्त त्रिगुणितसप्तसु ‘सुपां सु लुक्’ इति सप्तम्याः लुक् । सख्युः पदे पदेषु सचेवहि इत्यन्वयं मनसि निधाय मूलानुसारेण ऋचं योजयति- विष्टपं लोकमिति ।। ‘त्रिष्वथो जगती लोको विष्टपं भुवनं जगत्’ इत्यमरः । 
ननु तर्हि मूले स्वर्गमिति कथमुक्तमित्यत आह- समुदायार्थ इति ।। ब्रध्नस्य विष्टपमिति ।। पदद्वयतात्पर्यार्थ इत्यर्थः । उद्गन्वहीति ।। गमधातोः लोटि बहुलं छन्दसि’ इति शपो लुकि ‘इषुगमियमां छः’ इति छादेशाभावे ‘म्वोश्च’ इति नकारादेशे च व्यत्ययेनात्मनेपदे उद्यदित्यतः व्यवहिताश्चेति वचनात् उच्छब्दान्वये उद्गन्वहीति रूपमित्यभिप्रेत्य अस्य प्रतिपदमाह- उद्गच्छेवेति ।। प्राप्त्यर्थकमिदं पदम् । 
ननु उद्गन्वहीति द्विवचनस्य कथमन्वयः । अहं चेति कुत्रत्यस्यान्वय उक्त इत्यत आह- इन्द्रश्चेति ।। चशब्दस्येति ।। अहं चेत्युक्तमित्युपलक्षणम् । आवां चेत्यध्याहार्यम् । द्विवचनं क्रियापदद्वयान्वयार्थमित्यपि द्रष्टव्यम् ।
ननु मूले यत्तदिन्द्रगृहं ब्रध्नविष्टपमित्युक्तम् । तदयुक्तम् । इन्द्रगृहस्य सूर्यलोकत्वासम्भवादित्यतः मूलमन्यथा योजयति । यद्ब्रध्नस्य विष्टपमिति ।। तथा च यत् सूर्यलोकाख्यम् इन्द्रगृहं स्वर्गलोकः तत्र मध्वः पीत्वेत्यन्वयो । ज्ञेयः मध्व इति बहुवचनं व्यत्ययेन एकवचनार्थ इति भावेनाह- मध्विति ।। तत्र स्वर्गे इति ।। यत्तद्ब्रध्नस्य विष्टपमिति गृहशब्दोक्तस्य तच्छब्दसापेक्षत्वादिति भावः । श्रुतौ त्रिरिति सृजन्तं पदम् । सुचः द्वित्रिचतुर्भ्यः  सुजितिक्रियाभ्यां वृत्तिगणने विहितत्वादिति भावेनाह- त्रिः त्रिगुणितेष्विति ।। पदे इति ।। एकवचनं व्यत्ययेन बहुवचनार्थ इति भावेनाह- पदे पदेष्विति ।। श्रौतसचेवहीत्यस्य षच सेवायामित्यतः विधिलिङि आत्मनेपदे सियुटि शपि लिङि् सलोप इति सलोपे ‘आद्गुणः’ इति गुणे सचेवहीति रूपम् । अत्र सकर्मकत्वात् कर्मापेक्षायां सुखस्य मुख्यत्वात् तद्गृहीत्वात् तच्छेवनं नाम किमित्यतः मूले तत्तात्पर्यमाह- सुखमनुभवावेति ।। लुप्तविभक्तिकमिदं पदमिति ।। एकविंशतीति पदं सुपां सुलुगित्यनेनति शेषः । एकविंशतीति विशेषणं ज्ञेयम् । चक्रिणः सूर्यस्य वज्रिणः इन्द्रस्य सख्युरिति शेषः । याज्ञिकैः यजमानैरित्यर्थः ।। 
(अपाः पूर्वेेषाम् इति मन्त्रेण होमस्य व्यवहारव्यवस्थापकत्वोक्तिः) 
मूलम् - अपाः पूर्वे•षां हरिवः सुतानामथो• इदं सव•नं केव•लं ते ।
ममद्धि सोमं मधु•मन्तमिन्द्र सत्रा वृ•षन् जठर आवृ•षस्व२ ।।२।।
पूर्वान् सुतान् प्रातःसवनगान् सोमानपाः । हरीनिन्द्रियाणि वर्तयतीति हरिवः । हरिभिः वर्तत इति वा । इदं माध्यन्दिनं सवनं  ते केवलम् । अथो इत्यर्थान्तरम् । मधुमन्तं जठरे आवृषस्व सिञ्च ममद्धि च सत्रा अस्मत्त्राणेन सह । पीतशब्दवत् । अपूर्वपानत्वात् तदेव पानं मुख्यत इति पीतशब्दः । इन्द्रस्य केवलत्वात् केवलं माध्यन्दिनं सवनम् । ममद्धीति तृतीयसवनम् । तत्र हि मदो विशेषतो भवति पूर्तेः । इति सवनत्रयरूपता षोशिनः । वृषण्वत् वृष्णः इन्द्रस्य विशेषतः प्रियत्वात् । एवं चतूरूपता षोशिनः । राध्नोति ऋद्धो भवति ।
टीका- शस्त्रसमाप्त्यनन्तरं कर्तव्यमाह- अपा इत्यादि ब्राह्मणम् । इति एतयर्चा । ताम् ऋचं व्याचष्टे- पूर्वानिति ।। पूर्वेषां सुतानामिति विभक्तिव्यत्ययेन पूर्वान् सुतानिति व्याख्याय पातस्सवनगात् सोमानिति विवरणं कृतम् । हरीनित्यादि वज्रिवश्शब्दव्याख्यानेन तुल्यम् । हरिवाः तस्य  सम्बुद्धिर्हरिव इति शेषः । ते तस्मादेव केवलम् । ननु प्रातस्सवनस्य प्रकृतत्वादिदमिति तत्परामर्शः किं न स्यात् । उत्तरब्राह्मणबलान्नेति चेन्न । तस्यापि निर्निमित्तत्वादित्यत आह- अथो इति ।। अथो इत्ययं शब्दो अर्थान्तरमेतदित्याहेत्यर्थः । अर्थान्तरं च सवनं क्रमप्राप्तं माध्यन्दिनमेवेति  भावः । मधुवन्तं स्वादुरसवन्तम् । ममद्धि मदं कुरु । सत्रा सत्राणम् । ‘षिद्भिदादिभ्योऽङ्’१ । सहस्य सः । क्रियाविशेषणम् । द्वितीयायाश्चकारः ।  तस्य तात्पर्यम्- अस्मत्त्राणेन सहेति ।। अस्मत्त्राणं कुर्वन्नित्यर्थः । एतयर्चा यजमानस्य फलं वक्तुमुत्तरब्राह्माणम् । तत्र प्रथमपाद फलकथनार्थमुक्तं पीतवदिति । तद्व्याचष्टे- पीतशब्दवदिति ।। सर्वोऽपि शब्दः शब्दपदार्थकोऽर्थपदार्थकश्च । अत्र पीतशब्दः शब्दपदार्थकोऽभिमत इत्यर्थः । 
ननु पीतशब्दस्य ‘नपुंसके भावे क्तः’२ इति पानं बाह्योऽर्थः । स च सवनत्रयानुगत इति पीतशब्दोपि तथेति कथं ‘पीतवद्वै प्रातस्सवनम्’३ इत्युक्तमित्यत आह- अपूर्वेति ।। न विद्यते पूर्वं यस्मादित्यपूर्वम् । तदेव प्रातस्सवनगतमेव इति हेतोः पीतशब्दः प्रातस्सवनस्य ज्ञापको भवतीति शेषः । मुख्येन हि व्यपदेशा भवन्ति । नन्वेवं तर्हि पानवदित्येव कस्मान्न व्याख्यातम्? अस्त्यत्राभिप्रायः । पानं हि सर्वत्राविशिष्टं न तथा माध्यन्दिनादाविति भूयांस्तद्व्यवहार एव चिह्नमिति तथैव व्याख्यातम् । ततश्च पीतवद्वै प्रातस्सवनं प्रथमपादश्च पीतशब्दवान् । अतः प्रातस्सवन परः । तत् तस्मात् प्रातस्सवनविषयपादेन होमान्निमित्तात्, प्रातस्सवनादेव तद्गताद्भगवद्रूपादेव । तत्प्रसादादेवैनं क्रतुं सन्निर्मिमीत इत्यर्थः ।  
‘अथो इदम्’४ इति द्वितीयपादानुवादपूर्वकं तत्फलकथनार्थमुक्तम्- माध्यन्दिनमिति ।। तदुपपादयति- इन्द्रस्येति ।। ‘अस्माकमस्तु केवलः’१ इत्यादिप्रयोगादिन्द्रस्य केवलशब्दवाच्यत्वात्तदीयं माध्यन्धिनं सवनमुपचारे केवलमुच्यत इत्यर्थः । अत्रापि माध्यन्दिनं सवनं केवलम्, अयं च पादस्तद्विषयः, तत् तस्मान्माध्यन्दिनविषयपादेन होमान्निमित्तात् । माध्यन्दिनादेव सवनात्तद्देवताप्रसादादेव एनं कृतुं सन्निर्मिमीत इत्युक्तं भवति । ममद्धीति तृतीयपादमनूद्य तत्फलकथनार्थमुक्तम्- मद्वद्वा इति ।। तस्य तात्पर्यमाह- ममद्धीति ।। अनेन तृतीपादेन तृतीयसवनं विषयीक्रियत इत्यर्थः । ततश्चायमर्थः - मद्वत् मदवद्वैतृतीयसवनम् । अयं च पादो मदं वदतीति (मदवानिति) तद्विषयः । तत् तस्मादित्यादि पूर्ववदिति ।। तत्र मदस्य सवनत्रयेऽपि साम्यात्कथं तृतीयसवनचिह्नतेत्यत आह- तत्र हीति ।। कुतः ? पूर्तेः परिसमाप्तेः । प्रसिद्धोत्सवपरिसमाप्तौ तथा दर्शनात् । ‘प्रातस्सवनादेवैनम्’ ‘माध्यन्दिन-सवनादेवैनम्’ ‘तृतीयसवनादेवैनम्’२ इत्यादिकवाक्यत्रयस्य तात्पर्यमाह- इतीति ।। इति सवनत्रयदेवताप्रतिपादकपादत्रयेण होमे सति षोडशिनः सवनत्रयरूपता ।  सवनत्रय देवताभी रूप्यते निर्मीयते इति सवनत्रयरूपः । तस्य भावस्तत्ता । अक्षरार्थस्त्वस्माभिर्विवृतः । सत्रेति चतुर्थपादानुवादेन तत्फलसूचनार्थमुक्तम्- वृषण्वद्वा इति ।। तद्व्याचष्टे- वृषण्वदिति ।। विशेषतः प्रियत्वादिति मतुपस्तात्पर्यार्थः । तथाचायं पादो वृष्णः प्रतिपादकः । षोडशी च तस्य प्रियः । तस्मादनेन पादेन होमाद्वृष्णः प्रसादेन षोडशिनं सन्निर्मिमीत इत्युक्तं भवति ‘सर्वेभ्यो वा एष सवनेभ्यः’३ इत्यादिकमुक्तसङ्कलनात्मकं वाक्यम्, ‘तत्सर्वेभ्यो वा एष लोकेभ्यः’४ इतिवद्व्याख्येयम् । तच्चानुपपन्नम् । सवनेभ्यो वृष्णश्च षोडशिनिर्माणस्योक्तत्वात् । अतः सवनेभ्य इत्युपलक्षणमिति भावेनाह- एवमिति ।। उक्तप्रकारेण । षोडशिनः क्रतोः । चतूरूपता चतुर्भी रूप्यते निर्मीयत इति चतूरूपः । तस्य भावस्तत्ता । ‘य एवं वेद’५ इत्युक्तप्रकारेण भगवज्ज्ञानमेव, अन्यथा उक्तफलानुपपत्तेरित्याशयवान् राघ्नोतीतिपदं व्याख्याति राघ्नोतीति ।। 
(छ.टी.) उत्तरब्राह्मणसङ्गतिमाह- शस्त्रसमाप्त्यनन्तरमिति ।। इति एतयर्चा  इति ।। अपाः पूर्वेषां हरिवः सुतानामिति यजतीति ब्राह्मण इति शब्दानन्तरं पादमात्रेण यागकर्तव्यत्वभ्रान्तिं वारयितुं एतयर्चेति पदद्वयाध्याहारः कर्तव्य इति भावः । ‘अपाः पूर्वेषां हरिवः सुतानामथो इदं सवनं केवलं ते । ममद्धि सोमं मधुमन्तमिन्द्र सत्रा वृषं जठर आवृषस्व’ इति ऋचा इत्यर्थः । 
ननु श्रुतौ पूर्वेषां सुतानामिति विद्यमानयोः पष्ठ्यन्तयोः पूर्वान् सुतानिति कथं व्याख्यानं प्रातःसवनगानिति च किमर्थमुक्तमित्यत आह- विभक्तिव्यत्ययेनेति ।। तथा चापा इत्यस्य ‘पा पाने’ इति धातोः लुङि मध्यमपुरुषे सिपि अडागमे च सिचः ‘गातिस्थ’२ इति लुकि निष्पन्नस्य त्वं पीतवानसीति अर्थ उक्तो भवति । वज्रिवश्शब्देति ।। ‘राये वाजाय वज्रिव’ इति मन्त्रस्थनेनेत्यर्थः । ‘इन्द्रियाणि हयान्याहुः’ इत्युक्तेः ‘हरिर्वार्तार्कचन्द्रेन्द्रयमोपेन्द्रमरीचिषु । सिंहाश्वकपिभेकाहि’ इति विश्वकोशोक्तअश्ववाचक-हरिशब्दस्य इन्द्रियप्रतिपादकत्वात् तस्मिन्कर्मण्युपपदे अन्तर्णीतण्यर्थात् ‘वृतु वर्तन’ इत्यस्मात् औणादिके असुन्प्रत्यये तस्य डित्वात् धातुटिलोपे हरिवा इति रूपम् इति भावेनाह- हरिवा इतीति ।। 
ननु तर्हि श्रुतौ हरिव इति कथमित्यत आह- तस्य सम्बुद्धिरिति ।। ‘अत्वसन्तस्य चाधातोः’ इति सूत्रेण असम्बुद्धावित्यनुवृत्तेः सम्बुद्धौ दीर्घाभाव इति भावः । एवं हरिशब्दतृतीयान्ते उपपदे बृह् वृद्धाविति धातोः असुन्यपि ज्ञेयम् । शेष इति ।। मूले वाशब्दानन्तरं हरिवाः तस्य सम्बुद्धिः हे हरिव एतावानध्याहार इत्यर्थः । अथो इदमिति ऋग्द्वितीयपादं माध्यन्दिनसवनपरत्वेन मूले व्याख्यातम् । तत्र पूर्वपादार्थस्य हेतुत्वं प्रदर्शयितुं द्वितीयपादे अद्याहरति । ते तस्मादिति ।। तेन पूर्वपादे यस्मादित्यपि ज्ञेयम् । तेन हे हरिवः इन्द्र त्वं पूर्वेषां पूर्वान् सुतानां सोमान् अपाः पीतवानसि यस्मात् तस्मात् ते तव इदं केवलं सवनं माध्यन्दिनमित्यन्वयः उक्तो भवति । प्रकृतत्वादिति ।। अपाः पूर्वेषामिति पूर्वपादे पूर्वेषामित्यनेनेति शेषः । उत्तरब्राह्मणबलादिति ।। अथो इदं सवनं केवलं ते इति माध्यन्दिनं वै सवनं केवलमिति द्वितीयपादव्याख्यानरूपादित्यर्थः । एतदित्याहेत्यर्थ इति ।। इदं केवलं सवनमिति वाक्यं पूर्वोक्तप्रातस्सवनापेक्षया अन्यमर्थमित्यर्थः । अथशब्दस्य प्रातःसवनापेक्षया अनन्तरभाविसवनपरत्वादित्याशयः । मधुमन्तं स्वादुरसवन्तमिति । ‘मधुक्षौद्रे जले क्षीरे’ इति विश्वोक्तेः क्षौद्रादिवाचकमधुशब्देन लक्षणया तन्निष्ठस्वादुरसग्रहणादिति भावः ।   
ममद्धीति ।। मदी हर्षे इति धातोः श्यपः करणस्य व्यत्ययेन शन् वि श्लौ द्वित्वे लोटि सिपः हित्वे ‘हु झल्भ्यो हेर्धिः’ इति धित्वमिति भावः । तस्यार्थः । मदं हर्षं कुर्विति । सत्रा अस्मत्त्राणेन सहेति व्याख्यानमुपपादयितुमाह- सत्राणमिति ।। ‘षिद्भिदादिभ्योऽङ्’ इत्यनेन सूत्रेण षितो भिदादिधातुभ्यश्च भावे अङ्प्रत्ययविधानात् ‘त्रैङ् पालने’ इत्यस्य भिदादिषूपसङ्ख्यानात् अङ्प्रत्यये ‘आदेच उपदेशेऽशिति’ इत्यात्वे ‘आतो लोपे इटि च’ इति धात्वकारलोपे टापि त्राणशब्दस्य सहशब्देन तेन सहेति तुल्ययोगेति बहुव्रीहिसमासे ‘वोपसर्जनस्य’ इति सहशब्दस्य सादेशे सत्रेति रूपमिति भावः । 
ननु त्राणसाहित्यवाचिनः सत्राशब्दस्य कस्य विशेषणत्वमित्यत आह- क्रियाविशेषणमिति ।। ममद्धीति क्रियाविशेषणमेतदित्यर्थः । ननु ‘क्रियाविशेषणानां क्लीबत्वम्ं’ इति वार्तिकेन नपुंसकत्वात् ‘ह्रस्वो नपुंसके’ इति  ह्रस्वत्वेन द्वितीयैकवचने ‘अमिपूर्वः’ इति पूर्वरूपत्वे सत्रमिति स्यादित्यत आह- द्वितीयायाश्चाकार इति ।। सुपां सुलुक् पूर्वसवर्णादित्यनेनेति शेषः । ननु श्रुतौ अस्मच्छब्दाभावात्कथम् अस्मत्त्राणेन सहेति मूले उक्तमित्यत आह- तस्य तात्पर्यमिति ।। तद्व्याचष्टे- अस्मत्त्राणं कुर्वन्नित्यर्थ इति ।। उत्तरार्धस्याक्षरयोजना तु हे वृषन् ‘वृष सेचने’ इत्यतः ‘कनिन्युनृषितक्षि’इति कनिन्प्रत्यये भक्ताभीष्टसेचक ‘वासवो वृत्रहा वृषा’ इत्यमरोक्तेश्च वृषन्शब्दवाच्य हे इन्द्र मधुमन्तं सोमं जठरे त्वदुदरे आवृषस्व तेन त्वं सत्रा ममद्धि अस्माकं हर्षं कुर्वन्निति सूचिता । तेन सोमपानेन अस्माकं रक्षणसहितहर्षणजनकत्वेन रक्षणसाहित्यस्य साक्षादेव मदक्रियाविशेषणत्वमुक्तं भवति । ममद्धीति = विष्णुं प्रति सोमपानेन त्वं हर्षं प्राप्नुहीति प्रार्थनरूपार्थस्तु नोपपद्यते तस्य नित्यानन्दपूर्णत्वादिति भावः । एवं ऋचं व्याख्याय ऋक्पादचतुष्टयसम्बन्धिब्राह्मणं सङ्गमयति- एतयर्चेति ।। यजत इति ।। पीतवद्वै प्रातःसवनमित्यादीति शेषः । 
ननु ब्राह्मणे पीतवदित्युक्तम् । पीतशब्दस्तु पा पाने इत्यस्मात् भावे क्तप्रत्यये निष्पन्नः । कथं पीतशब्दप्रतिपादकः भाष्ये उक्त इत्यत आह- सर्वोऽपि शब्द इति ।। इदं तु स्वरूपम् । शब्दस्येति सूत्रे महाभाष्ये प्रतिपादितम् । बाह्योऽर्थ इति ।। शब्दातिरिक्तोऽर्थः । पीतशब्द इति ।। पीतशब्दरूपान्तरङ्गार्थोऽपि तथा सवनत्रयानुगत इत्यर्थः । प्रातस्सवनगतमेवेति ।। माध्यन्दिनसवनादेः पूर्वं प्रातस्सवनगतपानस्य विद्यमानत्वात् नापूर्वमिति भावः । तथा च ब्राह्मणे पीतवदित्यस्य पीतशब्दः अस्मिन् सवने देवादिभिः व्यवह्रियमाणोऽस्तीति पीतवत् प्रातस्सवनं ‘तदस्यास्त्यस्मिन्’ इति सप्तम्यन्तात् मतुप् । ‘मादुपधाया’ इति च त्वं देवादिभिः प्रातस्सवने सोमं पीत्वा अस्माभिः पीतं पीतमिति बहुशो व्यवह्रियते इति भावः ।
ननु माध्यन्दिनसवनादावपि अस्माभिः पीतमिति देवादीनां क्वाचित्क-व्यवहारसम्भवात् कथं पीतशब्दव्यवहारः प्रातस्सवनस्य लक्षणमित्यत आह-  मुख्येन हीति ।। मुख्येन निमित्तेन मुख्यमाश्रित्येति यावत् । तदेव विशदयितुं शङ्कते- ततश्चेति ।। ब्राह्मणे किञ्चिदध्याहरति- प्रथमपादश्च पीतशब्दवा-निति ।। पूर्वेषां सुतानाम् अपा इत्युक्त्या पीतशब्दवत्वं लक्ष्यते इदानी ब्राह्मणवाक्यं व्याख्याति- तत्तस्मादिति ।। प्रास्सवनविषयपादेन अपाः पूर्वेषां हरिवः सुतानामिति पादेन सन्निर्मिमीत उत्पादयतीत्यर्थः । 
तत्फलकथनार्थमुक्तमिति ।। ब्राह्मणे इति शेषः । अस्यार्थः । माध्यन्दिनं  सवनं केवलं वै केवलशब्दवाच्यम् । तत्र मूले प्रमाणमाह- इन्द्रस्य केवलत्वादिति ।। केवलशब्दवाच्यत्वात् तदीयमाध्यन्दिनसवनस्यापि केवलशब्दवाच्यत्वमित्यर्थः । इन्द्रस्य केवलशब्दवाच्यत्वे प्रयोगं दर्शयति- अस्माकमिति ।। ‘इन्द्रं वो विश्वतस्त्परि हवामहे जनेभ्यः । अस्माकमस्तु केवलः’ इत्यादि ऋक्ष्वित्यर्थः । ऋगर्थस्तु हे भक्ता इति शेषः । वो युष्मदर्थं विश्वतः जनेभ्यः परि सर्वोत्कृष्टत्वेन विद्यमानम् इन्द्रं हवामहे वयम् आह्वयामः । स इन्द्रः केवलः केवलशब्दवाच्यः अस्माकम् अभीष्टदोऽस्त्विति ।
‘माध्यन्दिनसवनम्’ इत्यादिब्राह्मणवाक्यं पूर्वोक्तरीत्या योजयति- अयं च पाद  इत्यादिना ।। मद्वत् मदवदिति ।। तृतीयसवनं मदवत् मदधात्वर्थ हर्षोपेतम् । ब्राह्मणो ममद्धीत्यस्य प्रकृतिभूतधातुमात्रं गृहीत्वा तदनुकरणमद-शब्दात् मतुप्प्रत्यय कृतः । टीकायां तु हर्षपर्यायमदशब्दात् मतुप्प्रत्यय इति विशेषः । अत्र ब्राह्मणे पूर्ववत् अपेक्षिताध्याहारपूर्वकं व्याख्यानप्रकारमाह- अयं च पादो मदमिति ।। पूर्ववदिति ।। तत्तस्मात् तृतीयसवनविषयपादेन होमान्निमित्तात् तृतीयसवनादेव तद्देवताप्रसादादेवैनं क्रतुं सन्निर्मिमीत इति । प्रसिद्धोत्सवेति ।। विवाहादिपरिसमाप्तौ तृप्तिदर्शनादित्यर्थः । 
ननु मूले ‘इति सवनत्रयरूपता षोशिन’ इत्यस्य वैय्यर्थ्यमित्यत आह- तात्पर्यमाहेति ।। मूले इतिशब्देन ‘अपाः पूर्वेषां’ इत्यादिपादत्रयहोमो गृह्यते । तेन समुदितेन षोशिनः तन्नामकक्रतोः सवनत्रयरूपतेत्यत्र सवनत्रयशब्देन तद्देवतां गृहित्वा रूपताशब्देन रूपणं निरूपणं निर्माणं विवक्षयित्वा षोशिक्रतोः सवनत्रयदेवताजन्यत्वं मूलार्थ उक्तः । 
ननु ऋक्पादत्रयार्थः तत्सम्बन्धब्राह्मणार्थश्च क इत्यत आह- अक्षरार्थ-स्त्विति ।। भाष्यकारैः टीकाकारैश्चेत्यर्थः । सत्रेति ब्राह्मणं सङ्गमयति- सत्रेति चतुर्थेति ।। तत्फलसूचनार्थमिति ।। तेन चतुर्थपादेन होमकरणेन यत्फलं तत्सूचनार्थमित्यर्थः । 
ननु वृष्णः इन्द्रस्य विशेषतः प्रियत्वादिति मूले विशेषतः प्रियत्वं कस्य व्याख्यानमित्यत आह- मतुपस्तात्पर्यार्थ इति ।। ‘भूमनिन्दाप्रशंसासु नित्ययोगातिशायने । संसर्गेऽस्ति विवक्षायां भवन्ति मतुबादय ।।’ इत्युक्तेः अतिशयप्रशंसाविवक्षयेति भावः । एतत्पादब्राह्मणं योजयति- तथा चायं पाद इति ।। वृष्णः अभीष्टसेचकस्य इन्द्रस्य षोशी च क्रतुः तस्येन्द्रस्य प्रियः । अनेन वृषण्वद्वै षोशिनो रूपमिति ब्राह्मणार्थः उक्तः । तस्मादित्यादि षोशिनं सन्निर्मिमीत इत्यन्तपूर्वपादत्रयवत् अत्राप्यध्याहार्यमिति भावः ।
ननु ‘सर्वेभ्यो वा एष सवनेभ्यः’ इत्यादिकं किमर्थं सवनत्रयस्य चतुर्थपादब्राह्मणे फलकथनमित्यत आह- उक्तसङ्कलनात्मकमिति ।। पादत्रयोक्तमेलनात्मकमित्यर्थः । कथमस्य ब्राह्मणस्यार्थः कार्य इत्यत आह-  तत्सर्वेभ्यो वा एष लोकेभ्य इतिवदिति ।। ‘अयं वै लोक’ इति प्रथममहानाम्नीत्यत्र प्रथमभागे विद्यमानसर्वेभ्यो वा एष लोेकेभ्य इति वाक्यत्रयं यथा व्याख्यातं तथा इदमपि व्याख्येयमित्यर्थः । तत्प्रकारस्तु । यथा तत्र लोकान्तर्गत भगवद्रूपैः षोशिनिर्माणं तथा अत्र सर्वेभ्यः सवनेभ्यः पूर्वैैः पुरुषैः सर्वसवनयजनेन प्रसन्नेभ्यः सवनान्तर्गतभगवद्रूपेभ्यः अनिरुद्धादिभ्यः वृषन्नामकवासुदेवरूपेण च एषः सन्निर्मितो वै । यत् यः षोशीक्रतुः तत् तस्मात् अद्यापि यद्यपि कश्चित् ‘अपाः पूर्वेषाम्’ इत्यादिऋचा यजति सोऽपि सर्वेभ्यः सवनेभ्यः वृष्णश्च तदन्तर्गतभवद्रूपेभ्यः एनं षोशिनं क्रतुं सन्निर्मिमीते । ततः किम् । उक्तेभ्यः सर्वेभ्यः सवनेभ्यः वृष्णश्च सन्निर्मिमीते तेन षोशिना राध्नोति । किं क्रतुनिर्माणमात्रेण न । किन्तु य एवं वेदेति । तच्चानुपपन्नमिति ।। प्रतिज्ञातं तत्कथमित्यतः पृथिव्यादिलोकत्रयजन्यत्ववत् षोशिनः सवनत्रयमात्र-जन्यत्वानुक्तेः चतुर्थपादोक्तवृष्णोऽपि जन्यत्वोक्तेः इति भावेनाह- सवनेभ्य इति ।। ननु तर्हि ‘सर्वेभ्यो वा एष सवनेभ्यः सन्निर्मितो यत्षोशी’ इत्यत्र तद्यदपाः पूर्वेषामिति पूवोक्तसवनत्रयानुवादेन षोशीक्रतुनिर्मापकत्वं द्विवारं पूर्वत्रोत्तरत्र च कथं कथ्यत इत्यत आह- सवनेभ्य इत्युपलक्षणमिति ।। ब्राह्मणे पूर्वत्र  उत्तरत्रोक्तः सवनेभ्य इति शब्दः वृष्णश्चोपलक्षणार्थं द्विवारमुक्त इत्यर्थः । तथा चतुर्भिरित्यस्य सवनत्रयवृषन्रूपैश्चतुर्भिरित्यर्थः । ‘सर्वेभ्यः सवनेभ्यः सन्निर्मितेन षोशिना राध्नोति य एवं वेद’ इति वाक्यस्थं एवं शब्दं व्याचष्टे- य एवं वेदेतीति ।। उक्तप्रकारेणेति ।। प्रश्नत्रये विवक्षितम् अविरुद्धादिप्रकारमित्यर्थः । अस्यार्थः  यश्चान्यः ज्ञानी एवम् उक्तप्रकारेण चतुर्भिः षोशी उत्पन्ना इति जानाति । मूले रुद्धो भवतीत्यस्य मुक्तो भवतीत्यर्थो भवतीत्यर्थो बोध्यः । 
(सूत्रोक्ताऽनुष्टुभार्धर्चीकरणप्रकारनिरूपणम्) 
मूलम्- ‘विहृतपक्षे तु - पादान् व्यवधायार्धर्चशः शंसेत् । पूर्वासां पूर्वाणि पदानि । गायत्र्यः पङ्किभिः पङ्कीनां तु द्वे द्वे पदे शिष्येते ताभ्यां प्रणुयात् ।’३ ‘उष्णिहो बृहतीरुष्णिहां तूत्तमान् पादान् द्वौ द्वौ कुर्यात् । चतुरक्षरमाद्यम् । द्विपदाश्चतुर्धा कृत्वा प्रथमां त्रिष्टुभोत्तरा जगतीभिरुत्तमायाश्चतुर्थमक्षरमन्त्यं पूर्वस्याद्यमुत्तरस्यानुष्टुभ-मतिछन्दस्स्ववदध्यात् । द्वितीयतृतीययोस्तृतीययोः पादयोरवसानत उपदध्यात् । प्रचेतनेति पूर्वस्याम् । प्रचेतयेत्युत्तरस्यां उत्तरास्वितरान् पादान् षष्ठान् कृत्वा अनुष्टुप्कारं शंसेत् ।’४
टीका- एवं खण्डद्वयेनोक्तं विहृतपक्षे शस्त्रं बुद्ध्यारोहार्थं सङ्कलय्य प्रदर्शयितुं प्रतिजानीते- विहृतपक्षे त्विति ।। विहृतं विहरणम् । शस्त्रमुच्यत इति शेषः । कथमित्यतस्तत्प्रतिपादकमाश्वलायनसूत्रमेव पठति- पादानिति ।। अयमर्थः - कासाञ्चिदृचां पादान् ऋगन्तरपादैर्व्यवहितान् विधायाऽनुष्टुभार्धर्चान् कृत्वा शंसेत् । तत्र पूर्वं निर्देश्यमाणानामृचां पदानि पादान् पूर्वान् कुर्यात् । पश्चान्निदर्ेेश्यमाणानां पादानुत्तरात् कुर्यादित्यर्थाल्लभ्यते । एवं परिभाषामुक्त्वा व्यवधानमेव स्पष्टमाह- गायत्र्य इति ।। ‘आ त्वा वहन्तु हरयः’१ इति तिस्रो गायत्र्यः । ‘उपोषु शृणुही गिरः’२ इत्येकया ‘सुसन्दृशं त्वा वयम्’३ इति द्वाभ्यामिति तिसृभिः पङ्क्तिभिर्यथाक्रमं पादशो व्यवहिताः कार्याः । ‘आ त्वा वहन्तु हरय उपोषु शृणुही गिरः । वृषणं सोमपीतये मघवन्मा तथा इव’४ इत्यादि । तत्र गायत्र्योऽष्टाक्षरत्रिपादाः । पङ्क्तयस्त्वष्टाक्षरपञ्चपादाः । ततो  गायत्री पादत्रयस्य पङ्क्त्याद्यपादत्रयेण व्यतिषङ्गे त्रय आनुष्टुभार्धर्चा भवन्ति ।  पङ्क्तीनान्तु प्रत्यृचं द्वौ द्वौ पादौ शिष्येते । ताभ्यां यथास्थिताभ्यामेव स्तुवीत । स एक आनुष्टुभोऽर्धर्चो भवति । ‘यदिन्द्र पृतनाज्ये’५ इति तिस्त्र उष्णिहस्त्रिपादाः, ‘अयं ते अस्तु हर्यतः’६ इति तिसृभिर्बृहतीभिश्चातुष्पादाभिस्संयोज्याः । तासामुष्णिहां बृहतीनां च तृतीयपादा द्वादशाक्षराः, अन्येऽष्टाक्षराः । तत्रोष्णिहान्त्वन्त्यान् पादान् प्रत्येकं द्वौ द्वौ पादौ कुर्यात् । तयोश्च मध्यं चतुरक्षरमाद्यं कुर्यात् । द्वितीयमष्टाक्षरमेव । चतस्त्रो द्विपादाः प्रत्येकं चतुर्धा कृत्वा ‘आधूर्ष्वस्मै’७ इति प्रथमां विंशत्यक्षरं द्विपदां ‘ब्रह्मन् वीर ब्रह्मकृतिं जुषाणः’८ इति त्रिष्टुभेकादशाक्षरचतुष्पादया संयोजयेत् । ‘एष ब्रह्मा’९ इति शाखान्तरस्था उत्तराः षोडशाक्षरास्तिस्त्रो द्विपादाश्चतुर्धा विभक्ताः ‘प्रतेमहे विदथे शंसिषं हरी’१० इति तिसृभिर्द्वादाक्षरचतुष्पादाभिर्जगतीभिः । संयोजयेत् । ‘त्वामिच्छवसस्पते’११ इत्युत्तमाया द्विपादायाः पञ्चदशाक्षरत्वेन चतुरक्षरपाद-चतुष्टयसम्पादनासम्भवेन१२ चतुर्थमक्षरं पूर्वविभागस्यान्त्यमुत्तरविभागस्याऽद्यं च कुर्यात्- ‘त्वामिच्छवेति वसस्पते’ इति च । प्रचेतन प्रचेतयेत्यादीन् महानाम््नयुपसर्गानेकीकृत्य संव्यवहाराय आश्वलायनेनानुष्टप्सञ्ज्ञा कृता । तमनुष्टुभं ‘त्रिकद्रुकेषु महिषो यवाशिरम्’१ इति, ‘प्रोष्वस्मै पुरोरथम्’२ इति चातिच्छन्दस्सवदध्यात् । कथम् ? प्रथमे तृचे द्वितीयतृतीययोः ऋचोः तृतीययोः पादयोरवसाने उपदध्यात् । तत्रापि पूर्वस्यां द्वितीयायां प्रचेतनेति निदध्यात् । उत्तरस्यां तृतीयायां प्रचेतयेति ।। क्षिपेत् । उत्तरम् ‘प्रोष्वस्मै’ इत्याद्यासु तिसृषु ‘आयाहि’ इत्यादीन् त्रीन् पादान् यथासङ्ख्यं षष्ठान् कृत्वा ततः सर्वा ऋचोऽनुष्टुभः कृत्वा शंसेदिति । ‘प्र प्र वः’३ इत्याद्यास्तु प्रज्ञशतानुष्टुभ इति नोदाहृताः । 
(छ.टि.) ननु मूले महानाम्नीनामित्यादि खण्डशेषव्याख्यानं विहाय विहृतपक्षेत्वित्यनेन किमुच्यते इत्यतस्तदभिप्रायमाह- एवमिति ।। खण्डद्वयेनेति ।। ‘अथातः छन्दांस्येव व्यतिषजति’ इति तृतीयखण्डेन ‘महानाम्नीनामुपसर्गानुपसृजति’ इति चतुर्थखण्डेन चोक्तमित्यर्थः । मूले विहृतपक्ष  इत्यत्र विहृतशब्दार्थमाह- विहृतं विहरणमिति ।। वाक्यान्तरस्य वाक्यान्तरेण संयोजनमित्यर्थः । प्रतिज्ञां दर्शयति- शस्त्रमुच्यत इति शेष इति ।। कथमित्यत इति ।। गायत्र्यादिछन्दस्कानां ऋचां शस्त्रत्वं कथं केन प्रकारेण खण्डादिरूपत्वाभावादित्यर्थः । तत्प्रतिपादकमिति ।। तासां ऋचां शस्त्रत्वप्रकारप्रतिपादकमित्यर्थः । मूले पादानित्यादीनाम् अध्याहारसापेक्षत्वात् अपेक्षिताध्याहारपूर्वकं व्याख्यातुमाह- अयमर्थ इति ।। तत्रेति ।। शंसनीयऋक्षु पूर्वं निर्देश्यमाणानां ब्राह्मणतृतीयखण्डे पूर्वम् उच्यमानानां ‘आ त्वा वहन्तु  हरय’ इत्यादीनां ऋचां पादान् शस्त्रशंसनकाले पूर्वान् कुर्यात् पूर्वं शंसेत् । तत्रैव ब्राह्मणे पश्चान्निर्देश्यमाणानां ‘उपोषु शृरुही गिर’ इत्यादि ऋक्पादान् उत्तरान् कुर्यात् । तत्पादशंसनानन्तरं शंसेदिति तु आश्वलायनसूत्रे पूर्वसां पूर्वाणि पादानीत्युक्त्या अर्थाल्लभ्यत इत्यर्थः । एवं परिभाषामिति ।। उत्तरत्र प्राप्यमाणं न्यायसाम्यमित्यर्थः । ‘आ त्व वहन्तु हरयो इति तिस्त्रो गायत्र्य इति ।। 
‘आत्व वहन्तु हरयो वृषणं सोमपीतये । इन्द्र त्वा सूरचक्षसः ।’
इयमेको ऋक् चतुर्विंशत्यक्षरत्वात् गायत्री छन्दस्कत्रिपादयुक्ता । 
‘इमा धाना घृतस्नुवो हरी इहोपवक्षतः । इन्द्रं सुखतमे रथे ।’ 
इयं द्वितीयगायत्री । 
‘इन्द्रं प्रातर्हवामह इन्द्रं प्रयत्यध्वरे । इन्द्रं सोमस्य  पीतये’ 
इयमपि तृतीयगायत्री । 
‘उपोषु शृणुही गिर’ इत्येकयेति अष्टाक्षरपञ्चपाद्युक्तपङ्क्तीछन्दस्कयेति शेषः । 
‘उपोषु शृणुही गिरो मघवन्मा तथा  इव । 
यदा नः सूनृतावतः कर आदर्थयास इद् योजा न्विन्द्र ते हरी ।।’
इयं प्रथमा ऋक् । अत्र एकयेत्युक्तिस्तु एतदनन्तरपठिताया ‘अक्षन्नमीमदन्त’  इत्येस्या ऋचः शस्त्रम् । अत एव तदुत्तरस्थद्वयं क्रमेण गृहीतुमिति द्वाभ्यामित्युक्तम् । ‘सुसन्दृशं त्वा वयं’ द्वाभ्यामितीति ।। 
‘सुसन्दृशं त्वा वयं मधवन् वन्दिषीमहि । 
प्र नूनं पूर्णवन्धुरः स्तुतो याहि वशा अनु । 
योजा न्विन्द्र ते हरी’
इति द्वितीया पङ्क्तिः । ऋक्प्रथमपादोच्चारणानन्तरं पङ्क्तीछन्दस्क-प्रथमपादोच्चारणं कार्यम् । एवमेव गायत्रीछन्दस्का । 
‘सघातं वृषणं रथमधितिष्ठाति गोविदम् । 
यः पात्रं हारियोजनं पूर्णमिन्द्र चिकेतति 
योजात्विन्द्र ते हरी’ इति तृतीया पङ्क्तिः । 
इति तिसृभिः पङ्क्तिभिरित्यस्य तिस्त्रो गायत्र्यः । यथाक्रमम् आश्वलायनसूत्रोक्त क्रमेण पादशः प्रतिपादं गायत्रीछन्दस्कान्त्यपादोच्चारणानन्तरं पङ्क्तिछन्दस्कतृतीय-पादोच्चारणं कार्यम् । इति पादशो व्यवहिताः कार्य इत्यन्वयः । 
तत्प्रकारं प्रथमऋचि उदाहृत्य दर्शयति- आ त्वा वहं त्विति ।। इत्यादी-त्यादिशब्देन ‘इन्द्र त्वा सूरचक्षसो यदा नः सूनृतावतः’ इति गायत्री तृतीयपादस्य पङ्क्तिः । तृतीयपादसंयोजनं ग्राह्यम् । एवं ‘इमा धान’इति   गायत्रीऋग्द्वये सुसन्दृशन्त्वेति पङ्क्तिऋग्द्वयस्य पादद्वयसंयोजनं ज्ञेयम् । अनेन  फलितार्थमाह- तत्रेति ।। व्यतिषङ्गेति ।। संयोजने इत्यर्थः । अनुष्टुभार्धर्चाः अनुष्टुभछन्दस्कऋचाम् अर्धा इत्यर्थः ।
ननु पङ्क्तीनाम् आद्यपादत्रयस्य गायत्रीपादैः व्यतिषङ्गे सति पङ्क्त्याः तत्पादद्वयस्य कथमुपयोग इत्यत आह- पङ्क्तीनां त्विति ।। ताभ्यां प्रत्यृचं प्रति पङ्क्तेः विद्यमानाभ्यां यथास्थिताभ्यां ऋगन्तरव्यतिषङ्गरहिताभ्यां स्तुवीत  शस्त्रशंसनं कुर्यादित्यर्थः । अनेन ताभ्यां प्रणुयादिति मूलं व्याख्यातम् । ताभ्यां पङ्क्तिपादाभ्यां यथास्थितमिति शेषः । प्रणुयात् स्तुवीत । प्रपूर्वक ‘णुञ् स्तुतौ’ इत्यतो विधिलिङ् । तस्यान्वयं दर्शयति- स एक आनुष्टुभोऽर्धर्च इति ।। चतुर्थ इति शेषः । तथा च गायत्रीपङ्क्तिभ्यां शस्त्रद्वयमिति गायत्रीत्रयेण पङ्क्तित्रयेण च मिलित्वा षट्शस्त्राणि भवन्तीति भावः । 
तथा चैवं शस्त्रषट्कं ज्ञेयम् । तथाहि । 
‘आ त्वा वहन्तु हरयः, उपोषु शुणुही गिरः, वृषणं सोमपीतये मघवन्मा तथा इव’ इत्येकं शस्त्रम् । 
‘इन्द्रं त्वा सूरचक्षसो यदा नः सूनृतावतः, कर आदर्थयास इद् योजान्विन्द्र ते हरी’ इति द्वितीयं शस्त्रम् । 
‘इमा धाना घृतस्नुवो हरी इहोपवक्षतः, सुसन्दृशं त्वा वयं मघवन् वन्दिषीमहि’ इति तृतीयं शस्त्रम् । 
‘इन्द्रं सुखतमे रथे, प्र नूनं पूर्णवन्धुरः स्तुतो याहि वशा अनु । योजा न्विन्द्र ते हरी’ इति चतुर्थं शस्त्रम् ।
‘इन्द्रं प्रातर्हवामहे इन्दं प्रत्यत्यध्वरे’ इति पञ्चमं शस्त्रम् । 
‘इन्द्रं सोमस्य पीतये, स धा तं वृषणं, योजा न्विन्द्र ते हरी’ इति षष्ठ षष्ठं शस्त्रम् । 
इदानी ‘यदिन्द्र पृतानाज्ये’ ‘अयं ते अस्तु हर्यत’  इति ब्राह्मणवाक्य व्याख्यानरूपं ‘उष्णिहो बृहतीभिः’ इति मूलं योजयति- यदिन्द्र पृतनाज्ये इति तिस्र उष्णिहस्त्रिपादा इति ।। 
‘यदिन्द्र पृतनाज्ये । देवास्त्वा दधिरे पुरः । आदित् ते हर्यता हरी ववक्षतुः’ इयमेका ऋक् उष्णिक्छन्दस्का । ज्ञेया । 
‘यदा वृत्रं नदीवृतं शवसा वज्रिन्नवधीः । आदित् ते हर्यता हरी ववक्षतुः’ इयं द्वितीया । 
‘यदा ते विष्णुरोजसा त्रीणि पदा विचक्रमे । आदित् ते हर्यता हरी ववक्षतुः’ इति तृतीया । 
एतास्तिस्रः त्रिपादा अपि उष्णिहः अष्टाविंशत्यक्षरवत्वात् । अयं ते अस्तु हर्यत’ इति तिसृभिः षट्त्रिंशदक्षरवत्वात् बृहतीछन्दस्काभिरत्यर्थः । 
इदानी उष्णिहान्तूत्तमान् पादानिति मूलं व्याख्याति । तुशब्दश्चशब्दार्थः । तेन बृहतीनां चेति ग्राह्यम् । तद्व्याचष्टे- तासामुष्णिहामिति ।। उष्णिहान्त्वन्त्यान् पादानिति ।। ‘आदित्ते हर्यता हरी ववक्षतुः’ इति त्रीनपि पादान् तयोश्च मध्यं चतुरक्षरमाद्यमिति ।। आदित्ते हीति प्रथमं  चतुरक्षरं  प्रथमं पादं कुर्यात् । ऋक्त्रयेऽपीति शेषः । द्वितीयमिति ।। ‘यतो हरी ववक्षतुः’  इति पादमित्यर्थः । बृहत्यस्तु ‘अयं ते अस्तु हर्यतः सोम आ हरिभिः सुतः । जुषाण इन्द्रहरिभिर्न आ गह्या तिष्ठ हरितं रथम्’ इयमेका बृहती । 
‘हर्यन्नुषसमर्चयः सूर्यं हर्यन्नरोचयः । विद्वांश्चिकित्वान्हर्यश्ववर्धस इन्द्र विश्वा अभि श्रियः’ इयं द्वितीया । 
‘द्यामिन्द्रो हरिधायसं पृथिवीं हरिवर्पसम् । अधारयद्धरितोर्भूरि भोजनं ययोरन्तर्हरिश्चरत् ।’ इति तृतीया बृहती ।। 
अत्रापि बृहतीषु तृतीयः पादः द्वादशाक्षराः तत्रापि पूर्ववत् चतुरक्षरमाद्यं पादं कुर्यात् । द्वितीयं त्वष्टाक्षरमेव । तेनैवं षड्ऋक्संयोजना । 
‘यदिन्द्र पृतनाज्ये अयं ते अस्तु हर्यतः देवास्त्वादधिरे पुनः । सोम हरिभिः सुतः । इदमेकं शस्त्रम् । 
‘आदित्ते ह जुषाण इन्द्र हरिभिर्न्न आ गहि । र्यता हरी ववक्षतुरातिष्ठ हरितं रथम्’ । इदं द्वितीयम् ।
‘यदा वृतं नदीवृतं हर्यन्नुषसमर्जयः । शवसा वज्रिन्नवधीः सूर्यं हर्यन्नरोचयः’ । इदं तृतीयम् । 
‘आदित् ते ह विद्वांश्चिकित्वान् हर्यश्च वर्धसे । र्यता हरी ववक्षतुरिन्द्रं विन्वा अभिश्रियः’ । इति चतुर्थम् । 
‘यदा ते विष्णुरोजसा द्यामिन्द्रो हरिधायसम् । त्रीणि पदा विचक्रमे पृथिवी हरिवर्पसम्’ । इति पञ्चमम् । 
‘आदित् ते ह अदारयद्धरितोर्भूरि भोजनम् । र्यता हरी ववक्षतुर्ययोरन्तर्हरिश्चरन्’ इति षष्ठं शस्त्रम् । 
‘आधूर्ष्वस्मै’ इति ब्राह्मणवाक्यं मूले व्याख्यातं द्विपदा इति तद्व्याचष्टे- चतस्र इति ।। ‘आधूर्ष्वस्मै दधाताश्वानिन्द्रो न वज्री हिरण्यबाहुः’ इयमेका द्विपदाऋक् द्वितीया । द्विपदा तु ‘एष ब्रह्मा य ऋत्विय इन्द्रो नाम श्रुतो गणे ।’३ ‘विश्रुतयो यथायथो इन्द्र त्वद्येति रातयः’ इयं तृतीया द्विपदा । ‘त्वामिच्छवसस्पते यन्ति गिरो न संयतः’ इयं चतुर्थी द्विपदा । इति चतस्रो द्विपदाः ऋचः प्रत्येकं एकैकां द्विपदां चतुर्धां चतुर्भागं कृत्वा तन्मध्ये इति शेषः । एकादशाक्षरत्रिष्टुप्चतुष्पाद्येत्यनेन त्रिष्टुप्चतुष्पादैः प्रत्येकं आ शेेषः । एकादशाक्षरत्रिष्टुप्चतुष्पाद्येत्यनेन त्रिष्टुप्चतुष्पादैः प्रत्येकं आ धूर्ष्वस्मा इति द्विपदाचतुर्भागात् क्रमेण संयोजयेदित्यन्वयः कार्य इत्युक्तं भवति । त्रिष्टुबृक् । ‘ब्रह्मन् वीर ब्रह्मकृतिं जुषाणोऽर्वाचीनो हरिभिर्याहि तूयम् । अस्मिन्नू षु सवने मादयस्वोप ब्रह्माणि शृणव इमा नः’ इति । संयोजनप्रकारस्तु- 
‘आ धूर्ष्वस्मै ब्रह्मन्वीर ब्रह्मकृतिं जुषाणः । दधाताश्वानर्वाचीनो हरिभिर्याहि तूयम् । इदमेकं शस्त्रम् । 
इन्द्रो न वज्य्रस्मिन्नूषु सवने मादयस्व । हिरण्यबाहुरुप ब्रह्माणि शृृणव इमानः’ इति द्वितीयं शस्त्रम् । 
‘एष ब्रह्म’ इति ब्राह्मणवाक्यम् उत्तराजगतीभिरिति मूलेन व्याख्यातम् । तद्विवृणोति- एष ब्रह्मेति शाखान्तरस्था इत्यादिना ।। उत्तराः आ धूर्ष्वस्मा इत्यत इति शेषः । जगत्यस्तु  । ‘प्र ते महे विदथे शंसिषं हरी प्र ते वन्वे वनुषो हर्यतं मदम् । घृतं न यो हरिभिश्चारु सेचत आ त्वा विशन्तु हरि वर्पसं गिरः ।’ इति प्रथमा । 
‘हरिं हि योनिमभि ये समस्वरन् हिन्वन्तो हरी दिव्यं यथा सदः । आ यं पृणन्ति हरिभिर्न धेनव इन्द्राय शूषं हरिवन्तमर्चत ।’ इति द्वितीया । 
‘सो अस्य वज्रो हरितो य आयसो हरिर्निकामो हरिरागभस्त्योः । द्युम्नी सुशिप्रो हरिमन्युसायक इन्द्रे नि रूपा हरिता मिमिक्षिरे’ इति तृतीया । 
एतत्तिसृषु मध्ये पूर्वयोर्जगत्योः पूर्वद्विपदाद्वयसंयोजनप्रकारस्तु- ‘एष ब्रह्मा प्र ते महे विदथे शंसिषं हरी । य ऋत्वियः प्र ते वन्वे वनुषो हर्यतं मदम् । इन्द्रो नाम घृतं न यो हरिभिश्चारु सेचते । श्रुतो गृहे आ त्वा विशन्तु हरिवर्पसं गिरः ।’ इदमेकं शस्त्रम् । 
‘विश्रुतयो हरिं हि योनिमभि ये समस्वरन् । यथा हिन्वन्तो हरी दिव्यं यथा सदः । इन्द्र त्वद्य आ यं पृणन्ति हरिभिर्न धेनवः । ‘त्निरातय इन्द्राय शूषं हरिवन्तमर्चत ।’ इति द्वितीयं शस्त्रम् । 
उत्तमाया इति मूलं विवृणोति- त्वामिच्छवसस्पत इत्यादिना ।। वकारस्य पूर्वभागान्त्यत्वम् उत्तरभागाद्यत्वं च स्पष्टयति- त्वामिच्छवेति ।। वशस्पत इति चेति ।। तथा चैवं संयोजनम्- 
‘त्वामिच्छव सो अस्य वज्रो हरितो य आयसः । वसस्पते हरिर्निकामो हरिरागभस्त्योः यन्ति गिरो द्युम्नी सुशिप्रो हरिमन्युसायकः । न संयत इन्द्रे निरूपा हरिता मिमिक्षिरे’ इति तृतीयं शस्त्रम् । 
इदानी ‘त्रिकद्रुकेषु महिषो यवाशिरं प्रोष्वस्मै पुरो रथमित्यतिच्छन्दसः शंसति’ इति  ब्राह्मणे प्रथमऋङ्मध्ये त्रिकद्रुकेष्विति प्रथमऋचि षोशाक्षर-चतुष्पादवत्वेन शस्त्रद्वयकरणसम्भवेऽपि एतदुत्तरऋग्द्वये प्रत्यृचम् अक्षरचतुष्टय-न्यूनत्वेनानुष्टुप्छन्दस्कशस्त्रद्वयकरणासम्भवं तथा ‘प्रोष्वस्मै’ इति तृचे ऋक्त्रयेऽपि अष्टाक्षरसप्तपादवत्वेन अष्टाक्षरन्यूनवत्वात् द्वात्रिंशदक्षरानुष्टुप्-छन्दस्कशस्त्रद्वयकरणासम्भवमाशङ्क्य आश्वलायनेन समाहितं मूले अनूदितं अनुष्टुभमतिछन्दस्स्ववदध्यादिति । तद्विवृणोति- प्रचेतनेति ।। आदिशब्दात् । ‘आयाहि पिबमत्स्व क्रतुश्छन्द ऋतं बृहत् । सुम्न आधेहि नो वसो’ इति उत्तरऋचि संयोज्यमानं पादत्रयं गृह्यते । 
ननु प्रचेतनेत्यादिपञ्चोपसर्गाणां एकऋक्स्थत्वाभावात् अनुष्टुभादिसञ्ज्ञानां एकछन्दस्कानामेव विधानात् पृथक्छन्दस्थेषु एतेषु उपसर्गेषु किमर्थमाश्वलायनेन अनुष्टुभावित्युक्तमित्यत आह- एकीकृत्य संव्यवहारायेति ।। महानाम्नीऋक्षु  प्रचेतनेत्यादि पञ्चैवोपसर्गेत्यादिपञ्चैवोपसर्गा इति याज्ञिकव्यवहारार्थं पञ्चोपसर्गाणां द्वात्रिंशदक्षरवत्वेन निमित्तेन प्रचेतनेत्यादीनि सहैव व्यवहृत्य आश्वलायनेन नूतनसञ्ज्ञा कृतेति भावः । तमनुष्टुभमिति ।। अनुष्टुप्स्थ-पञ्चोपसर्गानित्यर्थः । द्वितीयतृतीययोरिति मूलं सङ्गमयितुमाह- कथमिति ।। एतान् पञ्चोपसर्गान् ऋचद्वये यथासङ्ख्याभावात् कथं संयोजयेदित्यर्थः । तदुत्तरत्वेन मूलं योजयति- प्रथमे तृचे इति ।। ऋचोरित्यध्याहारोक्तिः । प्रथमतृचग्रहणं तु द्वितीयतृचस्थऋग्व्यावृत्त्यर्थम् । तृतीययोः पादयोरिति ।। एतदुभयतृतीययोरित्यर्थः । अवसाने अन्ते । मूले पूर्वस्यामित्यस्य त्रिकद्रुकेष्विति ऋगर्तकत्वभ्रान्तिं वारयितुमाह- पूर्वस्यां द्वितीयायामिति ।। त्रिकद्रुकेष्वित्येतदपेक्षया द्वितीयायामित्यर्थः । उत्तरस्यां त्विति मूलं व्याचष्टे- उत्तरासु प्रोष्वस्मै इत्याद्यास्विति ।। उत्तरतृचस्थासु ऋक्ष्वित्यर्थः । यथा सङ्ख्यमिति ।। प्रथमऋगादिषु आयाहि पिबमत्स्वेत्यादिपादक्रमेणेत्यर्थः । सर्वा ऋच इति ।। त्रिकद्रुकेष्वित्यादितृचदव्यस्था इत्यर्थः । तत्प्रकारस्तु महानाम्नीखण्डव्याख्याने व्युत्पादितः ततः एव बोद्धव्यः । 
ननु एतदनन्तरं ‘प्र प्र व’ इत्यादि ब्राह्मणोक्तशस्त्ररूपऋचः मूलकारैः कुतो नोदाहृता इत्यतस्तत्र हेतुमाह- प्र प्र व इत्याद्यास्त्विति ।। प्रज्ञातानुष्टुभ इति हेतुगर्भविशेषणम् । प्र प्र व इत्यादिऋचां वाक्यान्तरसंयोजनं विना अनुष्टुप्त्वस्य सम्यक्ज्ञातत्वादित्यर्थः । 
(महानाम्नीनाम् उपसर्जनसंयोजनप्रदर्शकसूत्रकथनम्)
मूलम्- महानाम्नीनां पञ्चाक्षरानुपसर्गानुपसृजत्येकादशाक्षरेषु पादेषु । ‘एवाह्येवा अपाः पूर्वेषां हरिवः सुतानां एवैहीन्द्रं अथो इदं सवनं केवलं ते । एवाहि शक्रो ममद्धि सोमं मधुमन्तमिन्द्र वशी हि शक्र सत्रा वृषञ्जठर आवृषस्वेति’१ ।।
टीका - ‘अपाः पूर्वेषाम्’२ इत्यनया योग उक्तः । तन्नोपपद्यते । तस्यास्त्रिष्टुप्त्वेन षोशिनि प्रवेशायोगादित्याशङ्कापरिहारार्थं ‘महानाम्नीनां पञ्चाक्षरान्’ इत्यादि ब्राह्मणम् । तदक्षरार्थः स्पष्ट एवेत्यतः तदनूद्य तदुक्तमुपसर्जनसंयोजन-प्रकारमेवाऽश्वलायनसूत्रेण दर्शयति- महानाम्नीनामिति ।। ‘सर्वेभ्या वो’ इत्यादि पूर्ववदेव । 
(छ.टि) यत्तु महानाम्नीनामिति खण्डान्ते पञ्चाक्षरोपर्गान् एकादशाक्षरेषु पादेषु संयोजयेदित्युच्यते । तत्र एतद्विशेषसंयोजनमापकआश्वलायनसूत्रं मूले उदाहृतं तत्सङ्गमयितुमाह- अपाः पूर्वेषमिति ।। ननु ‘सर्वेभ्यो वा एष’ इत्यादिवाक्ययोजना कथमित्यत आह- पूर्ववदेवेति ।। प्रथमभागस्थसर्वेभ्यो वा एष इत्यादिवाक्ययोजना कथमित्यत आह- पूर्ववदेवेति ।। प्रथमभागस्थसर्वेभ्यो वा एष लोकेभ्यः इति वाक्यवदित्यर्थः । तथाहि । एकादशाक्षरेषु पादेषु पञ्चाक्षरोपसर्गसंयोजनं कृतवतः प्रशंसा क्रियते । सर्वेभ्यो वा इति ।। पूर्वैः पुरुषैः सर्वच्छन्दोऽन्तर्गतानां सर्वछन्दःप्रतिपाद्यानां भगवद्रूपाणां प्रतिपादक-महानाम््नयुपसर्गसंयाजनेन प्रसन्नेभ्यः सर्वेभ्यः छन्दोभ्यः तदन्तर्गतेभ्यः तत्प्रतिपाद्येभ्यो वा भगवद्रूपेभ्यः एषः सन्निर्मितो वै । कः । यत् यः षोशीक्रतुः तत् तस्मात् । अद्यापि यत् । यदि महानाम्नीनां पञ्चाक्षरानुपसर्गानेकादशाक्षरेषु पादेषु उपसृजति कश्चित् । तत् तर्हि सोऽपि सर्वेभ्यश्छन्दोभ्यः तदन्तर्गतेभ्यः तत्प्रतिपाद्येभ्यो वा भगवद्रूपेभ्यः एव एनं षोशिनं क्रतुं सन्निर्मिमीते । ततः किम् । उक्तेभ्यः छन्दोभ्यः सन्निर्मितेन षोशिना राघ्नोति । किं क्रतुनिर्माणमात्रेण मुक्तो भवति । न । किन्तु य एवं वेदेति । एवं क्रतुनिर्माता सन् भगवद्रूपेभ्य एव क्रतुनिर्माणज्ञानवान् उपासनावान् चेत्तर्ह्येव राध्नोतीत्यर्थः ।। 
(भगवज्ज्ञानादिसहितस्यैव कर्मणो मोक्षसाधनत्वसमर्थनम्) 
मूलम्- भगवद्भक्तिज्ञानवैराग्यपूर्वकं च कर्म कर्तव्यम् । ‘इष्टापूर्तं मन्यमाना वरिष्ठं नान्यच्छ्रेयो वेदयन्ते प्रमूढाः । नाकस्य पृष्ठे सुकृते तेनुभूत्वा इमं लोकं हीनतरं वा विशन्ति ।।’१ ‘नैष्कर्ममप्यच्युत-भाववर्जितं न शोभते ज्ञानमलं निरञ्जनम् । कुतः पुनः शश्वदभद्रमीश्वरे न चार्पितं कर्म यदप्यकारणम् ।।’२ ‘यतः प्रवृत्तिर्भूतानां येन सर्वमिदं ततम् । स्वकर्मणा तमभ्यर्च्य सिद्धिं विन्दन्ति मानवः ।।’३ ‘त्रैविद्या मां सोमपाः पूतपापा यज्ञैरिष्ट्वा स्वर्गतिं प्रार्थयन्ते । ते पुण्यमासाद्य सुरेन्द्रलोकमश्नन्ति दिव्यान् दिवि देवभोगान् ।।’४ ‘मयि सर्वाणि कर्माणि सन्यस्याध्यात्मचेतसा । निराशीर्निममो भूत्वा युध्यस्व विगतज्वरः ।।५ ‘ये मे मतमिदं नित्यमनुतिष्ठन्ति मानवाः । श्रद्धावन्तोनसूयन्तो मुच्यन्ते तेऽपि कर्मभिः ।।’१ ‘ये त्वेतदभ्यसूयन्तो नानुतिष्ठन्ति मे मतम् । सर्वज्ञानविमूढांस्तान् विद्धि नष्टानचेतसः ।।’२ ‘तपस्विनो दानपराः यशस्विनो मनस्विनो मन्त्रविदः सुमङ्गलाः । क्षेमं न विन्दन्ति विना यदर्पणं तस्मै सुभद्रश्रवसे नमो नमः ।।’३ ‘एष उ एव दाश्वान् य एवं वेद ।’ ‘यदेव विद्यया करोति श्रद्धयोपनिषदा तदेव वीर्यवत्तरं भवति ।’४ ‘परं भावमजानन्तो मम भूतमहेश्वरम् ।’५ ‘मोघाशा मोघकर्माणो मोघज्ञाना विचेतसः ।।’६ ‘सर्वगुह्यतमं भूयः शृणु मे परमं वचः । इष्टोसि मे दृढमिति ततो वक्ष्यामि ते हितम् ।।’७ ‘मन्मना भव मद्भक्तो मद्याजी मां नमस्कुरु । मामेवैष्यसि सत्यं ते प्रतिजाने प्रियोसि मे ।।’८ ‘विज्ञानमानन्दं ब्रह्म रातिर्दातुः परायणम् । तिष्ठमानस्य तद्विदः..’९ इत्यादि श्रुतिस्मृतिभ्यः ।
टीका- अत्र ‘य एवं वेद’ इति यज्ज्ञानमुक्तं तद्भगवद्विषयमेव । ज्ञानग्रहणं च भक्त्याद्युपलक्षणम् । तेनापि विना कर्मणः साफल्याभावादित्याशयवानाह- भगवदिति ।। वैराग्यं विषयेषु । एतच्च तदर्पणादेरुपलक्षणम् । कुत एतदित्यत आह- इष्टेति ।। श्रेयो ब्रह्म मोक्षं च । वेदयन्ते जानन्ति । नाकस्य पृष्ठे स्वर्गस्थले । सुकृते सुकृतलभ्ये । अनुभूत्वा तत्फलमनुभूय । ‘क्त्वापि छन्दसि’१० इति वचनात् । इयं च व्यवस्था श्रीमद्भगवद्गीतातात्पर्यनिर्णयादवसेया । नैष्कर्म्यं मोक्षसाधनम् । भावो भक्तिः । ज्ञानं परोक्षम् । वैराग्योपेतत्वान्निरञ्जनम् । विक्षेपहेतुत्वाच्छश्वदभद्रम् । अकारणं फलकामनारूपकारणरहितमपि । सुमङ्गलास्तप आद्यतिरिक्तशुभवन्तः । क्षेमं पुरुषार्थम् । यदर्पणं यस्मिन् तपआदीनामर्पणम् । एष ए दाश्वान् यजमानः । फलवत्वात् । इतरस्तु तदभावाद्यजमानाभासः । उप निषीदतीति उपनिषद् योग्यता । भावं याथात्म्यम् । भूतमनादिम् । महान्तं गुणपूर्णम् । ईश्वरं च विश्वस्य । तद्विदो ब्रह्मविदः तिष्ठमानस्य निष्ठावतः । दातुः यजमानस्य । रातिः मित्रं परायणं च । न पुनरतद्विद इति श्रुतिस्मृतिभ्योऽयमर्थोऽवसीयते । 
(छ.टि) ननु महानाम्नीखण्डव्याख्यानस्य समग्रप्रमाणकथनं च व्यर्थमित्यतो मूलं प्रकृतोपयुक्तत्वेनावतारयति- अत्रेति ।। मूले भगवद्भक्तिशब्देन ‘माहात्म्यज्ञानपूर्वस्तु सुदृढः सर्वतोऽधिकः । स्नेहो भक्तिरिति प्रोक्तः तया मुक्तिर्न चान्यथा ।।’ इत्युक्तं भक्तिस्वरूपम् । ‘न तादृशी प्रीतिरीड्यस्य विष्णोर्गुणोत्कर्षज्ञातरि यादृशी स्यात्’ इत्याद्युक्तश्रीमुख्यप्राणसहितविष्णुज्ञानं च भगवद्ज्ञानमिति स्फुटत्वादनुक्तम् । वैराग्यशब्दस्य भगवच्छब्दान्वयभ्रान्ति-वारणाय विवक्षितेनान्वयमाह- वैराग्यं विषयेष्विति ।। दुर्विषयेषु निषिद्धदर्शनश्रवणादिषु । तदर्पणादेरिति ।। स्वकृतकर्मणां भगवति समर्पणं नाम ‘नाहं कर्ता हरिः कर्ता तत्पूजाकर्म चाखिलम् । तथापि मत्कृता पूजा त्वत्प्रसादेन नान्यथा ।। तद्भक्तिस्तत्फलं मह्यं तत्प्रसादः पुनः पुनः । कर्मन्यासो हरावेवं विष्णोः प्रीतिकरस्सदा ।।’ इत्युक्तम् । आदिशब्दात् श्रद्धादिकं ‘ब्रह्मार्पणं ब्रह्महविर्ब्रह्माग्नौ ब्रह्मणा हुतम्’ इत्युक्तं हविरग्न्यादिषु विष्णुसन्निधानानुसन्धानं च गृह्यते । इष्टापूर्तमिति मूले इष्टं यजनम् । यजधातोः  भावे क्तप्रत्यये ‘व्रश्चभ्रस्जसृजमृजयज’ इति जकारस्य षकारे ‘वचिस्वपियजादीनां’ इति सम्प्रसारणे इष्टमिति रूपम् । आपूर्तं तटाकादि । नान्यच्छ्रेय इत्यत्र ‘अधर्ममस्त्रियां पुण्यं श्रेयसि’ इत्यभिधानात् श्रेयश्शब्दस्य पुण्यवाचकत्वेन दानोः पुण्यस्य सत्वेन अन्यनिषेधः कथमित्यतः श्रेयश्शब्दार्थमाह- श्रेय इति ।। वरिष्ठमिति अत्रापि सम्बद्ध्यते । ‘श्रीधरः श्रीकरः श्रेयः’ इति विष्णुसहस्रनामोक्तेः, ‘मुक्तिः कैवल्यनिर्वाणं श्रेय’ इत्यमरोक्तेश्रचेति भावः । ‘न मन्यन्ते फलं मोक्षं विष्णुसामीप्यरूपकम् ।  फलदं च न मन्यन्ते विष्णुं च जगतः पतिम् ।।’ इति स्मृत्यनुसारादिति भावः । विदधातूनामनेकत्वात् णिचश्च प्रयोजक-व्यापारार्थकस्य प्रयोजनादर्शनादाह- वेदयन्ते जानन्तीति ।। ‘सत्तायां विद्यते ज्ञाने वेत्ति विन्ते  विचारणे । चेतनादौ वेदयते लाभे विन्दति विन्दते’ इत्यनेकार्थकविदधातूनां मध्ये अदादिगण्थ ‘विद ज्ञाने’ इत्यस्य व्यत्ययेन आत्मनेपदे स्वार्थे णिजिति भावः । ‘नाकस्य पृष्ठ’ इत्यस्य स्वर्गपश्चाद्भोगार्थकत्वप्रतीतिवारणायार्थमाह- स्वर्गस्थल इति ।। तत्फलं सुकृतफलमिति शेषोक्तिः । 
ननु अनुपूर्वकभूधातोः ‘समासेऽनञ्पूर्वे क्त्वो ल्यप्’ इति क्त्वाप्रत्ययस्य ल्यबादेशे अनुभूयेति भाव्यम् । अनुभूत्वेति श्रौतः प्रयोगः कथमित्यत आह- क्त्वापीति ।। छन्दसि ल्यप्प्रत्ययस्य क्त्वाइत्यप्यादेशो भवतीति सूत्रार्थः । 
ननु  ये प्रमूढाः इष्टापूर्तमेव वरिष्ठं सर्वोत्तमफलप्रदं तज्जन्यस्वर्गसुखं च सर्वोत्तमफलमिति मन्यमानाः सन्तः अन्यच्छ्रेयः एतदतिरिक्तश्रेयः परं ब्रह्म उत्तमफलपद्रं मोक्षं च उत्तमफलमिति न जानन्ति तत्र हेतुः प्रमूढा इति । अज्ञानिनः विपरीतज्ञानिनो वा इत्यर्थः । ते सुकृतलभ्ये स्वर्गे सुखम् अनुभूय इमं लोकं भूलोकं हीनतरम् अन्धन्तमः आविशन्ति आप्नुवन्तीत्युक्तेः अज्ञानिनां मिथ्याज्ञानिनां च स्वर्गप्राप्त्यनन्तरम् उभयलोकप्राप्तिरुच्यते । तद्बाधितम् । अज्ञस्य अन्धन्तमसोऽयोगात् । तत्साधनद्वेषादेरभावत् । मिथ्याज्ञानिनां च स्वर्गप्राप्तेः । प्रमाणबाधित्वात् ।
तथा च श्रीमद्भारततात्पर्यनिर्णये धर्मराजः स्वर्गं प्रति गमनसमये देवदूतेन  उपरि उपरि लोकं प्रतिनीतः सन् तदुपरिस्थं कञ्चिदूर्ध्वलोकं प्रति नीत्वा प्रस्थाप्य तत्र देवैः इदमेव ते स्थानमित्युक्तः, तत्र स्थित्वा तत्र दुर्याेधनादिकं दृष्ट्वा महाकोपेन न स्थास्यामीत्युक्ते ततो देवैः मुख्यस्वर्गं प्रति नीतः सन् तत्र भीमादीनां मिथ्याभूतं शब्दं श्रुत्वा मिथ्याभूतदुर्गन्धादिकं चावघ्राय भीमादिसन्निधानं विहाय इतो न गच्छामीत्युक्त्वा तत्रैव धर्मराजे स्थिते सति देवैः स्नेहेन मिथ्याभूतं भीमादिशब्दं दुर्गन्धादिकं परिहृत्य देवैः तमेव देशं मुख्यस्वर्गत्वेन प्रदर्शितं धर्मराजो अपश्यदित्युक्तम् ।
‘स्वर्गोत्तमं देशमपश्यदेतदभ्रान्तचेताः स युधिष्ठिरस्तदा’ इति । तेन पूर्वं दुर्योदनादिभिः स्थितं स्थानं ‘सर्वेषामुत्तरं लोकं ऐन्द्रं प्राप्येदमेव च । स्थानमित्युदितो देवैः दुर्योधनमवैक्षत’ इति यदुक्तं स तु साङ्कल्पिकः स्वर्गः न तु मुख्यस्वर्गः । उत्तरोक्तभीमादिस्थितस्थानस्य स्वर्गोत्तममिति स्वर्गोत्तमत्वोक्तेः । अभ्रान्तचेता इति धर्मराजस्य तदानी भ्रान्त्यभावोक्तेश्च । तेन कथं दुर्याेधनस्थानं सर्वोत्तममवाप्तवान् इति धर्मराजेन पूर्वदृष्टस्य दुर्योधनस्तानस्य सर्वोवमत्वोक्तिः भ्रान्तेत्युक्तं भवति । गीतातात्पर्यटीकायां च मिथ्याज्ञानिनाम् अश्वमेधादिभिरपि स्वर्गप्राप्त्यभावादित्युक्तेश्च इत्यतः वाशब्देनोक्तां व्यवस्थां प्रमाणेन दृढीकरोति- इयं च व्यवस्थेति ।। ‘ये न जानन्ति तं विष्णुं याथातथ्येन संशयात् । जिज्ञासवश्च नितरां श्रद्धावन्तः सुसाधवः । निर्णेतृणामभावेन केवलं ज्ञानवर्जिताः ।।’ ते याज्ञिकाः स्वर्गभोगक्षये यान्ति मनुष्यताम् । ये तु भागवताचार्यैः सम्यक् यज्ञादि कुर्वते । ‘बहिर्मुखा भगवतो निवृत्ताश्च सुकर्मणः । दक्षिणातर्पितानां ते आचार्याणां तु तेजसा । यान्ति स्वर्गं ततः क्षिप्रं तमोऽन्धं प्राप्नुवन्ति च । तदन्येनैव च स्वर्गं यान्ति विष्णुबहिर्मुखा’ इत्यादिगीतातात्पर्यनिर्णयोदाहृतस्मृत्यनुसारेण । इमं लोकमित्यज्ञानिविषयम् । तेषां मूढत्वं मिथ्याज्ञानित्वं च । पूर्वोक्ततात्पर्यनिर्णयोक्तिबलात् ‘आचार्याणां तु तेजसा यान्ति स्वर्गम्’ इति तु साकल्पिकस्वर्गविषयं ‘तदन्ये नैव तु स्वर्गम्’ इति आचार्याणां प्रसादाभावे मिथ्याज्ञानिनां साङ्कल्पिकस्वर्गस्याप्यभावः । इति व्यवस्था ज्ञातव्येत्यर्थः । 
अनेन प्रमाणेन इष्टापूर्तादेव नित्यफलसाधने अल्पफलविपरीतफलक-योरज्ञानविपरीतज्ञानयोश्च तथा सुखदुःखमिश्रितफलके मनुष्यलोके अतिदुःखे तमसि च वैराग्यं सम्पादनीयमित्युक्तं भवति ।  
नैष्कर्म्यमित्यत्र सर्वकर्मराहित्यं प्रतीयते तच्च बाधितम् । ‘न हि कश्चित् क्षणमपि जातु तिष्ठत्यकर्मकृत्’ इति कृष्णेनैव ज्ञानिनः कर्मराहित्यनिषेधादित्यतो व्याचष्टे- नैष्कर्म्यं मोक्षसादश्रमिति ।। निर्गतं कर्म काम्यकर्म यस्मात् मोक्षात् स निष्कर्मा मोक्षः निष्कर्मैव नैष्कर्म्यम् । चातुर्वर्ण्यादित्वात्स्वार्थे ष्यञ् । साधने लक्षणया नैष्कर्म्यं मोक्षसाधनमित्यर्थः । भक्त्यभावे अपरोक्षज्ञानासम्भवात् ‘ज्ञानं न शोभत’ इति कथमुक्तमित्यत आह- ज्ञानं परोक्षमिति ।। परोक्षज्ञानस्यापि भक्तैरपेक्षितत्वेन अच्युतेति विशेषितम् । नानाप्रतिबन्धकेनापि अच्युतेति विष्णौ च्युतिरहितभक्तिवर्जितमित्यर्थः । संसारदोषस्य सत्वात् कथं निरञ्जनत्वमित्यत आह- वैराग्योपेतत्वादिति ।। रागादिदोषशून्यत्वादित्यर्थः । 
ननु सत्कर्मणः ऐहकामुष्मिकसुखरूपमङ्गलसाधनत्वात् कथं सर्वदा अमङ्गलत्वमित्यत आह- विक्षेपेति ।। अग्निहोत्रादिकर्मकरणकाले तत्कर्मणां वेदार्थज्ञाने मनःस्वास्थ्यविरोधित्वरूपम् अभद्रत्वम् अत्र विवक्षितम् । तदेव कर्म ईश्वरे समर्पितं चेत् मनसः ईश्वरे सल्लग्नत्वेन नाभद्रम् । अकारणमित्यत्र अकारणस्वरूपत्वाकारणकत्वार्थत्वभ्रान्तिनिरासायाह- अकारणमिति ।। अनेन प्रमाणेन निष्कामकर्मकरणं भगवत्यच्युता भक्तिः परोक्षज्ञानं विषयवैराग्यं मनोवाक्कायजनसर्वकर्मणां भगवति समर्पणमेव उच्यते । त्रैविद्यमिति इष्टापूर्तमित्येत्समर्थनार्थम् । तत्रापि ‘ते तं भुक्त्वा स्वर्गलोकं विशालं क्षीणे  पुण्ये मर्त्यलोकं विशन्ति’ इत्युक्तत्वात् । ‘मयि सर्वाणि’ इति तु सत्कर्मकरणे आस्तिक्यरूपश्रद्धायां प्रमाणम् । ‘ये त्वेतदभ्यसूयन्त’ इत्यनेन तु सत्कर्माकर्तुः निन्दनेन सत्कर्मकरणमेवोक्तम् । 
ननु तपस्विन इत्यत्र तपआदिमङ्गलानामुक्तत्वात् पुनः सुमङ्गला इति व्यर्थ इत्यतः सुमङ्गला इत्येतद्व्याचष्टे- तपआद्यतिरिक्तेति ।। स्नानादिकमतिरिक्तं  शुभम् । क्षेमशब्दस्य प्राप्तपरिपालनमात्रार्थत्वभ्रान्तिनिरासायाह- क्षेमं पुरुषार्थमिति ।। पुरुषार्थापेक्षितं सकलं मङ्गलमित्यर्थः । ‘क्षेमं स्यान्मङ्गले’ इति विश्वः यदर्पणमित्यत्र यच्छब्देन तपआदिग्रहणभ्रान्तिं निवारयितुमाह- यदर्पणं यस्मिन्निति ।। विष्णावित्यर्थः । तपआदीनामिति तु पूर्वप्रसक्तानामध्याहारः । 
‘एष उ व दाश्वान् य एवं वेद’ इति श्रुतिवाक्यं व्याचष्टे- एष एवेति ।। ‘दाशृृ धाने’ इत्यतः ‘दाश्वान् साह्वान्’ इति सूत्रेण निपातनात् लिटः वस्वादेशे दाश्वानिति रूपम् । तस्यार्थः । यजमान इति ।। श्रुतौ उ एवेति अवधारणार्थयोर्ग्रहणाभिप्रायमाह- फलवत्वादिति ।। तथा चैवं श्रुतियोजना य एवं वेद ज्ञात्वा हरिमाहात्म्यानुसन्धानपूर्वकं कर्म करोति स एव यजमानः । तत्र हेतुः - फलवत्वादिति ।। अवधारणाव्यावर्त्यमाह- इतरस्त्विति ।। तदभावात् मुख्यफलमोक्षाभावादित्यर्थः । अनेन ज्ञानादेरावश्यकत्वमुक्तम् । 
‘यदेव विद्यया करोति’ इत्यनेन ज्ञानं, श्रद्धा योग्यता इत्येतत् कर्मकरणे आवश्यकमित्युक्तम् । तत्र उपनिषच्छब्देन योग्यता कथमित्यतः योगेनेत्याह- उपनिषदीति ।। जीवसमीपे तिष्ठति विशेषशक्त्या जीवस्वरूपभूतेति यावत् । उपनीत्युसर्गद्वयपूर्वात् सद्धातोः क्विपि कर्तरि क्विबिति भावः । परम्भवामित्यनेन ईश्वरज्ञाने अतिविशेष उच्यते । ‘भावस्स्वभावेऽभिप्राये चेष्टासत्तात्मजन्मसु । क्रियालीलापदार्थेषु बुद्धजं तु विभूतिषु’ इति विश्वोक्तेः अभिप्रायाद्यर्थक-भावशब्दस्य आवृत्त्या परमित्यस्य विशेषणात् उत्तमाभिप्रायम् उत्तमलीला-विभूत्यादिकं गृहीत्वा भावशब्दस्य स्वभावार्थकत्वं गृहीत्वा याथात्म्यमित्यर्थः कृतः । तस्य विशेषणं भूतमित्यादि भूसत्तायामित्युक्तेः भूतं अनादितो विद्यमानमित्यर्थः । महेश्वरं महांश्चासौ ईश्वरश्चेति विशेषणपूर्वपदकर्मधारयः । तस्यार्थ- गुणपूर्णमिति ।। ईश्वरशब्दस्य सम्बुद्ध्यनुक्तेः विश्वस्येत्युक्तम् । सर्वगुह्यतममित्यनेनानपि परमेश्वरनिष्ठा भक्तिः तदर्पण-पूर्वकयागश्चोच्यते । ‘विज्ञानमानन्दं ब्रह्म’ इत्यस्यान्वयानुसारेण व्याख्यानमाह- तद्विद इति ।। ‘ष्ठा गतिनिवृत्तौ’ इत्यतः लटः छान्दसत्वेन व्यत्ययेन शानजादेशे शपि ‘पाघ्रेति’ तिष्ठादेशे ‘आनेमुक्’ इति मुगागमे निष्पन्नतिष्ठमानस्येत्यस्य व्याख्यानं- निष्ठावत इति ।। तत्र ब्रह्मणीत्यध्याहारो बोध्यः । दातुरित्यस्य उपलक्षणार्थत्वेन यजमानस्येत्यर्थ उक्तः । तस्य विज्ञानमानन्दं ब्रह्म विज्ञानात्मकं ब्रह्म रातिरित्यन्वये सति तदर्थमाह- रातिः मित्रमिति ।। ‘अभिघाति-पराराति-प्रत्यर्थिपरिपन्थिनः’ इत्यमरकोशे शत्रुपर्यायेषु अरातिशब्दपाठात् अमित्रशब्दे मित्रशब्दस्य सुहृदर्थकत्ववत् रातिशब्दोऽपि मित्रत्वार्थक इति भावः । परायणं चेत्यस्य मोक्षरूपात्तमाश्रय इत्यर्थस्य स्फुटत्वात् अनुक्तिः । एतद्वाक्येन लब्धमर्थमाह- न पुनरतद्विद इतीति ।। अयमभिप्रायः । ब्रह्मज्ञाननिष्ठावतः एव यज्ञादि कुर्वतः ब्रह्म सुहृद्भूत्वा मोक्षं ददाति । न तु ज्ञानादिरहितस्ये-त्युक्तकर्मिणो ज्ञानादिकमावश्यकमित्युक्तं भवति । 
(अन्त्यमङ्गलाचरणम्)
मूलम् - नमो नारायणाजभवशक्रोष्णरुङ्मुखैः ।
सदा वन्दितपादाय श्रीपाय प्रेयसेऽधिकम् ।।
।। इति श्रीमदानन्दतीर्थभगवत्पादाचार्यविरचितः कर्मनिर्णयः समाप्तः ।।
टीका- समापितग्रन्थोऽप्याचार्यः प्रचयगमनाद्यर्थं भगवत्प्रणामम् आचरति नम इति ।। मम प्रेयसे ।। 
यत्सम्बन्धेन कर्माणि फलवन्ति भवन्ति हि । 
यः सर्वकर्मणां कर्ता तस्मै भगवते नमः ।। 
।। इति श्रीमदानन्दतीर्थमुनिविरचितकर्मनिर्णयस्य 
श्रीजयतीर्थमुनिविरचिता टीका समाप्ता ।। 
(छ.टि.) ननु ग्रन्थस्य निर्विध्नेन समाप्तत्वात् अन्तिमङ्गलनिबन्धनं किमर्थमित्यत आह- समर्पित१ ग्रन्थोऽपीति । प्रचयगमनाद्यर्थमिति ।। शिष्यपरम्परया ग्रन्थव्याख्यानं प्रचयः । गमनं नाम शिष्याणां ग्रन्थार्थज्ञानम् । आदिशब्देन ग्रन्थप्रतिपाद्यदेवताप्रीतिः । अजभवेत्यस्य अजो ब्रह्मा । भवो रुद्रः शक्रः इन्द्रः । उष्ण ऋक् । उष्णकान्तिमत्वेन सूर्य अग्निश्च । एते मुखं येषान्ते तैः यज्ञभोक्तृदेवैरित्यर्थः । श्रियं पाति रक्षतीति श्रीपः तस्मै । ‘आतोऽनुपर्गे कः’ इति कः । प्रियशब्दात् अतिशयार्थे ईयसुन्प्रत्यये ‘प्रियस्थिर’ इति प्रादेशे प्रकृत्येकाजिति प्रशब्दाकारस्य प्रकृतिभावेन ‘यस्येति च’ इति लोपाभावेन अतिशयेन प्रिय इत्यर्थकप्रेयश्शब्दस्य सम्बन्धिनमध्याहरति- मम प्रेयसे इति ।। इदानी समापितकर्मनिर्णयटीकः श्रीमज्जयतीर्थाचार्यवर्यः शिष्यशिक्षायै अन्तेऽपि मङ्गलं निबध्नाति- यत्सम्बन्धेनेति ।। कर्माणि यज्ञादीनि ।। मनोवाक्कायजसर्वचेष्टारूपाणि वा । यत्सम्बन्धेन कायेन वाचा यत्कारोषीत्याद्युक्तप्रकारेण भगवत्समर्पणेन । फलवन्ति मोक्षादिमहाफलवन्ति भवन्ति प्रसिद्धम् । यः सर्वकर्मणां कर्ता स्वातन्त्र्येणेत्यर्थः । कारयिता वा । तत्र हेतुगर्भविशेषणं- भगवते इति ।। इत्यशेषमतिमङ्गलम् ।। 
श्रीमुख्यप्राणगेऽनन्तवेदोक्ते यज्ञभोक्तरि ।
सन्यस्तं कर्म सुफलं तस्मै कृष्णाय ते नमः ।।
कर्मनिर्णयटीकाया मत्कृतव्याख्यया शुभम् ।
यज्जातं मम पित्रोस्तत् ददातु श्रीनृसिंहराट् । 
श्रीमन्मध्वोक्तिसिन्धोर्जयमुनिशुभवाक्जाह्नवीसङ्गमेऽलम् ।
व्याख्यासंस्नानशुद्धे गुरुहरिदयया ज्ञानसाध्यं प्रसादम् ।
दत्वा विज्ञानतेजो भवभयदहनं पूर्णसंवित्प्रमोदः । 
कृत्वा श्रीशः प्रसन्नाननहृदयवपुः प्रीयतां मय्यनाथे ।।
भ्रान्तेः पुरुषधर्मत्वात् गच्छतः स्खलनं तथा ।
अत्र यत्स्खलनं मे स्यात् तत्सर्वं क्षम्यतां बुधैः ।।
बहुग्रन्थसन्दर्भमालोक्य कृच्छ्रात् गुरुप्रीतये सङ्गृहीतेऽत्र भावम् ।
अविज्ञाय चेद्दूषयेत्कश्चिदेतत् भवेद्भूषणं नाग्रहस्तत्र मे स्यात् ।। 
श्रीपारिजातहरणकाव्यटीका मया कृता ।
सटीकतारतम्याख्यकौस्तुभः सप्रमाणकः ।।
षट्प्रश्नोपनिषद्भाष्यटीकाया विवृतिः कृता ।
अथेशावास्यभाष्यस्य टीकाया व्याकृतिस्तथा । 
ऋग्भाष्यटीकाव्याख्यानं तथा स्मृत्यर्थसागरः । 
शाब्दिकानां कण्ठमणिः तट्टीकामणिमण्डनम् ।।
बालानां सुखबोधार्थं बालकण्ठमणिः कृतः ।
कर्मनिर्णयटीकाया गूढवाक्यार्थपञ्चिका ।।
एतैर्दशग्रन्थवरैश्छलारिनरसिंहजैः ।
मत्स्यादिदशरूपात्मा प्रसान्ना१ दशदिक्षु च ।।
एतेषां प्रचयं कुर्यात् व्याख्यातृषु मनस्विषु ।
शके षट्पूर्णरसभू(१६०६)मिते रक्ताक्षिवत्सरे ।।
आषाढ्यां हि कृतो ग्रन्थः श्रीनृसिंहे समर्पितः ।
भूयाद्गुरुहरिप्रीत्यै बालकानामभीष्टदः ।।
छलारिनारायणपुत्रवर्यनृसिंहनाम्ना रचिता पुमार्थान् । 
श्रीमाध्वसत्कर्मविनिर्णयस्य जयार्यटीकाविवृतिः प्रदद्यात् ।।

।। इति श्रीमद्गुरुवरतिलकश्रीमदानन्दतीर्थभगवत्पादाचार्यकृतकर्मनिर्णयस्य टीकायाः श्रीमज्जयतीर्थवर्यकृतायाः छलारिनारायणाचार्यपुत्रनृसिंहाचार्यविरचिता १गूढभावार्थपञ्चिका समाप्ता ।। 
 
।। मध्वेशार्पणमस्तु ।। 

।। श्रीकृष्णार्पणमस्तु ।। 



