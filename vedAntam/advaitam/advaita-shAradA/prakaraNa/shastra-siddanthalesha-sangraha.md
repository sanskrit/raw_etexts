

# प्रथमपरिच्छेदः

अधिगतभिदा पूर्वाचार्यानुपेत्य सहस्रधा  
सरिदिव महीभेदान् सम्प्राप्य शौरिपदोद्गता ।  
जयति भगवत्पादश्रीमन्मुखाम्बुजनिर्गता  
जननहरणी सूक्तिर्ब्रह्माद्वयैकपरायणा ॥१॥

प्राचीनैर्व्यवहारसिद्धविषयेष्वात्मैक्यसिद्धौ परं  
सन्नह्यद्भिरनादरात् सरणयो नानाविधा दर्शिताः ।  
तन्मूलानिह सङ्ग्रहेण कतिचित् सिद्धान्तभेदान् धिय-  
श्शुद्ध्यै सङ्कलयामि तातचरणव्याख्यावचःख्यापितान् ॥२॥

तेषूपपादनापेक्षान् पक्षान् प्रायो यथामति ।  
युक्त्योपपादयन्नेव लिखाम्यनतिविस्तरम् ॥३॥

## श्रवणविधिविचारः

तत्र तावत् ‘आत्मा वा अरे द्रष्टव्यः श्रोतव्यो (मन्तव्यः)’ (बृ.उ.२.४.५)
इति अधीतसाङ्गस्वाध्यायस्य वेदान्तैरापातप्रतिपन्ने ब्रह्मात्मनि
समुदितजिज्ञासस्य तज्ज्ञानाय वेदान्तश्रवणे विधिः प्रतीयमानः
किंविध इति चिन्त्यते ।

तिस्रः खलु विधेर्विधाः – अपूर्वविधिः नियमविधिः परिसङ्ख्याविधिश्च इति ।
तत्र कालत्रयेऽपि कथमप्यप्राप्तस्य प्राप्तिफलको विधिराद्यः । यथा
‘व्रीहीन् प्रोक्षति’ इति । नात्र व्रीहीणां प्रोक्षणस्य
संस्कारकर्मणो विना विनियोगं मानान्तरेण कथमपि
प्राप्तिरस्ति । पक्षप्राप्तस्य
अप्राप्तांशपरिपूरणफलको
विधिर्द्वितीयः । यथा ’व्रीहीनवहन्ति’ इति ।
अत्र विध्यभावेऽपि पुरोडाशप्रकृतिद्रव्याणां व्रीहीणां
तण्डुलनिष्पत्त्याक्षेपादेव
अवहननप्राप्तिः भविष्यति इति न
तत्प्राप्त्यर्थोऽयं विधिः, किन्तु
आक्षेपादवहननप्राप्तौ तद्वदेव लोकावगतकारणत्वाविशेषात्
नखविदलनादिरपि पक्षे प्राप्नुयात् इति अवहननाप्राप्तांशसद्भावात्
तदंशपरिपूरणफलकः । द्वयोः शेषिणोः एकस्य शेषस्य वा एकस्मिन्
शेषिणि द्वयोः शेषयोर्वा नित्यप्राप्तौ शेष्यन्तरस्य शेषान्तरस्य वा
निवृत्तिफलको विधिः तृतीयः । यथा अग्रिचयने
‘इमामगृभ्णन्रशनामृतस्येत्यश्वाभिधानीमादत्ते’
इति, यथा वा चातुर्मास्यान्तर्गतेष्टिविशेषे गृहमेधीये ‘आज्यभागौ यजति’
इति । अग्निचयने अश्वरशनाग्रहणं गर्दभरशनाग्रहणं च इति
द्वयमनुष्ठेयम् । तत्र अश्वरशनाग्रहणे
‘इमामगृभ्णन्’ इति मन्त्रो लिङ्गादेव
रशनाग्रहणप्रकाशनसामर्थ्यरूपात् नित्यं
प्राप्नोति इति न तत्प्राप्त्यर्थः तदप्राप्तांशपरिपूरणार्थो वा विधिः,
किं तु लिङ्गाविशेषात् गर्दभरशनाग्रहणेऽपि मन्त्रः प्राप्नुयात् इति
तन्निवृत्त्यर्थः । तथा गृहमेधीयस्य दर्शपूर्णमासप्रकृतिकत्वात्
अतिदेशादेव आज्यभागौ नित्यं प्राप्नुतः इति न तत्र विधिः
तत्प्राप्त्यर्थः तन्नियमार्थो वा; किं तु अतिदेशात्
प्रयाजादिकमपि प्राप्नुयात् इति तन्निवृत्त्यर्थः ।
गृहमेधीयाधिकरणपूर्वपक्षरीत्या इदमुदाहरणं यत्र
क्कचिदुदाहर्तव्यमित्युदाहृतम् । न च नियमविधावपि
पक्षप्राप्तावहननस्य अप्राप्तांशपरिपूरणे
कृते तदवरुद्धत्वात् पाक्षिकसाधनान्तरस्य नखविदलनादेः निवृत्तिरपि
लभ्यत इति इतरनिवृत्तिफलकत्वाविशेषात् नियमपरिसङ्ख्ययोः फलतो विवेको
न यक्त इति शङ्क्यम् । विधितोऽवहनननियमं विना आक्षेपलभ्यस्य
नखविदलनादेर्निवर्तयितुमशक्यतया
अप्राप्तांशपरिपूरणरूपस्य नियमस्य
प्राथम्यात् विधेयावहननगतत्वेन प्रत्यासन्नत्वाच्च तस्यैव
नियमविधिफलत्वोपगमात् । तदनुनिष्पादिन्या अविधेयगतत्वेन विप्रकृष्टाया
इतरनिवृत्तेः सन्निकृष्टफलसम्भवे फलत्वानौचित्यात् ।

एवं विविक्तासु तिसृषु विधासु किंविधः श्रवणविधिराश्रीयते ।

प्रकटार्थकारादयः केचिदाहुः− अपूर्वविधिरयम् । अप्राप्तत्वात् । न हि
‘वेदान्तश्रवणं ब्रह्मसाक्षात्कारहेतुः’ इति
अन्वयव्यतिरेकप्रमाणमस्ति । लोके
कृतश्रवणस्यापि बहुशस्तदनुत्पत्तेः अकृतश्रवणस्यापि गर्भगतस्य
वामदेवस्य तदुत्पत्तेः उभयतो व्यभिचारात् । न वा श्रवणमात्रं
श्रोतव्यार्थसाक्षात्कारहेतुः इति शस्त्रान्तरश्रवणे
गृहीतः सामान्यनियमोऽस्ति, येनात्र विशिष्य
हेतुत्वग्राहकाभवेऽपि
सामान्यमुखेनैव हेतुत्वं प्राप्यत
इत्याशङ्क्येत । गान्धर्वादिशास्त्रश्रवणस्य
षड्जादिसाक्षात्कारहेतुत्वाभ्युपगमेऽपि कर्मकाण्डादिश्रवणात्
तदर्थधर्मादिसाक्षात्कारादर्शनेन व्यभिचारात् । तस्मादपूर्वविधिरेवायम्
।

भाष्येऽपि ‘सहकार्यन्तरविधिः पक्षेण तृतीयं तद्वतो विध्यादिवत्’ (ब्र.सू.
३.४.४७) इत्यधिकरणे ’विद्यासहकारिणो मौनस्य बाल्यपाण्डित्यवत्
विधिरेवाश्रयितव्यः अपूर्वत्वात्’ इति
पाण्डित्यशब्दशब्दिते श्रवणे
अपूर्वविधिरेवाङ्गीकृतः − इति ।

वेदान्तश्रवणस्य नित्यापरोक्षब्रह्मसाक्षात्कारहेतुत्वं न अप्राप्तम् ,
अपरोक्षवस्तुविषयकप्रमाणत्वावच्छेदेन साक्षात्कारहेतुत्वस्य
प्राप्तेः शाब्दापरोक्षवादे व्यवस्थापनात् । तदर्थमेव हि
तत्प्रस्तावः । न च - तावता ब्रह्मप्रमाणत्वेन
आपातदर्शनसाधारणब्रह्मसाक्षात्कारहेतुत्वप्राप्तावपि
अविद्यानिवृत्त्यर्थमिष्यमाणसत्तानिश्चयरूपतत्साक्षात्कारहेतुत्वं श्रवणस्य
न प्राप्तम् इति वाच्यम् । विचारमात्रस्य विचार्यनिर्णयहेतुत्वस्य
ब्रह्मप्रमाणस्य तत्साक्षात्कारहेतुत्वस्य च प्राप्तौ
विचारितवेदान्तशब्दज्ञानरूपस्य श्रवणस्य तद्धेतुत्वप्राप्तेः । न च
उक्तोभयतो व्यभिचारः । सहकारिवैकल्येनान्वयव्यभिचारस्यादोषत्वात् ,
जातिस्मरस्य जन्मान्तरश्रवणात् , फलसम्भवेन
व्यतिरेकव्यभिचाराभावात् ।
अन्यथा व्यभिचारेणैव हेतुत्वबाधे श्रुत्यापि तत्साधनताज्ञानासम्भवात् ।
घटसाक्षात्कारे चक्षुरतिरेकेण त्वगिन्द्रियमिव ब्रह्मसाक्षात्कारे
श्रवणातिरेकेण उपायान्तरमस्तीति शङ्कायां व्यतिरेकव्यभिचारस्यापि
अदोषत्वात् । तथा च प्राप्तत्वान्नापूर्वविधिः ।

अत एव ‘आवृत्तिरसकृदुपदेशात्’ (ब्र.सू .४-१-१) इत्यधिकरणभाष्ये
‘दर्शनपर्यवसानानि हि श्रवणादीन्यावर्त्यमनानि
दृष्टार्थानि भवन्ति, यथा अवघातादीनि तण्डुलनिष्पत्तिपर्यवसानानि’
इति श्रवणस्य ब्रह्मदर्शनार्थस्य दृष्टार्थतया
दार्शपूर्णमासिकावघातन्यायप्राप्तावृत्त्युपदेशः ।
अपूर्वविधित्वे तु स न सङ्गच्छते सर्वौषधावघातवत् । अग्निचयने ‘सर्वौषधस्य
पूरयित्वाऽवहन्ति अथैतदुपदधाति ।’ इति उपधेयोलूखलसंस्कारार्थत्वेन
विहितस्यावघातस्य दृष्टार्थत्वाभावान्नावृत्तिरिति हि
तन्त्रलक्षणे स्थितम् (जै. सू. ११-१-६) ।

अतो नियमविधिरेवायम् । तदभावे हि यथा वस्तु किञ्चिच्चक्षुषा वीक्षमाणस्तत्र
स्वागृहीते सूक्ष्मे विशेषान्तरे केनचित् कथिते तदवगमाय तस्यैव चक्षुषः
पुनरपि सप्रणिधानं व्यापारे प्रवर्तते । एवं मनसा ‘अहं’ इति
गृह्यमाणे जीवे वेदान्तैरध्ययनगृहीतैरुपदिष्टं
निर्विशेषब्रह्मचैतन्यरूपत्वमाकर्ण्य तदवगमाय
तत्र सावधानं मनस एव प्रणिधने कदाचित् पुरुषः प्रवर्तेतेति वेदान्तश्रवणे
प्रवृत्तिः पाक्षिकी स्यत् । ‘यतो वाचो निवर्तन्ते (अप्राप्य मनसा सह)’
(तै.उ. २-९-१) इतिश्रुतिः ’मनसैवानुद्रष्टव्यम्’ (बृ.उ.४-४-१९)
‘द्दश्यते त्वग्र्यया बुद्ध्या‘ (क.उ.३-१२) इत्यपि श्रवणेन
अनवहितमनोविषया इतिशङ्कासम्भवात् ।

अथवा ‘जुष्टं यदा पश्यत्यन्यमीशमस्य महिमानमिति वीतशोकः’ (मु.उ. ३-१-२)
इत्यादिश्रवणात् भिन्नात्मज्ञानान्मुक्तिरितिभ्रमसम्भवेन
मुक्तिसाधनज्ञानाय भिन्नात्मविचाररूपे
शास्त्रान्तरश्रवणेऽपि पक्षे
प्रवृत्तिस्स्यादिति
अद्वैतात्मपरवेदान्तश्रवणानियमविधिरयमस्तु ।
इह आत्मशब्दस्य ‘इदं सर्वं यदयमात्मा’ (बृ.उ. २-४-६)
इत्यादिप्रकरणपर्यालोचनया
अद्वितीयात्मपरत्वात् । न हि वस्तुसत्साधनान्तरप्राप्तावेव
नियमविधिरिति कुलधर्मः ; येन वेदान्तश्रवणनियमार्थवत्त्वाय
नियमादृष्टजन्यस्वप्रतिबन्धककल्मषनिवृत्तिद्वारा
सत्तानिश्चयरूपब्रह्मसाक्षात्कारस्य
वेदान्तश्रवणैकसाध्यत्वस्याभ्युपगन्तव्यत्वेन तत्र वस्तुत:
साधनान्तराभावान्न नियमविधिर्युज्यत इति
शङ्क्येत । किं तु यत्र साधनान्तरतया सम्भाव्यमानस्य पक्षे प्राप्त्या
विधित्सितसाधनस्य पाक्षिक्यप्रप्तिर्निवारयितुं न शक्यते तत्र नियमविधिः,
तावतैव अप्राप्तांशपरिपूरणस्य तत्फलस्य सिद्धेः ।

अथवा - गुरुमुखाधीनादिव निपुणस्य स्वप्रयत्नमात्रसाध्यादपि वेदान्तविचारात्
सम्भवति सत्तानिश्चयरूपं ब्रह्मापरोक्षज्ञानम् । किं तु
गुरुमुखाधीतवेदान्तवाक्यश्रवणनियमादृष्टम्
अविद्यानिवृत्तिं प्रति कल्मषनिरासेनोपयुज्यत इति तदभावेन प्रतिबद्धम्
अविद्यामनिवर्तयत् परोक्षज्ञानकल्पमवतिष्ठते । न च ज्ञानोदये
अज्ञानानिवृत्त्यनुपपत्तिः । प्रतिबन्धकाभावस्य
सर्वत्रापेक्षितत्वेन सत्यपि
प्रत्यक्षविशेषदर्शने उपाधिना प्रतिबन्धात्
प्रतिबिम्बभ्रमानिवृत्तिवत्
तदनिवृत्त्युपपत्तेः । एवं च लिखितपाठादिनापि
स्वाध्यायग्रहणप्रसक्तौ गुरुमुखाधीनाध्ययननियमविधिवत्
स्वप्रयत्नमात्रपूर्वकस्यापि वेदन्तविचारस्य
सत्तानिश्चयरूपब्रह्मसाक्षात्कारार्थत्वेन पक्षे प्राप्तौ
गुरुमुखाधीनश्रवणनियमविधिरस्तु । न च ‘तद्विज्ञानार्थं स
गुरुमेवाभिगच्छेत्’ (मु.उ. १-२-१२) इति
गुरूपसदनविधिनैव गुरुरहितविचारव्यावृत्तिसिद्धेर्विफलो नियमविधिरिति
शङ्क्यम् । गुरूपसदनस्य श्रवणाङ्गतया श्रवणविध्यभावे तद्विधिरेव नास्तीति
तेन तस्य वैफल्याप्रसक्तेः । अन्यथा अध्ययनाङ्गभूतोपगमनविधिनैव
लिखितपाठादिव्यावृत्तिरिति अध्ययननियमोऽपि विफलः
स्यात् ।

अथवा अद्वैतात्मपरभाषाप्रबन्धश्रवणस्य पक्षे प्राप्त्या वेदान्तश्रवणे
नियमविधिरस्तु । न च ‘नम्लेच्छितवै’ इत्यादिनिषेधादेव
तदप्राप्तिः । शास्त्रव्युत्पत्तिमान्द्यात्
वेदान्तश्रवणमशक्यमिति पुरुषार्थनिषेधमुल्लङ्घ्यापि
भाषाप्रबन्धेनाद्वैतं जिज्ञासमानस्य तत्र प्रवृत्तिसम्भवेन
नियमविधेरर्थवत्त्वोपपत्तेः । ’अभ्युपगम्यते हि कत्रधिकरणे’ (जै.सू.
३-४-१२) व्युत्पादितं पुरुषार्थे अनृतवदननिषेधे सत्यपि
दर्शपूर्णमासमध्ये
कुतश्चिद्धेतोरङ्गीकृतनिषेधोल्लङ्घनस्य
अविकलां क्रतुसिद्धिं कामयमानस्य अनृतवदने प्रवृत्ति: स्यदिति पुनः
क्रत्वर्थतया दर्शपूर्णमासप्रकरणे ‘नानृतं वदेत्’ इति
निषेधः इति क्रत्वर्थतया निषेधस्यार्थवत्वम् ।

यद्वा - यथा ‘मन्त्रैरेव मन्त्रार्थस्मृतिः साध्या’ इति नियमः ,
तन्मूलककल्पसूत्रात्मीयग्रहणकवाक्यादीनामपि पक्षे
प्राप्तेः ; तथा वेदान्तमूलकेतिहासपुराणपौरुषेयप्रबन्धानामपि पक्षे
प्राप्तिसम्भवान्नियमोऽयमस्तु । सर्वथा नियमविधिरेवायम् ।
’सहकार्यन्तरविधिः’ इत्यधिकरणभाष्ये
अपूर्वत्वोक्तिस्तु नियमविधित्वेऽपि
पाक्षिकाप्राप्तिसद्भावात् तदभिप्राया इति
तत्रैव पक्षेणेति पाक्षिकाप्राप्तिकथनपरसूत्रपदयोजनेन स्पष्टीकृतम्
- इति विवरणानुसारिणः ॥

कृतश्रवणस्य प्रथमं शब्दात् निर्विचिकित्सं परोक्षज्ञानमेवोत्पद्यते ।
शब्दस्य परोक्षज्ञानजननस्वाभाव्येन
क्लृप्तसामर्थ्यानतिलङ्घनात् ।
पश्चात् कृतमनननिदिध्यासनस्य सहकारिविशेषसम्पन्नात् तत एव अपरोक्षज्ञानं
जायते । तत्तांशगोचरज्ञानजननासमर्थस्यापीन्द्रियस्य
सत्समर्थसंस्कारसाहित्यात्
प्रत्यभिज्ञानजनकत्ववत्
स्वतोऽपरोक्षज्ञानजननासमर्थस्यापि
शब्दस्य विधुरपरिभावितकामिनीसाक्षात्कारस्थले
तत्समर्थत्वेनक्लृप्तभावनाप्रचयसाहित्यादपरोक्षज्ञानजनकत्वं
युक्तम् । ततश्च शब्दस्य स्वतस्स्वविषये परोक्षज्ञानजनकत्वस्य
भावनाप्रचयसहकृतज्ञानकरणत्वावच्छेदेन
विधुरान्त:करणवदपरोक्षज्ञानजनकत्वस्य च प्राप्तत्वात्
पूर्ववन्नियमविधिरिति तदेकदेशिनः ।

वेदान्तश्रवणेन न ब्रह्मसाक्षात्कारः, किन्तु मनसैव ,
‘मनसैवानुद्रष्टव्यम्’
(बृ.उ.४-४-१९) इति श्रुतेः । ‘शास्त्राचार्योपदेशशमदमादिसंस्कृतं
मन आत्मदर्शने करणम्’ इति गीताभाष्यवचनाच्च । श्रवणं तु
निर्विचिकित्सपरोक्षज्ञानार्थमिति
तादर्थ्येनैव नियमविधिः इति केचित् ।

अपरोक्षज्ञानार्थत्वेनैव श्रवणे नियमविधिः । ‘द्रष्टव्य’ इति फलकीर्तनात् ।
तादर्थ्यञ्च तस्य करणभूतमनःसहकारितयैव न साक्षात् ।
शाब्दापरोक्षज्ञानानङ्गीकरणात् ।
न च तस्य तेन रुपेण तादर्थ्यं न प्राप्तमित्यपूर्वविधित्वप्रसङ्गः ।
श्रावणेषु षड्जादिषु
समारोपितपरस्पराविवेकनिवृत्त्यर्थगान्धर्वशास्त्रश्रवणसहकृतश्रोत्रेण
परस्परासङ्कीर्णतद्याथार्थ्यापरोक्ष्यदर्शनेन, प्रकाशमाने वस्तुनि
आरोपिताविवेकनिवृत्त्यर्थशास्त्रसद्भावे तच्छ्रवणं
तत्साक्षात्कारजनकेन्द्रियसहकारिभावेनोपयुज्यत इत्यस्य
क्लृप्तत्वात् इति अपरे ।

वेदान्तवाक्यानाम् अद्वितीये ब्रह्मणि
तात्पर्यनिर्णयानुकूलन्यायविचारात्मकचेतोवृत्तिविशेषरूपस्य
श्रवणस्य न ब्रह्मणि परोक्षमपरोक्षं वा ज्ञानं फलम् , तस्य
शब्दादिप्रमाणफलत्वात् । न च
उक्तरूपविचारावधारिततात्पर्यविशिष्टशब्दज्ञानमेव
श्रवणमस्तु तस्य ब्रह्मज्ञानं फलम् युज्यते इति वाच्यम् , ज्ञाने
विध्यनुपपत्तेः
।श्रवणविधेर्विचारकर्तव्यताविधायकजिज्ञासासूत्रमूलत्वोपगमाच्च ।
ऊहापोहात्मकमानसक्रियारूपविचारस्यैव श्रवणत्वौचित्यात् । न च विचारस्यैव
तात्पर्यनिर्णयद्वारा
तज्जन्यतात्पर्यभ्रमादिपुरुषापराधरूपप्रतिबन्धकविगमद्वारा
वा ब्रह्मज्ञानं फलमस्त्विति वाच्यम् । तात्पर्यज्ञानस्य शाब्दज्ञाने
कारणत्वानुपगमात् कार्ये क्कचिदपि प्रतिबन्धकाभावस्य
कारणत्वानुपगमाच्च तयोर्द्वारत्वानुपपत्तेः ।
ब्रह्मज्ञानस्य विचाररूपातिरिक्तकारणकत्वे
तत्प्रामाण्यस्य परतस्त्वापत्तेश्च । तस्मात्
तात्पर्यनिर्णयद्वरा परुषापराधनिरासार्थत्वेनैव विचाररूपे श्रवणे
नियमविधिः । ‘द्रष्टव्यः’ इति तु दर्शनार्हत्वेन
स्तुतिमात्रं न श्रवणफलसङ्कीर्तनम् इति
सङ्क्षेपशारीरकानुसारिणः ।

ब्रह्मज्ञानार्थं वेदान्तश्रवणे प्रवृत्तस्य चिकित्साज्ञानार्थं
चरकसुश्रुतादिश्रवणे प्रवृत्तस्येव मध्ये
व्यापारान्तरेऽपि प्रवृत्तिः प्रसज्येत इति
तन्निवृत्तिफलकः ‘श्रोतव्यः’ इति परिसङ्ख्याविधिः ।
‘ब्रह्मसंस्थोऽमृतत्वमेति’ (छा.उ. २-२३-१) इति छान्दोग्ये
अनन्यव्यापारत्वस्य मुक्त्युपायत्वावधारणात् , सम्पूर्वस्य
तिष्ठतेः समाप्तिवाचितया ब्रह्मसंस्थाशब्दशब्दिताया ब्रह्मणि समाप्तेः
अनन्यव्यापाररूपत्वात् । ‘तमेवैकं जानथ आत्मानमन्या वाचो
विमुञ्चथ’(मु.उ.२-२-४) इत्याथर्वणे कण्ठत एव
व्यापारान्तरप्रतिषेधाच्च , ’आसुप्तेरामृतेः कालं
नयेद्वेदान्तचिन्तया’
इत्यादिस्मृतेश्च । न च
ब्रह्मज्ञानानुपयोगिनो व्यापारान्तरस्य
एकस्मिन् साध्ये श्रवणेन सह समुच्चित्य प्राप्त्यभावात् न
तन्निवृत्त्यर्थः परिसङ्ख्याविधिर्युज्यत इति वाच्यम् ।
’सहकार्यन्तरविधिः’ (ब्र.सू. ३-४-४७) इत्यादिसूत्रे ‘यस्मात्
पक्षे भेददर्शनप्राबल्यान्न प्राप्नोति तस्मान्नियमविधिः’ इति
तद्भाष्ये च कृतश्रवणस्य शाब्दज्ञानमात्रात् कृतकृत्यतां
मन्वानस्य अविद्यानिवर्तकसाक्षात्कारोपयोगिनि निदिध्यासने
प्रवृत्तिर्न स्यादिति अतत्साधनपक्षप्रप्तिमात्रेण निदिध्यासने
नियमविधेरभ्युपगततया तन्न्यायेन असाधनस्य समुच्चित्य
प्राप्तावपि तन्निवृत्तिफलकस्य परिसङ्ख्याविधेः सम्भवादिति । ‘नियमः
परिसङ्ख्या वा विध्यर्थोऽत्र भवेत् , यतः । अनात्मादर्शनेनैव
परात्मानमुपास्महे ॥’ (नै.सि.१-८८) इति वर्तिकवचनानुसारिणः
किचित् आहुः ॥

‘आत्मा श्रोतव्यः’ इति मननादिवत् आत्मविषयकत्वेन निबध्यमानं श्रवणम्
आगमाचार्योपदेशजन्यमात्मविषयं ज्ञानमेव न तात्पर्यविचाररूपम्
इति न तत्र कोऽपि विधिः । अत एव समन्वयसूत्रे (ब्र.सू. १-१-४)
आत्मज्ञानविधिनिराकरणानन्तरं भाष्यं "किमर्थानि
तर्हि ’आत्मा वा अरे द्रष्टव्यः’ इत्यादीनि वचनानि विधिच्छायानि ?
स्वभाविकप्रवृत्तिविषयविमुखीकरणार्थनीति ब्रूमः" इत्यादि ।

यदि च वेदान्ततात्पर्यविचारः श्रवणं तदा तस्य तात्पर्यनिर्णयद्वारा
वेदान्ततात्पर्यभ्रमसंशयरूपप्रतिबन्धकनिरास एव फलं न
प्रतिबन्धकान्तरनिरासो ब्रह्मावगमो वा । तत्फलकत्वं च तस्य
लोकत एव प्राप्तम् , साधनान्तरं च किञ्चिद्विकल्प्य समुच्चित्य वा
न प्राप्तम् , इति न तत्र विधित्रयस्याप्यवकाशः ।

विचारविध्यभावेऽपि विज्ञानार्थतया विधीयमानं गुरूपसदनं दृष्टद्वारसम्भवे
अदृष्टकल्पनायोगात् गुरुमुखाधीनवेदान्तविचारद्वारैव विज्ञानार्थं
पर्यवस्यतीति । अत एव स्वप्रयत्नसाध्यविचारव्यावृत्तिः ।
अध्ययनविध्यभावे तु उपगमनं विधीयमानम्
अक्षरावाप्त्यर्थत्वेनाविधीयमानत्वात् न
तदर्थं गुरुमुखोच्चारणानुच्चारणमध्ययनं द्वारीकरोतीति
लिखितपाठादिव्यावृत्त्यसिद्धेः
सफलोऽध्ययननियमविधिः ।

न च तात्पर्यभ्रमादिनिरासाय वेदान्तविचारार्थिनः कदाचित् द्वैतशास्त्रेऽपि
प्रवृत्तिः स्यात् , तत्रापि तदभिमतयोजनया वेदान्तविचारसत्त्वात् ,
इत्यद्वैतात्मपरवेदान्तविचारनियमविधिरर्थवानिति वाच्यम् ।
स्वयमेव तात्पर्यभ्रमहेतोस्तस्य तन्निरासकत्वाभावेन
साधनान्तरप्राप्त्यभावात् । तन्निरासकत्वभ्रमेण
तत्रापि कस्यचित् प्रवृत्तिः स्यात् इत्येतावता श्रोतव्य इति
नियमविधेरभ्युपगमः इत्यपि न ।
ईश्वरानुग्रहलब्धाद्वैतश्रद्धारहितस्य
श्रोतव्यवाक्येऽपि पराभिमतयोजनया सद्वितीयात्मविचारविधिपरत्वभ्रमसम्भवेन
भ्रमप्रयुक्ताया अन्यत्र प्रवृत्तेः विधिशतेनाप्यपरिहार्यत्वात् ।

न च व्यापारान्तरनिवृत्त्यर्था परिसङ्ख्येति वाच्यम् । असन्न्यासिनो
व्यापारान्तरनिवृत्तेरशक्यत्वात् , सन्न्यासिनस्तन्निवृत्तः
ब्रह्मसंस्थया सह सन्न्यासविधायकेन ‘ब्रह्मसंस्थोऽमृतत्वमेति’ इति
श्रुत्यन्तरेण सिद्धतया, सन्न्यासविधायकश्रुत्यन्तरमपेक्ष्य
श्रोतव्यवाक्येन तस्य व्यापारान्तरनिवृत्त्युपदेशस्य व्यर्थत्वात् ।

न च विचारविध्यसम्भवेऽपि विचारविषयवेदान्तनियमविधिः सम्भवति
भाषाप्रबन्धादिव्यावर्त्यसत्त्वात् इति
शङ्क्यम् । सन्निधानादेव वेदान्तनियमस्य लब्धत्वेन
विधिविषयत्वायोगात् , ‘स्वाध्यायोऽध्येतव्यः’
इत्यर्थावबोधार्थनियमविधिबलादेव अध्ययनगृहीतवेदोत्पादितं वेदार्थज्ञानं
फलपर्यवसायि न कारणान्तरोत्पादितम् इत्यस्यार्थस्य लब्धत्वेन वेदार्थे
ब्रह्मणि मोक्षाय ज्ञातव्ये भाषाप्रबन्धादीनामप्राप्तेश्च ।

न च ‘सहकार्यन्तरविधिः’ इत्यधिकरणे पाण्डित्यबाल्यमौनशब्दितेषु
श्रवणमनननिदिध्यासनेषु विधिरभ्युपगत इति वाच्यम् ।
विचारे विचार्यतात्पर्यनिर्णयहेतुत्वस्य
वस्तुसिद्ध्यनुकूलयुक्त्यनुसन्धानरूपे
मनने तत्प्रत्ययाभ्यासरूपे निदिध्यासने च वस्त्ववगमवैशद्यहेतुत्वस्य च
लोकसिद्धत्वेन तेषु विध्यनपेक्षणात् । विधिच्छायार्थवादस्येव
प्रशंसाद्वारा प्रवृत्त्यतिशयकरत्वमात्रेण तत्र विधित्वव्यवहारात्
।

एवं च श्रवणविध्यभावात् कर्मकाण्डविचारवत् ब्रह्मकाण्डविचारोऽप्यध्ययनविधि
मूलः इति आचार्यवाचस्पतिपक्षानुसारिणः ॥

## ब्रह्मलक्षणविचारः

विचार्यस्य च ब्रह्मणः जगज्जन्मस्थितिलयकारणत्वं लक्षणमुक्तं ‘यतो वा इमानि
भूतानि जायन्ते’ (तै.उ. ३-१-१) इत्यादिश्रुत्या । जगज्जन्मस्थितिलयेषु
एकैककारणत्वमप्यनन्यगामित्वल्लक्षणं भवितुमर्हतीति चेत् ,
सत्यम् । लक्षणत्रयमेवेदं परस्परनिपरपेक्षम् । अत एव
‘अत्ताचराचरग्रहणात्’ (ब्र.सू. १-१-९) इत्याद्यधिकरणेषु
सर्वसंहर्तृत्वादिकं प्रत्येकं ब्रह्मलिङ्गतया उपन्यस्तम् इति
कौमुदीकाराः ।

अन्ये तु जन्मकारणत्वस्य स्थितिकारणत्वस्य च निमित्तसाधारण्यात्
उपादानत्वप्रत्यायनाय प्रपञ्चस्य ब्रह्मणि लयो
दर्शितः । अस्तु ब्रह्म जगदुपादानम् , तज्जन्मनि घटजन्मनि
कुलालवत् तत्स्थितौ राज्यस्थेमनि राजवत् उपदानादन्यदेव निमित्तं
भविष्यतीति शङ्काव्यवच्छेदाय तस्यैव जगज्जननजीवननियामकत्वमुक्तम् । तथा
चैकमेवेदं लक्षणम् अभिन्ननिमित्तोपादानतया अद्वितीयं ब्रह्म
उपलक्षयतीत्याहुः ।

ब्रह्मणश्च उपादानत्वम् अद्वितीयकूटस्थचैतन्यरूपस्य न
परमाणूनामिवारम्भकत्वरूपम् , न
वा प्रकृतेरिव परिणामित्वरूपम् , किं तु अविद्यया वियदादिप्रपञ्चरूपेण
विवर्तमानत्वलक्षणम् । वस्तुनः तत्समसत्ताकोऽन्यथाभावः परिणामः
तदसमसत्ताको विवर्तः इति वा, कारणसलक्षणोऽन्यथाभावः परिणामः
तद्विलक्षणो विवर्तः इति वा, कारणाभिन्नं कार्यं परिणामः तदभेदं
विनैव तद्व्यतिरेकेण दुर्वचं कार्यं विवर्तः इति वा,
विवर्तपरिणामयोर्विवेकः ॥

## शुद्धब्रह्मजीवेश्वराणां मतभेदेन जगदुपादानत्वनिरूपणम्

अथ शुद्धं ब्रह्म उपादानमिष्यते, ईश्वररूपम् , जीवरूपं वा । अत्र
संक्षेपशारीरकानुसारिणः केचिदाहुः −
शुद्धमेवोपादानम् ।
जन्मादिसूत्रतद्भाष्ययोः
उपादानत्वस्य ज्ञेयब्रह्मलक्षणत्वोक्तेः । तथा च
‘आत्मन आकाशस्सम्भूतः’ (तै.उ. २-१-१) इत्यादिकारणवाक्येषु
शबलवाचिनामात्मादिशब्दानां शुद्धे लक्षणैवेति ॥

विवरणानुसारिणस्तु ‘यस्सर्वज्ञस्सर्ववित् यस्य ज्ञानमयं तपः । तस्मादेतत्
ब्रह्म नाम रूपमन्नं च जायाते’ (मु.उ. १-१-९) इति श्रुतेः
सर्वज्ञत्वादिविशष्टं मायाशबलमीश्वररूपमेव
ब्रह्म उपादानम् । अत एव भाष्ये ‘अन्तस्तद्धर्मोपदेशात्’
(ब्र.सू. १-१-२०) ‘सर्वत्र प्रसिद्धोपदेशात्’ (ब्र.सू.१-२-१)
इत्याद्यधिकारणेषु ‘सैव ऋक्तत्साम तदुक्थं तद्यजुस्तद्ब्रह्म’
(छा.उ. १-७-५) ‘सर्वकर्मा सर्वकामः सर्वगन्धः सर्वरसः’ (छा.उ.३- १४ -४)
इत्यादिश्रुत्युक्तं सर्वोपादानत्वप्रयुक्तं सर्वात्मकत्वं
जीवव्यावृत्तमीश्वरलिङ्गमित्युपवर्णितम् ।
जीवेश्वरानुस्यूतचैतन्यमात्रस्य
सर्वोपादानत्वे तु न तत् जीवव्यावृत्तमीश्वरलिङ्गं
स्यत् । सङ्क्षेपशारीरके शबलोपादानत्वनिराकरणमपि
मायाविशिष्टोपादानत्वनिराकरणाभिप्रायम्
, न तु निष्कृष्टेश्वररूपचैतन्योपादानत्वनिराकरणपरम् ।तत्रैव
प्रथमाध्यायान्ते जगदुपादानत्वस्य
तत्पदार्थवृत्तित्वोक्तेः । एवञ्च ईश्वरगतमपि
कारणत्वं तदनुगतमखण्डचैतन्यं शाखाचन्द्रमसमिव तटस्थतयोपलक्षयितुं
शक्नोतीति तस्य ज्ञेयब्रह्मलक्षणत्वोक्तिरिति मन्यन्ते ।

वियदादिप्रपञ्च ईश्वराश्रितमायापरिणाम इति तत्रेश्वर उपादानम् ।
अन्तःकरणादिकं तु
ईश्वराश्रितमायापरिणाममहाभूतोपसृष्टजीवाविद्याकृतभूतसूक्ष्मकार्यमिति
तत्रोभयोरुपादानत्वम् । अत एव ‘एवमेवास्य परिद्रष्टुरिमाष्षोडशकलाः
पुरुषायाणाः पुरुषं प्राप्यास्तं गच्छन्ति’ (प्र.उ. ६-५)
इति श्रुतौ कलाशब्दवाच्यानां प्राणमनःप्रभृतीनां विदुषो
विदेहकैवल्यसमये
विद्यानिवर्त्यविद्याकार्यांशाभिप्रायेण
विद्ययोच्छेदो दर्शितः । ‘गताः कलाः पञ्चदश प्रतिष्ठाः’ ( मु. उ. ३-२-७)
इति श्रुत्यन्तरे
तदनिवर्त्यमायापरिणाममहाभूतरूपोपष्ठम्भककार्यांशाभिप्रयेण
तेषां स्वस्वप्रकृतिषु लयो दर्शित इति मायाऽविद्याभेदवादिनः ॥

यथा वियदादिप्रपञ्च ईश्वराश्रितमायापरिणाम इति तत्र ईश्वर उपादानम् , तथा
अन्तःकरणादि जीवाश्रिताविद्यामात्रपरिणाम इति तत्र जीव एव उपादानम् ।न
च अन्तःकरणादौ मायाकार्यमहाभूतानामप्यननुप्रवेशे
उदाहृतश्रुतिद्वयव्यवस्थानुपपत्तिः ।
कलानां विद्ययोच्छेदश्रुतिस्तत्त्वविद्दृष्टिविषया । ‘गताः कलाः’ इति
श्रुतिस्तु तत्त्वविदि म्रियमाणे समीपवर्तिनः पुरुषाः
नश्यद्धटवत्तदीयशरीरादीनामपि भूम्यादिषु लयं मन्यन्ते
इति तटस्थपुरुषप्रतीतिविषया, इति व्यवस्थायाः कलाप्रलयाधिकरणभाष्ये
स्पष्टत्वादिति मायाऽविद्याभेदवादिष्वेकदेशिनः ॥

तदभेदवादिष्वपि केचित् - यद्यपि वियदादिप्रपञ्चस्य ईश्वर उपादानम् ,
तथाप्यन्तःकरणादीनां जीवतादात्म्यप्रतितेः जीव एवोपादानम् ।
अत एव अध्यासभाष्ये अन्तःकरणादीनां जीव एवाध्यासो दर्शितः, विवरणे च
प्रतिकर्मव्यवस्थायां ब्रह्मचैतन्यस्योपादानतया घटादिसङ्गित्वं
जीवचैतन्यस्य तदसङ्गित्वेऽप्यन्तःकरणादिसङ्गित्वं च वर्णितम् -
इत्याहुः ॥

‘एतस्माज्जायते प्राणो मनस्सर्वेन्द्रियाणि च । खं वायुर्ज्योतिरापः पृथिवी
विश्वस्य धारणी’ (मु.उ. २-१-३) इत्यादिश्रुतेः कृत्स्नव्यावहारिकप्रपञ्चस्य
ब्रह्मैव उपादानम् । जीवस्तु प्रातिभासिकस्य स्वाप्नप्रपञ्चस्य ।
’कृत्स्नप्रसक्तिर्निरवयवत्वशब्दकोपो वा’ (ब्र.सू.
२-१-७/२६) इत्यधिकरणे - ब्रह्मणो जगदुपादानत्वे तस्य कार्त्स्न्येन
जगदाकारेण परिणामे विकारातिरेकेण ब्रह्माभावो वा एकदेशेन परिणामे
निरवयवत्वश्रुतिविरोधो वा प्रसज्यत इति पूर्वपक्षे ‘आत्मनि चैवं
विचित्राश्च हि’ (ब्र.सू.२-१-२८) इति सूत्रेण
विवर्तवादाभिप्रायेण स्वप्नदृशि जीवात्मनि
स्वरूपानुपमर्देनानेकाकारस्वाप्नप्रपञ्चसृष्टिवत् ब्रह्मणि
वियदादिसृष्टिरुपपद्यत इति-सिद्धान्तितत्वादिति
अन्ये ।

जीव एव स्वप्नद्रष्टृवत् स्वस्मिन्नीश्वरत्वादिसर्वकल्पकत्वेन सर्वकारणम्
इत्यपि केचित् ।

## मायायाः जगत्कारणत्वविचारः

अथ ‘मायां तु प्रकृतिं विद्यात्’ इति श्रुतेः, मायाजाड्यस्य
घटादिष्वनुगमाच्च माया जगदुपादानं
प्रतीयते । कथं ब्रह्मोपादानम् ?

अत्राहुः पदार्थतत्त्वनिर्णयकाराः −ब्रह्म माया
चेत्युभयमुपादानमित्युभयश्रुत्युपपत्तिः ।
सत्ताजाड्यरूपोभयधर्मानुगत्युपपत्तिश्च । तत्र ब्रह्म विवर्तमानतया
उपादानम् , अविद्या परिणममानतया । न च विवर्ताधिष्ठाने
पारिभाषिकमुपादानत्वम् । स्वात्मनि
कार्यजनिहेतुत्वस्योपादानलक्षणस्य
तत्राप्यविशेषादिति ॥

केचित् उक्तामेव प्रक्रियामाश्रित्य
विवर्तपरिणामोपादानद्वयसाधारणमन्यल्लक्षणमाहुः−
स्वाभिन्नकार्यजनकत्वमुपादानत्वम् । अस्ति च प्रपञ्चस्य सद्रूपेण ब्रह्मणा
विवर्तमानेन, जडेनाज्ञानेन परिणामिना च, अभेदः । ‘सन् घटः, जडो घटः’ इति
सामानाधिकरण्यानुभवात् । न च ‘तदनन्यत्वमारम्भणशब्दादिभ्यः’ (ब्र.सू.
२-१-१४) इति सूत्रे ‘अनन्यत्वं व्यतिरेकेणाभावः’ ‘न
खल्वनन्यत्वमित्यभेदं ब्रूमः किं तु
भेदं व्यासेधामः’ इति भाष्यभामतीनिबन्धनाभ्यां प्रपञ्चस्य
ब्रह्माभेदनिषेधात् अभेदाभ्युपगमे
अपसिद्धान्त इति वाच्यम् ।
तयोर्ब्रह्मरूपधर्मिसमानसत्ताकाभेदनिषेधे
तात्पर्येण शुक्तिरजतयोरिव प्रातीतिकाभेदाभ्युपगमेऽपि विरोधाभावादिति ॥

सङ्क्षेपशारीरककृतस्तु - ब्रह्मैवोपादानम् , कूटस्थस्य स्वतः
कारणत्वानुपपत्तेः माया ’द्वारकारणम्,
अकारणमपि द्वारं कार्येऽनुगच्छति, मृद इव
तद्गतश्लक्ष्णत्वादेरपि घटे
अनुगमदर्शनात्’ , इत्याहुः ॥

वाचस्पतिमिश्रास्तु - जीवाश्रितमायाविषयीकृतं ब्रह्म स्वत एव
जाड्याश्रयप्रपञ्चाकारेण विवर्तमानतया
उपादानमिति माया सहकारिमात्रम् , न कार्यानुगतद्वारकारणम्
इत्याहुः ॥

सिद्धान्तमुक्तावली कृतस्तु - मायाशक्तिरेवोपादानम् , न ब्रह्म । ‘तदेतत्
ब्रह्मापूर्वमनपरमबाह्यम्’ (बृ.उ.२-५-१९) ‘ न तस्य कार्यं करणं च
विद्यते’ (श्वे.उ. ६-८) इत्यादिश्रुतेः ।
जगुदुपादानमायाधिष्ठानत्वेन तु
उपचारात् उपादानम् , तादृशमेवोपादानत्वं लक्षणे विवक्षितम् इत्याहुः ॥

## जीवेश्वरयोः मतभेदेन स्वरूपनिरूपणम्

अथ क ईश्वरः कश्च जीवः । अत्रोक्तम् प्रकटार्थविवरणे − अनादिरनिर्वाच्या
भूतप्रकृतिः चिन्मात्रसम्बन्धिनी माया । तस्यां चित्प्रतिबिम्ब
ईश्वरः, तस्या एव परिच्छिन्नानन्तप्रदेशेषु
आवरणविक्षेपशक्तिमत्सु
अविद्याभिधानेषु चित्प्रतिबिम्बो जीव इति ॥

तत्त्वविवेके तु - त्रिगुणात्मिकाया मूलप्रकृतेः ‘जीवेशावाभासेन करोति माया
चाविद्या च स्वयमेव भवति’ (नृ.उ. ९-३) इति श्रुतिसिद्धौ द्वौ रूपभेदौ ।
रजस्तमोऽनभिभूतशुद्धसत्वप्रधाना माया, तदभिभूतमलिनसत्वप्रधाना
अविद्या, इति मायाविद्याभेदं परिकल्प्य, मायाप्रतिबिम्ब ईश्वरः
अविद्याप्रतिबिम्बो जीवः − इत्युक्तम् ॥

एकैव मूलप्रकृतिः विक्षेपप्राधान्येन मायाशब्दिता ईश्वरोपाधिः ।
आवरणप्राधान्येन अविद्याऽज्ञानशब्दिता जीवोपाधिः ।
अत एव तस्या जीवेश्वरसाधारणचिन्मात्रसम्बन्धित्वेऽपि जीवस्यैव
‘अज्ञोऽस्मि’इत्यज्ञानसम्बन्धानुभवः नेश्वरस्य - इति
जीवेश्वरविभागः क्वचित् उपपादितः ।

संक्षेपशारीरके तु - ’कार्योपाधिरयं जीवः कारणोपाधिरीश्वरः’ इति
श्रुतिमनुसृत्य अविद्यायां चित्प्रतिबिम्ब ईश्वरः ।
अन्तःकरणे चित्प्रतिबिम्बो जीवः । न च − अन्तःकरणरूपेण द्रव्येण
घटेनाकाशस्येव चैतन्यस्यावच्छेदसम्भवात् तदवच्छिन्नमेव
चैतन्यं जीवोऽस्तु − इति वाच्यम् । इह परत्र च
जीवभावेनावच्छेद्यचैतन्यप्रदेशस्य
भेदेन कृतहानाकृताभ्यागमप्रसङ्गात् । प्रतिबिम्बस्तु
उपाधेर्गतागतयोरवच्छेद्यवत् न
भिद्यत इति प्रतिबिम्बपक्षेनायं दोषः −इत्युक्तम् ।

एवमुक्तेष्वेतेषु जीवेश्वरयोः प्रतिबिम्बविशेषत्वपक्षेषु , यत्
बिम्बस्थानीयं ब्रह्म तत् मुक्तप्राप्यं
शुद्धचैतन्यम् ॥

चित्रदीपे - ‘जीव ईशो विशुद्धाचित्’ इति चित्त्रैविध्यप्रक्रियां विहाय यथा
घटावच्छिन्नाकाशो घटाकाशः , तदाश्रिते जले प्रतिबिम्बितः साभ्रनक्षत्रो
जलाकाशः, अनवच्छिन्नो महाकाशः, माहाकाशमध्यवर्तिनि मेघमण्डले
वृष्टिलक्षणकार्यानुमेयेषु जलरूपतदवयवेषु तुषाराकारेषु
प्रतिबिम्बतो मेघाकाशः , इति वस्तुत एकस्याप्याकाशस्य
चातुर्विध्यम् , तथा स्थूलसूक्ष्मदेहद्वयस्य अधिष्ठानतया
वर्तमानं तदवच्छिन्नं चैतन्यं कूटवन्निर्विकारत्वेन स्थितं
कूटस्थम् । तत्र कल्पितेऽन्तःकरणे प्रतिबिम्बितं चैतन्यं संसारयोगी जीवः ,
अनवच्छिन्नं चैतन्यं ब्रह्म, तदाश्रिते मायातमसि स्थितासु सर्वप्राणिनां
धीवासनासु प्रतिबिम्बितं चैतन्यम् ईश्वरः , इति चैतन्यस्य चातुर्विध्यं
परिकल्प्य अन्तःकरणधीवासनोपरक्ताज्ञानोपाधिभेदेन जीवेश्वरविभागो
दर्शितः ।

अयं चापरस्तदभिहितो विशेषः− चतुर्विधेषु चैतन्येषु जीवः ‘अहम्’ इति
प्रकाशमानः कूटस्थे अविद्यातिरोहिताङ्गानन्दरूपविशेषांशे
शुक्तौ रूप्यवदध्यस्तः । अत एव इदन्त्वरजतत्वयोरिव
अधिष्ठानसामान्यांशाध्यस्तविशेषांशरूपयोः
स्वयन्त्वाहन्त्वयोः सह प्रकाशः ‘स्वयमहं करोमि’ इत्यादौ । अहन्त्वं हि
अध्यस्तविशेषांशरूपम् । पुरुषान्तरस्य पुरुषान्तरे ‘अहम्’ इति
व्यवहाराभावेन व्यावृत्तत्वात् । स्वयन्त्वं च
अन्यत्वप्रतियोग्यधिष्ठानसामान्यांशरूपम् ।
‘स्वयं देवदत्तो गच्छति’ इति पुरुषान्तरेऽपि व्यवहारेण अनुवृत्तत्वात् ।
एवं परस्पराध्यासादेव कूटस्थजीवयोरविवेको लौकिकानाम् । विवेकस्तु
तयोः बृहदारण्यके ‘प्रज्ञानघन एवैतेभ्यो भूतेभ्यः समुत्थाय
तान्येवानुविनश्यति’(बृ.उ.४-५-१३) इति जीवाभिप्रायेण
उपाधिविनाशप्रतिपादनेन ‘अविनाशी वा अरेऽयमात्मा’(बृ.उ. ४-५-१४)
इति कूटस्थाभिप्रायेणाविनाशप्रतिपादनेन च स्पष्टः । अहमर्थजीवस्य
विनाशित्वे कथमविनाशिब्रह्मभेदः । नेदमभेदे
सामानाधिकरण्यम्, किन्तु बाधायाम् । यथा ‘यः
स्थाणुरेष पुमान्’ इति पुरुषत्वबोधेन
स्थाणुत्वबुद्धिर्निवर्त्यते,
एवं ‘अहं ब्रह्मास्मि’ इति कूटस्थब्रह्मस्वरूपत्वबोधेन
अध्यस्ताहमर्थरूपत्वं निवर्त्यते । ‘योऽयं
स्थाणुः पुमानेष पुंधिया स्थणुधीरिव । ब्रह्मास्मीति धियाऽशेषा
ह्यहंबुद्धिर्निवर्तते ॥’ (नै.सि. २-२९) इति
नैष्कर्म्यसिद्धिवचनात् ।

यदि च विवरणाद्युक्तरीत्या इदमभेदे सामानाधिकरण्यम् , तदा
जीववाचिनोऽहंशब्दस्य लक्षणया
कूटस्थपरत्वम् अस्तु । तस्यानध्यस्तस्य
ब्रह्माभेदयोग्यत्वात् ।

यस्तु मेघाकाशतुल्यो धीवासनाप्रतिबिम्ब ईश्वर उक्तः सोऽयं ‘सुषुप्तस्थान
एकीभूतः प्रज्ञानघन एवानन्दमयो ह्यानन्दभुक्’ (मा.उ. ५) इति
माण्डूक्यश्रुतिसिद्धसौषुप्तानन्दमयः । तत्रैव तदनन्तरम्
‘एष सर्वेश्वर एष सर्वज्ञ एषोऽन्तर्याम्येष योनिः सर्वस्य प्रभवाप्ययौ हि
भूतानाम्’ (मा.उ.६) इति श्रुतेः ।
सर्ववस्तुविषयकसकलप्राणिधीवासनोपाधिकस्य
तस्य सर्वज्ञत्वस्य तत एव सर्वकर्तृत्वादेरपि उपपत्तेश्च । न
चास्मद्बुद्धिवासनोपहितस्य कस्यचित्
सार्वज्ञ्यं नानुभूयत इति वाच्यम् । वासनानां
परोक्षत्वेन तदुपहितस्यापि परोक्षत्वात् इति ॥

ब्रह्मानन्दे तु - सुषुप्तिसंयोगात् माण्डूक्योक्त आनान्दमयो जीव
इत्युक्तम् । यदा हि जाग्रदादिषु भोगप्रदस्य कर्मणः
क्षये निद्रारूपेण विलीनमन्तःकरणं पुनर्भोगप्रदकर्मवशात् प्रबोधे
घनीभवति, तदा तदुपाधिको जीवः विज्ञानमय इत्युच्यते । स एव पूर्वं
सुषुप्तिसमये विलीनावस्थोपाधिकः सन् अनन्दमय इत्युच्यते । स एव
माण्डूक्ये ‘सुषुप्तस्थानः’ इत्यादिना दर्शित इति ।

एवं सति तस्य सर्वेश्वरत्वादिवचनं कथं सङ्गच्छताम् ।

इत्थं - सन्त्यधिदैवतमध्यात्मं च परमात्मनः सविशेषाणि त्रीणि
त्रीणिरूपाणि । तत्र अधिदैवतं त्रीणि शुद्धं
चैतन्यं च इति चत्वारि रूपाणि चित्रपटदृष्टान्तेन चित्रदीपे
समर्थितानि । यथा - स्वतश्शुभ्रः पटो धौतः, अन्नविलिप्तो
घट्टितः, मष्याकारयुक्तो लाञ्छितः, वर्णपूरितो रञ्जितः, इत्यवस्थाचतुष्टयम्
एकस्यैव चित्रपटस्य, तथा परमात्मा मायातत्कार्योपाधिरहितः शुद्धः मायोपहित
ईश्वरः, अपञ्चीकृतभूतकार्यसमष्टिसूक्ष्मशरीरोपहितो हिरण्यगर्भः,
पञ्चीकृतभूतकार्यसमष्टिस्थूलशरीरोपहितो विराट्पुरुषः,
इत्यवस्थाचतुष्टयम् एकस्यैव परमात्मनः । अस्मिन् चित्रपटस्थानीये
परमात्मनि चित्रस्थनीयः स्थावरजङ्गमात्मको निखिलप्रपञ्चः । यथा
चित्रगतमनुष्याणां चित्राधारवस्त्रसदृशा वस्त्राभासा लिख्यन्ते,
तथा परमात्माध्यस्तदेहिनाम् अधिष्ठानचैतन्यसदृशाश्चिदाभासाः
कल्प्यन्ते, ते च जीवनामानः संसरन्ति − इति । अध्यात्मं
तु विश्वतैजसप्राज्ञभेदेन त्रिणि रूपाणि । तत्र सुषुप्तौ
विलीनेऽन्तःकारणे अज्ञानमात्रसाक्षी
प्राज्ञः, योऽयमिहानन्दमय उक्तः । स्वप्ने
व्यष्टिसूक्ष्मशरीराभिमानी
तैजसः । जागरे व्यष्टिस्थूलशरीराभिमानी विश्वः । तत्र
माण्डूक्यश्रुतिः अहमनुभावे प्रकाशमानस्यात्मनो
विश्वतैजसप्राज्ञतुर्यावस्थाभेदरूपं पादचतुष्टयं
‘सोऽयमात्माचतुष्पात्’ (मा.उ. २) इत्युपक्षिप्य
पूर्वपूर्वपादप्रविलापनेन
निष्प्रपञ्चब्रह्मात्मकतुर्यपादप्रतिपत्तिसौकर्याय
स्थूलसूक्ष्मतरोपाधिसाम्यात् विराडादीन् विश्वादिष्वन्तर्भाव्य
‘जागरितस्थानो बहिः प्रज्ञः’ (मा. उ. ३) इत्यादिना
विश्वादिपादान्न्यरूपयत् । अतः
प्राज्ञशब्दिते आनन्दमये
आव्याकृतस्येश्वरस्यान्तर्भावं
विवक्षित्वा तस्य सर्वेश्वरत्वादितद्धर्मवचनमिति । इत्थमेव
भगवत्पादैर्गौडपादीयविवरणे व्याख्यातम् ।

दृग्दृश्यविवेके तु - चित्रदीपव्युत्पादितं कूटस्थं जीवकोटावन्तर्भाव्य
चित्त्रैविध्यप्रक्रियैवावलम्बिता इति विशेषः । तत्र ह्युक्तम् -
जलाशयतरङ्गबुद्बुदन्यायेन उपर्युपरिकल्पनात् जीवः त्रिविधः -
पारमार्थिको व्यावहारिकः प्रातिभासिकश्चेति । तत्र
अविच्छिन्नः पारमार्थिको जीवः । तस्मिन्नवच्छेदकस्य कल्पितत्वेऽपि
अवच्छेद्यस्य तस्य अकल्पितत्वेन ब्रह्मणोऽभिन्नत्वात् ।
तमावृत्यस्थितायां मायायां
कल्पितेऽन्तःकरणे चिदाभासः
अन्तःकरणतादात्म्यापत्त्या
‘अहं’ इत्यभिमन्यमानो व्यावहारिकः । तस्य मायिकत्वेऽपि
यावद्व्यवहारमनुवृत्तेः । स्वप्ने तमप्यावृत्त्य
स्थितया मायावस्थाभेदरूपया निद्रया कल्पिते स्वप्नदेहादौ
अहमभिमानी प्रातिभासिकः । स्वप्नप्रपञ्चेन सह
तद्द्रष्टुर्जीवस्यापि प्रबोधे
निवृत्तेः इति । एवम् एते प्रतिबिम्बेश्वरवादिनां
पक्षभेदाः दर्शिताः ।

विवरणानुसारिणस्तु आहुः – ’विभेदजनकेऽज्ञाने नाशमात्यन्तिकं गते’
(वि.पु.६-७-९६) इति स्मृत्या एकस्यैवाज्ञानस्य
जीवेश्वरविभागोपाधित्वप्रतिपादनात्
बिम्बप्रतिबिम्बभावेन जीवेश्वरयोर्विभागः, न उभयोरपि
प्रतिबिम्बभावेन । उपाधिद्वयमन्तरेण उभयोः
प्रतिबिम्बत्वायोगात् । तत्रापि
प्रतिबिम्बो जीवः बिम्बस्थनीय ईश्वरः । तथा सत्येव
लौकिकबिम्बप्रतिबम्बदृष्टान्तेन स्वातन्त्र्यमीश्वरस्य
तत्पारतन्त्र्यं च जीवस्य युज्यते ।  
‘प्रतिबिम्बगताः पश्यन् ऋजुवक्रादिविक्रियाः ।  
पुमान् क्रीडेद्यथा ब्रह्म तथा जीवस्थविक्रियाः ॥’  
इति कल्पतरूक्तरीत्या ‘लोकवत्तु लीलाकैवल्यम्’ (ब्र.सू. २-१-३३) इति
सूत्रमपि सङ्गच्छते । अज्ञानप्रतिबिम्बितस्य जीवस्य
अन्तःकरणरूपोऽज्ञानपरिणामभेदः विशेषाभिव्यक्तिस्थानं
सर्वतः प्रसृतस्य सवितृप्रकाशस्य दर्पण इव । अतः तस्य
तदुपाधिकत्वव्यवहारोऽपि । न एतावता
अज्ञानोपाधिपरित्यागः ।
अन्तःकरणोपाधिपरिच्छिन्नस्यैव
चैतन्यस्य जीवत्वे योगिनः कायव्यूहाधिष्ठानानुपपत्तेः । न च - योगप्रभावात्
योगिनोऽन्तःकरणं कायव्यूहाभिव्यक्तियोग्यं वैपुल्यं प्राप्नोतीति
तदवच्छिन्नस्य कायव्यूहाधिष्ठानं युज्यते -इति
वाच्यम् । ‘प्रदीपवदावेशस्तथा हि दर्शयति’ (ब्र.सू. ४-४-१५)
इति शास्त्रोपान्त्यधिकरणभाष्यादिषु कायव्यूहे प्रतिदेहमन्तःकरणस्य
चक्षुरादिवत् भिन्नस्यैव योगप्रभावात् सृष्टेरुपवर्णनात् ।
प्रतिबिम्बे बिम्बात् भेदमात्रस्य अध्यस्तत्वेन स्वरूपेण तस्य सत्यत्वात् न
प्रतिबिम्बरूपजीवस्य मुक्त्यन्वयासम्भवः इति न तदतिरेकेण मुक्त्यन्वयाय
अवच्छिन्नरूपजीवान्तरं वा (प्रतिबिम्बजीवातिरिक्तं)
जिवेश्वरविलक्षणं कृटस्थशब्दितं
चैतन्यान्तरं वा कल्पनीयम् । ‘अविनाशी वा
अरेऽयमात्मा’ इति श्रवणं जीवस्य तदुपाधिनिवृत्तौ
प्रतिबिम्बभावापगमेऽपि स्वरूपं न विनश्यतीत्येतत्परम् , न
तदतिरिक्तकूटस्थनामकचैतन्यान्तरपरम् । जीवोपाधिना अन्तःकरणादिना
अवच्छिन्नं चैतन्यं बिम्बभूत ईश्वर एव । ‘यो विज्ञाने
तिष्ठन्’ (बृ.उ. ३-७-२२) इत्यादिश्रुत्या ईश्वरस्यैव जीवसन्निधानेन
तदन्तर्यामिभावेन विकारान्तरवस्थानश्रवणात् इति ।

अन्ये तु - रूपानुपहितप्रतिबिम्बो न युक्तः, सुतरां नीरूपे ।

गगनप्रतिबिम्बोदाहरणमप्ययुक्तम् । गगनाभोगव्यापिनि सवितृकिरणमण्डले
सलिलप्रतिबिम्बिते गगनप्रतिबिम्बत्वव्यवहारस्य
भ्रममात्रमूलकत्वात् ।

ध्वनौ वर्णप्रतिबिम्बवादोऽप्ययुक्तः । व्यञ्जकतयासन्निधानमात्रेण
ध्वनिधर्मणामुदात्तादिस्वराणां वर्णेष्वारोपोपपत्तेः
ध्वनेर्वर्णप्रतिबिम्बग्राहित्वकल्पनाया निष्प्रमाणकत्वात् ।

प्रतिध्वनिरपि न पूर्वशब्दप्रतिबिम्बः । पञ्चीकरणप्रक्रियया
पटहपयोनिधिप्रभृतिशब्दानां
क्षितिसलिलादिशब्दत्वेन
प्रतिध्वनेरेवाकाशशब्दत्वेन तस्य
अन्यशब्दप्रतिबिम्बत्वायोगात् ।

वर्णरूपप्रतिशब्दोऽपि न पूर्ववर्णप्रतिबिम्बः ।
वर्णाभिव्यञ्जकध्वनिनिमित्तकप्रतिध्वनेः
मूलध्वनिवदेव वर्णाभिव्यञ्जकत्वेनोपपत्तेः । तस्मात् घटाकाशवत्
अन्तःकरणावच्छिन्नं चैतन्यं जीवः, तदनवच्छिन्नम्
ईश्वरः ।

न चैवम् - अण्डान्तर्वर्तिनश्चैतन्यस्य तत्तदन्तःकरणोपाधिभिः सर्वात्मना
जीवभावेनावच्छेदात् तदवच्छेदरहितचैतन्यरूपस्य ईश्वरस्य अण्डात्
बहिरेव सत्त्वं स्यात् इति ‘यो विज्ञाने तिष्ठन्’ इत्यादौ
अन्तर्यामिभावेन विकारान्तरवस्थानश्रवणं विरुध्येत ।
प्रतिबिम्बपक्षे तु जलगतस्वाभाविकाकाशे सत्येव
प्रतिबिम्बाकाशदर्शनात् एकत्र द्विगुणीकृत्य वृत्तिरुपपद्यते - इति
वाच्यम् । यतः प्रतिबिम्बपक्षेऽपि उपाधौ अनन्तर्गतस्यैव चैतन्यस्य तत्र
प्रतिबिम्बो वाच्यः, न तु जलचन्द्रन्यायेन कृत्स्नप्रतिबिम्बः ।
तदन्तर्गतभागस्य तत्र प्रतिबिम्बासम्भवात् । न हि मेघावच्छिन्नस्य
आकाशस्यालोकस्य वा जले प्रतिबिम्बवत् जलान्तर्गतस्यापि तत्र
प्रतिबिम्बो दृश्यते । न वा मुखादीनां बहिःस्थितिसमय इव
जलान्तर्निमज्जनेऽपि प्रतिबिम्बोऽस्ति । अतो जलप्रतिबिम्बं
प्रतिमेघाकाशादेरिव
अन्तःकरणाद्युपाधिप्रतिबिम्बं
प्रति तदनन्तर्गतस्यैव बिम्बत्वं स्यात् इति बिम्बभूतस्य
विकारान्तरवस्थानायोगात् ईश्वरे
अन्तर्यामिब्रह्मणसामञ्जस्याभावस्तुल्यः ।

एतेन - अवच्छिन्नस्य जीवत्वे कर्तृभोक्तृसमययोः
तत्रतत्रान्तःकरणावच्छेद्यचैतन्यप्रदेशस्य
भिन्नत्वात् कृतहानाकृताभ्यागमप्रसङ्ग इति - निरस्तम् ।

प्रतिबिम्बपक्षेऽपि स्वानन्तर्गतस्य स्वसन्निहितस्य चैतन्यप्रदेशस्य
अन्तःकरणे प्रतिबिम्बस्य वक्तव्यतया तत्र तत्र अन्तःकरणस्य
गमने बिम्बभेदात् तत्प्रतिबिम्बस्यापि भेदावश्यम्भावेन दोषतौल्यात् । न
च अन्तःकरणप्रतिबिम्बो जीव इति पक्षे दोषतौल्येऽपि ‘अविद्याप्रतिबिम्बो
जीवः, तस्य च तत्र तत्र गत्वरमन्तःकरणं जलाशयव्यापिनो
महामेघमण्डलप्रतिबिम्बस्य तदुपरि
विसृत्वरस्फीतालोक इव तत्र तत्र
विशेषाभिव्यक्तिहेतुः’ इति पक्षे नायं दोषः,
अन्तःकरणवत् अविद्यायाः गत्यभावेन प्रतिबिम्बभेदानापत्तेः इति
- वाच्यम् । तथैव अवच्छेदपक्षेऽप्यविद्यावच्छिन्नो जीव इति उपगमसम्भवात् ।
तत्राप्येकस्य जीवस्य क्कचित् प्रदेशे कर्तृत्वं प्रदेशान्तरे
भोक्तृत्वम् इत्येवं कृतहानादिदोषापनुत्तये वस्तुतो
जीवैक्यस्य आदरणीयत्वेन तन्न्यायात् अन्तःकरणोपाधिपक्षेऽपि
वस्तुतश्चैतन्यैक्यस्य तदवच्छेदकोपाध्यैक्यस्य
च तन्त्रत्वाभ्युपगमेन तद्दोषनिराकरणसम्भवाच्च ।

न च अवच्छेदपक्षे ‘यथा ह्ययं ज्योतिरात्मा विवस्वानपो भिन्ना
बहुधैकोऽनुगच्छन् । उपाधिना क्रियते भेदरूपो
देवः क्षेत्रेष्वेवमजोऽयमात्मा’ ‘अत एव चोपमा सूर्यकादिवत्‘ (ब्र.सू.
३-२-१८) इति श्रुतिसूत्राभ्यां विरोधः । ’अम्बुवदग्रहणात्तु न तथात्वम्’
(ब्र.सू. ३-२-१९) इति उदाहृतसूत्रानन्तरसूत्रेण यथा सूर्यस्य रूपवतः
प्रतिबिम्बोदययोग्यं ततो विप्रकृष्टदेशं रूपवज्जलं गृह्यते,
नैवं सर्वगतस्यात्मनः प्रतिबिम्बोदययोग्यं किञ्चिदस्ति ततो विप्रकृष्टम्
इति प्रतिबिम्बासम्भवमुक्त्वा
‘वृद्धिह्रासभाक्त्वमन्तर्भावादुभयसामञ्जस्यादेवम्’
(ब्र.सू. ३-२-२०) इति तदनन्तरसूत्रेण ‘यथा जलप्रतिबिम्बितसूर्यो जलवृद्धौ
वर्धत इव जलह्रासे ह्रसतीव जलचलने चलतीव इति तस्याध्यासिकं
जलानुरोधिवृद्धिह्रासादिभाक्त्वम् , तथा
आत्मनोऽन्तःकरणादिनाऽवच्छेदेन उपाध्यन्तर्भावात्
आध्यासिकं तदनुरोधिवृद्धिह्रासादिभाक्त्वम् इत्येवं
दृष्टान्तदार्ष्टान्तिकयोः सामञ्जस्यात् अविरोधः’
इति स्वयं सूत्रकृतैव अवच्छेदपक्षे तयोः तात्पर्यकथनात् ।
‘घटसंवृतमाकाशं नीयमाने घटे यथा । घटो नीयेत नाकाशं
तद्वज्जीवो नभोपमः ॥’ ’अंशो नानाव्यपदेशात्……..’ (ब्र.सू. २-३-४३) इति
श्रुतिसूत्राभ्याम् अवच्छेदपक्षस्यैव परिग्रहाच्च ।

तस्मात् सर्वगतस्य चैतन्यस्य अन्तःकरणादिनाऽवच्छेदोऽवश्यम्भावी इति
आवश्यकत्वात् अविच्छिन्नो जीवः - इति पक्षं रोचयन्ते ।

अपरे तु - न प्रतिबिम्बः नाप्यवच्छिन्नो जीवः । किं तु कौन्तेयस्यैव
राधेयत्ववत् अविकृतस्यैव ब्रह्मणः अविद्यया जीवभावः ।
व्याधकुलसंवर्धितराजकुमारदृष्टान्तेन ‘ब्रह्मैव स्वाविद्यया
संसरति, स्वविद्यया मृच्यते’ इति बृहदारण्यकभाष्ये प्रतिपादनात् ।
’राजसूनोः स्मृतिप्राप्तौ व्याधभावो निवर्तते ।
यथैवमात्मनोऽज्ञस्य तत्त्वमस्यादिवाक्यतः ।’
(सं.वा. २३३ - २३४) इति वार्तिकोक्तेश्च । एवं च स्वाविद्यया
जीवभावमापन्नस्यैव ब्रह्मणः सर्वप्रपञ्चकल्पकत्वात्
ईश्वरोऽपि सह सर्वज्ञत्वादिधर्मैः स्वप्नोपलब्धदेवतादिवत् जीवकल्पितः
इत्याचक्षते ।

## जीवैकत्वनानात्वविचारः

आथायं जीव एकः, उतानेकः । अनुपदोक्तपक्षावलम्बिनः केचिदाहुः - एको जीवः ।
तेन चैकमेव शरीरं सजीवम् । अन्यानि स्वप्नदृष्टशरीराणीव निर्जीवानि ।
तदज्ञानकल्पितं सर्वं जगत् । तस्य स्वप्नदर्शनवद्यावदविद्यं सर्वो
व्यवहारः । बद्धमुक्तव्यवस्थापि नास्ति जीवस्यैकत्वात् ।
शुकमुक्त्यादिकमपि स्वाप्नपुरुषान्तरमुक्त्यादिकमिव
कल्पितम् । अत्र च सम्भावितसकलशङ्कापङ्कप्रक्षालनं
स्वप्नदृष्टान्तसलिलधारयैव कर्तव्यम् − इति ।

अन्ये तु - अस्मिन्नेकशरीरैकजीववादे मनःप्रत्ययमलभमानाः ‘अधिकं तु
भेदनिर्देशात्’ (ब्र.सू.२-१-२२) ‘लोकवत्तु लीलाकैवल्यम्’
(ब्र.सू. २-१-३३) इत्यादिसूत्रैः ‘जीवाधिक ईश्वर एव जगतः स्रष्टा, न जीवः,
तस्य आप्तकामत्वेन प्रयोजनाभावेऽपि केवलं लीलाजगतः सृष्टिः’ इत्यादि
प्रतिपादयद्भिः विरोधं च मन्यमानाः - हिरण्यगर्भ एको
ब्रह्मप्रतिबिम्बो मुख्यो जीवः, अन्ये तु
तत्प्रतिबिम्बभूताः
चित्रपटलिखितमनुष्यदेहार्पितपटाभासकल्पाः
जीवाभासाः संसारादिभाजः - इति सविशोषानेकशरीरैकजीववादमातिष्ठन्ते ।

अपरे तु - हिरण्यगर्भस्य प्रतिकल्पं भेदेन कस्य हिरण्यगर्भस्य
मुख्यजीवत्वमित्यत्र नियामकं नास्तीतिमन्यमानाः
− एक एव जीवोऽविशेषेण सर्वं शरीरमधितिष्ठति । नचैवं शरीरावयवभेद इव
शरीरभेदेऽपि परस्परसुखाद्यनुसन्धानप्रसङ्गः ।
जन्मान्तरीयसुखाद्यनुसन्धानादर्शनेन
शरीरभेदस्य तदननुसन्धानप्रयोजकत्वक्लृप्तेः । योगिनस्तु
कायव्यूहसुखाद्यनुसन्धानं व्यवहितार्थग्रहणवत्
योगप्रभावनिबन्धनमिति न तत् उदाहरणम् − इति
अविशेषानेकशरीरैकजीववादं रोचयन्ते ।

इतरे तु अत्रापि बन्धमुक्तिव्यवस्थाभावस्य तुल्यत्वेन ‘तद्यो यो देवानां
प्रत्यबुध्यत स एव तदभवत्’ (बृ.उ. १-४-१०) इत्यादिश्रुतेः
‘प्रतिषेधादिति चेन्न शरीरात्’ (ब्र.सू.४-२-१२)
इत्यधिकरणे शुकमुक्तत्वप्रतिपादकभाष्यस्य
चानाञ्जस्यमित्यपरितुष्यन्तः
अन्तःकरणादीनां जीवोपाधित्वाभ्युपगमेन अनेकजीववादमाश्रित्य
बन्धमुक्तिव्यवस्थां प्रतिपद्यन्ते ।

तेषु केचिदेवमाहुः - यद्यपि शुद्धब्रह्माश्रयविषयमेकमेवाज्ञानम् , तन्नाश
एव च मोक्षः तथापि जीवन्मुक्तावज्ञानलेशानुवृत्त्यभ्युपगमेन अज्ञानस्य
सांशत्वात् तदेव क्वचिदुपाधौ ब्रह्मावगमोत्पत्तौ अंशेन निवर्तते,
उपाध्यन्तरेषु यथापूर्वमंशान्तरैरनुवर्तते − इति ।

अन्ये तु - यथा न्यायैकदेशिमते भूतले घटात्यन्ताभावस्य वृत्तौ घटसंयोगाभावो
नियामक इत्यनेकेषु प्रदेशेषु तद्वत्सु संसृज्य वर्तमानघटात्यन्ताभावः
क्वचित्प्रदेशे घटसंयोगोत्पत्त्या तदभावनिवृत्तौ न संसृज्यते,
एवमज्ञानस्य चैतन्ये वृत्तौ मनोनियामकमिति तदुपाधिना तत्प्रदेशेषु
संसृज्य वर्तमानमज्ञानं क्वचिद्ब्रह्मदर्शनोत्पत्त्या
‘भिद्यते हृदयग्रन्थिः’ इति श्रुत्युक्तरीत्या मनसो निवृत्तौ
न संसृज्यते, अन्यत्र यथापूर्वमवतिष्ठते । अज्ञानसंसर्गासंसर्गादेव च
बन्धमोक्षौ - इत्याहुः ।

अपरे तु - नाज्ञानं शुद्धचैतन्याश्रयम् , किं तु जीवाश्रयं ब्रह्मविषयम् ।
अतश्च अन्तःकरणप्रतिबिम्बरूपेषु सर्वेषु जीवेषु व्यक्तिषु जातिवत्
प्रत्येकपर्यवसिततया वर्तमानम् उत्पन्नविद्यं कञ्चिज्जहाति
नष्टां व्यक्तिमिव जातिः स एव मोक्षः । अन्यं यथापूर्वमाश्रयति, इति
व्यवस्था इत्याहुः ।

इतरे तु प्रतिजीवमविद्याभेदमभ्युपगम्यैव तदनुवृत्तिनिवृत्तिभ्यां
बन्धमुक्तिव्यवस्थां समर्थयन्ते ।

## नानाविद्यावादे प्रपञ्चैकत्वनानात्वविचारः

अस्मिन पक्षे कस्याविद्यया प्रपञ्चः कृतोऽस्त्विति चेत् −

विनिगमकाभावात् सर्वाविद्याकृतोऽनेकतन्त्वारब्धपटतुल्यः, एकस्य मुक्तौ
तदविद्यानाशे एकतन्तुनाशे पटस्येव तत्साधारणप्रपञ्चस्य नाशः,
तदैव विद्यमातन्त्वन्तरैः पटान्तरस्येव इतराविद्याभिः
सकलेतरसाधारणप्रपञ्जान्तरस्योत्पादनम् इत्येके ।

तत्तदज्ञानकृतप्रातिभासिकरजतवत् न्यायमते
तत्तदपेक्षाबुद्धिजन्यद्वित्त्ववच्च
तत्तदविद्याकृतो वियदादिप्रपञ्च प्रतिपुरुषं भिन्नः । शुक्तिरजते ‘त्वया
यद्दृष्टं रजतं तदेव मयापि’ इतिवत् ऐक्यभ्रममात्रम् − इत्यन्ये ।

जिवाश्रिताविद्यानिवहाद्भिन्ना मायैव ईश्वराश्रिता प्रपञ्चकारणम् ।
जीवानामविद्यास्तु आवरणमात्रे
प्रातिभासिकशुक्तिरजतादिविक्षेपेऽपि
वा उपयुज्यन्ते − इत्यपरे ।

## ब्रह्मणः कर्तृत्ववादः

अवसितम् उपादानत्वम्, तत्प्रसक्तानुप्रसक्तं च ।

अथ किदृशं कत्वर्तृम् ।

केचिदाहुः - ‘तदैक्षत’ (छा.उ.६-२-३) ‘सोऽकामयत’ (तै.उ.२-६-४) ‘तदात्मानं
स्वयमकृरुत’ (तै.उ.२-७-१) इति श्रवणात् न्यायमत इव
कार्यानुकूलज्ञानचिकीर्षाकृतिमत्त्वरूपमिति ।

0

अन्ये तु - चिकीर्षाकृतिकर्तृत्वनिर्वाहाय चिकीर्षाकृत्यन्तरापेक्षायाम्
अनवस्थाप्रसङ्गात् कार्यानुकूलज्ञानवत्त्वमेव ब्रह्मणः कर्तृत्वम् ।
न च ज्ञानेऽप्येष प्रसङ्गः । तस्य ब्रह्मस्वरूपत्वेनाकार्यत्वात् । एवं च
− विवरणे जीवस्य सुखादिकर्तृत्वोक्तिः, वीक्षणमात्रसाध्यत्वात् वियदादि
वीक्षितं हिरण्यगर्भद्वारा साध्यं वीक्षणाधिकयत्नसाध्यत्वात्
भौतिकं स्मितम् इति कल्पतरूक्तिश्च सङ्गच्छते− इति वदन्ति ।

अपरे तु कार्यानुकूलस्रष्टव्यालोचनरूपज्ञानवत्त्वं कर्तृत्वम् , न
कार्यानुकूलज्ञानवत्त्वमात्रम् ।
शुक्तिरजतस्वाप्नभ्रमादिषु
अध्यासानुकूलाधिष्ठानज्ञानवत्त्वेन जीवस्य कर्तृत्वप्रसङ्गात् । न च
इष्टापत्तिः - ‘अथ रथान् रथयोगान् पथः सृजते...स हि कर्ता ’
(बृ.उ. ४-३-१०) इत्यादिश्रुत्यैव जीवस्य स्वप्नप्रपञ्चकर्तृत्वोक्तेः
- इति वाच्यम् । भाष्यकारैः ‘लाङ्गलं गवादीनुद्वहतीतिवत्
कर्तृत्वोपचारमात्रं
रथादिप्रतिभाननिमित्तत्वेन’ इति
व्याख्यातत्वात् इत्याहुः ।

अनेनैव निखिलप्रपञ्चरचनाकर्तृभावेनार्थसिद्धिं सर्वज्ञत्वं ब्रह्मणः
‘शास्त्रयोनित्वात्’ (ब्र.सू. १-१-३) इत्यधिकरणे
वेदकर्तृत्वेनापि समर्थितम् ।

## ईश्वरसर्वज्ञत्ववादः

अथ कथं ब्रह्मणःसर्वज्ञत्वं सङ्गच्छते, जीववत् अन्तःकरणाभावेन
ज्ञातृत्वस्यैवायोगात् । अत्र
सर्ववस्तुविषयसकलप्राणिधीवासनोपरक्ताज्ञानोपाधिक
ईश्वरः, अतस्तस्य सर्वविषयवासनासाक्षितया सर्वज्ञत्वम् इति भारतीतीर्थादि
पक्षः प्रगेव दर्शतः ।

प्रकटार्थकारास्त्वाहुः - यथा जीवस्य
स्वोपाध्यन्तःकरणपरिणामाश्चैतन्यप्रतिबिम्बग्राहिणः
(सन्ति) इति तद्योगात् ज्ञातृत्वम् , एवं ब्रह्मणः
स्वोपाधिमायापरिणामश्चित्प्रतिबिम्बग्राहिणस्सन्तीति
तत्प्रतिबिम्बितैः स्फुरणैः कालत्रयवर्तिनोऽपि
प्रपञ्चस्यापरोक्ष्येणाकलनात्
सर्वज्ञत्वमिति ।

तत्त्वशुद्धिकारास्तु - उक्तरीत्या ब्रह्मणो
विद्यमाननिखिलप्रपञ्चसाक्षात्कारसम्भवः,
तज्जनिततत्संस्कारवृत्तया च स्मरणोपपत्तेरतीतसकलवस्त्ववभाससिद्धिः, सृष्टेः
प्राक् मायायाः सृज्यमाननिखिलपादार्थस्फुरणरूपेण जीवादृष्टानुरोधेन
विवर्तमानत्वात् तत्साक्षितया तदुपाधिकस्य ब्रह्मणोऽपि
तत्साधकत्वसिद्धेः अनागतवस्तुविज्ञानोपपत्तिः, इति सर्वज्ञत्वं
समर्थयन्ते ।

कौमुदीकृतस्तु वदन्ति - स्वरूपज्ञानेनैव ब्रह्मणः
स्वसंसृष्टसर्वावभासकत्वात्
सर्वज्ञत्वम् । अतीतानागतयोरपि अविद्याचित्रभित्तौ
विमृष्टानुन्मीलितचित्रवत्
संस्कारात्मना सत्त्वेन तत्संसर्गस्याप्युपपत्तेः । न तु वृत्तिज्ञानैः
तस्य सर्वज्ञत्वम् । ‘तमेव भान्तमनुभाति सर्वम्’ (क.उ.२-२-१५) इति
सावधारणश्रुतिविरोधात् , सृष्टेः प्राक् ‘एकमेवाद्वितीयम्’ (छा.उ. ६-२-१)
इत्यवधारणानुरोधेन महाभूतानामिव वृत्तिज्ञानानामपि प्रलयस्य वक्तव्यतया
ब्रह्मणः तदा सर्वज्ञत्वाभावापत्त्या प्राथमिकमायाविवर्तरूपे
ईक्षणे तत्पूर्वके महाभूतादौ च स्रष्टृत्वाभावप्रसङ्गाच्च ।
एवं सति ब्रह्मणस्सर्वविषयज्ञानात्मकत्वमेव स्यात् , न तु
सर्वज्ञानकर्तृत्वरूपम् सर्वज्ञत्वम् , इति चेत् -
सत्यम् । सर्वविषयज्ञानात्मकमेव ब्रह्म, न तु सर्वज्ञानकर्तृत्वरूपं
ज्ञातृत्वमस्ति । अत एव ‘वाक्यान्वयात्’ (ब्र.सू. १-४-६/१९)
इत्यधिकरणे विज्ञातृत्वं जीवलिङ्गमित्युक्तं
भाष्यकारैः । ‘यस्सर्वज्ञः’ इत्यादिश्रुतिरपि तस्य
ज्ञानरूपत्वाभिप्रायेणैव योजनीया इति ।

यद्यपि ब्रह्म स्वरूपचैतन्येनैव स्वसंसृष्टसर्वावभासकम् , तथापि तस्य
स्वरूपेणाकार्यत्वेऽपि दृश्यावच्छिन्नरूपेण ब्रह्मकार्यत्वात्
‘यस्सर्वज्ञः’ इत्यादिज्ञानजनिकर्तृत्वश्रुतेरपि न कश्चिद्विरोधः इति
वाचस्पतिमिश्राः ।

## जीवाल्पत्वनिरूपणम् (प्रतिकर्म व्यवस्थावर्णनम्)

ननु ईश्वरवज्जीवोऽपि वृत्तिमनपेक्ष्य स्वरूपचैतन्येनैव किमिति
विषयान्नावभासयति ॥

अत्रोक्तं विवरणे − ‘ब्रह्मचैतन्यं सर्वोपादानतया सर्वतादात्म्यापन्नं
यत्स्वसंसृष्टं सर्वमवभासयति न जीवचैतन्यम् । तस्य
अविद्योपाधिकतया सर्वगतत्वेऽपि अनुपादानत्वेन
असङ्गित्वात् । यथा सर्वगतं गोत्वसामान्यं
स्वभावादश्वादिव्यक्तिसङ्गित्वाभावेऽपि
सास्नादिमद्व्यक्तौ संसृज्यते, एवं विषयान्तरासङ्ग्यपि जीवः
स्वभावादन्तःकरणेन संसृज्यते । तथा च यदा
अन्तःकरणस्य परिणामो वृत्तिरूपो नयनादिद्वारेण निर्गत्य विषयपर्यन्तं
चक्षुरश्मिरिव झटिति दीर्घप्रभाकारेण परिणम्य विषयं व्याप्नोति, तदा
तमुपारुह्य तं विषयं गोचरयति । केवलाग्न्यदाह्यस्यापि
तृणादेः अयःपिण्डसमारूढाग्निदाह्यत्ववत्
केवलजीवचैतन्यप्रकाश्यस्यापि
घटादेः अन्तःकरणवृत्त्युपारूढतत्प्रकाश्यत्वं युक्तम् ।

यद्वा अन्तःकरणोपाधिकत्वेन जीवः परिच्छिन्नः । अतः संसर्गाभावात् न
घटादिकमवभासयति । वृत्तिद्वारा
तत्संसृष्टविषयावच्छिन्नब्रह्मचैतन्याभेदाभिव्यक्तौ
तु तं विषयं प्रकाशयति ।

अथवा जीवः सर्वगतोऽप्यविद्यावृत्तित्वात् स्वयमप्यप्रकाशमानतया
विषयान्नावभासयति । विषयविशेषे वृत्त्युपरागादौ
आवरणतिरोधानेन तत्रैवाभिव्यक्तः तमेव विषयं प्रकाशयति । एवं च
चिदुपरागार्थत्वेन , विषयचैतन्याभेदाभिव्यक्त्यर्थत्वेन ,
आवारणाभिभवार्थत्वेन वा वृत्तिनिर्गममपेक्ष्य
तत्संसृष्टविषयमात्रावभासकत्वात्
जीवस्य किञ्चिज्ज्ञत्वमप्युपपद्यते - इति ।

## सम्बन्धवादः

अत्र प्रथमे पक्षे सर्वगतस्य जीवस्य वृत्त्यधीनः को विषयोपरागः ।
वृत्त्यापि
पूर्वसिद्धयोर्निष्क्रिययोर्विषयजीवचैतन्ययोस्तादात्म्यस्य
संयोगस्य वा न सम्भवत्याधानम् ।

अत्र केचिदाहुः − विषयविषयिभावसम्बन्ध एवेति ।

अन्ये तु − विषयविषयिभावमात्रे नियामिका वृत्तिश्चेत् अनिर्गताया अपि
ऐन्द्रियकवृत्तेः तन्नियामकत्वं नातिप्रसङ्गावहमिति
तन्निर्गमाभ्युपगमवैयर्थ्यापत्तेः स नाभिसंहितः, किं
तु विषयसन्निहितजीवचैतन्यतादात्म्यापन्नाया वृत्तेर्विषयसंयोगे तस्यापि
तद्द्वारकः परम्परासम्बन्धो लभ्यत इति स एव चिदुपरागोऽभिसंहितः -
इत्याहुः ।

अपरे तु - साक्षादपरोक्षचैतन्यसंसर्गेणैव सुखादेरपरोक्ष्यदर्शनात्
अपरोक्षविषये साक्षात्संसर्ग एष्टव्यः ।
तस्माद्वृत्तेर्विषयसंयोगे
वृत्तिरूपावच्छेदकलाभात् तदवच्छेदेन
तदुपादानस्य जीवस्यापि संयोगजसंयोगः सम्भवति ।
कारणाकारणसंयोगात् कार्याकार्यसंयोगवत्
कार्याकार्यसंयोगात् कारणाकारणसंयोगस्यापि
युक्तितौल्येनाभ्युपगन्तुं युक्तत्वात् - इत्याहुः ।

एकदेशिनस्तु - अन्तःकरणोपहितस्य विषयावभासकचैतन्यस्य
विषयतादात्म्यापन्नब्रह्मचैतन्याभेदाभिव्यक्तिद्वारा
विषयतादात्म्यसम्पादनमेव चिदुपरागोऽभिसंहितः । सर्वगततया
सर्वविषयसन्निहितस्यापि जीवस्य तेन
रूपेण विषयावभासकत्वे तस्य साधारणतया
पुरुषविशेषापरोक्षव्यवस्थित्ययोगेन
तस्य अन्तःकरणोपहितत्वरूपेणैव विषयावभासकत्वात् । एवं च विषयापरोक्ष्ये
आध्यासिकसम्बन्धो नियामक इति सिद्धान्तोऽपि सङ्गच्छ्ते । न चैवं
द्वितीयपक्षसाङ्कर्यम् । जीवस्य सर्वगतत्वे प्रथमःपक्षः,
परिच्छिन्नत्वे द्वितीयः, इत्येव तयोर्भेदात् -
इत्याहुः ।

## अभेदाभिव्यक्तिवादः

अथ द्वितीयपक्षे केयमभेदाभिव्यक्तिः ?

केचिदाहुः− कुल्याद्वारा तटाककेदारसलिलयोरिव
विषयान्तःकरणावच्छिन्नचैतन्ययोः
वृत्तिद्वारा एकीभावोऽभेदाभिव्यक्तिः । एवं च यद्यपि विषयावच्छिन्नं
ब्रह्मचैतन्यमेव विषयप्रकाशकम् , तथाऽपि तस्य वृत्तिद्वारा
एकीभावेन जीवत्वं सम्पन्नमिति जीवस्य विषयप्रकाशोपपत्तिरिति ।

अन्येत्वाहुः – बिम्बस्थानीयस्य विषयावच्छिन्नस्य ब्रह्मणः प्रतिबिम्बभूतेन
जीवेन एकीभावो नाभेदाभिव्यक्तिः । व्यावर्तकोपाधौ दर्पण इव जाग्रति
तयोरेकीभावायोगात् , वृत्तिकृताभेदाभिव्यक्त्या
विषयावच्छिन्नस्य ब्रह्मणो जीवत्वप्राप्तौ
ब्रह्मणस्तदा तद्विषयसंसर्गाभावेन
तद्द्रष्टृत्वासम्भवे सति तस्य
सर्वज्ञत्वाभावापत्तेश्च । किं तु विषयावच्छिन्नं ब्रह्मचैतन्यं
विषयसंसृष्टाया वृत्तेः अग्रभागे विषयप्रकाशकं प्रतिबिम्बं
समर्पयतीति तस्य प्रतिबिम्बस्य जीवेनैकीभावः । एवं च
अन्तःकरणतद्वृत्तिविषयावच्छिन्नचैतन्यानां
प्रमातृप्रमाणप्रमेयभावेन असङ्करोऽप्युपपद्यते । न
च वृत्त्युपहितचैतन्यस्य विषयप्रमात्वे तस्य विषयाधिष्ठानचैतन्यस्येव
विषयेणाध्यासिकसम्बन्धाभावात् विषयापरोक्ष्ये
आध्यासिकसम्बन्धस्तन्त्रं न स्यादिति
वाच्यम् , विषयाधिष्ठानचैतन्यस्यैव विषयेणावच्छिन्नस्य वृत्तौ
प्रतिबिम्बिततया तदभेदेन तत्सम्बन्धस्यैव
तत्सम्बन्धत्वादिति ।

अपरे त्वाहुः - बिम्बभूतविषयाधिष्ठानचैतन्यमेव
साक्षादाध्यासिकसम्बन्धलाभात्
विषयप्रकाशकमिति तस्यैव बिम्बत्वविशिष्टरूपेण भेदसद्भावेऽपि
तदुपलक्षितचैतन्यात्मना
एकीभावोऽभेदाभिव्यक्तिः । न चैवं
सति जीवब्रह्मसाङ्कर्यम् , न वा ब्रह्मणः सर्वज्ञत्वविरोधः । बिम्बात्मना
तस्य यथापूर्वमवस्थानादिति ।

## आवरणाभिभववादः

अथ तृतीयपक्षे को नामावरणाभिभवः ? अज्ञाननाशश्चेत् , घटज्ञानेनैवाज्ञानमूलः
प्रपञ्चो निर्वर्तेत - इति चेत्

अत्र केचिदाहुः − चैतन्यमात्रावारकस्याज्ञानस्य विषयावच्छिन्नप्रदेशे
खद्योतादिप्रकाशेन महान्धकारस्येव ज्ञानेन एकदेशेन नाशो वा,
कटवत् संवेष्टनं वा, भीतभटवदपसरणं वाऽभिभव इति ।

अन्ये तु - अज्ञानस्य एकदेशेन नाशे उपादानाभावात् पुनस्तत्र कन्दलनायोगेन
सकृदवगते समयान्तरेऽप्यावरणाभावप्रसङ्गात् ,
निष्क्रियस्यापसरणसंवेष्टनयोरसम्भवाच्च
न यथोक्तरूपोऽभिभवः सम्भवति । अतः चैतन्यमात्रावारकस्याप्यज्ञानस्य
तत्तदाकारवृत्तिसंसृष्टावस्थविषयावच्छिन्नचैतन्यानावरकत्वस्वाभाव्यमेव
अभिभवः । न च विषयावगुण्ठनपटवत् विषयचैतन्यमाश्रित्यस्थितस्याज्ञानस्य कथं
तदनावारकत्वं युज्यत इति शङ्क्यम् । ‘अहमज्ञः’ इति प्रतीत्या अहमनुभवे
प्रकाशमानचैतन्यमाश्रयत एव तस्य तदनावारकत्वसम्प्रतिपत्तेः−
इत्याहुः ।

अपरे तु − ‘घटं न जानामि’ - इति घटज्ञानविरोधित्वेन, घटज्ञाने सति
’घटाज्ञानं निवृत्तम्’ इति तन्निवर्त्यत्वेन च
अनुभूयमानं न मूलाज्ञानम् । शुद्धचैतन्यविषयस्य
तज्ज्ञाननिवर्त्यस्य च तस्य तथात्वायोगात् । किन्तु
घटावच्छिन्नचैतन्यविषयं
मूलाज्ञानस्यावस्थाभेदरूपमज्ञानान्तरमिति
तन्नाश एवाभिभवः । न चैवमेकेन ज्ञानेन तन्नाशे तत्समानविषयाणां
ज्ञानान्तराणाम् आवरणानाम्
आवरणानभिभावकत्वापत्तिः ।
यावन्ति ज्ञानानि, तावन्ति तन्निवर्त्यानि अज्ञानानि इत्यभ्युपगमात्
− इत्याहुः ।

## अवस्थाज्ञानसादित्वानादित्ववादः

इमानि च अवस्थारूपाणि अज्ञानानि मूलाज्ञानवदज्ञानत्वात् अनादीनीति केचित् ।

व्यावहारिकौ जगज्जीवावावृत्य स्वाप्नौ जगज्जीवौ विक्षिपन्ती निद्रा तावत्
आवरणविक्षेपशक्तियोगात् , अज्ञानावस्थाभेदरूपा । तथा
निद्रासुषुत्यवस्थाऽपि अन्तःकरणादौ
विलीने ‘सुखमहमस्वाप्सं न किञ्जिदवेदिषम्’ इति परामर्शदर्शनात्
मूलाज्ञानवत् सुषुप्तिकालेऽनुभूयमाना अज्ञानावस्था भेदरूपैव ।
तयोश्च जाग्रद्भोगप्रदकर्मोपरमे सत्येवोद्भवात् सादित्वमिति, तद्वत्
अन्यदप्यज्ञानमवस्थारूपं सादि इति अन्ये ।

## अवस्थाज्ञानानादित्वपक्षपरिष्कारः

ननु - अनादित्वपक्षे घटे प्रथममुत्पन्नेनैव ज्ञानेन सर्वतदज्ञाननाशो भवेत्
, विनिगमनाविरहात् , तदवच्छिन्नचैतन्यावरकसर्वाज्ञानानाशे
विषयप्रकाशायोगाच्च ।अतः
पाश्चात्यज्ञानानाम् आवरणानभिभावकत्वं
तदवस्थमेवेति चेत् −

अत्र केचित् आहुः− यथा ज्ञानप्रागभावानामनेकेषां सत्त्वेऽप्येकज्ञानोदये
‘एक एव प्रागभावो निवर्तते, संशयादिजननशक्ततया तदावरणरूपेषु
प्रागभावान्तरेषु सत्स्वपि विषयावभासः; तथा एकज्ञानोदये
एकमेवाज्ञानं निवर्तते, अज्ञानान्तरेषु सत्स्वपि विषयावभासः- इति ।

अन्येतु − आवृतस्यापरोक्षज्ञानं विरुद्धम् , एकज्ञानोदये च
प्रागभावान्तरसत्त्वेऽपि
यावद्विशेषदर्शनाभावकूटरूपमावरणं
विशेषदर्शनान्नास्तीति मन्यमाना वदन्ति − यदा
यदज्ञानमावृणोति तदा तेन ज्ञानेन तस्यैव
नाशः । सर्वं च सर्वदा नावृणोति , वैयर्थ्यात् । किं तु
आवरकाज्ञाने वृत्त्या नाशिते तद्वृत्त्युपरमे
अज्ञानान्तरमावृणोति । न चैवं सति
ब्रह्मावगमोत्पत्तिकालेऽनावारकत्वेन
स्थितानामज्ञानानां ततोऽप्यनिवृत्तिप्रसङ्गः । तेषां
साक्षात्तद्विरोधित्वाभावेऽपि
तन्निवर्त्यमूलाज्ञानपरतन्त्रतया अज्ञानसम्बन्धादिवत् तन्निवृत्त्यैव
निवृत्त्युपपत्तेः । एतदर्थमेव तेषां तदवस्थाभेदरूपतया
तत्पारतन्त्र्यमिष्यते − इति ।

अपरे तु ‘अज्ञानस्य सविषयस्वभावत्वात् उत्सर्गतः सर्वं सर्वदा आवृणोत्येव ।
न च विषयोत्पत्तेः प्रागावरणीयाभावेन आवारकत्वं न युज्यत इति वाच्यम् ,
तदापि सूक्ष्मरूपेण तत्सत्त्वात्’ इति मन्यमानाः कल्पयन्ति− यथा
बहुजनसमाकुले प्रदेशे कस्यचित् शिरसि निपतन्नशनिः इतरानप्यपसारयति,
यथा वा सन्निपातहरमौषधम् एकं दोषं निवर्तयद्दोषान्तरमपि दूरीकरोति,
एवमेकमज्ञानं नाशयत् ज्ञानम् अज्ञानान्तराण्यपि तिरस्करोति ।
तिरस्कारश्च यावत् ज्ञानस्थितिः तावत् आवरणशक्तिप्रतिबन्धः −
इति ।

## 'ज्ञानसामान्यम् अज्ञाननिवर्तकम्' इति नियमपरीक्षा

नन्वेवं सति धारावाहिकस्थले द्वितीयादिवृत्तीनामावरणानभिभावकत्वेन वैफल्यं
स्यात् , प्रथमज्ञानेनैव निवर्तनतिरस्काराभ्यामावरणमात्रस्याभिभावादिति −

अत्राहुः− वृत्तितिरस्कृतमज्ञानं तदुपरमे पुनरावृणोति प्रदीपतिरस्कृतं तम
इव प्रदीपोपरमे । वृत्त्युपरमसमये वृत्त्यन्तरोदये तु तिरस्कृतमज्ञानं
तथैवावतिष्ठते प्रदीपोपरमसमये प्रदीपान्तरोदये तम इव । तथा च ’यस्मिन्
सति अग्रिमक्षणे यस्य सत्त्वं, यद्व्यतिरेके चासत्त्वं,
तत्तज्जन्यम्’ इति
प्रागभावपरिपालनसाधारणलक्षणानुरोधेन
अनावरणस्य द्वितीयादिवृत्तिकार्यत्वस्यापि लाभात् न तद्वैफल्यमिति ।

न्यायचन्द्रिकाकृतस्तु आहुः − केनचिज्ज्ञानेन कस्यचिदज्ञानस्य नाश एव, न तु
आवारकाणामप्यज्ञानान्तराणां तिरस्कारः । तथा च
धारावाहिकद्वितीयादिवृत्तीनामपि
एकैकाज्ञाननाशकत्वेन साफल्यम् । न चैवं
ज्ञानोदयेऽप्यावरणसम्भवाद्विषयानवभासप्रसङ्गः ।
अवस्थारूपाण्यज्ञानानि हि तत्तत्कालोपलक्षितस्वरूपावारकाणि, ज्ञानानि च
यावत्स्वकालोपलक्षितविषयावारकाज्ञाननाशकानि । तथा च
किञ्चज्ज्ञानोदये
तत्कलीनविषयावाराकाज्ञानस्य
नाशात् विद्यमानानामज्ञानान्तराणामन्यकालीनविषयावारकत्वाच्च न
तत्कालीनविषयावभासे काचिदनुपपत्तिः । कारीरीफले
वृष्टौ आसन्नसमयस्येव अज्ञानविषये घटादौ तत्तत्कालस्य उपलक्षणतया
विषयकोटावननुप्रवेशेन
सूक्ष्मतत्तत्कालभेदाविषयैर्धारावाहिकद्वितीयादिज्ञानैरज्ञानानां
निवृत्तावपि न काचिदनुपपत्तिरिति ।

केचित्तु − प्रथमज्ञाननिवर्त्यमेवाज्ञानं स्वरूपावारकम् ।
द्वितीयादिज्ञाननिवर्त्यानि तु
देशकालादिविशेषणान्तरविशिष्टविषयाणि । अत एव
सत्तानिश्चयरूपे अज्ञाननीवर्तके चैत्रदर्शने
सकृज्जाते ‘चैत्रं न जानामि’ इति स्वरूपावरणं नानुभूयते, किं
तु ‘ इदनीं स कुत्रेति न जानामि’ इत्यादिरूपेण विशिष्टावरणमेव ।
विस्मरणशालिनः क्कचित् सकृत् दृष्टेऽपि ‘न जानामि’ इति
स्वरूपावरणं दृश्यते चेत् ,तत्र तथाऽस्तु । अन्यत्र
सकृद्दृष्टे विशिष्टविषयान्येवाज्ञानानि ज्ञानानि
च । न च - एवं सति धारावाहिकद्वितीयादिज्ञानानामज्ञाननिवर्तकत्वं न
स्यात् । स्थूलकालविशिष्टाज्ञानस्य प्रथमज्ञानेनैव निवृत्तेः,
पूर्वापरज्ञानव्यावृत्तसूक्ष्मकालविशिष्टाज्ञानस्य
तदविषयैर्द्वितीयादिज्ञानैर्निवृत्त्ययोगात् − इति
वाच्यम् । धारावहनस्थले प्रथमोत्पन्नाया एव
वृत्तेस्तावत्कालावस्थायित्वसम्भवेन
वृत्तिभेदानभ्युपगमात् । तदभ्युपगमेऽपि
बहुकालावस्थायिपञ्चषवृत्तिरूपत्वसम्भवेन
परस्परव्यावृत्तस्थूलकालादिविशेषणभेदविषयत्वोपपत्तेः ।
प्रतिक्षणोद्यदनेकवृत्तिसन्तानरूपत्वाभ्युपगमेऽपि
द्वितीयादिवृत्तीनामधिगतार्थमात्रविषयतया प्रामाण्याभावेन
आवरणानिवर्तकत्वेऽप्यहानेश्च । न हि
विषयाबाधमात्रं प्रामाण्यम् । प्रागवगतानवगतयोः
पर्वतत्तद्वृत्तिपावकयोरनुमितिविषययोरबाधस्याविशेषेण
उभयत्राप्यनुमितेः प्रामाण्यप्रसङ्गात् । न चेष्टापत्तिः । ‘वह्नावनुमितिः
प्रमाणण्’ इतिवत् ‘पर्वतेऽप्यनुमितिः प्रमाणम्’ इतिव्यवहारादर्शनात् ,
विवरणे साक्षिसिद्धस्याज्ञानस्य
अभावव्यावृत्तिप्रत्यायनार्थानुमानादिविषयत्वेऽपि
प्रमाणावेद्यत्वोक्तेश्च । तस्मात् द्वितीयादिवृत्तीनां प्रामाण्याभावात्
उपासनादिवृत्तीनामिव अज्ञानानिवर्तकत्वेऽपि न हानिः ।
प्रमाणवृत्तीनामेव
तन्निवर्तकत्वाभ्युपगमात् ।

## 'प्रमासामान्यम् अज्ञाननिवर्तकम्' इति नियमपरीक्षा

ननु - नायमपि नियमः, परोक्षवृत्तेरनिर्गमेनाज्ञानानिवर्तकत्वादिति चेत् –

अत्र केचिदाहुः – द्विविधं विषयावारकमज्ञानम् । एकं विषयाश्रितं
रज्वादिविक्षेपोपादानभूतं कार्यकल्प्यम्  । अन्यत्
पुरुषाश्रितं ’इदमहं न जनामि’ इत्यनुभूयमानम् । पुरुषाश्रितस्य
विषयसम्भिन्नविक्षेपोपादानत्वासम्भवेन विषयाश्रितस्य
’इदमहं न जानामि’ इति साक्षिरूपप्रकाशसंसर्गायोगेन
द्विविधस्याप्यावश्यकत्वात् । एवं च परोक्षस्थले
वृत्तेर्निर्गमनाभावात् दूरस्थवृक्षे आप्तवाक्यात् परिमाणविशेषावगमेऽपि
तद्विपरीतपरिमाणविक्षेपविशेषदर्शनाच्च विषयगताज्ञानानिवृत्तावपि
पुरुषगताज्ञाननिवृत्तिरस्त्येव । “शास्त्रार्थं न
जानामि” इत्यनुभूताज्ञानस्य तदुपदेशानन्तरं निवृत्त्यनुभवात् । अत एव
’अनुमेयादौ सुषुप्तिव्यावृत्तिः’ इति विवरणस्य
’तद्विषयाज्ञाननिवृत्तिरर्थः’
इत्युक्तं तत्त्वदीपने इति ।

अन्ये तु – नयनपटलवत् पुरुषाश्रितमेवाज्ञानं विषयावारकम् , न तदतिरेकेण
विषयगताज्ञाने प्रमाणमस्ति । न च – पुरुषाश्रितस्य
विषयगतविक्षेपपरिणामित्वं न सम्भवति,
तत्सम्भवे वा दूरस्थवृक्षपरिमाणे परोक्षज्ञानादज्ञाननिवृत्तौ
विपरीतपरिमाणविक्षेपो न सम्भवतीति – वाच्यम् । वाचस्पतिमते सर्वस्य
प्रपञ्चस्य जीवाश्रिताज्ञानविषयीकृतब्रह्मविवर्तत्वेन तद्वत् शुक्तिरजतादेः
पुरुषाश्रिताज्ञानविषयीकृतब्रह्मविवर्तत्वोपपत्तेः, परोक्षवृत्त्या
एकावस्थानिवृत्तावपि अवस्थान्तरेण
विपरीतपरिमाणविक्षेपोपपत्तेश्च
– इत्याहुः ।

अपरे तु – शुत्तिरजतादिपरिणामोपपत्त्याञ्जस्यात् विषयावकुण्ठनपटवत्
विषयगतमेवाज्ञानं तदावारकम् । न च तथासति अज्ञानस्य
अन्तःकरणोपहितसाक्ष्यसंसर्गेण ततः प्रकाशानुपपत्तिः
परोक्षवृत्तिनिवर्त्यत्वासम्भवश्च दोष इति वाच्यम् ।
अवस्थारूपाज्ञानस्य साक्ष्यसंसर्गेऽपि तत्संसृष्टमूलाज्ञानस्यैव
‘शुक्तिमहं न जानामि’ इति प्रकाशोपपत्तेः, शुक्त्यादेरपि
मूलाज्ञानविषयचैतन्याभिन्नतया
तद्विषयत्वानुभवाविरोधात् ।
विवरणादिषु मूलाज्ञानसाधनप्रसङ्ग एव ‘इदमहं न जानामि’ इति
प्रत्यक्षप्रमाणोपदर्शनाच्च । ’अहमज्ञः’ इति
सामान्यतोऽज्ञानानुभव एव
मूलाज्ञानविषयकः, ’शुक्तिमहं न जानामि’
इत्यादिविषयविशेषालिङ्गिताज्ञानानुभवस्त्ववस्थाऽज्ञानविषयकः’
इति विशेषाभ्युपगमेऽपि अवस्थाऽवस्थावतोरभेदेन मूलाज्ञानस्य
साक्षिसंसर्गाद्वा साक्षिविषयचैतन्ययोः
वास्तवैक्याद्वा विषयगतस्याप्यवस्थाऽज्ञानस्य
साक्षिविषयत्वोपपत्तेः ।
परोक्षज्ञानस्याज्ञानानिवर्तकत्वेऽपि ततस्तन्निवृत्त्यनुभवस्य
सत्तानिश्चयरूपपरोक्षवृत्तिप्रतिबन्धकप्रयुक्ताननुभवनिबन्धनभ्रान्तित्वोपपत्तेः,
अपरोक्षज्ञानस्यैवाज्ञाननिवर्तकत्वनियमाभ्युपगमात् – इत्याहुः ।

ननु नायमपि नियमः ।
अविद्याऽहङ्कारसुखदुःखादितद्धर्मप्रत्यक्षस्याज्ञाननिवर्तकत्वानभ्युपगमादिति
चेत् – न – अविद्यादिप्रत्यक्षस्य साक्षिरूपत्वेन
वृत्तिरूपापरोक्षज्ञानस्यावरणनिवर्तकत्वनियमानपायात् ।

## साक्षिस्वरूपनिर्णयवादः

अथ कोऽयं साक्षी जीवातिरेकेण व्यवह्रियते ।

अत्रोक्तं कूटस्थदीपे – देहद्वयाधिष्ठानभूतं कूटस्थचैतन्यं स्वावच्छेदकस्य
देहद्वयस्य साक्षादीक्षणात् निर्विकारत्वाच्च साक्षीत्युच्यते । लोकेऽपि
हि औदासीन्यबोधाभ्यामेव साक्षित्वं प्रसिद्धम् । यद्यपि जीवस्य वृत्तयः
सन्ति देहद्वयभासिकाः, तथापि सर्वतः प्रसृतेन स्वावच्छिन्नेन
कूटस्थचैतन्येन ईषत् सदा भास्यमानमेव देहद्वयं
जीवचैतन्यरूपप्रतिबिम्बगर्भादन्तःकरणाद्विच्छिद्यविच्छिद्योद्गच्छद्भिर्वृत्तिज्ञानैः
स्फुटम् अवभास्यते । अन्तरालकालेषु तु सह वृत्त्यभावैः कूटस्थचैतन्येनैव
अवभास्यते । अत एव अहङ्कारादीनां \[सदा\](सर्वदा) प्रकाशसंसर्गात्
संशयाद्यगोचरत्वम् अन्यज्ञानधाराकालीनाहङ्कारस्य ’एतावन्तं कालमिदमहं
पश्यन्नेवासम्’ इत्यनुसन्धानं च । न च कूटस्थप्रकाशिते कथं जीवस्य
व्यवहारस्मृत्यादिकमिति शङ्क्यम् । अन्योन्याध्यासेन
जीवैकत्वापत्त्या कूटस्थस्य जीवान्तरङ्गत्वात् । न च जीवचैतन्यमेव
साक्षी भवतु किं कूटस्थेनेति वाच्यम् । लौकिकवैदिकव्यवहारकर्तुस्तस्य
उदासीनद्रष्टृत्वासम्भवेन ‘साक्षी चेता केवलो निर्गुणश्च’
(श्वे.उ.६-११) इति श्रुत्युक्तसाक्षित्वायोगात् । ’तयोरन्यः
पिप्पलं स्वाद्वत्ति अनश्नन्नन्यो अभिचाकशीति’(श्वे. उ. ४-६) इति
कर्मफलभोक्तुर्जीवात् उदासीनप्रकाशरूपस्य साक्षिणः पृथगाम्नानाच्च
इति ।

नाटकदीपेऽपि नृत्यशालास्थदीपदृष्टान्तेन साक्षी जीवाद्विविच्य दर्शितः ।
तथाहि − ‘नृत्यशालास्थितो दीपः प्रभुं सभ्यांश्च नर्तकीम् ।
दीपयेदविशेषेण तदभावेऽपि दीप्यते ॥’ (पं.द. १०-११) । तथा
चिदाभासविशिष्टाहङ्काररूपं जीवं
विषयभोगसाकल्यवैकल्याभिमानप्रयुक्तहर्षविषादवत्त्वात्
नृत्याभिमानिप्रभुतुल्यं तत्परिसरवर्तित्वेऽपि तद्राहित्यात्
सभ्यपुरुषतुल्यान् विषयान्
नानाविधविकारवत्त्वात्
नर्तकीतुल्यां धियं च दीपयन्
सुषुप्त्यादावहङ्काराद्यभावेऽपि
दीप्यमानः
चिदाभासविशिष्टाहङ्काररूपजीवभ्रमाधिष्ठानकूटस्थचैतन्यात्मा
साक्षीति ।

एवं जीवाद्विवेचितोऽयं साक्षी न ब्रह्मकोटिरपि, किं
त्वस्पृष्टजीवेश्वरविभागं
चैतन्यम् , इत्युक्तं कूटस्थदीपे ।

तत्त्वप्रदीपिकायामपि मायाशबलिते सगुणे परमेश्वरे ‘केवलो निर्गुणः’ इति
विशेषणानुपपत्तेः सर्वप्रत्यग्भूतं विशुद्धं ब्रह्म जीवाभेदेन
साक्षीति प्रतिपद्यते इत्युदितम् ।

कौमुद्यां तु ‘एको देवः सर्वभूतेषु गूढःसर्वव्यापी सर्वभूतान्तरात्मा ।
कर्माध्यक्षः सर्वभूताधिवासः साक्षी चेता केवलो निर्गुणश्च ॥’
(श्वे.उ. ६-११) इति देवत्वादिश्रुतेः परमेश्वरस्यैव रूपभेदः
कश्चित् जीवप्रवृत्तिनिवृत्त्योरनुमन्ता स्वयमुदासीनः साक्षी
नाम । स च कारणत्वादिधर्मानास्पदत्वात् अपरोक्षो जीवगतमज्ञानाद्यवभासयंश्च
जीवस्यान्तरङ्गः । सुषुप्त्यादौ च कार्यकरणोपरमे जीवगताज्ञानमात्रस्य
व्यञ्जकः प्राज्ञशब्दितः । ’तद्यथा प्रियया स्त्रिया सम्परिष्वक्तो
न बाह्यं किञ्चन वेद नान्तरमेवमेवायं पुरुषः प्राज्ञेनात्मना सम्परिष्वक्तो
न बाह्यं किञ्चन वेद नान्तरम्’(बृ.उ. ४-३-२१) ’प्राज्ञेनात्मनाऽन्वारूढ
उत्सर्जन् याति’(बृ. उ. ४-३-३७) इति श्रुतिवाक्याभ्यां
सुषुप्त्युत्क्रान्त्यवस्थयोर्जीवाद्भेदेन
प्रतिपादितः परमेश्वर इति सुषुप्त्युत्क्रान्त्यधिकरणे
निर्णयोऽपि साक्षिपरः इत्युपवर्णितम् ।

तत्त्वशुद्धावपि ’यथा इदं रजतमिति भ्रमस्थले वस्तुतः
शुक्तिकोट्यन्तर्गतोऽपीदमंशः
प्रतिभासतो रजतकोटिः तथा ब्रह्मकोटिरेव साक्षी प्रतिभासतो जीवकोटिरिति
जीवस्य सुखादिव्यवहारे तस्योपयोगः’ इत्युक्त्या अयमेव पक्षः
समर्थितः ।

केचित्तु - अविद्योपाधिको जीव एव साक्षाद्द्रष्टृत्वात्साक्षी । लोकेऽपि
ह्यकर्तृत्वे सति द्रष्टृत्वं साक्षित्वं प्रसिद्धम् ।
तच्चासङ्गोदासीनप्रकाशरूपे जीवे एव
साक्षात्सम्भवति । जीवस्यान्तःकरणतादात्म्यापत्त्या
कर्तृत्वाद्यारोपभाक्त्वेऽपि स्वयमुदासीनत्वात् । ‘एको देवः’ इति
मन्त्रस्तु ब्रह्मणो जीवभावाभिप्रयेण
साक्षित्वप्रतिपादकः । ‘द्वा
सुपर्णा’ इति (मु.उ. ३-१-३) मन्त्रः गुहाधिकरणन्यायेन
जीवेश्वरोभयपरः
गुहाधिकरणभाष्योदाहृतपैङ्गिरहस्यब्राह्मणव्याख्यातेन
प्रकारेण जीवान्तःकरणोभयपरो वा, इति न कश्चिद्विरोधः इत्याहुः ।

अन्ये तु - सत्यं जीव एव साक्षी, न तु सर्वगतेन अविद्योपहितेन रूपेण ।
पुरुषान्तरान्तःकरणादीनामपि पुरुषान्तरं प्रति
स्वान्तःकरणभासकसाक्षिसंसर्गाविशेषेण
प्रत्यक्षत्वापत्तेः । न चान्तःकरणभेदेन प्रमातृभेदात्तदनापत्तिः ।
साक्षिभास्येऽन्तःकरणादौ सर्वत्र साक्ष्यभेदे सति
प्रमातृभेदस्याप्रयोजकत्वात् ।
तस्मादन्तःकरणोपधानेन जीवः साक्षी । तथा
च प्रतिपुरुषं साक्षिभेदात् पुरुषान्तरान्तःकरणादेः
पुरुषान्तरसाक्ष्यसंसर्गाद्वा
तदयोग्यत्वाद्वा अप्रकाश उपपद्यते । सुषुप्तावपि
सूक्ष्मरूपेणान्तःकरणसद्भावात्
तदुपहितः साक्षी तदाप्यस्त्येव । न च – अन्तःकरणोपहितस्य प्रमातृत्वेन न
तस्य साक्षित्वम् , सुषुप्तौ प्रमात्रभावेऽपि साक्षिसत्त्वेन
तयोर्भेदश्च अवश्यं वक्तव्यः - इति वाच्यम् ।
विशेषणोपाध्योर्भेदस्य सिद्धान्तसम्मतत्वेन
अन्तःकरणविशिष्टः प्रमाता तदुपहितः साक्षी इति भेदोपपत्तेः
इत्याहुः ।

## साक्षिचैतन्यस्य आवृतत्वानावृतत्वविचारः

ननु -उक्तरूपस्य साक्षिणःचैतन्यमात्रावारकेणाज्ञानेनावरणमवर्जनीयमिति
कथमावृतेनाविद्याहङ्कारादिभानं - इति चेत् −

राहुवदविद्या स्वावृतप्रकाशप्रकाश्येति केचित् ।

वस्तुतः अविद्यान्तःकरणतद्धर्मावभासकं साक्षिचैतन्यं विहायैव अज्ञानं
चैतन्यमावृणोतीति अनुभवानुसारेण कल्पनात् न कश्चिद्दोषः । अत
एव सर्वदा तेषाम् अनावृतप्रकाशसंसर्गात्
अज्ञानविपरीतज्ञानसंशयागोचरत्वम् ।

## साक्ष्यानन्दस्यानावृतत्वविचारः

साक्षिचैतन्यस्यानावृतत्वे तत्स्वरूपभूतस्यानन्दस्यापि प्रकाशापत्तिरिति
चेत् , न − इष्टापत्तेः, आनन्दरूपप्रकाशप्रयुक्तस्य आत्मनि
निरुपाधिकप्रेम्णो दर्शनात् , ‘भासत एव
परमप्रेमास्पदत्वलक्षणं सुखम्’ इति
विवराणाच्च ।

स्यादेतत् − इदानीमप्यानन्दप्रकाशे मुक्तिसंसारयोरविशेषप्रसङ्गः । ननु
कल्पितभेदस्य साक्ष्यानन्दस्य प्रकाशेऽपि अनवच्छिन्नस्य
ब्रह्मानन्दस्यावृतस्य संसारदशायामप्रकाशेन
विशेषोऽस्तीति चेत् ,
न−आनन्देऽनवच्छेदांशस्यापुरुषार्थत्वात्
, आनन्दपरोक्षमात्रस्य च इदानीमपि सत्त्वात् । ननु−अवच्छिन्नः
साक्ष्यानान्दः सातिशयः,
सुषुप्तिसाधारणादनतिस्पष्टात्ततो
वैषयिकानन्देष्वतिशयानुभावात् । अनवच्छिन्नो ब्रह्मानन्दस्तु निरतिशयः ।
आनन्दवल्ल्यां मानुषानन्दाद्युत्तरोत्तरशतगुणोत्कर्षोपवर्णनस्य
ब्रह्मानन्दे समापनात्− इति चेत् , न−सिद्धान्ते
साक्ष्यानन्दविषयानन्दब्रह्मानन्दानां वस्तुत
एकत्वेन उत्कर्षापकर्षासम्भवात् । मानुषानन्दादीनामुत्तरोत्तरमुत्कर्षं
श्रुतिर्वदतीति चेत् , को वा ब्रूते श्रुतिर्न वदतीति, किं तु
अद्वैतवादे तदुपपादनमशक्यमित्युच्यते । नन्वेकस्यैव
सौरालोकस्य
करतलस्फटिकदर्पणाद्यभिव्यञ्जकविशेषोपधानेनाभिव्यक्तितारतम्यदर्शनात्
एकत्वेऽप्यानन्दस्य
अभिव्यञ्जकसुखवृत्तिभेदोपधानेनाभिव्यक्तितारतम्यरूपमुत्कर्षापकर्षवत्त्वं
युक्तमिति चेत् , न - दृष्टान्तासम्प्रतिपत्तेः । सर्वतः प्रसृमरस्य
सौरालोकस्य गगने विना करतलादिसम्बन्धम् अस्पष्टं
प्रकाशमानस्य निम्नतले प्रसृमरस्य जलस्येव
करतलसम्बन्धेन गतिप्रतिहतौ बहुलीभावादधिकप्रकाशः,
भास्वरदर्पणादिसम्बन्धेन गतिप्रतिहतौ
बहुलीभावात्तदीयदीप्तिसंवलनाच्च
ततोऽप्यधिकप्रकाशः, इति
तत्राभिव्यञ्जकोपाधिकाभिव्यक्तितारतम्यानभ्युपगमात् ।
दृष्टान्तसम्प्रतिपत्तौ च गगनप्रसृतसौरालोकवत्
अनवच्छिन्नानन्दस्यास्पष्टता,
करतलाद्यवच्छिन्नसौरालोकवत् सुखवृत्त्यवच्छिन्नानन्दस्याधिकाभिव्यक्तिरिति
मुक्तितः संसारस्यैव अभ्यर्हितत्वोपत्तेश्च । एतेन संसारदशायां
प्रकाशमानोऽप्यानन्दो
मिथ्याज्ञानतत्संस्कारविक्षिप्ततया
तीव्रवायुविक्षिप्तप्रदीपप्रभावदस्पष्टं प्रकाशते, मुक्तौ तदभावात्
यथावदवभासते इत्यपि − निरस्तम् । निर्विशेषस्वरूपानन्दे
प्रकाशमाने तत्र विक्षेपदोषादप्रकाशमानस्य मुक्त्यन्वयिनोऽतिशयस्य
असम्भवात् । तस्मात् साक्ष्यानन्दस्यानावृतत्वकल्पनमयुक्तम् ।

अत्राहुः अद्वैतविद्याचार्याः - यथा अत्युत्कृष्टस्य एकस्यैव धवलरूपस्य
मालिन्यतारतम्ययुक्तेषु अनेकेषु दर्पणेषु प्रतिबिम्बे सति
उपाधिमालिन्यतारतम्यात् तत्र तत्र प्रतिबिम्बे
धावल्यापकर्षः तारतम्येनाध्यस्यते, एवं वस्तुतो
निरतिशयस्य एकस्यैव स्वरूपानन्दस्य अन्तःकरणप्रतिबिम्बिततया
साक्ष्यानन्दभावे
प्राक्तनसुकृतसम्पत्त्यधीनविषयविशेषसम्पर्कप्रयुक्तसत्वोत्कर्षापकर्षरूपशुद्धितारतम्ययुक्तसुखरूपान्तःकरणवृत्तिप्रतिबिम्बिततया
विषयानन्दभावे च तमोगुणरूपोपाधिमालिन्यतारतम्यदोषात् अपकर्षः
तारतम्येनाध्यस्यते इति संसारदशायां
प्रकाशमानेऽप्यानन्दे अध्यस्तापकर्षतारतम्येन
सातिशयत्वादतृप्तिः ।विद्योदये
निखिलापकर्षाध्यासनिवृत्तेः
अरोपितसातिशयत्वापायात् कृतकृत्यता, इति विशेषोपपत्तेः
निरुपाधिकप्रेमगोचरतया प्रकाशमानः
साक्ष्यानन्दोऽनावृत एवेति ।

अन्ये तु -प्रकाशमानोऽप्यानान्दः ‘मयि नास्ति न प्रकाशते’ इत्यावरणानुभवात्
आवृत एव । एकस्मिन्नपि साक्षिणि अविद्याकल्पितरूपभेदसम्भवेन
चैतन्यरूपेणानावरणस्य आनन्दरूपेणावरणस्य
चाविरोधात् , स्वरूप्रकाशस्यावरणानिवर्तकतया प्रकाशमाने
आवरणस्याविरोधाच्च, ‘त्वदुक्तमर्थं न जानामि’ इति
प्रकाशमान एवावरणदर्शनाच्च । न च तत्र अनावृतसामान्याकारावच्छेदेन
विशेषावरणमेवानुभूयत इति वाच्यम् । अन्यावरणस्यान्यावच्छेदेन
भानेऽतिप्रसङ्गात् । न च सामान्यविशेषभावो नियामक इति
नातिप्रसङ्ग इति वाच्यम् ।
व्याप्यव्यापकभावातिरिक्तसामान्यविशेषभावाभावेन
‘वह्निं न जानामि’ इति धूमावारकाज्ञानानुभव प्रसङ्गात् । तस्मात्
यदवच्छिन्नमज्ञानं प्रकाशते तदेवावृतमिति
प्रकाशमानेऽप्यज्ञानं युज्यते । अज्ञानं च यथा
साक्ष्यंशं विहाय चैतन्यमावृणोति, एवमानन्दमपि
तत्तत्सुखरूपवृत्तिकबलीकृतं
विहायैवावृणोति । स एव वैषयिकानन्दस्यावरणाभवः । स चावरणाभिभवः
प्रत्यूषसमये बाह्यावरणाभिभववत्
कारणविशेषप्रयुक्तवृत्तिविशेषवशात्
तरतमभावेन भवति । अतः स्वरूपानन्दविषयानन्दयोः विषयानन्दानां च
परस्परं भेदसिद्धिः − इति वदन्ति ।

सर्वथाऽपि साक्षिचैतन्यस्यानावृतत्वेन आवरणाभिभवार्थं वृत्तिमनपेक्ष्यैव
तेन अहङ्कारादिप्रकाशनमिति तुल्यमेव ।

## केवलसाक्षिभास्यानां स्मरणोपपत्तिनिरूपणम्

नन्वेवं कथमहङ्कारादीनामनुसन्धानम् । ज्ञानसूक्ष्मावस्थारूपस्य संस्कारस्य
ज्ञाने सत्ययोगेन नित्येन साक्षिणा तदाधानासम्भवात् ।

अत्र केचिदाहुः- स्वसंसृष्टेन साक्षिणा सदा भास्यमानोऽहङ्कारः
तत्तद्घटादिविषयवृत्त्याकारपरिणतस्वावच्छिन्नेनापि
साक्षिणा भास्यत इति तस्यानित्यत्वात् सम्भवति संस्काराधानं घटादौ विषय
इव । न हि स्वाकारवृत्त्यवच्छिन्नसाक्षिणैव स्वगोचरसंस्काराधानमिति
नियमोऽस्ति । तथा सति वृत्तिगोचरसंस्कारासम्भवेन
वृत्तेरस्मरणप्रसङ्गात् ।
अनवस्थापत्त्या वृत्तिगोचरवृत्त्यन्तरस्य अनुव्यवसायनिरसनेन
निरस्तत्वात् । किं तु यद्वृत्त्यवच्छिन्नचैतन्ये
यत् प्रकाशते तद्वृत्त्या तद्गोचरसंस्काराधानम् इत्येव नियमः । एवं च
ज्ञानसुखादयोऽपि अन्तःकरणवृत्तयः तप्तायःपिण्डाद्व्युच्चरन्तो
विस्फुलिङ्गाः स्वावच्छिन्नेन वह्निनेव स्वस्वावच्छिन्नेन अनित्येन
साक्षिणा भास्यन्त इति युक्तं तेष्वपि संस्काराधानम् । यस्तु
‘घटैकाकारधीस्था चित् घटमेवावभासयेत् । घटस्य ज्ञातता
ब्रह्मचैतन्येनावभास्यते ॥ (पं.द. ८-४)
इति कूटस्थदीपोक्तः विषयविशेषणस्य ज्ञानस्य
विषयावच्छिन्नब्रह्मचैतन्यावभास्यत्वपक्षः,यश्च
तत्त्वप्रदीपिकोक्तो
ज्ञानेच्छादीनामनवच्छिन्नशुद्धचैतन्यरूपनित्यसाक्षिभास्यत्वपक्षः,
तयोरपि चैतन्यस्य स्वसंसृष्टापरोक्षरूपत्वात् वृत्तिसंसर्गोऽवश्यं वाच्य
इति तत्संसृष्टानित्यरूपसद्भावात् न तेषु संस्काराधाने
काचिदनुपपत्तिरिति ।

अन्ये तु - सुषुप्तावपि अविद्याद्यनुसन्धान सिद्धये कल्पिताम्
अविद्यावृत्तिम् अहमाकारामङ्गीकृत्य अहमर्थे
संस्कारमुपपादयन्ति । न चास्मिन् पक्षे ’एतावन्तं कालमिदमहं
पश्यन्नेवासम्’ इति
अन्यज्ञानधाराकालीनाहमर्थानुसन्धानानुपपत्तिः ।
अवच्छेदकभेदेन सुखदुःखयौगपद्यवद्वृत्तिद्वययौगपद्यस्याप्यविरोधेन
अन्यज्ञानधाराकालेऽपि
अहमाकाराविद्यावृत्तिसन्तानसम्भवादिति ।

अपरे तु - अहमाकारा वृत्तिरन्तःकरणवृत्तिरेव । किं तु उपासनादिवृत्तिवत् न
ज्ञानम् , क्लृप्ततत्करणाजन्यत्वात् । न हि तत्र
चक्षुरादिप्रत्यक्षप्रमाणं
सम्भवति । न वा लिङ्गादिकम् ।
लिङ्गादिप्रतिसन्धानशून्यस्याप्यहङ्कारानुसन्धानदर्शनात् ।
नापि मनः करणम् । तस्योपादानभूतस्य क्वचिदपि करणत्वाक्लृप्तेः । तर्हि
अहमर्थप्रत्यभिज्ञाऽपि ज्ञानं न स्यादिति चेत् , न - तस्या
अहमंशे ज्ञनत्वाभावेऽपि तत्तांशे स्मृतिकरणत्वेन
क्लृप्तसंस्कारजन्यतया ज्ञानत्वात् , अंशभेदेन
ज्ञाने परोक्षत्वापरोक्षत्ववत् प्रमात्वाप्रमात्ववच्च
ज्ञानत्वाज्ञानत्वयोरपि
अविरोधात् - इत्याहुः ।

इतरे तु - अहमाकाराऽपि वृत्तिर्ज्ञानमेव । ‘मामहं जानामि’ इत्यनुभवात् । न
च करणासम्भवः । अनुभवानुसारेण मनस एवान्तरिन्द्रियत्वस्येव करणत्वस्यापि
कल्पनात् - इत्याहुः ।

एवं सति बाह्यगोचरापरोक्षवृत्तीनामेव आवरणाभिभावकत्वनियमः पर्यवसन्नः ।

## भ्रमकारणीभूतेदमाकारवृत्तेरावरणाभिभावकत्वनिरूपणम्

ननु-नायमपि नियमः, शुक्तिरजतस्थले इदमाकारवृत्तेरज्ञानानभिभावकत्वात् ,
अन्यथा उपादानाभावेन रजतोत्पत्त्ययोगात् इति चेत् -

अत्राहु:− इदमाकारवृत्त्या इदमंशाज्ञाननिवृत्तावपि
शुक्तित्वादिविशेषांशाज्ञानानिवृत्तेः
तदेव रजतोपादानम् , शुक्तित्वाद्यज्ञाने रजताध्यासस्य तज्ज्ञाने तदभावस्य
अनुभूयमानत्वात् । अध्यासभाष्यटीकाविवरणे
अनुभूयमानान्वयव्यतिरेकस्यैवाज्ञानस्य
रजताद्यध्यासोपादानत्वोक्तेः । अत एव शुक्त्यंशोऽधिष्ठानम् , इदमंश आधारः;
सविलासाज्ञानविषयोऽधिष्ठानम् , अतद्रूपोऽपि तद्रूपेणारोप्यबुद्धौ स्फुरन्
आधारः, इति सङ्क्षेपशारीरकेऽपि विवेचनादिति ।

अपरे तु इदं रजतमिति इदमंश सम्भिन्नत्वेन प्रतीयमानस्य रजतस्य
इदमंशाज्ञानमेवोपादानम् । तस्य च
इदमाकारवृत्त्या आवरणशक्तिमात्रनिवृत्तावपि
विक्षेपशक्त्या सह तदनुवृत्तेः नोपादानत्वासम्भवः ।
जलप्रतिबिम्बितवृक्षाधोऽग्रत्वाध्यासे
जीवन्मुक्त्यनुवृत्ते प्रपञ्चाध्यासे च सर्वात्मना
अधिष्ठानसाक्षात्कारानन्तरभाविन्यामावरणनिवृत्तावपि
विक्षेपशक्तिसहिताज्ञानमात्रस्योपादानत्वसम्प्रतिपत्तेः इत्याहुः ।

कवितार्किकचक्रवर्तिनृसिंहभट्टोपाध्यायास्तु ‘इदं रजतम्’ इति
भ्रमरूपवृत्तिव्यतिरेकेण रजतोत्पत्तेः प्राक्
इदमाकारा वृत्तिरेव नास्तीति तस्याः अज्ञाननिवर्तकत्वसदसद्भावविचारं
निरालम्बनं मन्यन्ते । तथा हि – न तावत् भ्रमरूपवृत्तिव्यतिरेकेण
इदमाकारा वृत्तिः अनुभवसिद्धा । ज्ञानद्वित्वाननुभवात् ।

नापि अधिष्ठानसामान्यज्ञानमध्यासकारणम् इति कार्यकल्प्या । तस्याः
तत्कारणत्वे मानाभावात् । न चाधिष्ठानसम्प्रयोगाभावे
रजताद्यनुत्पत्तिस्तत्र मानम् ; ततो
दुष्टेन्द्रियसम्प्रयोगस्यैवाध्यासकारणत्वप्राप्तेः
। न च − सम्प्रयोगो न सर्वभ्रमव्यापी, अधिष्ठानस्फुरणं तु स्वतः प्रकाशमाने
प्रत्यगात्मनि अहङ्कारद्यध्यासमपि व्याप्नोतीति − वाच्यम् । तस्यापि
घटाद्यध्यासाव्यापित्वात् । घटादिप्रत्यक्षात् प्राक्
तदधिष्ठानभूतनीरूपब्रह्ममात्रगोचरचाक्षुषवृत्तेरसम्भवात् ।
स्वरूपप्रकाशस्यावृतत्वात् ।
आवृतानावृतसाधारण्येनाधिष्ठानप्रकाशमात्रस्याध्यासकारणत्वे
शुक्तीदमंशसम्प्रयोगात् प्रागपि तदवच्छिन्नचैतन्यरूपप्रकाशस्यावृतस्य
सद्भावेन तदाप्यध्यासापत्तेः ।

न च − अध्याससामान्ये अधिष्ठानप्रकाशसामान्यं हेतुः,
प्रातिभासिकाध्यासेऽभिव्यक्ताधिष्ठानप्रकाशः
इति नातिप्रसङ्गः, सामान्ये सामान्यस्य विशेषे विशेषस्य
हेतुत्वौचित्यादिति-वाच्यम् । एवमपि
प्रातिभासिकशङ्खपीतिमकूपजलनैल्याद्यध्यासाव्यापनात् ।
रूपानुपहितचाक्षुषप्रत्ययायोगेन तदानीं
शङ्खादिगतशौक्ल्योपलम्भाभावेन च अध्यासात् प्राक्
शङ्खादिनीरूपाधिष्ठानगोचरवृत्त्यसम्भवात् ।

न च प्रातिभासिकेष्वपि रजताद्यध्यासमात्रे निरिक्तो विशेषहेतुरास्तामिति
वाच्यम् । तथा सति सम्प्रयोगात् प्राक् पीतशङ्खाद्यध्यासाप्रसङ्गाय
तदध्यासे दुष्टेन्द्रियसम्प्रयोगः कारणमित्यवश्यं वक्तव्यतया तस्यैव
सामान्यतः प्रातिभासिकाध्यासमात्रे लाघवात् कारणत्वसिद्धौ तत एव
रजताद्यध्यासकादाचित्कत्वस्यापि निर्वाहात् अधिष्ठानप्रकाशस्य
सामान्यतो विशेषतो वाऽध्यासकारणत्वस्यासिद्धेः ।

ननु − सादृश्यनिरपेक्षे अध्यासान्तरे अकारणत्वेऽपि तत्सापेक्षे
रजताद्यध्यासे
रजतादिसादृश्यभूतरूपविशेषादिविशिष्टधर्मिज्ञानरूपमधिष्ठानसामान्यज्ञानं
कारणमवश्यं वाच्यम् । दुष्टेन्द्रियसम्प्रयोगमात्रस्य कारणत्वे शुक्तिवत्
इङ्गालेऽपि रजताध्यासप्रसङ्गात् । न च सादृश्यमपि विषयदोषत्वेन
कारणमिति वाच्यम् । विसदृशेऽपि सादृश्यभ्रमे सति
अध्याससद्भावात् । जलधिसलिलपूरे दूरे
नीलशिलातलत्वा(ध्या)रोपदर्शनात् । न च
'तद्धेतोरेवे'ति न्यायात् सादृश्यज्ञानसामग्र्येवाध्यासकारणमस्त्विति
युक्तम् । ज्ञानसामग्र्या अर्थकारणत्वस्य क्वचिदप्यदृष्टेः, ततः
सादृश्यज्ञानस्यैव लघुत्वाच्च । न च -
स्वतश्शुभ्रेऽपि शुभ्रकलधौतभृङ्गारगतेऽपि
स्वच्छे जल एव नैल्याध्यासः, न मुक्ताफले इति व्यवस्थावत्
वस्तुस्वभावादेव शुक्तौ रजताध्यासः नेङ्गालादौ इति व्यवस्था,
न तु सादृश्यज्ञानापेक्षणात् - इति वाच्यम् । स्वतः पटखण्डे
पुण्डरीकमुकलत्वानध्यासेऽपि तत्रैव
कर्तनादिघटिततदाकारे तदध्यासदर्शनेन तदध्यासस्य
वस्तुस्वभावमननुरुध्य
सादृश्यज्ञानभावाभावानुरोधित्वनिश्चयात् ।
अन्यथा अन्यदापि तत्र तदध्यासप्रसङ्गात् ।

उच्यते−सादृश्यज्ञानस्याध्यासकारणत्ववादेऽपि विशेषदर्शनप्रतिबध्येषु
रजताद्यध्यासेष्वेव तस्य कारणत्वं वाच्यम् । न तु
तदप्रतिबध्येषु पीतशङ्खाद्यध्यासेषु , असम्भवात् ।
विशेषदर्शनप्रतिबध्येषु च प्रतिबन्धकज्ञानसामग्र्याः
प्रतिबन्धकत्वनियमेन
विशेषदर्शनसामग्र्यप्यवश्यं
प्रतिबन्धिका वाच्येति तत एव सर्वव्यवस्थोपपत्तेः
किं सादृश्यज्ञानस्य कारणत्वकल्पनया ? तथा हि इङ्गालादौ
चक्षुःसम्प्रयुक्ते
तदीयनैल्यादिरूपविशेषदर्शनसामग्रीसत्त्वात्
न रजताध्यासः । शुक्त्यादावपि नीलभागादिव्यापिचक्षुःसम्प्रयोगे
तत्सत्त्वात् न तदध्यासः । सदृशभागमात्रसम्प्रयोगे
तदभावादध्यासः ।

तदापि शुक्तित्वरूपविशेषदर्शनसामग्रीसत्त्वादनध्यासप्रसङ्ग इति चेत् , न –
अध्याससमये शुक्तित्वदर्शनाभावेन तत्पूर्वं तत्सामग्र्यभावस्य त्वयाऽपि
वाच्यत्वात् ।

मम सादृश्यज्ञानरूपाध्यासकारणदोषेण प्रतिबन्धात् तदा
शुक्तित्वदर्शनसामग्र्यभावाभ्युपगमः,
तव तथाभ्युपगमे तु घट्टकुटीप्रभातवृत्तान्त इति चेत् , न -
समीपोपसर्पणानन्तरं रजतसादृश्यरूपे
चाकचक्ये दृश्यमान एव शुक्तित्वोपलम्भेन तस्य
तत्सामग्रीप्रतिबन्धकत्वासिद्धौ
दूरत्वादिदोषेण प्रतिबन्धाद्वा
व्यञ्जकनीलपृष्ठत्वादिग्राहकासमवधानाद्वा
तत्सामग्र्यभावस्य वक्तव्यत्वात् । एवं जलधिजले
नियतनीलरूपाध्यासप्रयोजकदोषेण
प्रतिबन्धात् दूरे नीरत्वव्यञ्जकतरङ्गादिग्राहकासमवधानेन च
शौक्ल्यजलराशित्वादिरूपविशेषदर्शनसामग्र्यभावात्
नीलशिलातलत्वाध्यासः । विस्तृते पटे परिणाहरूपविशेषदर्शनसामग्रीसत्त्वात् न
पुण्डरीकमुकुलत्वाध्यासः, कर्तनादि घटिततदाकारे तदभावात्तदध्यास इति ।

नन्वेवं करस्पृष्टे लोहशकले तदीयनीलरूपविशेषदर्शनसामग्र्यभावात् रजताध्यासः
किं न भवेत्, सादृश्यज्ञानानपेक्षणात्− इति चेत्, भवत्येव । किं तु
ताम्रादिव्यावर्तकविशेषदर्शनसामग्र्या अप्यभावात्
तदध्यासेनापि भाव्यमिति क्वचिदनेकाध्यासे संशयगोचरो
भवति, क्वचित्तु रजतप्राये कोशगृहादौ रजताध्यास एव भवति । क्वचित्
सत्यपि सादृश्यज्ञाने शुक्तिकादौ कदाचित् करणदोषाद्यभावेनाध्यासानुदयवत्
अध्यासानुदयेऽपि न हानिः । तस्मात् न कार्यकल्प्या इदमाकारा वृत्तिः ।

नाप्यप्रतिबद्धेदमर्थसम्प्रयोगकारणकल्प्या ; ततो भवन्त्या एवेदंवृत्ते:
दुष्टेन्द्रियसम्प्रयोगक्षुभिताविद्यापरिणामभूतस्वसमकालरजतविषयत्वस्यापि
अस्माभिरुच्यमानत्वात् । तत्र च ज्ञानसमकालोत्पत्तिके
प्रतिभासमात्रविपरिवर्तिनि रजते
तत्प्राचीनसम्प्रयोगाभावेऽपि तत्तादात्म्याश्रयेदमर्थसम्प्रयोगादेव तस्यापि
चक्षुर्ग्राह्यत्वोपपत्तेः । ‘चक्षुषा रजतं पश्यामि’ इति प्रातिभासिकरजतस्य
स्वसम्प्रयोगाभावेऽपि चाक्षुषत्वानुभवात् ।

न च − स्वसम्प्रयोगाभावादेव बाधकात् न तत् चाक्षुषम् , नापि
दुष्टेन्द्रियसम्प्रयोगजन्यम्
इदंवृत्तिसमकालं;
ज्ञानकारणस्येन्द्रियसम्प्रयोगस्यार्थकारणत्वाक्लृप्तेः ।
किं तु इदंवृत्त्यनन्तरभावि तज्जन्यं तदभिव्यक्ते साक्षिण्यध्यासात्
तद्भास्यम् । चाक्षुषत्वानुभवस्तु
स्वभासकचैतन्याभिव्यञ्जकेदंवृत्तिजनकत्वेन
परम्परया चक्षुरपेक्षामात्रेणेति−वाच्यम् ।

तथा सति पीतशङ्खभ्रमे चक्षुरनपेक्षाप्रसङ्गात् । न हि तत्र शङ्खग्रहणे
चक्षुरपेक्षा । रूपं विना केवलशङ्खस्य
चक्षुर्ग्राह्यत्वायोगात् ।
नापि पीतिमग्रहणे । आरोप्यस्य ऐन्द्रियकत्वानभ्युपगमात् । न च - पीतिमा
स्वरूपतो नाध्यस्यते किं तु नयनगतपित्तपीतिम्नोऽनुभूयमानस्य शङ्खे
संसर्गमात्रमध्यस्यते इति पीतिमानुभवार्थमेव चक्षरपेक्षेति − वाच्यम् ।
तथा सति शङ्खतत्संसर्गयोरप्रत्यक्षत्वप्रसङ्गात् ।
नयनप्रदेशगतपित्तपीतिमाकारवृत्त्यभिव्यक्तसाक्ष्यसंसर्गेण
तयोस्तद्भास्यत्वासम्भवात्, पीतिमसंसृष्टशङ्खगोचरैकवृत्त्यनभ्युपगमाच्च । न
च नयनप्रदेशस्थितस्य पित्तपीतिम्नो दोषात् शङ्खे संसर्गाध्यासो नोपेयते,
किं तु नयनरश्मिभिः सह निर्गतस्य विषयव्यापिनस्तस्य तत्र
संसर्गाध्यासः । कुसुम्भारुणिम्न इव कौसुम्भे इति,
सम्भवति तदाकारवृत्त्यभिव्यक्तसाक्षिसंसर्गः - इति वाच्यम् । तथा सति
सुवर्णलिप्त इव पित्तोपहतनयनेन वीक्ष्यमाणे शङ्खे तदितरेषामपि
पीतिमधीप्रसङ्गात् । न च - स पीतिमा समीपे गृहीत एव दूरे ग्रहीतुं शक्यः
विहायसि उपर्युत्पतन् विहङ्गम इव, इतरेषां च समीपे न ग्रहणमिति-वाच्यम् ।
इतरेषामपि तच्चक्षुर्निकटन्यस्तचक्षुषां पीतिमसामीप्यसत्त्वेन तद्ग्रहणस्य
दुर्वारत्वात् ।

एवमप्यतिधवलसिकतामयतलप्रवहदच्छनदीजले नैल्याध्यासे च गगननैल्याध्यासे
रक्तवस्त्रेषु निशि चन्द्रिकायां नैल्याध्यासे च
अनुभूयमानारोपस्य वक्तुमशक्यत्वेन तत्र
नैल्यसंसृष्टाधिष्ठानगोचरचाक्षुषवृत्त्यनभ्युपगमे
चक्षुरनुपयोगस्य दुष्परिहरत्वाच्च ।
अनास्वादिततिक्तरसस्य बालस्य मधुरे
तिक्ततावभासो जन्मान्तरानुभवजन्यसंस्कारहेतुकः - इति
प्रतिपादयता पञ्चपादिकाग्रन्थेन स्वरूपतोऽध्यस्यमानस्यैव
तिक्तरसस्य ऐन्द्रियकत्वस्फुटीकरणाच्च । अन्यथा तत्र
रसनाव्यापारापेक्षानुपपत्तेः ।

तस्मात् उदाहृतनैल्याध्यासस्थलेष्वधिष्ठानसम्प्रयोगादेव
तद्गोचरचाक्षुषवृत्तिसमकालोदयोऽध्यासः
तस्या वृत्तेर्विषय इति तस्य चाक्षुषत्वमभ्युपगन्तव्यम् । रूपं विना
केवलाधिष्ठानगोचरवृत्त्यभावे च विषयचैतन्याभिव्यक्त्यभावेन
जलतदध्यस्तनैल्यादीनां तद्भास्यत्वायोगात् । तिक्तरसाध्यासस्थले तु
अधिष्ठानाध्यासयोरेकेन्द्रियग्राह्यत्वाभावात्
त्वगिन्द्रियजन्याधिष्ठानगोचरवृत्त्या
तदवच्छिन्नचैतन्याभिव्यक्तौ पित्तोपहतरसनसम्प्रयोगादेव तत्र तिक्तरसाध्यासः
तन्मात्रविषयरासनवृत्तिश्च समकालमुदेतीति तिक्तरसस्य
रासनत्वमभ्युपगन्तव्यम् ।
त्वग्निन्द्रियजन्याधिष्ठानगोचरवृत्त्यभिव्यक्तचैतन्यभास्ये
तिक्तरसे परम्परयापि रसनोपयोगाभावेन तत्र कथमपि
प्रकारान्तरेण रासनत्वानुभवसमर्थनासम्भवात् ।
तथैव रजतस्यापि चाक्षुषत्वोपपत्तेः ‘पश्यामि’ इत्यनुभवो न बाधनीयः ।
न च - असम्प्रयुक्तस्य रजतस्य चाक्षुषत्वे ‘प्रत्यक्षमात्रे
विषयेन्द्रियसन्निकर्षः करणं’ ‘द्रव्यप्रत्यक्षे
तत्संयोगः करणं’ ‘रजतप्रत्यक्षे रजतसंयोगः करणम्’ इति
गृहीतानेककार्यकारणभावनियमभङ्गः
स्यादिति - वाच्यम् । सन्निकर्षत्वस्य संयोगाद्यनुगतस्यैकस्याभावेन
आद्यनियमासिद्धेः । द्वितीयनियमस्य, नैयायिकरीत्या तमसीव
संयोगायोग्ये क्वचिदद्रव्येऽपि द्रव्यत्वाध्याससम्भवत् व्यवहारदृष्ट्या
यत् द्रव्यत्वाधिकरणं तद्विषयत्वेन, प्रातिभासिकरजते द्रव्यत्वस्य
अधिष्ठानगतस्यैव इदन्त्ववत् अध्यासात् प्रतीत्यभ्युपगमेन
च, द्वितीयनियमाविरोधात् । द्वितीयनियमरूपसामान्यकार्यकारणभावातिरेकेण
विशिष्यापि कार्यकारणभावकल्पनाया गौरवपराहतत्वेन
तृतीयनियमासिद्धेः । ‘यत्सामान्ये
यत्सामान्यं हेतुः तद्विशेषे तद्विशेषो हेतुः’ इति
न्यायस्यापि, यत्र बीजाङ्कुरादौ
सामान्यकार्यकारणभावमात्राभ्युपगमे
बीजान्तरादङ्कुरान्तरोत्पत्त्यादिप्रसङ्गः तद्विषयत्वेन,
ततोऽजागलस्तनायमानविशेषकार्यकारणभावासिद्धेः ।
न चात्रापि द्रव्यप्रत्यक्षे द्रव्यसंयोगः कारणमिति सामान्यनियममात्रोपगमे
अन्यसंयोगादन्यद्रव्यप्रत्यक्षापत्तिरिति अतिप्रसङ्गोऽस्तीति वाच्यम् ।
तत्तद्द्रव्यप्रत्यक्षे तत्तद्द्रव्यसंयोगः कारणमिति नियमाभ्युपगमात् ,
अन्यथा तृतीयनियमेऽप्यतिप्रसङ्गस्य दुर्वारत्वात् , तस्मान्नास्ति
क्लृप्तनियमभङ्गप्रसङ्गः ।

किं चात्र क्लृप्तनियमभङ्गेऽपि न दोषः, ‘इदं रजतं पश्यामि, नीलं जलं
पश्यामि’ इत्यादेरनन्यथासिद्धस्यानुभवस्य, प्रथमगृहीतानामपि
प्रत्यक्षमात्रे विषयसन्निकर्षः कारणम् इत्यादिनियमानां व्यावहारिकविषये
सङ्कोचकल्पनमन्तरेणोपपादनासम्भवात् । न चैवं सति ‘प्रमायां सन्निकर्षः
कारणं न भ्रमे’ इत्यापि सङ्कोचकल्पनासम्भवात् , असन्निकृष्टस्यैव
देशान्तरस्थस्य रजतस्य इहारोपापत्तिरिति
अन्यथाख्यातिवादप्रसारिका ।
अभिव्यक्तचैतन्यावकुण्ठनशून्यस्य देशान्तरस्थस्य रजतस्य
आपरोक्ष्यानुपपत्तेः ।
ख्यातिबाधानुपपत्त्यादिभिर्भ्रमविषयस्यानिर्वचनीयत्वसिद्धेश्च ।
न चाधिष्ठानसम्प्रयोगमात्रात् प्रातिभासिकस्यैन्द्रियकत्वोपगमे
शुक्तिरजताध्याससमये तत्रैव कालान्तरे अध्यसनीयस्य
रङ्गस्यापि चाक्षुषत्वं कुतो न स्यादिति वाच्यम् । रजताध्याससमये
रङ्गरजतसाधारणचाकचक्यदर्शनाविशेषेऽपि यतो
रागादिरूपपुरुषदोषाभावादितस्तत्र तदा न
रङ्गाध्यासः तत एव मया
तद्विषयवृत्त्यनुदयस्याभ्युपगमात् ।

तस्मात् इदमंशसम्भिन्नरजतगोचरा एकैव वृत्तिः इन्द्रियजन्या । न ततः
प्रागिदमाकारा वृत्तिरिति नात्र
इयमज्ञाननिवर्तकत्वसदसद्भावचिन्ता
कार्येति ।

## वृत्तिनिर्गमनप्रयोजनविचारः

अन्ये तु - 'अधिष्ठानज्ञानमध्यासकारणमि'ति इदमाकारां वृत्तिमुपेत्य
तदभिव्यक्तेनैव साक्षिणा तदध्यस्तस्य रजतस्य अवभाससम्भवात्
तद्भासकसाक्ष्यभिव्यञ्जिकया तयैवेदंवृत्त्या रजतविषयसंस्काराधानोपपत्तेश्च
रजताकारवृत्तिर्व्यर्थेति-मन्यन्ते ।

ज्ञानद्वयपक्षे इदमित्येका वृत्तिरध्यासकारणभूता, इदंरजतमिति द्वितीया
वृत्तिरध्यस्तरजतविषया, न त्विदमंशं विना अध्यस्तमात्रगोचरा सा ।
‘इदं रजतं जनामि’ इति तस्या इदमर्थतादात्म्यापन्नरजतविषयत्वानुभवादिति
केचित् ।

अन्ये तु - यथा इदमंशावच्छिन्नचैतन्यस्थाविद्या रजताकारेण विवर्तते,
एवमिदमंशविषयवृत्तिज्ञानावच्छिन्नचैतन्यस्थाविद्या
रजतज्ञानाभासाकारेण विवर्तते, न
त्विदमंशवृत्तिवदनध्यस्तं
रजतज्ञानमस्ति । तथा च रजतस्य अधिष्ठानगतेदन्त्वसंसर्गभानवत्
तज्ज्ञानस्यापि अधिष्ठानगतेदंत्वविषयत्वसंसर्गभानोपपत्तेः ,न
तस्यापि इदंविषयत्वमभ्युपगन्तव्यम् । न च रजतवत् अध्यस्तस्य
रजतेदन्त्वसंसर्गस्य रजतज्ञानगोचरत्वात्
तत्प्रतियोगिन इदन्त्वस्यापि तद्विषयत्वं
वक्तव्यमिति वाच्यम् । स्वतादात्म्याश्रयस्य
इदन्त्वविषयत्वादेव तस्य तत्संसर्गविषयत्वे
अतिप्रसड्गाभावात् । न चाधिष्ठानाध्यस्यमानयोः एकस्मिन्
ज्ञाने प्रकाशनियमस्य सम्भावनाभाष्यविवरणे प्रतिपादनात्
एकवृत्तिविषयत्वं वक्तव्यमिति वाच्यम् । वृत्तिभेदेऽपि
इदमाकारवृत्त्यभिव्यक्ते एकस्मिन् साक्षिणि तयोः
प्रकाशोपगमात्-इत्याहुः ।

ननु सर्वपदार्थानां साक्षिप्रसादादेव प्रकाशोपपत्तेः किं वृत्त्या ?
घटादिविषयकसंस्काराधानाद्युपपत्तये तदपेक्षणेऽपि
तन्निर्गमाभ्युपगमो व्यर्थः । परोक्षस्थल इव
अनिर्गतवृत्त्यवच्छिन्नसाक्षिणैव घटादेरपि प्रकाशोपपत्तेः । न
च तथा सति परोक्षापरोक्षवैलक्षण्यानुपपत्तिः । शाब्दानुमित्योरिव
करणविशेषप्रयुक्तवृत्तिवैजात्यादेव तदुपपत्तेः ।

अत्र केचित् आहुः − प्रत्यक्षस्थले विषयाधिष्ठानतया तदवच्छिन्नमेव चैतन्यं
विषयप्रकाशः, साक्षात्तादात्म्यरूपसम्बन्धसम्भवे स्वरूपसम्बन्धस्य वा
अन्यस्य वा कल्पनायोगादिति तदभिव्यक्त्यर्थं युक्तो
वृत्तिनिर्गमाभ्युपगमः । परोक्षस्थले
व्यवहिते वह्न्यादौ वृत्तिसंसर्गायोगात्
इन्द्रियवदन्वयव्यतिरेकशालिनो
वृत्तिनिर्गमद्वारस्य अनुपलम्भाच्च
अनिर्गतवृत्त्यवच्छिन्नचैतन्यमेव
स्वरूपसम्बन्धेन विषयगोचरम् अगत्या अर्थादभ्युपगम्यते− इति ।

अन्ये तु – अहङ्कारसुखदुःखादिष्वापरोक्ष्यं साक्षाच्चैतन्यसंसर्गिषु
क्लृप्तमिति घटादावपि विषयसंसृष्टमेव
चैतन्यमापरोक्ष्यहेतुरिति
तदभिव्यक्तये वृत्तिनिर्गमं समर्थयन्ते ।

इतरे तु − शब्दानुमानावगतेभ्यः प्रत्यक्षावगते स्पष्टता तावदनुभूयते । न हि
रसालपरिमलादिविशेषे शतवारमाप्तोपदिष्टेऽपि प्रत्यक्षावगत इव
स्पष्टताऽस्ति । तदनन्तरमपि ‘कथं तत्’ इति
जिज्ञासानुवृत्तेः । न च शब्दान्माधुर्यमात्रावगमेऽपि
रसालमाधुर्यादिवृत्त्यवान्तरजातिविशेषवाचिशब्दाभावात्
तत्सत्त्वेऽपि श्रोत्रात्तस्य अगृहीतसङ्गतिकत्वात्
शब्दादसाधारणजातिविशेषावच्छिन्नमाधुर्यावगमो
नास्तीति जिज्ञासानुवृत्तिर्युक्तेति शङ्क्यम् । ‘रसाले सर्वातिशायी
माधुर्यविशेषोऽस्ति’ इत्यस्माच्छब्दात्
तद्गतावान्तरजातिविशेषस्याप्यवगमात् ।
न ह्ययं शब्दः तद्गतं विशेषं विहाय अन्यगतं विशेषं तत्र बोधयति,
अप्रामाण्यापत्ते: । न च तद्गतमेव विशेषं विशेषत्वेन
सामान्येन रूपेण बोधयति न विशिष्येति जिज्ञासेति वाच्यम् । प्रत्यक्षेणापि
मधुररसविशेषणस्य जातिविशेषस्य स्वरूपत एव विषयीकरणेन
जातिविशेषगतविशेषान्तराविषयीकरणात्
जिज्ञासानुवृत्तिप्रसङ्गात् ।

तस्मात् प्रत्यक्षग्राह्येऽभिव्यक्तापरोक्षैकरसचैतन्यावकुण्ठनात् स्पष्टता
जिज्ञासानिवर्तनक्षमा, शब्दादिगम्ये तु तदभावादस्पष्टता - इति व्यवस्था
अभ्युपगन्तव्या । अत एव साक्षिवेद्यस्य सुखादेः स्पष्टता ।
शाब्दवृत्तिवेद्यस्यापि ब्रह्मणो मननादेः प्राक्
अज्ञानानिवृत्तावस्पष्टता, तदनन्तरं तन्निवृत्तौ स्पष्टता - इति
वृत्तिनिर्गममुपपादयन्ति ।

ननु−एतावतापि विषयावारकाज्ञाननिवृत्त्यर्थं वृत्तिनिर्गम इत्युक्तम् ,
तदयुक्तम् । विषयावच्छिन्नचैतन्यगतस्य तदावारकाज्ञानस्य
अनिर्गतवृत्त्या निवृत्त्यभ्युपगमेऽपि अनतिप्रसङ्गात् ।
न च – तथा सति देवदत्तीयघटज्ञानेन यज्ञदत्तीयघटाज्ञानस्यापि
निवृत्तिप्रसङ्गः, समानविषयकत्वस्य सत्त्वात् ।
अहमर्थविषयचैतन्यनिष्ठयोर्ज्ञानाज्ञानयोर्भिन्नाश्रयत्वेन तयोर्विरोधे
समानाश्रयत्वस्यातन्त्रत्वात् - इति वाच्यम् । समानाश्रयविषयत्वं
ज्ञानाज्ञानयोर्विरोधप्रयोजकमङ्गीकृत्य वृत्तिनिर्गमनाभ्युपगमेऽपि
देवदत्तीयघटवृत्तेः यज्ञदत्तीयघटाज्ञानस्य च
घटावच्छिन्नचैतन्यैकाश्रयत्वप्राप्त्या
अतिप्रसङ्गतादवस्थ्येन यदज्ञानं यं पुरुषं प्रति यद्विषयावारकं तत्
तदीयतद्विषयकज्ञाननिवर्त्यमिति पृथगेव विरोधप्रयोजकस्य
वक्तव्यतया समानाश्रयत्वस्यानपेक्षणात् ।

अत्राहुः − वृत्तिनिर्गमनानभ्युपगमे ज्ञानाज्ञानयोर्विरोधप्रयोजकमेव
दुर्निरूपम् । यदज्ञानं यं पुरुषं प्रति इत्याद्युक्तमिति
चेत् , न − परोक्षज्ञानेनापि विषयगताज्ञाननिवृत्तिप्रसङ्गात् ।
अपरोक्षत्वमपि निवर्तकज्ञानविशेषणमिति चेत् , किं
तदपरोक्षत्वम् ? न तावज्जातिः । ‘दण्ड्ययमासीत्’
इति संस्कारोपनीतदण्डविशिष्टपुरुषविषयकस्य चाक्षुषज्ञानस्य दण्डांशेऽपि
तत्सत्त्वे तत्रापि विषयगताज्ञाननिवृत्त्यापातात् , ‘दण्डं
साक्षात्करोमि’ इति तदंशेऽप्यापरोक्ष्यानुभवापत्तेश्च ।
अननुभवेऽपि संस्कारं सन्निकर्षं परिकल्प्य इन्द्रियसन्निकर्षजन्यतया
तत्र काल्पनिकापरोक्ष्याभ्युपमे अनुमित्यादावपि लिङ्गज्ञानादिकं
सन्निकर्षं परिकल्प्य तदङ्गीकारापत्तेः । दण्डांशे
आपरोक्ष्यासत्त्वे तु तस्य जातित्वायोगात्,
जातेर्व्याप्यवृत्तित्वनियमात्,
तदनियमेऽपि अवच्छेदकोपाधिभेदानिरूपणेन
तस्याव्याप्यवृत्तिजातित्वायोगाच्च ।
नाप्युपाधिः−तदनिर्वचनात् । इन्द्रियजन्यत्वमिति चेत् , न –
साक्षिप्रत्यक्षाव्यापनात् ,
अनुमितिशाब्दज्ञानोपनीतगुरुत्वादिविशिष्टघटप्रत्यक्षे
विशेषणांशातिव्यापनाच्च, करणान्तराभावेन तदंशे परोक्षेऽपि
उपनयसहकारिसामर्थ्यादिन्द्रियस्यैव
जनकत्वात् ; अनुगतजन्यतावच्छेदकाग्रहेण
अनेकेष्विन्द्रियजन्यत्वस्य
दुर्ग्रहत्वाच्च । तद्ग्रहे च तस्यैव
प्रथमप्रतीतस्यापरोक्षत्वरूपत्वोपपत्तौ
प्रत्यक्षानुभवायोग्यस्य इन्द्रियजन्यत्वस्य
तद्योग्यापरोक्ष्यरूपत्वकल्पनायोगात् ।
एतेन - इन्द्रियसन्निकर्षजन्यत्वमापरोक्ष्यम्,
उपनयसहकृतेन्द्रियजन्यपरोक्षांशे
च न सन्निकर्षजन्यत्वम् , अनुमितावप्युपनीतभानसत्त्वेन
प्रमाणान्तरसाधारणस्योपनयस्य
असन्निकर्षत्वात् इत्यपि शङ्का निरस्ता ।
संयोगादिसन्निकर्षाणामननुगमेनाननुगमाच्च ।
यत्तवाभिमतमापरोक्ष्यं तदेव ममाप्यस्त्विति चेत् , न - तस्य
शाब्दापरोक्षनिरूपणप्रस्तावे प्रतिपादनीयस्य
तत्रैव दर्शनीयया रीत्या अज्ञाननिवृत्तिप्रयोज्यत्वेन
तन्निवृत्तिप्रयोजकविशेषणभावायोगात् ।

तस्मात् ‘तरति शोकमात्मवित्’ इति श्रुतस्य ब्रह्मज्ञानस्य
मूलाज्ञानाश्रयभूतसर्वोपादानब्रह्मसंसर्गनियतस्य
मूलाज्ञाननिवर्तकत्वात् । 'ऐन्द्रियकवृत्तयः
तत्तदिन्द्रियसन्निकर्षसामर्थ्यात्तत्तद्विषयावच्छिन्नचैतन्यसंसृष्टा
एव उत्पद्यन्ते' इति नियममुपेत्य अज्ञानाश्रयचैतन्यसंसर्गनियतत्वं
निवर्तकज्ञानविशेषणं वाच्यम् । तथा च सति यदज्ञानं यं
पुरुषं प्रति यद्विषयावारकं तत्
तदीयतद्विषयतदज्ञानाश्रयचैतन्यसंसर्गनियतात्मलाभज्ञाननिवर्त्यमिति
ज्ञानाज्ञनयोर्विरोधप्रयोजकं निरूपितं भवति ।

न चैवं सति नाडीहृदयस्वरूपगोचरशाब्दज्ञानस्याप्यज्ञाननिवर्तकत्वप्रसङ्गः ।
तस्य कदाचिदर्थवशसम्पन्ननाडीहृदयान्यतरवस्तुसंसर्गसम्भवेऽपि विषयसंसर्गं
विनापि शाब्दज्ञानसम्भवेन तत्संसर्गनियतात्मलाभत्वाभावात् । तस्मात्
ज्ञानाज्ञानविरोधनिर्वाहाय वृत्तिनिर्गमो वक्तव्य इति ।

अन्ये तु विषयगताज्ञानस्य लाघवात् समानाधिकरणज्ञाननिवर्त्यत्वसिद्धौ
वृत्तिनिर्गमः फलतीत्याहुः ।

अपरे तु बाह्यप्रकाशस्य बाह्यतमोनिवर्तकत्वं सामानाधिकरण्ये सत्येव
दृष्टमिति दृष्टान्तानुरोधात् वृत्तिनिर्गमः
सिद्ध्यतीत्याहुः ।

केचित्तु आवणाभिभवार्थं वृत्तिनिर्गमानपेक्षायामपि चिदुपरागार्थं
प्रमातृचैतन्यस्य
विषयप्रकाशकब्रह्मचैतन्याभेदाभिव्यक्त्यर्थं
वा तदपेक्षेत्याहुः ।

अथ किम्प्रमाणकोऽयं जीवब्रह्मणोरभेदः, यो वृत्त्याऽभिव्यज्येत ?
'वेदान्तप्रमाणक' इति घण्टाघोषः । सर्वेऽपि वेदान्ताः
उपक्रमोपसंहारैकरूप्यादितात्पर्यलिङ्गैर्विमृश्यमानाः प्रत्यगभिन्ने
ब्रह्मण्यद्वितीये समन्वयन्ति । यथा चायमर्थः तथा शास्त्र एव
समन्वयाध्याये प्रपञ्चितः । विस्तरभयान्नेह प्रतन्यत इति ॥ ॥ इति
सिद्धान्तलेशसङ्ग्रहे प्रथमः परिच्छेदः ॥

॥ इति शास्त्रसिद्धान्तलेशसङ्ग्रहे प्रथमः परिच्छेदः ॥


# द्वितीयपरिच्छेदः

## द्वितीयपरिच्छेदस्य अविरोधाध्यायेन प्रथमपरिच्छेदेन च सङ्गतिसूचनपूर्वकं मिथ्यात्वश्रुतीनां प्रत्यक्षबाधनिरूपणम्

अथ कथमद्वितीये ब्रह्मणि वेदान्तानां समन्वयः, प्रत्यक्षादिविरोधात् इति
चेत्,

न आरम्भणाधिकरणोदाहृतश्रुतियुक्तिभिः प्रत्यक्षाद्यधिगम्यप्रपञ्चस्य
ब्रह्मविवर्ततया मिथ्यात्वावगमात् ।

ननु - न श्रुतियुक्तिभिः प्रपञ्चस्य मिथ्यात्वं प्रत्याययितुं शक्यते, “घटः
सन्” इत्यादिघटादिसत्त्वग्राहिप्रत्यक्षादिविरोधात्−

अत्राहुः तत्त्वशुद्धिकाराः− न प्रत्यक्षं घटपटादि तत्सत्त्वं वा गृह्णाति,
किं तु अधिष्ठानत्वेन घटाद्यनुगतं सन्मात्रम् । तथा च प्रत्यक्षमपि
सद्रूपब्रह्माद्वैतसिद्ध्यनुकूलमेव । तथा सति ‘सत्’ ‘सत्’
इत्येव प्रत्यक्षं स्यात्, न तु ‘घटः सन्’
इत्यादिप्रत्यक्षमिन्द्रियान्वयव्यतिरेकानुविधायि
इति चेत् , न – यथा भ्रमेषु इदमंशस्याधिष्ठानस्य प्रत्यक्षेण ग्रहणम् ,
इन्द्रियान्वयव्यतिरेकयोः तत्रैवोपक्षयः, रजतांशस्य त्वारोपितस्य
भ्रान्त्या प्रतिभासः, तथा सर्वत्र सन्मात्रस्य प्रत्यक्षेण ग्रहणम् ,
तत्रैवेन्द्रियव्यापारः, घटादिभेदवस्तुप्रतिभासो भ्रान्त्या,
इत्यभ्युपगमात् । ननु तद्वदिह बाधादर्शनात्
तथाभ्युपगम एव निर्मूल इति चेत् , न - बाधादर्शनेऽपि
देशकालव्यवहितवस्तुवत् घटादिभेदवस्तुनः
प्रत्यक्षायोग्यत्वस्यैव तत्र
मूलत्वात् । तथाहि − इन्द्रियव्यापारानन्तरं प्रतीयमानो घटादिः
सर्वतो भिन्न एव प्रतीयते, तदा तत्र घटादिभेदे संशयविपर्ययादिदर्शनात् ।
यत्रापि स्थाण्वादौ पुरुषत्वादिसंशयः तत्रापि तद्व्यतिरिक्तेभ्यो
भेदोऽसन्दिग्धाविपर्यस्तत्वात् प्रकाशत एव । भेदस्य च
प्रतियोगिसहोपलम्भनियमवतो न प्रत्यक्षेण ग्रहणं
सम्भवति । देशकालव्यवधानेन असन्निकृष्टानामपि प्रतियोगिनां सम्भवात् ।
भेदज्ञानं प्रतियोग्यंशे संस्कारापेक्षणात् स्मृतिरूपमस्तु
प्रत्यभिज्ञानमिव तत्तांशे इति चेत् , न तथापि
भेदगतप्रतियोगिवैशिष्ट्यांशे तदभावात् । न च कनकाचलो
भेदप्रतियोगी वस्तुत्वात् इति भेदे
प्रतियोगिवैशिष्ट्यगोचरानुमित्या
तत्संस्कारसम्भवः । भेदज्ञानं विना अनुमित्यभावेन
(अनुमानप्रवृत्त्ययोगेन)आत्माश्रयापत्तेः ।
पक्षसाध्यहेतुसपक्षाद्यभेदभ्रमे सति सिद्धसाधनादिना अनुमानाप्रवृत्त्या
तदभेदज्ञानविघटनाय तद्भेदज्ञानस्यापेक्षितत्वात् । अस्तु तर्हि
भेदांश इव प्रतियोगिवैशिष्ट्यांशेऽपि प्रत्यक्षमिति चेत् , न -
प्रतियोगिनोऽप्रत्यक्षत्वे तद्वैशिष्ट्यप्रत्यक्षायोगात् ।
सम्बन्धिद्वयप्रत्यक्षं विना सम्बन्धप्रत्यक्षासम्भवात् ।
तस्मात् प्रत्यक्षायोग्यस्य प्रतियोगिनो भ्रान्तिरूप एव प्रतिभास इति
तदेकवित्तिवेद्यत्वनियतस्य भेदस्य भेदैकवित्तिवेद्यत्वनियतस्य
घटादेश्च भ्रमैकविषयत्वात् प्रत्यक्षं निर्विशेषसन्मात्रग्राहि
अद्वैतसिद्ध्यनुकूलमिति ।

न्यायसुधाकृतस्त्वाहुः− घटादेरैन्द्रियकत्वेऽपि ‘सन् घटः’
इत्यादिरधिष्ठानसत्तानुवेध इति न
विरोधः । एवं नीलो घट इत्यादिरधिष्ठाननैल्यानुवेधः किं न
स्यादिति चेत् , न श्रुत्या सद्रूपस्य वस्तुनो
जगदुपादानत्वमुक्तम् अविरोधात्
सर्वसम्मतमिति तदनुवेधेनैव ‘सन् घटः’ इत्यादिप्रतिभासोपपत्तौ
घटादावपि सत्ताकल्पने गौरवम् , तस्य रूपादिहीनत्वान्नैल्यादिकं घटादावेव
कल्पनीयमिति वैषम्यादिति ।

संक्षेपशारीरकाचार्यास्त्वाहुः− प्रत्यक्षस्य घटादिसत्त्वग्राहित्वेऽपि
पराग्विषयस्य प्रत्यक्षादेस्तत्त्वावेदकत्वलक्षणप्रामाण्याभावान्न
तद्विरोधेनाद्वैतश्रुत्यादिबाधशङ्का । अज्ञातबोधकं हि प्रमाणम् । न च
प्रत्यक्षादि विषयस्य घटादेरज्ञातत्वमस्ति , जडे आवरणकृत्याभावेन
अज्ञानविषयत्वानुपगमात् । स्वप्रकाशतया प्रसक्तप्रकाशं ब्रह्मैव
अज्ञानविषय इति तद्बोधकमेव तत्त्वावेदकं प्रमाणम् , तदेव
प्रमितिविषयः । अत एव श्रुतिरपि ‘आत्मा वा अरे द्रष्टव्यः’
इत्यात्मन एव प्रमेयत्वमिति नियच्छति । न हि द्रष्टव्य
इत्यनेन दर्शनं विधीयते, प्रमाणपरतन्त्रस्य तस्य विध्यगोचरत्वात् ,
किं तु ‘आत्मा दर्शनार्हः’ इति अज्ञातत्वादात्मन एव प्रमेयत्वमुचितं
,नान्यस्येति नियम्यते − इति ।

केचित्तु - घटादिसत्त्वग्राहिणः प्रत्यक्षस्य प्रामाण्ये
ब्रह्मप्रमाणन्यूनतानवगमेऽपि
तद्ग्राह्यं सत्त्वमनुगतप्रत्ययात् सत्ताजातिरूपं वा,
इहेदानीं घटोऽस्तीति देशकालसम्बन्धप्रतीतेः तत्तद्देशकालसम्बन्धरूपं
वा, ‘नास्ति घट’ इति स्वरूपनिषेधप्रतीतेर्घटादिस्वरूपं वा पर्यवस्यति ।
तच्च स्वमिथ्यात्वेन न विरुध्यते । न हि मिथ्यात्ववादिनापि घटादेः
स्वरूपं वा तस्य देशकालसम्बन्धो वा तत्र जात्यादिकं वा
नाभ्युपगम्यते, किं तु तेषामबाध्यत्वम् । न
चाबाध्यत्वमेव सत्त्वं प्रत्यक्षग्राह्यमस्त्विति
वाच्यम् । ‘कालत्रयेऽपि नास्य बाधः’ इति वर्तमानमात्रग्राहिणा
प्रत्यक्षेण ग्रहीतुमशक्यत्वात् - इत्याहुः ।

अन्ये तु - अबाध्यत्वरूपसत्त्वस्य प्रत्यक्षग्राह्यत्वेऽपि ‘प्राणा वै
सत्यं तेषामेष सत्यं’ इति श्रुत्या
प्रधानभूतप्राणग्रहणोपलक्षितस्य
कृत्स्नस्य प्रपञ्चस्य ब्रह्मणश्च सत्यत्वोत्कर्षापकर्षप्रतीतेः, सत्यत्वे
चाबाध्यत्वरूपे सर्वदैवाबाध्यत्वं किञ्चित्कालमबाध्यत्वम्
इत्येवंविधोत्कर्षापकर्षं विना राजराजो
मन्मथमन्मथ इत्यादि शब्दतात्पर्यगोचरनियन्तृत्वसौन्दर्यादीनामिव
भूयोविषयत्वाल्पविषयत्वादिरूपोत्कर्षापकर्षासम्भवात्, विधान्तरेण
तत्सम्भवेऽपि प्रपञ्चस्य
ब्रह्मज्ञानबाध्यत्वश्रुत्यन्तरैकार्थ्यात्
उक्तोत्कर्षापकर्ष एव पर्यवसानाच्च, प्रत्यक्षग्राह्यं घटादिसत्त्वं
यावद्ब्रह्मज्ञानमबाध्यत्वरूपमिति न मिथ्यात्वश्रुतिविरोधः−
इत्याहुः ।

## श्रुतेः प्रत्यक्षात्प्राबल्यप्रयोजकविचारः

अपरे तु - प्रपञ्चस्य मिथ्यात्वसत्यत्वग्राहिणोः श्रुतिप्रत्यक्षयोः
विरोधेऽपि दोषशङ्काकलङ्कितात् प्रथमप्रवृत्तात् प्रत्यक्षात्
निर्दोषत्वात् अपच्छेदन्यायेन परत्वाच्च श्रुतिरेव बलियसी ।
‘प्राबल्यमागमस्यैव जात्या तेषु त्रिषु
स्मृतम्’ इति स्मरणाच्च । न च वेदैकगम्यार्थविषयमिदं स्मरणम् ।
तत्र प्रत्यक्षविरोधशङ्काया अभावेन शङ्कितप्रत्यक्षविरोध एव वेदार्थे
वेदस्य प्राबल्योक्त्यौचित्यात् । ‘तलवद्दृश्यते व्योम खद्योतो
हव्यवाडिव । न तलं विद्यते व्योम न खद्योतो हुताशनः ॥
तस्मात् प्रत्यक्षदृष्टेऽपि युक्तमर्थे परीक्षितुम् । परीक्ष्य
ज्ञापयन्नर्थान् न धर्मात् परिहीयते’ ॥ इति नारदस्मृतौ साक्षिप्रकरणे
प्रत्यक्षदृष्टस्यापि प्रत्यक्षमविश्वस्य प्रमाणोपदेशादिभिः
परीक्षणीयत्वप्रतिपादनाच्च । न हि
नभोनैल्यप्रत्यक्षं नभसः शब्दादिषु
पञ्चसु शब्दैकगुणत्वप्रतिपादकागमोपदेशमन्तरेण प्रत्यक्षादिना
शक्यमपवदितुम् । न च ‘नभसि समीपे नैल्यानुपलम्भात् दूरे
तद्धीर्दूरत्वदोषजन्ये’ति निश्चयेन तद्बाधः । दूरे नैल्यादर्शनात्
समीपे तदनुपलम्भस्तुहिनावकुण्ठनानुपलम्भवत्सामीप्यदोषजन्यः इत्यपि
सम्भवात्, अनुभवबलात् नभोनैल्यमव्याप्यवृत्तीत्युपपत्तेश्च । नापि
दूरस्थस्य पुंसो यत्र भूसन्निहिते नभःप्रदेशे नैल्यधीः, तत्रैव समीपं
गतस्य नैल्यबुद्धेरभावप्रत्यक्षेण बाधः । उपरिस्थितस्यैव
नैल्यस्याभ्रनक्षत्रादेरिव
दूरत्वदोषात् भूसन्निधानावभास इत्युपपत्तेः ।
पृथिव्यादिषु सङ्कीर्णतया प्रतीयमानानां गन्धादीनाम्
‘उपलभ्याप्सु चेद्गन्धं केचिद्ब्रूयुरनैपुणाः ।
पृथिव्यामेव तं विद्यात् अपो वायुं च संश्रितम्’ ॥
(म.भा.शा.२३८-७८) इत्यादिभिरागमैरेव व्यवस्थाया वक्तव्यत्वेन
प्रत्यक्षादागमप्राबल्यस्य निर्विशङ्कत्वाच्च । न
हि आजानसिद्धजलोपष्टम्भादिगतं गन्धादि ‘पृथिवीगुण एव गन्धः, न जलादिगुणः’
इत्यादिरूपेण अस्मदादिभिः प्रत्यक्षेण शक्यं विवेचयितुम् । पृथव्यादीनां
प्रायः परस्परसंसृष्टतया अन्यधर्मस्यान्यत्रावभासः सम्भाव्यत इति
शङ्कितदोषं प्रत्यक्षम्, अतस्त(त्रा) (दा)गमेन शिक्ष्यते - इति
चेत् , तर्हीहापि ब्रह्मप्रपञ्चयोः उपादानोपादेयभावेन
परस्परसंसृष्टतया अन्यधर्मस्यान्यत्रावभासः
सम्भव्यत इति शङ्कितदोषं प्रत्यक्षं ‘अस्ति भाति प्रियं रूपं नाम
चेत्यंशपञ्चकम् । आद्यं त्रयं ब्रह्मरूपं जगद्रूपं ततो द्वयम् ॥’
(दृग्दृश्यविवेकः -२०) इति वृद्धोक्तप्रकारेणागमेन
व्यवस्थाप्यतामिति तुल्यम् । न चैवमुपजीव्यविरोधः ।
आगमप्रमाणेन
वर्णपदवाक्यादिस्वरूपांशप्रत्यक्षमुपजीव्य
अनुपजीव्यतत्सत्यत्वांशोपमर्दनात् - इत्याहुः ।

ननु - आगमस्य प्रत्यक्षात् बलीयस्त्वे ‘यजमानः प्रस्तरः’ इत्यत्र
प्रत्यक्षाविरोधाय यजमानशब्दस्य प्रस्तरे गौणी
वृत्तिर्न कल्पनीया । तथा ‘सोमेन यजेत’ इत्यत्र,
वैयधिकरण्येनान्वये यागे इष्टसाधनत्वं सोमलतायां
यागसाधनत्वं च बोधनीयमिति व्यापारभेदेन वाक्यभेदापत्तेः
सामानाधिकरण्येनान्वये वक्तव्ये, प्रत्यक्षाविरोधाय सोमवता
यागेनेति मत्वर्थलक्षणा न कल्पनीया । उभयत्रापि सत्यपि प्रत्यक्षविरोधे
तदनादृत्य आगमेन बलीयसा प्रस्तरे यजमानाभेदस्य यागे सोमाभेदस्य च
सिद्धिसम्भवात् इति चेत् –

अत्रोक्तं भामतीनिबन्धे – तात्पर्यवती श्रुतिः प्रत्यक्षात् बलवती, न
श्रुतिमात्रम् । मन्त्रार्थवादानां तु स्तुतिद्वारभूतेऽर्थे
वाक्यार्थद्वारभूते पदार्थ इव न तात्पर्यम् । तात्पर्याभावे
मानान्तराविरुद्धदेवताविग्रहादिकं न तेभ्यः सिद्ध्येत्
तात्पर्यवत्येव शब्दस्य प्रामाण्यनियमात् इति चेत् , न− ‘एतस्यैव
रेवतीषु वारवन्तीयमग्निष्टोमसाम कृत्वा पशुकामो ह्येतेन यजेत’
(ता.ब्रा .१७ - ७ - १) इति विशिष्टविधेः तात्पर्यागोचरेऽपि विशेषणस्वरूपे
प्रामाण्यदर्शनेन उक्तनियमासिद्धेः । अत्र हि रेवतीऋगाधारं वारवन्तीयं
साम विशेषणम् । न चैतत् सोमादिविशेषणवल्लेकसिद्धम् । येन
तद्विशिष्टयागविधिमात्रे प्रामाण्यं
वाक्यस्य स्यात् । नापि विशिष्टविधिना विशेषणाक्षेपः ।
आक्षेपाद्विशेषणप्रतिपत्तौ विशिष्टगोचरो विधिः, तस्मिंश्च
सति तेन विशेषणाक्षेपः, इति परस्पराश्रयापत्तेः । अतो विशिष्टविधिपरस्यैव
वाक्यस्य विशेषणस्वरूपेऽपि प्रामाण्यं वक्तव्यम् । अथ च न तत्र
तात्पर्यम् । उभयत्र तात्पर्ये वाक्यभेदापत्तेः ।
एवमर्थवादानामपि विधेयस्तुतिपराणां स्तुतिद्वारभूतेऽर्थे न
तात्पर्यमिति तेभ्यः प्रत्यक्षस्यैव बलवत्त्वात्
तदविरोधाय तेषु वृत्त्यन्तरकल्पनम् । ‘सोमेन यजेत’ इत्यत्र
विशष्टविधिपरे वाक्ये सोमद्रव्याभिन्नयागरूपं
विशिष्टं विधेयमित्युपगमे तस्य विधेयस्य ‘दध्ना जुहोति’ इत्यादौ
विधेयस्य दध्यादेरिव लोकसिद्धत्वाभावेन विधिपराद्वाक्यादेव
रेवत्याधारवारवन्तीयविशेषणस्येव विना
तात्पर्यं सिद्धिरेष्टव्या । न हि
तात्पर्यविरहितादागमाद्यागसोमलताभेदग्राहिप्रत्यक्षविरुद्धार्थः
सिद्ध्यतीति तत्रापि तदविरोधाय मत्वर्थलक्षणाश्रयणम् । अद्वैतश्रुतिस्तु
उपक्रमोपसंहारैकरूप्यादिषड्विधलिङ्गावगमिताद्वैततात्पर्या
प्रत्यक्षाद्बलवतीति ततः प्रत्यक्षस्यैव बाधः, न
तदविरोधाय श्रुतेरन्यथानयनमिति ।

विवरणवार्तिके तु प्रतिपादितं−

न तात्पर्यवत्त्वेन श्रुतेः प्रत्यक्षात् प्राबल्यम् । ‘कृष्णलं श्रपयेत्’
इति विधेः श्रपणस्य कृष्णलार्थत्वप्रतिपादने तात्पर्येऽपि कृष्णले
रूपरसपरावृत्तिप्रादुर्भावपर्यन्तमुख्यश्रपणसम्बन्धः
प्रत्यक्षविरुद्ध इति तदविरोधाय श्रपणशब्दस्य
उष्णीकरणमात्रे लक्षणाभ्युपगमात् ,
‘तत्त्वमसी’तिवाक्यस्य जीवब्रह्माभेदप्रतिपादने
तात्पर्येऽपि त्वम्पदवाच्यस्य तत्पदवाच्याभेदः प्रत्यक्षविरुद्ध इति
तदविरोधाय निष्कृष्टचैतन्ये लक्षणाभ्युपगमाच्च । अर्थवादानामपि
प्रयाजाद्यङ्गविधिवाक्यानामिव स्वार्थप्रमितावनन्यार्थता,
प्रमितानामेवार्थानां प्रयोजनवशादन्यार्थता, इति
प्रयाजादिवाक्यवत्तेषामप्यवान्तरसंसर्गे तात्पर्यमस्त्येव,
वाक्यैकवाक्यत्वात् , पदैकवाक्यतायामेव
परम् अवान्तरतात्पर्यानभ्युपगमः− इति विवरणाचार्यैर्न्यायनिर्णये
व्यवस्थापनेन ‘यजमानः प्रस्तरः’ इत्यादीनामपि
मुख्यार्थतात्पर्यप्रसक्तौ
प्रत्यक्षाविरोधायैव लक्षणाभ्युपगमाच्च ।

कथं तर्हि श्रुतेः प्राबल्यम् ? उच्यते− निर्दोषत्वात् परत्वाच्च
श्रुतिमात्रस्य प्रत्यक्षात् प्राबल्यम्
इत्युत्सर्गः । किं तु श्रुतिबाधितमपि
प्रत्यक्षं कथञ्चित् स्वोचितविषयोपहारेण सम्भावनीयम् ,
निर्विषयज्ञानायोगात् । अत एव अद्वैतश्रुतिविरोधेन तत्त्वावेदनात्
प्रच्यावितं प्रत्यक्षम्
अर्थक्रियासमर्थव्यावहारिकविषयसमर्पणेनोपपाद्यते ।
किं बहुना−’नेदं रजतं’ इति सर्वसिद्धप्रत्यक्षबाधितमपि
शुक्तिरजतप्रत्यक्षम्
अनुभवानुरोधात् पुरोदेशे शुक्तिसम्भिन्नरजतोपगमेन
समर्थ्यते, न तु तद्विरोधेन व्यवहितमान्तरमसदेव वा रजतं विषय इति
परिकल्प्यते । एवं च प्रस्तरे यजमानभेदग्राहिणो
यावद्ब्रह्मज्ञानमनुवर्तमानस्य प्रत्यक्षस्य
अर्थक्रियासंवादेन
प्रातिभासिकविषयत्वाभ्युपगमेनोपपादनायोगात्
‘यजमानः प्रस्तरः’ इति श्रुतिबाध्यत्वे सर्वथा निर्विषयत्वं स्यादिति
तत्परिहाराय उत्सर्गमपोद्य श्रुतिरेव तत्सिद्ध्यधिकरणादि
प्रतिपादितप्रकारेण अन्यथा नीयते । न च
अद्वैतश्रुतिप्रत्यक्षयोरिव
इह श्रुतिप्रत्यक्षयोस्तात्त्विकव्यावहारिकविषयत्वोपगमेन प्रत्यक्षोपपादनं
कर्तुं शक्यम् ।
ब्रह्मातिरिक्तसकलमिथ्यात्वप्रतिपादकषड्विधतात्पर्यलिङ्गोपपन्नानेकश्रुतिविरुद्धेन
एकेनार्थवादेन प्रस्तरे यजमानतादात्म्यस्य तात्त्विकस्य
प्रतिपादनासम्भवात् । एवं
तत्त्वमसिवाक्येन त्वम्पदवाच्यस्य
सर्वज्ञत्वाभोक्तृत्वाकर्तृत्वादिविशिष्टब्रह्मस्वरूपत्वबोधने
तत्र असर्वज्ञत्वभोक्तृत्वादिप्रत्यक्षमत्यन्तं निरालम्बनं स्यादिति,
तत्परिहाराय अहङ्कारशबलितस्य भोक्तृत्वादि ततो निष्कृष्टस्य
शुद्धस्य उदासीनब्रह्मस्वरूपत्वमिति व्यवस्थामाश्रित्य
भागत्यागलक्षणा आश्रीयते । एवं ‘कृष्णलं
श्रपयेत्’ इत्यादावपि प्रत्यक्षस्यात्यन्तनिर्विषयत्वप्रसक्तौ
तत्परिहाराय श्रुतौ लक्षणा । कथञ्चिद्विषयोपपादनसम्भवे तु न प्रबलायाः
श्रुतेरन्यथानयनमिति न कश्चिदप्यव्यवस्थाप्रसङ्गः ।

अथवा ‘कृष्णलं श्रपयेत्’, ‘सोमेन यजेत’ इत्यादौ न प्रत्यक्षानुरोधेन
लक्षणाश्रयणम् , किं त्वनुष्ठानाशक्त्या । न हि कृष्णले
उष्णीकरणमिव मुख्यः पाकोऽनुष्ठातुं शक्यते । न वा सोमद्रव्यकरणको
याग इव तदभिन्नो यागः केनचिदनुष्ठातुं शक्यते । न चानुष्ठेयत्वाभिमतस्य
प्रत्यक्षविरोध एव अनुष्ठानाशक्तिरिति शब्दान्तरेण व्यवह्रियत इति
वाच्यम् । ‘शशिमण्डलं कान्तिमत् कुर्यात्’ इति विधौ अनुष्ठेयत्वाभिमतस्य
शशिमण्डले कान्तिमत्त्वस्य प्रत्यक्षाविरोधेऽप्यनुष्ठानाशक्तिदर्शनेन
तस्यास्ततो भिन्नत्वात् । तथा च तत्र तत एव लक्षणाश्रयणम् ।

तस्मात् अपच्छेदन्यायादिसिद्धस्य श्रुतिबलीयस्त्वस्य न कश्चित् बाध इति ।

अथ कथमत्रापच्छेदन्यायप्रवृत्तिः ? उच्यते − यथा ज्योतिष्टोमे
बहिष्पवमानार्थं प्रसर्पताम् उद्गातुरपच्छेदे
सति ‘यद्युद्गाताऽपच्छिद्येत अदक्षिणं तं यज्ञम् इष्ट्वा तेन
पुनर्यजेत’ इति श्रुतिनिरीक्षणेन जाता
उद्गात्रपच्छेदनिमित्त(प्रायश्चित्त)कर्तव्यताबुद्धिः
पश्चात् प्रतिहर्त्रपच्छेदे सति ‘यदि प्रतिहर्तापच्छिद्येत सर्ववेदसं
दद्यात्’ इति श्रुतिनिरीक्षणेन जातया
तद्विरुद्धप्रतिहर्त्रपच्छेदनिमित्त(प्रायश्चित्त)कर्तव्यताबुद्ध्या
बाध्यते । एवं पूर्वं घटादिसत्यत्वप्रत्यक्षं परया
तन्मिथ्यात्वश्रुतिजन्यबुद्ध्या
बाध्यते । न चोदाहृतस्थले पूर्वनैमित्तिककर्तव्यताबुद्धेः
परनैमित्तिककर्तव्यताबुद्ध्या बाधेऽपि
पूर्वनैमित्तिककर्तव्यताबुद्धिजनकं शास्त्रं यत्रोद्गातृमात्रापच्छेदः
उभयोरपि युगपदपच्छेदो वा उद्गात्रपच्छेदस्य परत्वं वा, तत्र सावकाशम् ,
प्रत्यक्षं तु अद्वैतश्रुत्या बाधे विषयान्तराभावान्निरालम्बनं
स्यादिति वैषम्यं − शङ्कनीयम् । यत्र घटादौ श्रुत्या
बाध्यं प्रत्यक्षं प्रवर्तते तत्रैव व्यावहारिकं विषयं लब्ध्वा
कृतार्थस्य तस्य परापच्छेदस्थले सर्वथा बाधितस्य पूर्वापच्छेदशास्त्रस्येव
विषयान्तरान्वेषणाभावात्  । इहापि सर्वप्रत्ययवेद्यब्रह्मसत्तायां
सावकाशं प्रत्यक्षमिति वक्तुं शक्यत्वाच्च ।

यत्तु - एकस्मिन्नपि प्रयोगे क्रमिकाभ्यां निमित्ताभ्यां क्रतौ
तत्तन्नैमित्तिककर्तव्यतयोर्बदरफले
श्यामरक्तरूपयोरिव क्रमेणोत्पादात्
रूपज्ञानद्वयवत् कर्तव्यताज्ञानद्वयमपि प्रमाणमेवेति न
परेण पूर्वज्ञानबाधे अपच्क्षेदन्याय उदाहरणम् । अत एवापच्छेदाधिकरणे
(पू. मी . ६-५-१९)‘नैमित्तिक(शस्त्राणां)(शास्त्रस्य) ह्ययमर्थः
निमित्तोपजननात् प्रागन्यथाकर्तव्योऽपि क्रतुः निमित्ते
सत्यन्यथाकर्तव्यः’ इति शास्त्रदीपिकावचानमिति , तन्न ; अङ्गस्य
सतः कर्तव्यत्वम् । न च पश्चाद्भाविप्रतिहर्त्रपच्छेदवति क्रतौ
पूर्ववृत्तोद्गात्रपच्छेदनिमित्तकस्य
प्रायश्चित्तस्याङ्गत्वमस्ति ।
आहवनीयशास्त्रस्य
पदहोमातिरिक्तहोमविषयत्ववद्‘यद्युद्गातावऽपच्छेद्येत’
इति शास्त्रस्य पश्चाद्भाविप्रतिहर्त्रपच्छेदरहितक्रतुविषयत्वात् । उक्तं
हि न्यायरत्नमालायाम् - ‘साधारणस्य शास्त्रस्य विशेषविषयादिना ।
सङ्कोचः क्लृप्तरूपस्य प्राप्तबाधोऽभिधीयते ॥’
इत्युक्तलक्षणप्राप्तबाधविवेचने , "तत्रैवं
सति शास्त्रार्थो भवति ,
पश्चाद्भाव्युद्गात्रपच्छेदविधुरप्रतिहर्त्रपच्छेदवतः
क्रतोस्सर्ववेदसदानमङ्गम् , एवमुद्गात्रपच्छेदेऽपि द्रष्टव्यम्’ इति ।
यत्तु शास्त्रदीपिकावचनमुदाहृतम् , तदपि ‘तेनोत्पन्नमपि
पूर्वप्रायश्चित्तज्ञानं मिथ्या भवति, बाधितत्वात् ,
उत्तरस्य तु न किञ्चिद्बाधकमस्ति’ इति
पूर्वकर्तव्यताबाध्यत्वप्रतिपादकग्रन्थोपसंहारपठितत्वात्
‘निमित्तोपजननात्प्राक् निमित्तोपजननं विना निमित्तोपजननाभावे सति अन्यथा
कर्तर्व्योऽपि’ इति कृत्वाचिन्तामात्रपरम् , न तु
‘उत्तरनिमित्तोपजननात्प्राक्पूर्वनैमित्तिककर्तव्यता
वस्तुत आसीत्’ इत्येवंपरम् । पूर्वग्रन्थसन्दर्भविरोधापत्तेः ।

आस्तां मीमांसकमर्यादा । श्यामतदुत्तररक्तरूपन्यायेन
क्रमिककर्तव्यताद्वयोत्पत्त्युपगमे
को विरोधः । उच्यते − तथा हि − किं तत्कर्तव्यत्वम् , यत्
परनैमित्तिककर्तव्यतोत्पत्त्या
निवर्तेत । न तावत् पूर्वनैमित्तिकस्य
कृतिसाध्यत्वयोग्यत्वम् । तस्य
पश्चादप्यनपायात् । नापि फलमुखं कृतिसाध्यत्वम् । तस्य
पूर्वमप्यजननात् । नापि यदननुष्ठाने क्रतोर्वैकल्यं
तत्त्वम् , अङ्गत्वं वा । अननुष्ठाने क्रतुवैकल्यप्रयोजकत्वस्य
नियमविशेषरूपत्वेन, कर्माङ्गत्वस्य फलोपकारितया सन्निपातितया
वा कारणत्वविशेषरूपत्वेन च, तयोः कादाचित्कत्वायोगेन
स्वाभाविकत्वनिर्वाहाय
‘पश्चाद्भाविविरुद्धापच्छेदाभाववतः क्रतोः
पूर्वापच्छेदनैमित्तिकमङ्गं तत्रैव तदननुष्ठानं क्रतुवैकल्यप्रयोजकं’
इति विशेषणीयतया पाश्चात्त्यापच्छेदान्तरवति क्रतौ
पूर्वापच्छेदनैमित्तिके
क्रत्वङ्गत्वस्य तदनुष्ठाने क्रतुवैकल्यप्रयोजकत्वस्य
वा पाश्चात्त्यापच्छेदोत्पत्तेः पूर्वमसम्भवात् । न हि − वस्तु
किञ्चिद्वस्त्वन्तरं प्रति कञ्चित्कालं व्यप्यं
पश्चान्नेति वा, कञ्चित्कालं कारणं पश्चान्नेति वा,
क्वचिद्दृष्टं युक्तं वा । नापि कर्तव्यत्वं नाम
धर्मान्तरमेव आगमापाययोग्यं कल्प्यम् । मानाभावात् ,
विरुद्धापच्छेदशास्त्रयोः पदाहवनीयशास्त्रवद्व्यवस्थोपपत्तेः ।
तस्मात् निरालम्बनं क्रमिककर्तव्यताद्वयोत्पत्तिवचः ।

ननु चोपक्रमाधिकरणन्यायेन असञ्जातविरोधित्वात् प्रत्यक्षमेव आगमात् बलीयः
किं न स्यात् ।

उच्यते − यत्रैकवाक्यता प्रतीयते तत्रैकस्मिन्नेवार्थे पर्यवसानेन भाव्यम्
, अर्थभेदे प्रतितैकवाक्यताभङ्गप्रसङ्गात् । अतस्तत्र
प्रथमसञ्जातप्रतिपक्षेण
‘प्रजापतिर्वरुणायाश्वमनयत्’ (तै.सं. २-३-१२)
इत्याद्युपक्रमेण परकृतिसरूपार्थवादेन
दातुरिष्टौ बुद्धिमधिरोपितायां तद्विरुद्धार्थं
‘यावतोऽश्वान् प्रतिगृह्णीयात्तावतो वारुणान्
चतुष्कपालान्निर्वपेत्’
इत्युपसंहारगतपदजातम्
उपजातप्रतिपक्षत्वात् यथाश्रुतार्थसमर्पणेन
तदेकवाक्यतामप्रतिपद्यमानम् एकवाक्यतानिर्वाहाय
णिजर्थमन्तर्भाव्य तदानुगुण्येनैवात्मानं लभत
इति उपक्रमस्य प्राबल्यम् । यत्र तु परस्परमेकवाक्यता न प्रतीयते
तत्र पूर्ववृत्तमविगणय्य लब्धात्मकं विरुद्धार्थकं वाक्यं स्वार्थं
बोधयत्येवेति न तत्र पूर्ववृत्तस्य प्राबल्यम् । अत एव षोडशिग्रहणवाक्यं
पूर्ववृत्तमविगणय्य तदग्रहणवाक्यस्यापि स्वार्थबोधकत्वमुपेयते ।
किन्तु उभयोर्विषयान्तराभावात् अगत्या तत्रैव
विकल्पानुष्ठानमिष्यते । एवं च
अद्वैतागमस्य प्रत्यक्षेणैकवाक्यत्वशङ्काभावात् पूर्ववृत्तमपि
तदविगणय्य स्वार्थबोधकत्वमप्रतिहतम् । तदर्थबोधजनने च ‘पूर्वं
परमजातत्वादबाधित्वैव जायते । परस्यानन्यथोत्पादात्
नाद्याबाधेन सम्भवः ॥’ (तन्त्रवा ३-३-१४)
इत्यपच्छेदन्यायस्यैव प्रवृत्तिः,
नोपक्रमन्यायस्य । अत एव लोकेऽपि प्रथमप्रवृत्तं
शुक्तिरूप्यप्रत्यक्षम् आप्तोपदेशेन बाध्यते इति ।

## प्रपञ्चमिथ्यात्वश्रुतेः उपजीव्यप्रत्यक्षविरोध परिहारः

ननु−तथाप्युपजीव्यत्वेन प्रत्यक्षस्यैव प्राबल्यं दुर्वारम् ।
अपच्छेदशास्त्रयोर्हि न पूर्वं परस्योपजीव्यमिति
युक्तः परेण पूर्वस्य बाधः । इह तु वर्णपदादिस्वरूपग्राहकतया
मिथ्यात्वबोधकागमं प्रति
प्रत्यक्षस्योपजीव्यत्वात्
आगमस्यैव तद्विरुद्धमिथ्यात्वाबोधकत्वरूपो बाधो युज्यते । न च
मिथ्यात्वश्रुत्या वर्णपदादिसत्यत्वांशोपमर्देऽपि
उपजीव्यस्वरूपांशोपमर्दाभावात्
नोपजीव्यविरोध इति वाच्यम् । ‘नेह नानास्ति किञ्चन’ (क. उ. २ ।
४ । ११) इत्यादिश्रुतिभिः स्वरूपेणैव प्रपञ्चाभावबोधनात् ।

अत्र केचिदाहुः − वृषमानयेत्यादिवाक्यं श्रवणदोषात् वृषभमानयेत्यादिरूपेण
शृण्वतोऽपि शाब्दप्रमितिदर्शनेन शाब्दप्रमितौ वर्णपदादिप्रत्यक्षं
प्रमाभ्रमसाधारणमेवापेक्षितमिति अद्वैतागमेन
वर्णपदादिप्रत्यक्षमात्रमुपजीव्यं
न तत्प्रमा । तथा च वर्णपदादिस्वरूपोपमर्देऽपि नोपजीव्यविरोध इति ।

अन्ये त्वाहु: − शाब्दप्रमितौ वर्णपदादिस्वरूपसिद्ध्यनपेक्षायामपि
अयोग्यशब्दात् प्रमित्यनुदयात्
योग्यतास्वरूपसिद्ध्यपेक्षाऽस्ति ।
तदपेक्षायामपि नोपजीव्यविरोधः । ‘नेह नानास्ति’ इति श्रुत्या निषेधेऽपि
यावद्ब्रह्मज्ञानमनुवर्तमानस्यार्थक्रियासंवादिनोऽसद्विलक्षणप्रपञ्चस्वरूपस्याङ्गीकारात् ।
अन्यथा प्रत्यक्षादीनां व्यावहारिकप्रमाणानां निर्विषयत्वप्रसङ्गात् । न च
−स्वरूपेण निषेधेऽपि कथं प्रपञ्चस्वरूपस्यात्मलाभः , निषेधस्य
प्रतियोग्यप्रतिक्षेपरूपत्वे व्याघातात् - इति
वाच्यम् । शुक्तौ ‘इदं रजतं’ ‘नेदं रजतं’ इति
प्रतीतिद्वयानुरोधेन
अधिष्ठानगताध्यस्ताभावस्य
बाधपर्यन्तानुवृत्तिकासद्विलक्षणप्रतियोगिस्वरूपसहिष्णुत्वाभ्युपगमात् ।
एतेन प्रपञ्चस्य स्वरूपेण निषेधे शशशृङ्गवदसत्त्वमेव स्यादिति निरस्तम् ।
ब्रह्मज्ञाननिवर्त्यस्वरूपाङ्गीकारेण वैषम्यात् । न च अस्याध्यस्तस्य
अधिष्ठाने स्परूपेण निषेधे अन्यत्र तस्य स्वरूपेण निषेधः स्वतस्सिद्ध
इति तस्य सर्वदेशकालसम्बन्धिनिषेधप्रतियोगित्वापत्त्या असत्त्वं
दुर्वारम् । ‘सर्वदेशकालसम्बन्धिनिषेधप्रतियोगित्वमसत्त्वं’
इत्येवासत्त्वनिर्वचनात् , विधान्तरेण तन्निर्वचनायोगादिति−वाच्यम् ।
असतः सर्वदेशकालसम्बन्धिनिषेधप्रतियोगित्वमुपगच्छता तस्य तथात्वे,
प्रत्यक्षस्य सर्वदेशकालयोः प्रत्यक्षीकरणायोगेन आगमस्य
तादृशागमानुपलम्भेन च
प्रमाणयितुमशक्यतया, अनुमानमेव
प्रमाणयितव्यमिति तदनुमाने यत् सद्व्यावृत्तं लिङ्गं वाच्यं
तस्यैव प्रथमप्रतीतस्य असत्त्वनिर्वचनत्वोपपत्ते: − इति ।

अपरे तु−नेह नानास्तीति श्रुतेः सत्यत्वेन प्रपञ्चनिषेध एव तात्पर्यं न
स्वरूपेण । स्वरूपेण निषेधस्य स्वरूपाप्रतिक्षेपकत्वे तस्य
तन्निषेधत्वायोगात् । तत्प्रतिक्षेपकत्वे
प्रत्यक्षविरोधात् । न च सत्यत्वस्यापि
‘सन् घटः’ इत्यादिप्रत्यक्षसिद्धत्वात् न तेनापि रूपेण निषेधो युक्त इति
वाच्यम् । प्रत्यक्षस्य श्रुत्यविरोधाय
सत्यत्वाभासरूपव्यावहारिकसत्यत्वविषयत्वोपपत्तेः ।
न चैवं सति पारमार्थिकसत्यत्वस्य ब्रह्मगतस्य प्रपञ्चे प्रसक्त्यभावात् तेन
रूपेण प्रपञ्चनिषेधानुपपत्तिः । यथा शुक्तौ रजताभासप्रतीतिरेव
सत्यरजतप्रसक्तिरिति तन्निषेधः, अत एव ‘नेदं
रजतं किं तु तत्’ ‘नेयं मदीया गौः किं तु सैव’ ‘नात्र
वर्तमानश्चैत्रः किं त्वपवरके’ इति
निषिध्यमानस्यान्यत्र सत्त्वमवगम्यते ; एवं
सत्यत्वाभासप्रतीतिरेव सत्यत्वप्रसक्तिरिति तन्निषेधोपपत्तेः ।
अतो वर्णपदयोग्यतादिस्वरूपोपमर्दशङ्काभावान्नोपजीव्यविरोध इत्याहु: ।

अन्ये तु - ब्रह्मणि पारमार्थिकसत्यत्वम् , प्रपञ्चे व्यावहारिकसत्यत्वं
सत्यत्वाभासरूपम् , शुक्तिरजतादौ प्रातिभासिकसत्यत्वं ततोऽपि
निकृष्टम् , इति सत्तात्रैविध्यं नोपेयते ।
अधिष्ठानब्रह्मगतपारमार्थिकसत्तानुवेधादेव
घटादौ शुक्तिरजतादौ च सत्त्वाभिमानोपपत्त्या सत्यत्वाभासकल्पनस्य
निष्प्रमाणकत्वात् । एवं च प्रपञ्चे सत्यत्वप्रतीत्यभावात्
तत्तादात्म्यापन्ने ब्रह्मणि तत्प्रतीतेरेव अविवेकेन प्रपञ्चे
तत्प्रसक्तित्वोपपत्तेश्च सत्यत्वेन प्रपञ्चनिषेधे
नोपजीव्यविरोधः, न वा अप्रसक्तनेषेधनम् । न च
ब्रह्मगतपारमार्थिकसत्तातिरेकेण प्रपञ्चे सत्त्वाभासानुपगमे
व्यवहितसत्यरजतातिरेकेण शुक्तौ रजताभासोत्पत्तिः
किमर्थमुपेयत इति वाच्यम् । व्यवहितस्यासन्निकृष्टस्यापरोक्ष्यासम्भवात्
तन्निर्वाहाय तदुपगमात् इत्याहुः ।

## प्रतिबिम्बस्य बिम्बभेदाभेदाभ्यां मिथ्यात्वसत्यत्वविचारः

नन्वेवं प्रतिबिम्बभ्रमस्थलेऽपि ग्रीवास्थमुखातिरेकेण दर्पणे
मुखाभासोत्पत्तिरुपेया स्यात् । स्वकीये
ग्रीवास्थमुखे नासाद्यवच्छिन्नप्रदेशापरोक्ष्यसम्भवेऽपि
नयनगोलकललाटादिप्रदेशापरोक्ष्ययोगात् , प्रतिबिम्बभ्रमे
नयनगोलकादिप्रदेशापरोक्ष्यदर्शनाच्च । न च
बिम्बातिरिक्तप्रतिबम्बाभ्युपगमे
इष्टापत्तिः । ब्रह्मप्रतिबिम्बजीवस्यापि ततो भेदेन मिथ्यात्वापत्तेः ।

अत्र विवरणानुसारिणः प्राहुः− ग्रीवास्थ एव मुखे दर्पणोपाधिसन्निधानदोषात्
दर्पणस्थत्वप्रत्यङ्मुखत्वबिम्बभेदानामध्याससम्भवेन न दर्पणे
मुखस्याप्यध्यासः कल्पनीयः , गौरवात् । ‘दर्पणे
मुखं नास्ति’ इति संसर्गमात्रबाधात् । मिथ्यावस्त्वन्तरत्वे ‘नेदं
मुखं’ इति स्वरूपबाधापत्तेः । ‘दर्पणे मम मुखं भाति‘ इति
स्वमुखाभेदप्रत्यभिज्ञानाच्च । न च
ग्रीवास्थमुखस्याधिष्ठानस्यापरोक्ष्यासम्भवः ।
उपाधिप्रतिहतनयनरश्मीनां परावृत्य बिम्बग्राहित्वनियमाभ्युपगमात् ।
तन्नियमानभ्युपगमे परमाणोः कुड्यादिव्यवहितस्थूलस्यापि
चाक्षुषप्रतिबिम्बभ्रमप्रसङ्गात् । न चाव्यवहितस्थूलोद्भूतरूपवत एव
चाक्षुषप्रतिबिम्बभ्रमः नान्यस्येति नियम इति वाच्यम् ।
बिम्बस्थौल्योद्भूतरूपयोः क्लृप्तेन
चाक्षुषज्ञानजननेन उपयोगसम्भवे विधान्तरेणोपयोगकल्पनानुपपत्तेः ।
कुड्यादिव्यवधानस्य प्रतिहतनयनरश्मिसम्बन्धविघटनं
विनैव इह प्रतिबन्धकत्वे तथैव घटप्रत्यक्षादिस्थलेऽपि तस्य
प्रतिबन्धकत्वसम्भवेन चक्षुःसन्निकर्षमात्रस्य
कारणत्वविलोपप्रसङ्गाच्च, दर्पणे
मिथ्यामुखाध्यासवादिनापि
कारणत्रयान्तर्गतसंस्कारसिद्ध्यर्थं
नयनरश्मीनां कदाचित् परावृत्त्य स्वमुखग्राहकत्वकल्पनयैव पूर्वानुभवस्य
समर्थनीयत्वाच्च । न च नासादिप्रदेशावच्छिन्नपूर्वानुभवादेव
संस्कारोपपत्तिः । तावता
नयनगोलकादिप्रतिबिम्बाध्यासानुपपत्तेः,
तटाकसलिले तटविटपिसमारूढादृष्टचरपुरुषप्रतिबिम्बाध्यासस्थले कथमपि
पूर्वानुभवस्य दुर्वचत्वाच्च । एवं च
उपाधिप्रतिहतनयनरश्मीनां बिम्बं
प्राप्य तद्ग्राहकत्वेऽवश्यं वक्तव्ये फलबलात् -
दर्पणाद्यभिहतानामेव बिम्बं
प्राप्यतद्ग्राहकत्वम् , न शिलादिप्रतिहतानाम् ,
अनतिस्वच्छताम्रादिप्रतिहतानां मलिनोपाधिसम्बन्धदोषात्
मुखादिसंस्थानविशेषाग्राहकत्वम् , साक्षात्सूर्यं
प्रेप्सूनामिव उपाधिं प्राप्य निवृत्तानां न तथा
सौरतेजसा प्रतिहतिरिति न प्रतिबिम्बसूर्यावलोकने
साक्षात्तदवलोकन इव अशक्यत्वम् ,
जलाद्युपाधिसन्निकर्षे
केषाञ्चित् उपाधिप्रतिहतानां बिम्बप्राप्तावपि
केषाञ्चित् तदन्तर्गमनेनान्तरसिकतादिग्रहणं -
इत्यादिकल्पनान्न कश्चिद्दोष इति ।

अद्वैतविद्याकृतस्तु प्रतिबिम्बस्य मिथ्यात्वमभ्युपगच्छतां
त्रिविधजीववादिनां
विद्यारण्यगुरुप्रभृतीनामभिप्रायमेवमाहु:
− चैत्रमुखात् भेदेन तत्सदृशत्वेन च पार्श्वस्थैः स्पष्टं निरीक्ष्यमाणं
दर्पणे तत्प्रतिबिम्बं ततो भिन्नं स्वरूपतो मिथ्यैव, स्वकरगतादिव
रजतात् शुक्तिरजतम् । न च ‘दर्पणे मम मुखं भाति’ इति
बिम्बाभेदज्ञानविरोधः ।
स्पष्टभेदद्वित्वप्रत्यङ्मुखत्वादिज्ञानविरोधेन
अभेदज्ञानासम्भवात् , ‘दर्पणे मम मुखं’ इति व्यपदेशस्य स्वच्छायां मुखे
स्वमुखव्यपदेशवत् गौणत्वाच्च । न च अभेदज्ञानविरोधात् भेदव्यपदेश
एव गौणः किं न स्यादिति शङ्क्यम् । बालानां प्रतिबिम्बे
पुरुषान्तरभ्रमस्य
हानोपादित्साद्यर्थक्रियापर्यन्तस्य
अपलपितुमशक्यत्वात् । न च प्रेक्षावतामपि स्वमुखविशेषपरिज्ञानाय
दर्पणाद्युपादानदर्शनात्
अभेदज्ञानमप्यर्थक्रियापर्यन्तमिति
वाच्यम् । भेदेऽपि प्रतिबिम्बस्य बिम्बसमानाकारत्वनियमविशेषपरिज्ञानादेव
तदुपादानोपपत्तेः । यत्तु - नात्र मुखमिति दर्पणे मुखसंसर्गमात्रस्य
बाधः, न मुखस्येति , तन्न - ‘नेदं रजतमि’त्यत्रापि इदमर्थे
रजततादात्म्यमात्रस्य बाधो न
रजतस्येत्यापत्तेः । यदि च इदमंशे
रजतस्य तादात्म्येनाध्यासात् नेदं रजतमिति तादात्म्येन
रजतस्यैव बाधः न तादात्म्यमात्रस्य, तदा दर्पणे मुखस्य
संसर्गितयाऽध्यासात् नात्रमुखमिति संसर्गितया मुखस्यैव बाधः न
संसर्गमात्रस्येति तुल्यम् । यत्तु धर्मिणोऽप्यध्यासकल्पने
गौरवमिति, तद्रजताभासकल्पनागौरववत् प्रामाणिकत्वान्न दोषः ।
स्वनेत्रगोलकादिप्रतिबिम्बभ्रमस्थले
बिम्बापरोक्ष्यकल्पनोपायाभावात् ।
नयनरश्मीनामुपाधिप्रतिहतानां बिम्बप्राप्तिकल्पने हि दृष्टविरुद्धं
बह्वापद्यते । कथं जलसन्निकर्षे केषुचिन्नयनरश्मिषु
अप्रतिहतमन्तर्गच्छत्सु अन्ये जलसम्बन्धेनापि प्रतिहन्यमाना
नितान्तमृदवः सकलनयनरश्मिप्रतिघातिनं किरणसमूहं निर्जित्य तन्मध्यगतं
सूर्यमण्डलं प्रविशेयुः । कथं च चन्द्रावलोकन इव
तत्प्रतिबिम्बावलोकनेऽपि
अमृतशीतलतद्बिम्बसन्निकर्षाविशेषे लोचनयोः
शैत्याभिव्यक्त्या आप्यायनं न स्यात् । कथं च जलसम्बन्धेनापि
प्रतिहन्यमानाः शिलादिसम्बन्धेन न प्रतिहन्येरन् , तत्प्रतिहत्या
परावृत्तौ वा नयनगोलकादिभिर्न संसृज्येरन् , तत्संसर्गे वा
संसृष्टं न साक्षात्कारयेयुः । दोषेणापि हि विशेषांशग्रहणमात्रं
प्रतिबध्यमानं दृश्यते, न तु सन्निकृष्टधर्मिस्वरूपग्रहणमपि ।
प्रतिमुखाध्यासपक्षे तु न किञ्चिद्दृष्टविरुद्धं कल्पनीयम् ।
तथा हि - अव्यवहितस्थूलोद्भूतरूपस्यैव चाक्षुषाध्यासदर्शनात्
बिम्बगतस्थौल्योद्भूतरूपयोः
स्वाश्रयसाक्षात्कारकारणत्वेन
क्लृप्तयोः स्वाश्रयप्रतिबिम्बाध्यासेऽपि कारणत्वम् ,
कुड्याद्यावरणद्रव्यस्य त्वगिन्द्रियन्यायेन
प्राप्यकारितयावगतनयनसन्निकर्षविघटनद्वारा
व्यवहितवस्तुसाक्षात्कारप्रतिबन्धकत्वेन क्लृप्तस्य
व्यवहितप्रतिबिम्बाध्यासेऽपि
विनैव द्वारान्तरं प्रतिबन्धकत्वं च कल्पनीयम् । तत्र को विरोधः
क्वचित्कारणत्वादिना क्लृप्तस्य फलबलादन्यत्रापि
कारणत्वादिकल्पने । एतेन− उपाधिप्रतिहतनयनरश्मीनां
बिम्बप्राप्त्यनुगमने
व्यवहितस्योद्भूतरूपादिरहितस्य च
चाक्षुषप्रतिबिम्बभ्रमप्रसङ्ग इति−निरस्तम् । किं च तदुपगम एव
उक्तदूषणप्रसङ्गः । कथम् ? साक्षात् सूर्यावलोकन इव
विनापि चक्षुर्विक्षेपम् अवनतमौलिना निरीक्ष्यमाणे सलिले तत्प्रतिहतानां
नयनरश्मीनामूर्ध्वमुत्प्लुत्य बिम्बसूर्यग्राहकत्ववत्
तिर्यक्चक्षुर्विक्षेपं विना
ऋजुचक्षुषा दर्पणे विलोक्यमाने तत्प्रतिहतानां
पर्श्वस्थमुखग्राहकत्ववच्च
वदनसाचीकरणाभावेऽप्युपाधिप्रतिहतानां
पृष्ठभागव्यवहितग्राहकत्वं तावत् दुर्वारम् । उपाधिप्रतिहतनयनरश्मीनां
प्रतिनिवृत्तिनियमं विहाय यत्र बिम्बं तत्रैव गमनोपगमात् । तथा
मलिनदर्पणे श्यामतया गौरमुखप्रतिबिम्बस्थले विद्यमानस्यापि
बिम्बगतगौररूपस्य चाक्षुषज्ञानेऽनुपयोगितया
पीतशङ्खभ्रमन्यायेनारोप्यरूपवैशिष्ट्येनैव बिम्बमुखस्य
चाक्षुषत्वं निर्वाह्यमिति तथैव नीरूपस्यापि
दर्पणोपाधिश्यामत्ववैशिष्ट्येन
चाक्षुषप्रतिबिम्बभ्रमविषयत्वमपि दुर्वारम् । स्वतो
नीरूपस्यापि नभसोऽध्यस्तनैल्यवैशिष्ट्येन
चाक्षुषत्वसंप्रतिपत्तेः । तस्मात् स्वरूपतः
प्रतिमुखाध्यासपक्ष एव श्रेयन् । न च तत्रापि
पूर्वानुभवसंस्कारदौर्घट्यम् ।
पुरुषसामान्यानुभवसंस्कारमात्रेण स्वप्नेष्वदृष्टचरपुरुषाध्यासवत्
मुखसामान्यानुभवसंस्कारमात्रेण दर्पणेषु
मुखविशेषाध्यासोपपत्तेः । इयांस्तु भेदः−
स्वप्नेषु शुभाशुभहेत्वदृष्टानुरोधेन पुरुषाकृतिविशेषाध्यासः, इह तु
बिम्बसन्निधानानुरोधेन मुखाकृतिविशेषाध्यास इति । न च
प्रतिबिम्बस्य स्वरूपतो मिथ्यात्वे
ब्रह्मप्रतिबिम्बजीवस्यापि
मिथ्यात्वापत्तिर्दोषः । प्रतिबिम्बजीवस्य
तथात्वेऽपि अवच्छिन्नजीवस्य सत्यतया
मुक्तिभाक्त्वोपपत्तेरिति ।

यत्तु प्रतिबिम्बं दर्पणादिषु मुखच्छायाविशेषरूपतया सत्यमेवेति
कस्यचिन्मतं, तन्न । छाया हि नाम शरीरादेः
शरीरतदवयवैः आलोके कियद्देशव्यापिनि निरुद्धे तत्र
देशे लब्धात्मकं तम एव । न च मौक्तिकमाणिक्यादिप्रतिबिम्बस्य
तमोविरुद्धसितलोहितादिरूपवतः तमोरूपच्छायात्वं यक्तम् , न वा
तमोरूपच्छायारहिततपनादिप्रतिबिम्बस्य तथात्वमुपपन्नम् । ननु - तर्हि
प्रतिबिम्बरूपच्छायायाः तमोरूपत्वासम्भवे द्रव्यान्तरत्वमस्तु ,
क्लृप्तद्रव्यानन्तर्भावे तमोवत् द्रव्यान्तरत्वकल्पनोपपत्तेरिति
चेत् , तत् किं द्रव्यान्तरं
प्रतीयमानरूपपरिमाणसंस्थानविशेषप्रत्यङ्मुखत्वादिधर्मयुक्तं
तद्रहितं वा स्यात् । अन्त्ये न तेन द्रव्यान्तरेण
रूपविशेषादिघटितप्रतिबिम्बोपलम्भनिर्वाह
इति व्यर्थं तत्कल्पनम् । प्रथमे तु कथम् एकस्मिन्नल्पपरिमाणे
युगपदसङ्कीर्णतया प्रतीयमानानां
महापरिमाणानामनेकमुखप्रतिबिम्बानां
सत्यतानिर्वाहः । कथं च निबिडावयवानुस्यूते दर्पणे
तथैवावतिष्ठमाने तदन्तः
हनुनासिकाद्यनेकनिम्नोन्नतप्रदेशवतो
द्रव्यान्तरस्योत्पत्तिः । किं च सितपीतरक्ताद्यनेकवर्णादिमतः
प्रतिबिम्बस्योत्पत्तौ दर्पणमध्ये स्थितं
तत्सन्निहितं न तादृशं कारणमस्ति । यद्युच्येत −
‘उपाधिमध्यविश्रान्तियोग्यपरिमाणानामेव
प्रतिबिम्बानां महापरिमाणज्ञानं
तादृशनिम्नोन्नतादिज्ञानं च भ्रम
एव । यथापूर्वं दर्पणतदवयवावस्थानाविरोधेन तादृक्प्रतिबिम्बोत्पादनसमर्थं
च किञ्चित् कारणं कल्प्यमि’ति । तर्हि शुक्तिरजतमपि सत्यमस्तु । तत्रापि
शुक्तौ यथापूर्वं स्थितायामेव तत्तादात्म्यापन्नरजतोत्पादनसमर्थं
किञ्चित्कारणं परिकल्प्य तस्य रजतस्य
दोषत्वाभिमतकारणसहकृतेन्द्रियग्राह्यत्वनियमवर्णनोपपत्तेः
किं शुक्तिरजतमसत्यं प्रतिबिम्बः सत्य इत्यर्धजरतीयन्यायेन । न च तथासति
रजतमितिदृश्यमानायाः शुक्तेः अग्नौ प्रक्षेपे रजतवत्
द्रवीभावापत्तिः ।
अनलकस्तूरिकादिप्रतिबिम्बस्यौष्ण्यसौरभ्यादिराहित्यवत्
शुक्तिरजतस्य द्रवीभावयोग्यताराहित्योपपत्तेः । अथोच्येत – ‘नेदं रजतं’
‘मिथ्यैव रजतमभात्’ इति सर्वसम्प्रतिपन्नबाधात् न शुक्तिरजतं
सत्यमिति, तर्हि ‘दर्पणे मुखं नास्ति मिथ्यैवात्र दर्पणे
मुखमभात्’ इत्यादि सर्वसिद्धबाधात् प्रतिबिम्बमप्यसत्यमित्येव
युक्तम् । तस्मादसङ्गतः प्रतिबिम्बसत्यत्ववादः ॥

ननु तन्मिथ्यात्ववादोऽप्ययुक्तः । शुक्तिरजत इव कस्यचिदन्वयव्यतिरेकशालिनः
कारणस्याज्ञानस्य निवर्तकस्य ज्ञानस्य चानिरूपणात् ।

अत्र केचित् – यद्यपि सर्वात्मनाऽधिष्ठानज्ञानानन्तरमपि जायमाने
प्रतिबिम्बाध्यासे नाधिष्ठानावरणमज्ञानमुपादानं न
वाऽधिष्ठानविशेषांशज्ञानं निवर्तकम् , तथाऽपि अधिष्ठानाज्ञानस्य
आवरणशक्त्यंशेन निवृत्तावपि विक्षेपशक्त्यंशेनानुवृत्तिसम्भवात्
तदेवोपादानम् । बिम्बोपाधिसन्निधिनिवृत्तिसचिवं चाधिष्ठानज्ञानं
सोपादानस्य तस्य निवर्तकम् इति ।

अन्ये तु−ज्ञानस्य विक्षेपशक्त्यंशं विहाय आवरणशक्त्यंशमात्रनिवर्तकत्वं न
स्वाभाविकम् । ब्रह्मज्ञानेन मूलाज्ञानस्य
शुक्त्यादिज्ञानेनावस्थाज्ञानस्य
च आवरणशक्त्यंशमात्रनिवृत्तौ तस्य विक्षेपशक्त्या सर्वदा
अनुवृत्तिप्रसङ्गात् । न च
विम्बोपाधिसन्निधिरूपविक्षेपशक्त्यंशनिवृत्तिप्रतिबन्धकप्रयुक्तं
तत् । बिम्बोपाधिसन्निधानात् प्रागेव बिम्बे चैत्रमुखे दर्पणसंसर्गाद्यभावे
दर्पणे चैत्रमुखाभावे वा प्रत्यक्षतोऽवगम्यमाने विक्षेपशक्त्यंशस्यापि
निवृत्त्यवश्यम्भावेन तत्काले तयोस्सन्निधाने सति उपादानाभावेन
प्रतिबिम्बभ्रमाभावप्रसङ्गात् । अतो मूलाज्ञानमेव
प्रतिबिम्बाध्यासस्योपादानम् ।
न चात्राप्युक्तदोषतौल्यम् । पराग्विषयवृत्तिपरिणामानां
स्वस्वविषयावच्छिन्नचैतन्यप्रदेशे
मूलाज्ञानावरणशक्त्यंशाभिभावकत्वेऽपि
तदीयविक्षेपशक्त्यंशानिवर्तकत्वात् ।
अन्यथा तत्प्रदेशस्थितव्यावहारिकविक्षेपाणामपि विलयापत्तेः । न च
प्रतिबिम्बस्य मूलाज्ञानकार्यत्वे
व्यावहारिकत्वापत्तिः ।
अविद्यातिरिक्तदोषाजन्यत्वस्य
व्यवहारिकत्वप्रयोजकत्वात्‌
, प्रकृते च तदतिरिक्तबिम्बोपाधिसन्निधानदोषसद्भावेन
प्रातिभासिकत्वोपपत्तेः । न च
−एवं सति बिम्बोपाधिसन्निधिनिवृत्तिसहकृतस्याप्यधिष्ठानज्ञानस्य
प्रतिबिम्बाध्यासानिवर्तकत्वप्रसङ्गः,
तन्मूलाज्ञाननिवर्तकत्वाभावात् − इति वाच्यम्
, विरोधाभावात् । ब्रह्माज्ञाननिवर्तकत्वेपि
तदुपादानकप्रतिबिम्बाध्यासविरोधिविषयकतया
अधिष्ठानयाथात्म्यज्ञानस्य प्रतिबन्धकविरहसचिवस्य तन्निवर्तकत्वोपपत्तेः ।
अवस्थाज्ञानोपादानत्वपक्षेऽपि तस्य
प्राचीनाधिष्ठानज्ञाननिवर्तितावरणशक्तिकस्य
समानविषयत्वभङ्गेन प्रतिबन्धकाभावकालीनाधिष्ठानज्ञानेन निवर्तयितुमशक्यतया
प्रतिबिम्बाध्यासमात्रस्यैव तन्निवर्त्यत्वस्योपेयत्वात् । अथवा
स्वोपादानाज्ञाननिवर्तकब्रह्मज्ञाननिवर्त्य
एवायमध्यासोऽस्तु । व्यावहारिकत्वापत्तिस्तु
अविद्यातिरिक्तदोषजन्यत्वेन प्रत्युक्ता – इत्याहुः ।

## स्वप्नाध्यासाधिष्ठानसत्तादिविचारः

एवं स्वप्नाध्यासस्यापि अनवच्छिन्नचैतन्ये अहङ्कारोपहितचैतन्ये वा
अवस्थारूपाज्ञानशून्येऽध्यासात् ‘सुषुप्त्याख्यं
तमोऽज्ञानं बीजं स्वप्नप्रबोधयोः’(उ. सा. १७ । २६) इति
आचार्याणां स्वप्नजाग्रत्प्रपञ्चयोरेकाज्ञानकार्यत्वोक्तेश्च
मूलाज्ञानकार्यतया स्वोपादाननिवर्तकब्रह्मज्ञानैकबाध्यस्य
अविद्यातिरिक्तनिद्रादिदोषजन्यतयैव प्रातिभासिकत्वम् इति
केचिदाहुः ।

अन्ये तु – ‘बाध्यन्ते चैते रथादयः स्वप्नदृष्टाः प्रबोधे’ इति भाष्योक्तेः
‘अविद्यात्मकबन्धप्रत्यनीकत्वात् जाग्रद्बोधवत्’ इति विवरणदर्शनात्
उत्थितस्य स्वप्नमिथ्यात्वानुभवाच्च जाग्रद्बोधः
स्वप्नाध्यासनिवर्तक इति ब्रह्मज्ञानेतरज्ञानबाध्यतयैव
तस्य प्रातिभासिकत्वम् । न चाधिष्ठानयाथात्म्यागोचरं
स्वोपादानाज्ञानानिवर्तकं
ज्ञानं कथमध्यासनिवर्तकं स्यादिति वाच्यम् । रज्जुसर्पाध्यासस्य
स्वोपादानाज्ञाननिवर्तकाधिष्ठानयाथात्म्यज्ञानेनेव तत्रैव
स्वानन्तरोत्पन्नदण्डभ्रमेणापि निवृत्तिदर्शनात् -
इत्याहुः ।

अपरे तु जाग्रद्भोगप्रदकर्मोपरमे सति जाग्रत्प्रपञ्चद्रष्टारं
प्रतिबिम्बरूपं व्यावहारिकजीवं तद्दृश्यं
जाग्रत्प्रपञ्चमप्यावृत्य जायमानो निद्रारूपो
मूलाज्ञानस्यावस्थाभेदः
स्वाप्नप्रपञ्चाध्यासोपादानम् , न
मूलाज्ञानम् । न च निद्राया अवस्थाज्ञानरूपत्वे मानाभावः ।
मूलाज्ञानेनानावृतस्य
जाग्रत्प्रपञ्चद्रष्टुः
व्यावहारिकजीवस्य ‘मनुष्योऽहम् , ब्राह्मणोऽहम् ,
देवदत्तपुत्रोऽहं’ इत्यादिना
स्वात्मानमसन्दिग्धविपर्यस्तमभिमन्यमानस्य
तदीयचिरपरिचयेन तं प्रति सर्वदा अनावृतैकरूपस्य
अनुभूतस्वपितामहात्ययादिजाग्रत्प्रपञ्चवृत्तान्तस्य
च स्वप्नसमये केनचिदावरणाभावे जागरण इव स्वप्नेऽपि ‘व्याघ्रोऽहम् ,
शूद्रोऽहम् , यज्ञदत्तपुत्रोऽहं’ इत्यादिभ्रमस्य
स्वपितामहजीवद्दशादिभ्रमस्य च अभावप्रसङ्गेन निद्राया
एव तत्कालोत्पन्नव्यावहारिकजगज्जीवावारकाज्ञानावस्थाभेदरूपत्वसिद्धेः । न
चैवं जीवस्याप्यावृतत्वात् स्वप्नप्रपञ्चस्य द्रष्ट्रभावप्रसङ्गः ।
स्वप्नप्रपञ्चेन सह द्रष्टुर्जीवस्यापि प्रातिभासिकस्य
अध्यासात् । एवं च पुनर्जाग्रद्भोगप्रदकर्मोद्भूते बोधे
व्यावहारिकजीवस्वरूपज्ञानात्
स्वोपादाननिद्रारूपाज्ञाननिवर्तकादेव
स्वाप्नप्रपञ्चबाधः । न चैवं तद्द्रष्टुः प्रातिभासिकजीवस्यापि ततो बाधे
‘स्वप्ने करिणमन्वभूवं’ इत्यनुसन्धानं न स्यादिति वाच्यम् ।
व्यावहारिकजीवे प्रातिभासिकजीवस्याध्यस्ततया तदनुभवात्
व्यावहारिकजीवस्यानुसन्धानोपगमेऽप्यतिप्रसङ्गाभावात् −इत्याहुः ।

## स्वप्नाध्यासाधिष्ठानविचारः

नन्वनवच्छिन्नचैतन्ये अहङ्कारोपहितचैतन्ये वा स्वाप्नप्रपञ्चाध्यास इति
प्रागुक्तं पक्षद्वयमप्ययुक्तम् । आद्ये – स्वाप्नगजादेः
अहङ्कारोपहितसाक्षिणो विच्छिन्नदेशत्वेन
सुखादिवदन्तःकरणवृत्तिसंसर्गमनपेक्ष्य तेन
प्रकाशस्य चक्षुरादीनामुपरततया वृत्त्युदयासम्भवेन
तत्संसर्गमपेक्ष्य तेन प्रकाशस्य च,
अयोगात् । द्वितीये ‘इदं रजतमि’तिवत् ‘अहं गजः’ इति वा, ‘अहं
सुखी’तिवद् ‘अहं गजवान्’ इति वा अध्यासप्रसङ्गात् ।

अत्र केचित् आद्यपक्षं समर्थयन्ते−अहङ्कारानवच्छिन्नचैतन्यं न देहाद्बहिः
स्वाप्नप्रपञ्चस्याधिष्ठानमुपेयते, किं तु तदन्तरेव । अत एव
दृश्यमानपरिमाणोचितदेशसम्पत्त्यभावात्
स्वाप्नगजादीनां मायामयत्वमुच्यते । एवं च
अन्तःकरणस्य देहाद्बहिरस्वातन्त्र्यात् जागरणे
बाह्यशुक्तीदमंशादिगोचरवृत्त्युत्पादाय
चक्षुराद्यपेक्षायामपि देहान्तरन्तःकरणस्य स्वतन्त्रस्य स्वयमेव
वृत्तिसम्भवात्
देहान्तरन्तःकरणवृत्त्यभिव्यक्तस्यानवच्छिन्नचैतन्यस्याधिष्ठानत्वे
न काचिदनुपपत्तिः । अत एव – यथा जागरणे
सम्प्रयोगजन्यवृत्त्यभिव्यक्तशुक्तीदमंशावच्छिन्नचैतन्यस्थिताऽविद्या
रूप्याकारेण विवर्तते, तथा स्वप्नेऽपि देहस्यान्तरन्तःकरणवृत्तौ
निद्रादिदोषोपप्लुतायाम् अभिव्यक्तचैतन्यस्थाविद्या
अदृष्टोद्बोधितनानाविषयसंस्कारसहिता प्रपञ्चाकारेण विवर्ततामिति
ववरणोपन्यासे भारतीतीर्थवचनमिति ।

अन्ये तु अनवच्छिन्नचैतन्यं न वृत्त्यभिव्यक्तं सत्
स्वाप्नप्रपञ्चस्याधिष्ठानम्
, अशब्दमूलकानवच्छिन्नचैतन्यगोचरवृत्त्युदयासम्भवात् ।
अहङ्काराद्यवच्छिन्नचैतन्य एव
अहमाकारवृत्त्युदयदर्शनात् । तस्मात्
स्वतोऽपरोक्षमहङ्काराद्यनवच्छिन्नचैतन्यं
तदधिष्ठानम् । अत एव सङ्क्षेपशारीरके−  
‘अपरोक्षरूपविषयभ्रमधीरपरोक्षमास्पदमपेक्ष्य भवेत् ।  
मनसा स्वतो नयनतो यदि वा स्वपनभ्रमादिषु तथाप्रथितेः ॥’ (१ । ४१) इति
श्लोकेन अपरोक्षाध्यासापेक्षितमधिष्ठानापरोक्ष्यं क्वचित्स्वतः
क्वचिन्मानसवृत्त्या क्वचिद्बहिरिन्द्रियवृत्त्या इत्यभिधाय  
‘स्वतोऽपरोक्षा चितिरत्र विभ्रमस्तथापि रूपाकृतिरेव जायते ।  
मनोनिमित्तं स्वपतो मुहुर्मुहुर्विनापि चक्षुर्विषयं स्वमास्पदम् ।  
मनोऽवगम्येऽप्यपरोक्षताबलात् तथाऽम्बरे रूपमुपोल्लिखन् भ्रमः ।  
सितादिभेदैर्बहुधा समीक्ष्यते यथाऽक्षिगम्ये रजतादिविभ्रमः’ ॥ (१ । ४२,४३)
इत्याद्यनन्तरश्लोकेन स्वप्नाध्यासे स्वतोऽधिष्ठानापरोक्ष्यमुदाहृतम् । न
चाहङ्कारानवच्छिन्नचैतन्यमात्रमावृतमिति वृत्तिमन्तरेण न तदभिव्यक्तिरिति
वाच्यम् । ब्रह्मचैतन्यमेवावृतम्
अविद्याप्रतिबिम्बजीवचैतन्यमहङ्कारानवच्छिन्नमप्यनावृतम्
इत्युपगमात् । एवं च अहङ्कारानवच्छिन्नचैतन्येऽध्यस्यमाने स्वाप्नगजादौ
तत्समयनियताधिष्ठानगोचरान्तःकरण(णादि) वृत्तिकृताभेदाभिव्यक्त्या
प्रमातृचैतन्यस्यापि इदं पश्यामीति व्यवहारः − इत्याहुः ।

अपरे तु द्वितीयं पक्षं समर्थयन्ते−

अहङ्कारावच्छिन्नचैतन्यमधिष्ठानमिति अहङ्कारस्य
विशेषणभावेनाधिष्ठानकोटिप्रवेशो
नोपेयते, किं तु अहङ्कारोपहितं तत्प्रतिबिम्बरूपचैतन्यमात्रमधिष्ठानमिति ,
अतो ‘नाहं गजः’ इत्याद्यनुभवप्रसङ्ग इति ।

एवं शुक्तिरजतमपि शुक्तीदमंशावच्छिन्नचैतन्यप्रतिबिम्बे
वृत्तिमदन्तःकरणगतेऽध्यस्यते ।
शुक्तीदमंशावच्छिन्नबिम्बचैतन्ये सर्वसाधारणे तस्याध्यासे
सुखादिवदनन्यवेद्यत्वाभावप्रसङ्गात् इति केचित् ।

केचित्तु बिम्बचैतन्य एव तदध्यासमुपेत्य यदीयाज्ञानोपादानकं यत् तत् तस्यैव
प्रत्यक्षं न जीवान्तरस्य इत्यनन्यवेद्यत्वमुपपादयन्ति ।

## स्वाप्नपदार्थानुभवस्य अनैन्द्रियकत्वनिरूपणम्

ननु शुक्तिरजताध्यासे चाक्षुषत्वानुभवः साक्षाद्वा अधिष्ठानज्ञानद्वारा
तदपेक्षणाद्वा समर्थ्यते । स्वाप्नगजादिचाक्षुषत्वानुभवः कथं
समर्थनीयः ?

उच्यते −

न तावत् तत्समर्थनाय स्वाप्नदेहवद्विषयवच्च इन्द्रियाणामपि प्रातिभासिको
विवर्तः शक्यतेवक्तुम् , प्रातिभासिकस्याज्ञातसत्त्वाभावात् ।
इन्द्रियाणां चातीन्द्रियाणां सत्त्वेऽज्ञातसत्त्वस्य
वाच्यत्वात् ।

नापि व्यावकारिकाणामेवेन्द्रियाणां स्वस्वगोलकेभ्यो निष्क्रम्य
स्वाप्नदेहमाश्रित्य स्वस्वविषयग्राहकत्वं वक्तुं
शक्यते , स्वप्नसमये तेषां व्यापारराहित्यरूपोपरतिश्रवणात्  ।
व्यावहारिकस्य स्पर्शनेन्द्रियस्य
स्वोचितव्यावहारिकदेशसम्पत्तिविधुरान्तःशरीरे
स्वाधिकपरिमाणकृत्स्नस्वाप्नशरीरव्यापित्वायोगाच्च । तदेकदेशाश्रयत्वे च
तस्य स्वाप्नजलावगाहनजन्यसर्वाङ्गीणशीतस्पर्शानिर्वाहात् ।

अत एव−स्वप्ने जाग्रदिन्द्रियाणामुपरतावपि तैजसव्यवहारोपयुक्तानि
सूक्ष्मशरीरावयवभूतानि सूक्ष्मेन्द्रियाणि सन्तीति तैः
स्वाप्नपदार्थानामैन्द्रियकत्वम् इत्युपपादनशङ्कापि−निरस्ता ।
जाग्रदिन्द्रियव्यतिरिक्तसूक्ष्मेन्द्रियाप्रसिद्धेः ।

किञ्च ‘अत्रायं पुरुषः स्वयञ्ज्योतिः’ (बृ. उ. ४ । ३ । ९) इति जागरे
आदित्यादिज्योतिर्व्यतिकराच्चक्षुरादिवृत्तिसञ्चाराच्च
दुर्विवेकम् आत्मनः स्वयञ्ज्योतिष्ट्वमिति
स्वप्नावस्थामधिकृत्य तत्रात्मनः
स्वयञ्ज्योतिष्ट्वं प्रतिपादयति । अन्यथा तस्य सर्वदा
स्वयञ्ज्योतिष्ट्वेन अत्रेति
वैयर्थ्यात् । तत्र यदि स्वप्नेऽपि चक्षुरादिवृत्तिसञ्चारः
कल्प्येत, तदा तत्रापि जागर इव तस्य स्वयञ्ज्योतिष्ट्वं दुर्विवेकं
स्यादिति उदाहृता श्रुतिः पीड्येत । ननु स्वप्ने
चक्षुराद्युपरमकल्पनेऽपि
अन्तःकरणमनुपरतमास्त इति परिशेषासिद्धेः न
स्वयञ्ज्योतिष्ट्वविवेकः । मैवम् – ‘कर्ता
शास्त्रार्थवत्त्वात्’ (ब्र. सू.
२ । ३ । ३३) इत्यधिकरणे न्यायनिर्णयोक्तरीत्या अन्तःकरणस्य
चक्षुरादिकरणान्तरनिरपेक्षस्य
ज्ञानसाधनत्वाभावाद्वा
तत्त्वप्रदीपिकोक्तरीत्या स्वप्ने
तस्यैव गजाद्याकारेण परिणामेन ज्ञानकर्मतयाऽवस्थितत्वेन तदानीं
ज्ञानसाधनत्वायोगाद्वा परिशेषोपपत्तेः । न च
स्वप्नेऽन्तःकरणवृत्त्यभावे उत्थितस्य
स्वप्नदृष्टगजाद्यनुसन्धानानुपपत्तिः । सुषुप्तिक्लृप्तया
अविद्यावृत्त्या तदुपपत्तेः । ‘सुषुप्तौ तदवस्थोपहितमेव स्वरूपचैतन्यम्
अज्ञानसुखादिप्रकाशः,
उत्थितस्यानुसन्धानमुपाधिभूतावस्थाविनाशजन्यसंस्कारेण’
इति वेदान्तकौमुद्यभिमते सुषुप्तावविद्यावृत्त्यभावपक्षे इहापि
स्वाप्नगजादिभासकचैतन्योपाधिभूतस्वप्नावस्थाविनाशजन्यसंस्कारादनुसन्धानोपपत्तेश्च ।
अथवा ‘तदेतत् सत्त्वं येन स्वप्नं पश्यति’ (पै.र.ब्रा.उ) इत्यादिश्रुतेः
अस्तु स्वप्नेऽपि कल्पतरूक्तरीत्या
स्वाप्नगजादिगोचरान्तःकरणवृत्तिः ।
न च तावता परिशेषासिद्धिः । अन्तःकरणस्य अहमितिगृह्यमाणस्य सर्वात्मना
जीवैक्येनाध्यस्ततया लोकदृष्ट्या तस्य तद्व्यतिरेकाप्रसिद्धेः
परिशेषार्थं चक्षुरादिव्यापाराभावमात्रस्यैवापेक्षितत्वात् ।
प्रसिद्धदृश्यमात्रं दृगवभासयोग्यमिति
निश्चयसत्त्वेनपरिशेषार्थमन्यानपेक्षणात् ।

तस्मात् सर्वथाऽपि स्वप्ने चक्षुरादिव्यापारासम्भवात् स्वाप्नगजादौ
चाक्षुषत्वाद्यनुभवो भ्रम एव ।

ननु स्वप्नेऽपि ‘चक्षुरुन्मीलने गजाद्यनुभवः , तन्निमीलने न’ इति जागर इव
गजाद्यनुभवस्य चक्षुरुन्मीलनाद्यनुविधानं प्रतीयत इति चेत् , ‘चक्षुषा
गजादिकं पश्यामी’त्यनुभववत् अयमपि कश्चित् स्वप्नभ्रमो भविष्यति - यत्
केवलसाक्षिरूपे स्वाप्नगजाद्यनुभवे चक्षुराद्यनुविधानं तदनुविधायिनी
वृत्तिर्वा अध्यस्यते । किमिव हि दुर्घटमपि भ्रमं माया न करोति, विशेषतो
निद्रारूपेण परिणता । यस्याः माहात्म्यात् स्वप्ने रथः प्रतीतः क्षणेन
मनुष्य प्रतीयते, स च क्षणेन मार्जारः । स्वप्नद्रष्टुश्च न
पूर्वापरविरोधानुसन्धानम् ।
तस्मादन्वयाद्यनुविधानप्रतीतितौल्येऽपि
जाग्रद्गजाद्यनुभव एव चक्षुरादिजन्यः, न स्वाप्नगजाद्यनुभवः ।

## दृष्टिसृष्टिवादनिरूपणम्

दृष्टिसृष्टिवादिनस्तु कल्पितस्याज्ञातसत्त्वमनुपपन्नमिति कृत्स्नस्य
जाग्रत्प्रपञ्चस्य दृष्टिसमसमयां सृष्टिमुपेत्य
घटादिदृष्टेश्चक्षुःसन्निकर्षानुविधानप्रतीतिं
दृष्टेः पूर्वं घटाद्यभावेनासङ्गच्छमानां स्वप्नवदेव समर्थयमानाः
जाग्रद्गजाद्यनुभवोऽपि न चाक्षुष इत्याहुः ।

ननु - दृष्टिसृष्टिमवलम्ब्य कृत्स्नस्य जाग्रत्प्रपञ्चस्य कल्पितत्वोपगमे
कस्तस्य कल्पकः । निरुपाधिरात्मा वा, अविद्योपहितो वा ।
नाद्यः−मोक्षेऽपि साधनान्तरनिरपेक्षस्य
कल्पकस्य सत्त्वेन प्रपञ्चानुवृत्त्या संसाराविशेषप्रसङ्गात् । न
द्वितीयः − आविद्याया अपि कल्पनीयत्वेन तत्कल्पनात्प्रागेव
कल्पकसिद्धेर्वक्तव्यत्वात् ।

अत्र केचिदाहुः − पूर्वपूर्वकल्पिताविद्योपहितोत्तरोत्तराविद्याकल्पकः ।
अनिदम्प्रथमत्वाच्च कल्पककल्पनाप्रवाहस्य नानवस्था दोषः । न च -
अविद्याया अनादित्वोपगमाच्छुक्तिरजतवत् कल्पितत्वं न युज्यते,
अन्यथा साद्यनादिविभागानुपपत्तेरिति - वाच्यम् । यथा स्वप्ने
कल्प्यमानं गोपुरादि किञ्चित् पूर्वसिद्धत्वेन कल्प्यते
किञ्चित्तदानीमुत्पाद्यमानत्वेन, एवं जागरेऽपि किञ्चित् कल्प्यमानं
सादित्वेन कल्प्यते किञ्चिदन्यथेति तावता साद्यनादिविभागोपपत्तेः ।
एतेन कार्यकारणविभागोऽपि व्याख्यात इति ।

अन्ये तु−वस्तुतोऽनाद्येवाविद्यादि , तत्र दृष्टिसृष्टिर्नोपेयते, किं तु
(ततः) अन्यत्र प्रपञ्चमात्रे − इत्याहुः ।

नन्वेवमपि श्रुतिमात्रप्रतीतस्य वियदादिसर्गतत्क्रमादेः कः कल्पकः । न
कोऽपि । किमालम्बना तर्हि ‘आत्मन आकाशः सम्भूतः’ (तै-उ-२-१)
इत्यादिश्रुतिः । निष्प्रपञ्चब्रह्मात्मैक्यावलम्बनेत्यवेहि ।
अध्यारोपापवादाभ्यां निष्प्रपञ्चब्रह्मप्रतिपत्तिर्भवतीति
तत्प्रतिपत्त्युपायतया श्रुतिषु सृष्टिप्रलयोपन्यासः
, न तात्पर्येण इति भाष्याद्युद्घोषः । व्यर्थस्तर्हि तात्पर्याभावे
वियत्प्राणपादयोर्वियदादिसर्गतत्क्रमादिविषयश्रुतीनां
परस्परविरोधपरिहाराय यत्नः । न व्यर्थः ।
न्यायव्युत्पत्त्यर्थम्
अभ्युपेत्यतात्पर्यं तत्प्रवृत्तेः । उक्तं हि
शास्त्रदर्पणे−  
‘श्रुतीनां सृष्टितात्पर्यं स्वीकृत्येदमिहेरितम् ।  
ब्रह्मात्मैक्यपरत्वात्तु तासां तन्नैव विद्यते ।’ (१ । ४ । ४) इति ।  
ज्योतिष्टोमादिश्रुतिबोधितानुष्ठानात् फलसिद्धिः
स्वाप्नश्रुतिबोधितानुष्ठानप्रयुक्तफलसंवादतुल्या,
ज्योतिष्टोमादिश्रुतीनां च सत्त्वशुद्धिद्वारा ब्रह्मणि
तात्पर्यान्नाप्रामाण्यम् ,
इत्यादिदृष्टिसृष्टिव्युत्पादनप्रक्रियाप्रपञ्चस्तु
आकरग्रन्थेषु द्रष्टव्यः । अयमेको दृष्टिसमसमया
विश्वसृष्टिरिति दृष्टिसृष्टिवादः ।

अन्यस्तु− दृष्टिरेव विश्वसृष्टिः । दृश्यस्य दृष्टिभेदे प्रमाणाभावात् ,  
‘ज्ञानस्वरूपमेवाहुर्जगदेतद्विचक्षणाः ।  
अर्थस्वरूपं भ्राम्यन्तः पश्यन्त्यन्ये कुदृष्टयः ।’ (वि. पु. १ । ४ । ४०)
इति स्मृतेश्च इति - सिद्धान्तमुक्तावल्यादिदर्शितो दृष्टिसृष्टिवादः ।

## द्विविधदृष्टिसृष्टिवादाद्विलक्षणसृष्टदृष्टिवादनिरूपणम्

द्विविधेऽपि दृष्टिसृष्टिवादे मनःप्रत्ययमलभमानाः केचिदाचार्याः
सृष्टदृष्टिवादं रोचयन्ते – श्रुतिदर्शितेन क्रमेण
परमेश्वरसृष्टम् अज्ञातसत्तायुक्तमेव विश्वम् , तत्तद्विषयप्रमाणावतरणे
तस्य तस्य दृष्टिसिद्धिरिति । न चैवं प्रपञ्चस्य कल्पितत्वाभावे
श्रुत्यादिप्रतिपन्नस्य सृष्टिप्रलयादिमतः
प्रत्यक्षादिप्रतिपन्नार्थक्रियाकारिणश्च तस्य
सत्यत्वमेवाभ्युपगतं स्यादिति वाच्यम् , शुक्तिरजतादिवत्
सम्प्रयोगसंस्कारदोषरूपेण अधिष्ठानज्ञानसंस्कारदोषरूपेण वा कारणत्रयेण
अजन्यतया कल्पनासमसमयत्वाभावेऽपि ज्ञानैकनिवर्त्यत्वरूपस्य
सदसद्विलक्षणत्वरूपस्य
प्रतिपन्नोपाधिगतत्रैकालिकनिषेधप्रतियोगित्वरूपस्य
वा मिथ्यात्वस्याभ्युपगमात् । सत्यत्वपक्षे प्रपञ्चे
उक्तरूपमिथ्यात्वाभावेन ततो
भेदात् ।

नन्वेवं - अहङ्कारतद्धर्माणामपि उक्तरूपमिथ्यात्वं वियदादिवत्
कल्पितत्वाभावेऽपि सिद्ध्यतीति,
भाष्यटीकाविवरणेषु तदध्यासे
कारणत्रितयसम्पादनादियत्नो व्यर्थः , इति
चेत्−अहङ्कारादीनामपि केवलसाक्षिवेद्यतया शुक्तिरजतवत्
प्रातिभासिकत्वमभिमतमिति चित्सुखाचार्याः ।

अभ्युपेत्यवादमात्रं तत् , ‘अद्वितीयाधिष्ठानब्रह्मात्मप्रमाणस्य
चैतन्यस्य’ इत्यादितत्रत्यकारणत्रितयसम्पादनग्रन्थस्य,
चैतन्यस्य प्रमाकरणत्वे वेदान्तकरणत्वादिकल्पनाभङ्गप्रसङ्गेन
प्रौढिवादत्वस्य स्फुटत्वादिति
रामाद्वयाचार्याः ।

## मिथ्याभूतस्यार्थक्रियाकारित्वविचारः

ननु दृष्टिसृष्टिवादे सृष्टदृष्टिवादे च मिथ्यात्वसंप्रतिपत्तेः कथं
मिथ्याभूतस्यार्थक्रियाकारित्वम् ?

स्वप्नवदिति ब्रूमः । ननु स्वाप्नजलादिसाध्यावगाहनादिरूपार्थक्रिया
असत्यैव । किं तु जाग्रज्जलादिसाध्या सा सत्या ।
अविशिष्टमुभयत्रापि
स्वसमानसत्ताकार्थक्रियाकारित्वमिति
केचित्‌ ।

अद्वैतविद्याचार्यास्त्वाहुः− स्वाप्नपदार्थानां न केवलं
प्रबोधबाध्यार्थक्रियामात्रकारित्वम्‌
, स्वाप्नाङ्गनाभुजङ्गमादीनां तदबाध्यसुखभयादिजनकत्वस्यापि दर्शनात्‌ ।
स्वाप्नविषयजन्यस्यापि हि सुखभयादेः प्रबोधानन्तरं न बाधोऽनुभूयते
, प्रत्युत प्रबोधानन्तरमपि मनःप्रसादशरीरकम्पनादिना सह तदनुवृत्तिदर्शनात्
प्रागपि सत्त्वमेवावसीयते । अत एव प्राणिनां पुनरपि सुखजनकविषयगोचरस्वप्ने
वाञ्छा, अतादृशे च स्वप्ने प्रद्वेषः । सम्भवति च स्वप्नेऽपि
ज्ञानवदन्तःकरणवृत्तिरूपस्य सुखभयादेरुदयः । न च -
स्वाप्नाङ्गनादिज्ञानमेव सुखादिजनकम् , तच्च सदेवेति वाच्यम् , तस्यापि
दर्शनस्पर्शनादिवृत्तिरूपस्य स्वप्नप्रपञ्चसाक्षिण्यध्यस्तस्य
कल्पनामात्रसिद्धत्वात् । न ह्युपरतेन्द्रियस्य चक्षुरादिवृत्तयः
सत्याः सम्भवन्ति । न च – तद्विषयापरोक्षमात्रं सुखजनकम् , तच्च साक्षिरूपं
सदेवेति−वाच्यम् , दर्शनात् स्पर्शने कामिन्याः पदा स्पर्शनात् पाणिना
स्पर्शने भुजङ्गमस्यामर्मस्थले स्पर्शनात् मर्मस्थले स्पर्शने
सुखविशेषस्य भयविशेषस्य चानुभवसिद्धत्वेन स्वप्नेऽपि
तत्तत्सुखभयादिविशेषस्य
कल्पितदर्शनस्पर्शनादिवृत्तिविशेषजन्यत्वस्य
वक्तव्यत्वादिति ।

तथा जागरे घटादिप्रकाशनक्षमतत्रत्यपुरुषान्तरनिरीक्ष्यमाणालोकवत्यपवरके
सद्यः प्रविष्टेन पुंसा कल्पितस्य सन्तमसस्य
प्रसिद्धसन्तमसोचितार्थक्रियाकारित्वं
दृष्टम् । तेन तं प्रति घटाद्यावरणं दीपाद्यानयने तदपसरणं तन्नयने
पुनरावरणम् इत्यादेर्दर्शनात् इत्यपि – केचित् ।

अन्ये तु पानावगाहनाद्यर्थक्रियायां जलादिस्वरूपमात्रमुपयोगि, न तद्गतं
सत्यत्वम् , तस्य कारणत्वतदवच्छेदकत्वयोरभावादिति किं तेन । न चैवं
सति मरुमरीचिकोदकशुक्तिरजतादेरपि
प्रसिद्धोदकाद्युचितार्थक्रियाकारित्वप्रसङ्गः ।
‘मरीचिकोदकादावुदकत्वादिजातिर्नास्तीति तद्विषयकभ्रमस्य उदकशब्दोल्लेखित्वं
तदुल्लेखिपूर्वानुभवसंस्कारजन्यत्वप्रयुक्तं’ इति तत्त्वशुद्धिकारादि मते
तत्तदर्थक्रियाप्रयोजकोदकत्वादिजात्यभावादेव तदप्रसङ्गात् ।
‘तत्राप्युदकत्वादिजातिरस्ति, अन्यथा
तद्वैशिष्ट्योल्लेखिभ्रमविरोधात्
उदकाद्यर्थिनस्तत्र प्रवृत्त्यभावप्रसङ्गाच्च’ इति
प्रातिभासिके पूर्वदृष्टसजातीयत्वव्यवहारानुरोधिनां मते
क्वचिदधिष्ठानविशेषज्ञाने समूहाध्यासनाशात्
क्वचिदधिष्ठानसामान्यज्ञानोपरमेण केवलाध्यासनाशात् क्वचित्
गुञ्जापुञ्जादौ चक्षुषा वह्न्याद्यध्यासस्थले
दाहपाकादिप्रयोजकस्योष्णस्पर्शादेरनध्यासाच्च
तत्रतत्रार्थक्रियाऽभावोपपत्तेः,
क्वचित् कासाञ्चिदर्थक्रियाणामिष्यमाणत्वाच्च ।
मरीचिकोदकादिव्यावर्तकस्यार्थक्रियोपयोगिरूपस्य
वक्तव्यत्वे च श्रुतिविरुद्धं प्रत्यक्षादिना दुर्ग्रहं त्रिकालाबाध्यत्वं
विहाय दोषविशेषाजन्यरजतत्वादेरेव रजताद्युचितार्थक्रियोपयोगिरूपस्य
वक्तुं शक्यत्वाच्च । तस्मात्
मिथ्यात्वेऽप्यर्थक्रियाकारित्वसम्भवात्
मिथ्यैव प्रपञ्चः,न सत्यः - इति ।

## प्रपञ्चमिथ्यात्वस्य मिथ्यात्वनिरूपणम्

ननु - मिथ्यात्वस्य प्रपञ्चधर्मस्य सत्यत्वे ब्रह्माद्वैतक्षतेः तदपि
मिथ्यैव वक्तव्यमिति कुतः प्रपञ्चस्य सत्यत्वक्षतिः ।
‘मिथ्याभूतं ब्रह्मणः सप्रपञ्चत्वं न
निष्प्रपञ्चत्वविरोधि’ इति
त्वदुक्तरीत्या मिथ्याभूतमिथ्यात्वस्य सत्यत्वाविरोधात्
।

अत्रोक्तमद्वैतदीपिकायां−

वियदादिप्रपञ्चसमानस्वभावं मिथ्यात्वम् । तच्च धर्मिणः
सत्यत्वप्रतिक्षेपकम् । धर्मस्य
स्वविरुद्धधर्मप्रतिक्षेपकत्वे हि उभयवादिसिद्धं धर्मिसमसत्त्वं
तन्त्रम् , न पारमार्थिकत्वम् । घटत्वादिप्रतिक्षेपके
पटत्वादौ अस्माकं पारमार्थिकत्वासम्प्रतिपत्तेः । ब्रह्मणः
सप्रपञ्चत्वं न धर्मिसमसत्ताकमिति न निष्प्रपञ्चत्वप्रतिक्षेपकम् । अत
एव−मिथ्यात्वस्य व्यावहारिकत्वे तद्विरोधिनोऽप्रातिभासिकस्य
प्रपञ्चसत्यत्वस्य पारमार्थिकत्वं
स्यादिति-निरस्तम् । धर्मिसमसत्ताकस्य
मिथ्यात्वस्य व्यावहारिकत्वे धर्मिणोऽपि
व्यावहारिकत्वनियमात् ।

अथवा यो यस्य स्वविषयसाक्षात्कारानिवर्त्यो धर्मः स तत्र
स्वविरुद्धधर्मप्रतिक्षेपकः । शुक्तौ
शुक्तितादात्म्यं तद्विषयसाक्षात्कारानिवर्त्यम् अशुक्तित्वविरोधि,
तत्रैव रजततादात्म्यं तन्निवर्त्यम् अरजतत्वाविरोधि इति
व्यवस्थादर्शनात् । एवं च प्रपञ्चमिथ्यात्वं कल्पितमपि
प्रपञ्चसाक्षात्कारानिवर्त्यमिति सत्यत्वप्रतिक्षेपकमेव ।
ब्रह्मणः सप्रपञ्चत्वं तु ब्रह्मसाक्षात्कारनिवर्त्यमिति न
निष्प्रपञ्चत्वप्रतिक्षेपकमिति । एतेन - शब्दगम्यस्य ब्रह्मणः
सत्यत्वे शब्दयोग्यतायाः शाब्दधीप्रामाण्यस्य च सत्यत्वं वक्तव्यम्‌ ।
प्रातिभासिकयोग्यतावता अनाप्तवाक्येन व्यावहारिकार्थस्य
व्यावहारिकयोग्यतावता अग्निहोत्रादिवाक्येन
तात्त्विकार्थस्य वा सिद्ध्यभावेन योग्यतासमानसत्ताकस्यैव
शब्दार्थस्य सिद्धिनियमात् ।
अर्थबाधरूपप्रामाण्यस्यासत्यत्वे
अर्थस्य सत्यत्वायोगाच्च । तथा च ब्रह्मातिरिक्तसत्यवस्तुसत्त्वेन
द्वैतावश्यम्भावे सति वियदादिप्रपञ्चोऽपि
सत्योऽस्त्विति-निरस्तम् ।

व्यावहारिकस्यार्थक्रियाकारित्वस्य व्यवस्थापितत्वेन व्यावहारिकयोग्यताया
अपि सत्यब्रह्मसिद्धिसम्भवात् । ब्रह्मपरे वेदान्ते सत्यादिपदसत्त्वात्
ब्रह्मसत्यत्वसिद्धेः । अग्निहोत्रादिवाक्ये तादृशपदाभावात् तत्सत्त्वेऽपि
प्रबलब्रह्माद्वैतश्रुतिविरोधात् तदसिद्धिः इत्येव वैषम्योपपत्तेः ।
शब्दार्थयोग्यतयोः समानसत्ताकत्वनियमस्य निष्प्रमाणकत्वात् ,
घटज्ञानप्रामाण्यस्य अघटघटितत्ववत्
सत्यभूतब्रह्मज्ञानप्रामाण्यस्यापि
तदतिरिक्तघटितत्वेन मिथ्यात्वोपपत्तेश्च ।

## जीवब्रह्मभेदनिरसनम्

तस्मात् आरम्भणाधिकरणोक्तन्यायेन कृत्स्नस्य वियदादिप्रपञ्चस्य मिथ्यात्वं
वज्रलेपायते ।

## ऐकात्म्यवादे सुखदुःखादिव्यवस्थोपपादनम्

ननु – आरम्भणशब्दादिभिरचेतनस्य वियदादिप्रपञ्चस्य मिथ्यात्वसिद्धावपि
चेतनानामपवर्गभाजां मिथ्यात्वायोगात् अद्वितीये ब्रह्मणि
समन्वयो न युक्तः । न च तेषां ब्रह्माभेदः प्रागुक्तो युक्तः ।
परस्परभिन्नानां तेषाम् एकेन ब्रह्मणाऽभेदासम्भवात् । न च तद्भेदासिद्धिः ।
सुखदुःखादिव्यवस्थया तत्सिद्धेः−इति चेत् ,

न−तेषामभेदेऽपि उपाधिभेदादेव तद्व्यवस्थोपपत्तेः ।

ननु उपाधिभेदेऽपि तदभेदानपायात् कथं व्यवस्था । न ह्याश्रयभेदेनोपपादनीयः
विरुद्धधर्मासङ्करः तदतिरिक्तस्य कस्यचित् भेदोपगमेन सिद्ध्यति ।

अत्र केचिदाहुः−सिध्यत्येवान्तःकरणोपाधिभेदेन सुखदुःखादिव्यवस्था ।
‘कामस्सङ्कल्पो विचिकित्सा
श्रद्धाऽश्रद्धाधृतिरधृतिर्ह्रीर्घीर्भीरित्येतत्सर्वं
मन एव’ (बृ. उ. १ । ५ । ३) ‘विज्ञानं यज्ञं तनुते’ (तै. उ. २ । ५ । १)
इत्यादिश्रुतिभिस्तस्यैव निखिलानर्थाश्रयत्वप्रतिपादनात् ।
‘असङ्गो ह्ययं पुरुषः’ (बृ. उ. ४ । ३ । १५), ‘असङ्गो न हि
सज्जते’ (बृ. उ. ४ । २ । ४) इत्यादिश्रुतिभिः चेतनस्य सर्वात्मना
औदासीन्यप्रतिपादनाच्च । न चैवंसति कर्तृत्वादिबन्धस्य
चैतन्यसामानाधिकरण्यानुभवविरोधः ।
अन्तःकरणस्य चेतनतादात्म्येनाध्यस्ततया तद्धर्माणां
चैतन्यसामानाधिकरण्यानुभवोपपत्तेः ।
न चान्तःकरणस्य कर्तृत्वादिबन्धाश्रयत्वे चेतनः संसारी न स्यादिति
वाच्यम् ।
कर्तृत्वादिबन्धाश्रयाहङ्कारग्रन्थितादात्म्याध्यासाधिष्ठानभाव
एव तस्य संसार इत्युपगमात् । तावतैव
भीषणत्वाश्रयसर्पतादात्म्याध्यासाधिष्ठाने
रज्वादौ ‘अयं भीषणः’ इत्यभिमानवत् आत्मनोऽनर्थाश्रयत्वाभिमानोपपत्तेः ।
एतदभिप्रायेणैव ‘ध्यायतीव लेलायतीव’ (बृ. उ. ४ । ३ । ७)
‘अहङ्कारविमूढात्मा कर्ताहमिति मन्यते’ (भ. गी. ३ ।
२७) इत्यादिश्रुतिस्मृतिदर्शनाच्च । न च एकस्मिन्नेवात्मनि
विचित्रसुखदुःखाश्रयतत्तदन्तःकरणानामध्यासात्
आत्मन्याभिमानिकसुखदुःखादिव्यवस्था एवमपि न सिध्यतीति वाच्यम् ।
आध्यासिकतादात्म्यापन्नान्तःकरणगतानर्थजातस्येव
तद्गतपरस्परभेदस्यापि अभिमानत आत्मीयतया आत्मनो
यादृशमनर्थभाक्त्वं तदृशेन भेदेन तद्व्यवस्थोपपत्तेः ।
एतेन सुखदुःखादीनामन्तःकरणधर्मत्वेऽपि तदनुभवः साक्षिरूप इति
तस्यैकत्वात् सुखदुःखानुभवरूपभोगव्यवस्था न सिध्यतीति
- निरस्तम् । तत्तदन्तःकरणतादात्म्यापत्त्या तत्तदन्तःकरणभेदेन भेदवत एव
साक्षिणः तत्तदन्तःकरणसुखदुःखाद्यनुभवरूपत्वेन तद्व्यवस्थाया
अप्युपपत्तेरिति ।

अन्ये तु−जडस्य कर्तृत्वादिबन्धाश्रयत्वानुपपत्तेः ‘कर्ता
शास्त्रार्थवत्त्वात्’ (ब्र. सू. २ ।
३ । ३३) इति चेतनस्यैव तदाश्रयत्वप्रतिपादकसूत्रेण च अन्तःकरणे
चिदाभासो बन्धाश्रयः, तस्य चासत्यस्य बिम्बाद्भिन्नस्य
प्रत्यन्तःकरणं भेदात्
विद्वदविद्वत्सुखिदुःखिकर्त्रकर्त्रादिव्यवस्था ।
न चैवमध्यस्तस्य बन्धाश्रयत्वे बन्धमोक्षयोर्वैयधिकरण्यापत्तिः । अस्य
चिदाभासस्य अन्तःकरणावच्छिन्ने स्वरूपतस्सत्यतया मुक्त्यन्वयिनि
परमार्थजीवेऽध्यस्ततया कर्तृत्वाश्रयचिदाभासतादात्म्याध्यासाधिष्ठानभावः
तस्य बन्ध इत्यभ्युपगमात्-इत्याहुः ।

अपरे तु ‘आत्मेन्द्रियमनोयुक्तं भोक्तेत्याहुर्मनीषिणः’ (क. उ. १ । ३ । ४)
इति सहकारित्वेन देहेन्द्रियैः तादात्म्ये मनसा च युक्तस्य चेतनस्य
भोक्तृत्वश्रवणात् अन्तःकरणभेदेन तद्विशिष्टभेदात् व्यवस्था ।
न चैवं विशिष्टस्य बन्धः शुद्धस्य मोक्ष इति वैयधिकरण्यम् । विशिष्टगतस्य
बन्धस्य विशेष्येऽनन्वयाभावात् , विशिष्टस्यानतिरेकात् - इत्याहुः ।

इतरे तु−अस्तु केवलश्चेतनः कर्तृत्वादिबन्धाश्रयः । स्फाटिकलौहित्यन्यायेन
अन्तःकरणस्य तद्विशिष्टस्य वा कर्तृत्वाद्याश्रयस्य सन्निधानात् चेतनेऽपि
कर्तृत्वाद्यन्तरस्याध्यासोपगमात् । न च तस्यैकत्वाद्व्यवस्थानुपपत्तिः ।
उपाधिभेदादेव तदुपपत्तेः । न चान्यभेदादन्यत्र विरुद्धधर्माणां
व्यवस्था न युज्यत इति वाच्यम् मूलाग्ररूपोपाधिभेदमात्रेण
वृक्षे संयोगतदभावव्यवस्थादर्शनात्, तत्तत्पुरुषकर्णपुटोपाधिभेदेन
श्रोत्रभावमुपगतस्याकाशस्य तत्र तत्र
शब्दोपलम्भकत्वानुपलम्भकत्वतारमन्द्रेष्टानिष्टशब्दोपलम्भकत्वादिवैचित्र्यदर्शनाच्च−इत्याहुः ।

एके तु - यद्याश्रयभेदादेव विरुद्धधर्मव्यवस्थोपपादननियमः, तदा चेतने
निष्कृष्ट एव उपाधिवशात् भेदकल्पना अस्तु । अकल्पिताश्रयभेद एव
व्यवस्थाप्रयोजक इति क्वाप्यसम्प्रतिपत्तेः,
मणिमुकुरकृपाणाद्युपाधिकल्पितेन
भेदेन मुखे श्यामावदातवर्तुलदीर्घभावादिधर्माणाम्
अङ्गुल्युपष्टम्भोपाधिकल्पितेन
भेदेन दीपे पाश्चात्यपौरस्त्यादिधर्माणां च व्यवस्थासम्प्रतिपत्तेः−
इत्याहुः ।

## उक्तव्यवस्थोपपादकोपाधिभेदविचारः

एवमुपाधिवशाद्व्यवस्थोपपादने सम्भाविते जीवानां
परस्परसुखाद्यननुसन्धानप्रयोजक
उपाधिः क इति निरूपणीयम् ।

अत्र केचिदाहुः− भोगायतनाभेदतद्भेदौ अनुसन्धानाननुसन्धानप्रयोजकोपाधी ।
शरीरावच्छिन्नवेदनायाः तदवच्छिन्नेनानुसन्धानात् ,
चरणावच्छिन्नवेदनायाः
हस्तावच्छिन्नेनाननुसन्धानाच्च ।
‘हस्तावच्छिन्नोऽहं पादावच्छिन्नवेदनामनुभवामि’ इत्यप्रत्ययात् । कथं
तर्हि चरणलग्नकण्टकोद्धाराय हस्तव्यापारः । नायं हस्तव्यापारः
हस्तावच्छिन्नानुसन्धानात् , किन्तु
अवयवावयविनोश्चरणशरीरयोर्भेदासत्त्वेन
चरणावच्छिन्नवेदना शरीरावाच्छिन्नेन ‘अहं चरणे वेदनावान्’ इत्यनुसन्धीयत
इति तदनुसन्धानात् । एवं च चैत्रमैत्रशरीरयोरभेदाभावात्
चैत्रशरीरावच्छिन्नवेदना न
मैत्रशरीरावच्छिन्नेनानुसन्धीयते,
नाप्युभयशरीरानुस्यूतावयवान्तरावच्छिन्ने नानुसन्धीयते,
उभयानुस्यूतस्यावविनो
भोगायतनस्यैवाभावात् इति न
चैत्रशरीरलग्नकण्टकोद्धाराय
मैत्रशरीरव्यापारप्रसङ्ग इति ।

अन्ये तु - विश्लिष्टोपाधिभेदोऽननुसन्धानप्रयोजकः । तथ च हस्तावच्छिन्नस्य
चरणावच्छिन्नवेदनानुसन्धानाभ्युपगमेऽपि न दोषः । न चैवंसति गर्भस्थस्य
मातृसुखानुसन्धानप्रसङ्गः । एकस्मिन्नवयविन्यवयवभावेनाननुप्रविष्टयोः
विश्लिष्टशब्देन विवक्षितत्वात् , मातृगर्भशरीरयोस्तथात्वात्− इत्याहुः ।

न च ‘उद्यतायुधदोर्दण्डाः पतितस्वशिरोऽक्षिभिः । पश्यन्तः पातयन्ति स्म
कबन्धा अप्यरीनिह ॥’ इति
भारतोक्त्याविश्लेषेऽप्यनुसन्धानमवगतमिति-वाच्यम् ।
तत्रापि शिरःकबन्धयोरेकस्मिन्नवयविन्यवयवभावेनानुप्रविष्टचरत्वात् ,
शिरच्छेदानन्तरं मूर्छामरणयोरन्यतरावश्यम्भावेन
दृष्टविरुद्धार्थस्य तादृशवचनस्य कैमुत्यन्यायेन
योधोत्साहातिशयप्रशंसापरत्वात् , तदृक्प्रभावयुक्तपुरुषविशेषविषयत्वेन
भूतार्थवादत्वेऽपि निरुक्तस्य
उत्सर्गतोऽननुसन्धानतन्त्रत्वाविघाताच्च ।
अत एव उक्तवक्ष्यमाणपक्षेषु योगिनां जातिस्मराणां च
शरीरान्तरवृत्तान्तानुसन्धाने
न दोषप्रसक्तिः ।

अपरे तु - शरीरैक्यभेदौ अनुसन्धानतदभावप्रयोजकोपाधी ।
बाल्यभवान्तरानुभूतयोरनुसन्धानतदभावदृष्टेः ।
न च बाल्ययौवनयोरपि शरीरभेदः शङ्कनीयः । प्रत्यभिज्ञानात् । न च
परिमाणभेदेन तद्भेदावगमः । एकस्मिन् वृक्षे
मूलाग्रभेदेनेव
कालभेदेनैकस्मिन्ननेकपरिमाणान्वयोपपत्तेः ।
ननु अवयवोपचयमन्तरेण न परिमाणभेदः, अवयवाश्च पश्चादापतन्तो न पूर्वसिद्धं
शरीरं परियुज्यन्ते इति परिमाणभेदे शरीरभेद आवश्यकः − इति चेत् ,
न−प्रदीपारोपणसमसमयसौधोदरव्यापिप्रभामण्डलविकासतत्पिधानसमसमयतत्सङ्कोचाद्यननुरोधिनः
परमाणुप्रक्रियारम्भवादस्य अनभ्युपगमात् । विवर्तवादे च
ऐन्द्रजालिकदर्शितशरीरवत्
विनैवावयवोपाचयं मायया शरीरस्य वृद्ध्युपपत्तेः−
इत्याहुः ।

इतरे तु - अन्तःकरणाभेदतद्भेदाभ्यामनुसन्धानाननुसन्धानव्यवस्थामाहुः । अयं
च पक्षः प्रागुपपादितः ।

केचित्तु अज्ञानानि जीवभेदोपाधिभूतानि नानेति स्वीकृत्य तद्भेदाभेदाभ्याम्
अनुसन्धानाननुसन्धानव्यवस्थामाहुः ।

अत्र केचित् ‘अंशो नानाव्यपदेशात्’ (ब्र. सू. २ । ३ । ४३) इत्यधिकरणे
‘अदृष्टानियमात्’ (ब्र. सू. २ । ३ । ५१) ‘अभिसन्ध्यादिष्वपि
चैवम्’ (ब्र. सू. २ । ३ । ५२) ‘प्रदेशादिति चेन्नान्तर्भावात्’ (ब्र.
सू. २ । ३ । ५३) इति सूत्रतद्गतभाष्यरीतिमनुसृत्य एकस्मिन्नात्मनि
उपाधिभेदेन व्यवस्थानुपगमे
कणभुगादिरीत्याऽऽत्मभेदवादेऽपि
व्यवस्थानुपपत्तितौल्यमाहुः । तथा हि−चैत्रचरणलग्नकण्टकेन चैत्रस्य
वेदनोत्पादनसमये अन्येषामप्यात्मनां कुतो वेदना न जायते ।
सर्वात्मनां सर्वगतत्वेन चैत्रशरीरान्तर्भावाविशेषात् । न च − यस्य शरीरे
कण्टकवेधादि तस्यैव वेदना, नान्येषामिति-व्यवस्था ।
सर्वात्मसन्निधावुत्पद्यमानं
शरीरं कस्यचिदेव नान्येषामिति नियन्तुमशक्यत्वात् । न च यददृष्टोत्पादितं
यच्छरीरं तत्तदीयमिति नियमः । अदृष्टस्यापि नियमासिद्धेः । यदा हि
तददृष्टोत्पादनाय केनचिदात्मना संयुज्यते मनः, संयुज्यत एव तदा
अन्यैरपि । कथं कारणसाधारण्ये क्वचिदेव तददृष्टमुत्पद्येत ।ननु-
मनस्संयोगमात्रसाधारण्येऽपि ‘अहमिदं फलं प्राप्नवानि’ इति
अभिसन्धिः अदृष्टोत्पादककर्मानुकूलकृतिः इत्येवमादि व्यवस्थितमिति तत
एवादृष्टनियमो भविष्यति इति चेत् , न−अभिसन्ध्यादीनामपि
साधारणमनस्संयोगादिनिष्पाद्यतया
व्यवस्थित्यसिद्धेः । ननु स्वकीयमनस्संयोगोऽभिसन्ध्यादिकारणमिति
मनस्संयोग एवासाधारणो भविष्यतीति, न -नित्यं सर्वात्मसंयुक्तं मनः
कस्यचिदेव स्वम् इति नियन्तुमशक्यत्वात्‌ । न च अदृष्टविशेषात्
आत्मविशेषाणां मनसः स्वस्वामिभावसिद्धिः । तस्याप्यदृष्टस्य
पूर्ववद्व्यवस्थित्यसिद्धेः । नन्वात्मनां विभुत्वेऽपि तेषां
प्रदेशविशेषा एव बन्धभाज इति आत्मान्तराणां चैत्रशरीरे
तत्प्रदेशविशेषाभावात् सुखदुःखादिव्यवस्था भविष्यतीति, न−यस्मिन्
प्रदेशे चैत्रः सुखाद्यनुभूय तस्मात्प्रदेशादपक्रान्तः तस्मिन्नेव
मैत्रे समागते तस्यापि तत्र सुखदुःखादिदर्शनेन शरीरान्तरे
आत्मान्तरप्रदेशविशेषस्याप्यन्तर्भावात् ।

तस्मात् आत्मभेदेऽपि व्यवस्था दुरुपपादैव । कथञ्चित्तदुपपादने च
श्रुत्यनुरोधाल्लाघवाच्च आत्मैक्यमङ्गीकृत्य तत्रैव
तदुपपादनं कर्तुं युक्तमिति ।

सन्तु तर्ह्यणव एवात्मानः, यदि विभुत्वे व्यवस्था न सुवचा । मैवम्−
आत्मनामणुत्वे कदाचित् सर्वाङ्गीणसुखोदयस्य
करशिरश्चरणाधिष्ठानस्य चानुपपत्तेः ।

यदत्रार्वाचीनकल्पनम्-उत्क्रान्तिगत्यागतिश्रवणान्यथानुपपत्त्या
‘अणुर्ह्येवैष आत्मा यं वा एते सिनीतः पुण्यं च पापं
च’ ‘वालाग्रशतभागस्य’ (श्वे. उ. ५ । ९) इत्यादिश्रुतिषु
साक्षादणुत्वश्रवणेन च अणव एव
जीवाः । तेषामणुत्वेऽपि ज्ञानसुखादीनां प्रदीपप्रभान्यायेन
आश्रयातिरिक्तप्रदेशविशेषव्यापिगुणतया न
सर्वाङ्गीणसुखानुपलब्धिः,
‘द्रोणं बृहस्पतेर्भागम्’ इत्यादिस्मृत्यनुरोधेन जीवानामंशसत्त्वात्
करशिरश्चरणाद्यनुगतेषु सुखदुःखादियौगपद्यं कायव्यूहगतेषु योगिनां
भोगवैचित्र्यं चेति न काचिदनुपपत्तिः । एवं च
जीवानामणुत्वेनासङ्करात्
सुखदुःखादिव्यवस्था विभोरीश्वरात् भेदश्च − इति ।

अत्रोक्तमद्वैतदीपिकायाम् - एवमपि कथं व्यवस्थासिद्धिः । चैत्रस्य ‘पादे
वेदना शिरसि सुखम्’ इति स्वांशभेदगतसुखदुःखानुसन्धानवत्
मैत्रगतसुखदुःखानुसन्धानस्यापि दुर्वारत्वात्
अविशेषो हि चैत्रजीवात् तदंशयोः मैत्रस्य च भेदः । कायव्यूहस्थले
वियुज्यान्यत्रप्रसरणसमर्थानामंशानां जीवाद्भेदावश्यम्भावात् ,
अंशांशिनोस्त्वया भेदाभेदाभ्युपगमाच्च । न च
शुद्धभेदोऽननुसन्धानप्रयोजक
इति वाच्यम् । शुद्धत्वं हि भेदस्य अंशांशिभावासहचरितत्वं वा
अभेदासहचरितत्वं वा स्यात् ? नाद्यः (‘अंशो ह्येष
परमस्य‘) ‘ममैवांशो जीवलोके’ (भ. गी. १५ । ७) ‘अंशो
नानाव्यपदेशात्’ (ब्र. सू. २ । ३ । ४३) इति
श्रुतिस्मृतिसूत्रैर्जीवस्य ब्रह्मांशत्वप्रतिपादनेन
ब्रह्मजीवयोर्भोगसाङ्कर्यप्रसङ्गात् । ननु -
जीवांशानां जीवं प्रतीव जीवस्य ब्रह्म प्रति नांशत्वम् , किं
तु ‘चन्द्रबिम्बस्य गुरुबिम्बः शतांशः’ इतिवत् सदृशत्वे सति ततो
न्यूनत्वमात्रमौपचारिकांशत्वमिति - चेत् , किं तदतिरेकेण
मुख्यमंशत्वं जीवांशानां जीवं प्रति, यदत्राननुसन्धानप्रयोजकशरीरे
निवेश्यते ? न तावत् पटं प्रति तन्तूनामिवारम्भकत्वम् ।
जीवस्यानादित्वात् । नापि महाकाशं प्रति
घटाकाशादीनामिव प्रदेशत्वम् , टङ्कच्छिन्नपाषाणशकलादीनामिव खण्डत्वं वा ।
अणुत्वेन निष्प्रदेशत्वादच्छेद्यत्वाच्च ।
भिन्नाभिन्नद्रव्यत्वमंशत्वमभिमतमिति
चेत् , न−तथा सति जीवेश्वरयोर्जीवानां च भोगसाङ्कर्यप्रसङ्गात् । स्वतो
भिन्नानां तेषां चेतनत्वादिना अभेदस्यापि त्वयाऽङ्गीकारात् ,
समूहसमूहिनोर्भेदाभेदवादिनस्तव मते एकसमूहान्तर्गतजीवानां
परस्परमप्यभेदसत्त्वाच्च स्वाभिन्नसमूहाभिन्नेन स्वस्याप्यभेदस्य
दुर्वारत्वात् । ‘यदि संयोगादीनां जातेश्च अनेकाश्रितत्वं स्यात्, तदा
गुणगुण्यादेरभेदात् घटाभिन्नसंयोगाभिन्नपटादेरपि घटाभेदः
प्रसज्येत’ इत्यादि वदता त्वया तदभिन्नाभिन्नस्य
तदभेदनियमाभ्युपगमात् । न च
जीवान्तरसाधारणचेतनत्वादिधर्मैकरूप्यैकसमूहान्तर्गतत्वादिप्रयुक्ताभेदविलक्षणमभेदान्तरमंशांशिनोरस्ति
भेदेऽप्यनुसन्धानप्रयोजकम् , यदत्रानतिप्रसङ्गाय विवक्ष्येत । तथा सति
तस्यैव विशिष्य निर्वक्तव्यत्वापत्तेः ।
धर्मैकरूप्याद्यप्रयुक्तत्वमंशांशिनोरभेदे
विशेष इति चेत् , न - जीवतदंशयोश्चेतनत्वादिधर्मैकरूप्यसत्त्वेन
एकशरीरावच्छेदे कायव्यूहमेलने च समूहत्वेन च
तयोरभेदे धर्मैकरूप्यादिप्रयुक्तत्वस्यापि सद्भावात् ।
धर्मैकरूप्यादिप्रयुक्ताभेदान्तरसत्त्वेऽपि
जीवतदंशयोरंशांशिभावप्रयोजकाभेदो
न तत्प्रयुक्त इति चेत् , न−तयोरभेदद्वयाभावात् , त्वन्मतेऽधिकरणैक्ये सति
भेदस्याभेदस्य वा प्रतियोगिभेदेन तदाकारभेदेन वा अनेकत्वानभ्युपगमात् ,
तस्मादाद्यपक्षे सुस्थोऽतिप्रसङ्गः । एतेनैव द्वितीयपक्षोऽपि निरस्तः ।
अभेदासहचरितभेदस्याननुसन्धानप्रयोजकत्वे उक्तरीत्या त्वन्मते
जीवब्रह्मणोर्जीवानां चाभेदस्यापि
सत्त्वेनातिप्रसङ्गस्य दुर्वारत्त्वात् । ननु -
अभेदप्रत्यक्षमनुसन्धाने तन्त्रमिति तदभावेऽननुसन्धानम् , स्वस्य
स्वाभेदः स्वांशाभेदश्च प्रत्यक्ष इति
तद्द्रष्टुर्दुःखाद्यनुसन्धानम्
, जीवान्तरेणाभेदसत्त्वेऽपि तस्याप्रत्यक्षत्वात् न तद्दुःखाद्यनुसन्धानम्
; जातिस्मरस्य प्राग्भावीयात्मनापि अभेदस्य प्रत्यक्षसत्त्वात्
तद्वृत्तान्तानुसन्धानम् , अन्येषां तदभावात् न;
इत्यादि सर्वं सङ्गच्छते−इति चेत् , तर्ह्यैकात्म्यवादेऽपि
सर्वात्मतावारकाज्ञानावरणात् चैत्रस्य न
मैत्रात्माद्यभेदप्रत्यक्षमिति तत एव
सर्वव्यवस्थोपपत्तेः व्यर्थः
श्रुतिविरुद्ध आत्मभेदाभ्युपगमः । न चेत्थमपि
प्रपञ्चतत्त्ववादिनस्तव व्यवस्थानिर्वाहः ।
सर्वज्ञस्येश्वरस्य
वस्तुसज्जीवान्तराभेदप्रत्यक्षावश्यम्भावेन
जीवेषु दुःखिषु ‘अहं दुःखी’ इत्यनुभवापत्तेः । अस्मन्मते तु ईश्वरः
स्वाभिन्ने जीवे संसारं प्रतिबिम्बमुखे मालिन्यमिव
पश्यन्नपि मिथ्यात्वनिश्चयात् न शोचतीति नैष प्रसङ्गः ।

स्यादेतत् - माभूदंशभेदः । करशिरश्चरणादीनां कायव्यूहस्य च अधिष्ठानम् ,
आत्मदीपस्यानपायिनी ज्ञानप्रभाऽस्ति व्यापिनीति सैव सर्वाधिष्ठानं
भविष्यतीति चेत् , न−ज्ञानवदात्मधर्मस्य सुखदुःखभोगस्य
ज्ञानमाश्रित्य उत्पत्त्यसम्भवेन
करचरणाद्यवयवभेदेन अवयविनः, कायव्यूहवतः
कायभेदेन च भोगवैचित्र्याभावप्रसङ्गात् । ‘सुखदुःखभोगादि
ज्ञानधर्म एव नात्मधर्मः’ इत्यभ्युपगमे तद्वैचित्र्येण आत्मगुणस्य
ज्ञानस्य भेदसिद्धावपि आत्मनो भेदासिद्ध्या भोगवैचित्र्यादिना
आत्माभेदप्रतिक्षेपायोगात् । ‘भोगाद्याश्रयस्यात्मनोऽणुत्वेन
प्रतिशरीरं विच्छिन्नतया तद्व्यापित्ववाद इव तदभेदवाद इव च
न सर्वधर्मसङ्करापत्तिः’ इति मतहानेश्च ।

तस्माज्जीवस्याणुत्वोपगमेन व्यवस्थोपपादनं न युक्तमिति ।

नापि तेन तस्य ईश्वरात् भेदसाधनं युक्तम् । ‘उत्क्रान्त्यादिश्रवणात्
साक्षादणुत्वश्रवणाच्च अणुर्जीवः’ इति वदतः तव मते
‘तत्सृष्ट्वा । तदेवानुप्राविशत् ।’ (तै. उ. २ ।
६ । १) ‘अन्तःप्रविष्टश्शास्ता जनानाम्’ (तै. आ. ३ । ११) ‘गुहां
प्रविष्टौ परमे परार्धे’ (क. उ. १ । ३ । १)
इत्यादिश्रुतिषु प्रवेशादिश्रवणात् ‘स य
एषोऽणिमा’ (छा. उ. ६ । ८ । ७) ‘एष म
आत्माऽन्तर्हृदयेऽणीयान्व्रीहेर्वा
यवाद्वा’(छा. उ. ३ । १४ । ३) इति श्रुतौ साक्षादणुत्वश्रवणाच्च
परोऽप्यणुरेव सिध्येदिति कुतः
परजीवयोर्विभुत्वाणुत्वाभ्यां
भेदसिद्धिः । ननु − ‘आकाशवत् सर्वगतश्च नित्यः’(शत. ब्रा. १० । ६ ।
३ । २) ‘ज्यायानन्तरिक्षात् ज्यायान्दिवः’ (छा. उ. ३ । १४ । ३)
इत्यादिश्रवणात् सर्वप्रपञ्चोपादानत्वाच्च परस्य
सर्वगतत्वसिद्धेः तदणुत्वश्रुतयः उपासनार्था दुर्ग्रहत्वाभिप्राया वा
उन्नेयाः । प्रवेशश्रुतयश्च शरीराद्युपाधिना निर्वाह्याः न च
जीवोत्क्रान्त्यादिश्रुतयोऽपि बुद्ध्याद्युपाधिना
निर्वोढुं शक्या इति शङ्क्यम् । ‘तमुत्क्रामन्तं
प्राणोऽनूत्क्रामति’ (बृ. उ. ४ । ४ । २)
इति प्राणाख्यबुद्ध्युत्क्रान्तेः प्रागेव जीवोत्क्रान्तिवचनात् । ‘तथा
विद्वान्नामरूपाद्विमुक्तः परात्परं पुरुषमुपैति दिव्यम्’ (मु. उ. ३ । २ ।
८) इति नामरूपविमोक्षानन्तरमपि गतिश्रवणाच्च ।
‘तद्याथाऽनस्सुसमाहितमुत्सर्जन्यायादेवमेवायं
शारीर आत्मा प्राज्ञेनात्मनाऽन्वारूढ उत्सर्जन् याति’ (बृ. उ. ४ । ३ । ३५)
इति स्वाभाविकगत्याश्रयशकटदृष्टान्तोक्तेश्च - इति चेत् , नैतत्सारम्− ‘स
वा एष महानज आत्मा योऽयं विज्ञानमयः’ (बृ. उ. ४ । ४ । २२) ‘घटसंवृतमाकाशं
नीयमाने घटे यथा । घटो नीयेत नाकाशं तद्वज्जीवो नभोपमः’ । (अमृतबि-१३)
इत्यादिश्रुतिषु जीवस्यापि विभुत्वश्रवणात् । त्वन्मते प्रकृतेरेव
जगदुपादानत्वेन ब्रह्मणो जगदुपादानत्वाभावात् जीवस्य
कायव्यूहगतविचित्रसुखदुःखोपादानत्ववत् अणुत्वेऽपि
जगदुपादानत्वसम्भवाच्च, ततस्तस्य सर्वगतत्वासिद्धेः ।
तत्प्रवेशश्रुतीनां शरीरोपाधिकत्वकल्पने
जीवोत्क्रान्त्यादिश्रुतीनामपि
बुद्ध्युपाधिकत्वोपगमसम्भवात् ।

‘पञ्चवृत्तिर्मनोवद्व्यपदिश्यते’ (ब्र. सू. २ । ४ । १२) इति सूत्रभाष्ये
बुद्धिप्राणयोः कार्यभेदाद्भेदस्य प्रतिपादितत्वेन बुद्ध्युपाधिके
जीवे प्रथममुत्क्रामति प्राणस्यानूत्क्रमणोपपत्तेः ।
नामरूपविमोक्षानन्तरं
ब्रह्मप्राप्तिश्रवणस्य प्राप्तरि
जीव इव प्राप्तव्ये ब्रह्मण्यपि विभुत्वविरोधित्वात् ,
प्राकृतनामरूपविमोक्षानन्तरमपि
अप्राकृतलोकविग्रहाद्युपधानेन ब्रह्मणः प्राप्तव्यत्ववादिमते
प्राप्तुर्जीवस्यापि अप्राकृतदेहेन्द्रियादिसत्त्वेन
तदुपधानेन ब्रह्मप्राप्तिश्रवणाविरोधात् ,
स्वाभाविकगत्याश्रयशकटदृष्टान्तश्रवणमात्रात्
जीवस्य स्वाभाविकगतिसिद्धौ ‘गुहां प्रविष्टौ’ इति
स्वाभाविकप्रवेशाश्रयजीवसमभिव्याहारेण
ब्रह्मणोऽपि स्वाभाविकप्रवेशसिद्ध्यवश्यम्भावात् , ब्रह्मजीवोभयान्वयिन
एकस्य प्रविष्टपदस्य एकरूपप्रवेशपरत्वस्य वक्तव्यत्वात् । तस्मात्
परमते ब्रह्मजीवयोर्विभुत्वाणुत्वव्यवस्थित्यसिद्धेः ततो
भेदसिद्धिप्रत्याशा दूरादपनेया ।
अस्मन्मते ब्रह्मात्मैक्यपरमहावाक्यानुरोधेन
अवान्तरवाक्यानां नेयत्वात् ‘स्वरूपेण जीवस्य
विभुत्वम् औपाधिकरूपेण परिच्छेदः’ इत्यादिप्रकारेण
जीवब्रह्मभेदप्रापकश्रुतीनामुपपादनं
भाष्यादिषु व्यक्तम् ।

तस्मात् अचेतनस्य प्रपञ्चस्य मिथ्यात्वात् चेतनप्रपञ्चस्य ब्रह्माभेदाच्च न
वेदान्तानाम् अद्वितीये ब्रह्मणि विद्यैकप्राप्ये समन्वयस्य कश्चिद्विरोध
इति ॥

॥ इति शास्त्रसिद्धान्तलेशसङ्ग्रहे द्वितीयः परिच्छेदः ॥


# तृतीयपरिच्छेदः

## मुक्तिसाधननिरूपणम्

ननु - कथं विद्ययैव ब्रह्मप्राप्तिः । यावता कर्मणामपि तत्प्राप्तिहेतुत्वं
स्मर्यते− ‘तत्प्राप्तिहेतुर्विज्ञानं कर्म चोक्तं माहामुने’ (वि. पु. ६ ।
५ । ६०) इति ।

सत्यम् । ‘नान्यः पन्था विद्यतेऽयनाय’ (श्वे. उ. ३ । ८) इति श्रुतेः
नित्यसिद्धब्रह्मावाप्तौ
कण्ठगतविस्मृतकनकमालावाप्तितुल्यायां
विद्यातिरिक्तस्य साधनत्वासम्भवाच्च । ब्रह्मावाप्तौ परम्परया
कर्मापेक्षामात्रपरा तादृशी स्मृतिः ।

## कर्मणां विविदिषाविद्याफलकत्वविचारः

क्व तर्हि कर्मणामुपयोगः ।

अत्र भामतीमतानुवर्तिन आहुः - ‘तमेतं वेदानुवचनेन ब्राह्मणा विविदिषन्ति
यज्ञेन दानेन तपसानाशकेन’(बृ. उ. ४ । ४ । २२) इति श्रुतेः
विद्यासम्पादनद्वारा ब्रह्मावाप्त्युपायभूतायां
विविदिषायामुपयोगः । नन्विष्यमाणायां विद्यायामेवोपयोगः किं न
स्यात् ? न स्यात् – प्रत्ययार्थस्य प्राधान्यात् , ‘विद्यासंयोगात्
प्रत्यासन्नानि विद्यासाधनानि शमदमादीनि, विविदिषासंयोगात्तु बाह्यतराणि
यज्ञादीनि’ इति सर्वापेक्षाधिकरणभाष्याच्च । ननु – विविदिषार्थं
यज्ञाद्यनुष्ठातुर्वेदनगोचरेच्छावत्त्वे विविदिषायाः
सिद्धत्वेन तदभावे वेदनोपायविविदिषायां कामनाऽसम्भवेन च
विविदिषार्थं यज्ञाद्यनुष्ठानायोगात् न यज्ञादीनां
विविदिषायां विनियोगो युक्त इति चेत्, न – अन्नद्वेषेण कार्श्यं
प्राप्तस्य तत्परिहारायान्नविषयौन्मुख्यलक्षणायामिच्छायां
सत्यामपि उत्कटाजीर्णादिप्रयुक्तधातुवैषम्यदोषात् तत्र
प्रवृत्तिपर्यन्ता रुचिर्न जायत इति
तद्रोचकौषधविधिवत् ‘निरतिशयानन्दरूपं ब्रह्म,
तत्प्राप्तौ विद्या साधनम्’ इत्यर्थे
प्राचीनबहुजन्मानुष्ठितानभिसंहितफलकनित्यनैमित्तिककर्मोपसञ्जातचित्तप्रसादमहिम्नासम्पन्नविश्वासस्य
पुरुषस्य ब्रह्मावाप्तौ विद्यायां च तदौन्मुख्यलक्षणायामिच्छायां सत्यामपि
अनादिभवसञ्चितानेकदुरितदोषेण आस्तिककामुकस्य हेयकर्मणीव विषयभोगे
प्रावण्यं सम्पादयता प्रतिबन्धात् विद्यासाधने श्रवणादौ
प्रवृत्तिपर्यन्ता रुचिर्न जायत इति प्रतिबन्धनिरासपूर्वकं
तत्सम्पादकयज्ञादिविधानोपपत्तेः – इति ।

विवरणानुसारिणस्त्वाहुः – ‘प्रकृतिप्रत्ययार्थयोः प्रत्ययार्थस्य
प्राधान्यम्’ इति सामान्यन्यायात् ‘इच्छाविषयतया
शब्दबोध्य एव शाब्दसाधनताऽन्वयः’ इति स्वर्गकामादिवाक्ये
क्लृप्तविशेषन्यायस्य बलवत्त्वात्  । ‘अश्वेन जिगमिषति’ ‘असिना
जिघांसति’ इत्यादिलौकिकप्रयोगे अश्वादिरूपसाधनस्य ‘तदन्वेष्टव्यं तद्वाव
विजिज्ञासितव्यम्’(छा. उ. ८ । १ । १) ‘मन्तव्यो निदिध्यासितव्यः’
(बृ. उ. २ । ४ । ५) इत्यादिवैदिकप्रयोगे तव्यार्थभूतविधेश्च
सन्प्रत्ययाभिहितेच्छाविषय एव गमनादौ अन्वयस्य
व्युत्पन्नत्वाच्च प्रकृत्यभिहितायां विद्यायां यज्ञादीनां
विनियोगः । ननु तथा सति यावद्विद्योदयं कर्मानुष्ठानापत्त्या
‘त्यजतैव हि तज्ज्ञेयं त्यक्तुः प्रत्यक् परं पदम्’
इत्यादिश्रुतिसिद्धा कर्मत्यागरूपस्य सन्न्यासस्य
विद्यार्थता पीड्येतेति चेत् , न – प्राग् बीजावापात् कर्षणं
तदनन्तरमकर्षणमिति कर्षणाकर्षणाभ्यां
व्रीह्यादिनिष्पत्तिवत्
‘आरुरुक्षोर्मुनेर्योगं कर्म कारणमुच्यते । योगारूढस्य
तस्यैव शमः कारणमुच्यते ॥’ (भ. गी. ६ । ३) इत्यादिवचनानुसारेण
चेतसश्शुद्धौ विविदिषादिरूपप्रत्यक्प्रावण्योदयपर्यन्तं
कर्मानुष्ठानं ततः सन्न्यासः इति कर्मतत्सन्न्यासाभ्यां
विद्यानिष्पत्त्यभ्युपगमात् । उक्तं हि नैष्कर्म्यसिद्धौ –
‘प्रत्यक्प्रवणतां बुद्धेः कर्माण्युत्पाद्य
शुद्धितः । कृतार्थान्यस्तमायान्ति प्रावृडन्ते घना इव ॥’ (१ । ४९)
इति ।

कर्मणां विद्यार्थत्वपक्षेऽपि विविदिषापर्यन्तमेव कर्मानुष्ठाने
विविदिषार्थत्वपक्षात् को भेद इति चेत् , अयं भेदः –
कर्मणां विद्यार्थत्वपक्षे द्वारभूतविविदिषासिद्ध्यनन्तरमुपरतावपि
फलपर्यन्तानि
विशिष्टगुरुलाभान्निर्विघ्नश्रवणमननादिसाधनानि
निवृत्तिप्रमुखानि सम्पाद्य विद्योत्पादकत्वनियमोऽस्ति ।
विविदिषार्थत्वपक्षे तु
श्रवणादिप्रवृत्तिजननसमर्थोत्कटेच्छासम्पादनमात्रेण
कृतार्थतेति नावश्यं विद्योत्पादकत्वनियमः । ‘यस्यैते चत्वारिंशत्
संस्काराः’ (गौ. ध. सू. १ । ८ । २५) इति स्मृतिमूले
कर्मणामात्मज्ञानयोग्यतापादकमलापकर्षणगुणाधानलक्षणसंस्कारार्थत्वपक्ष
इव - इति वदन्ति ॥

ननु केषां कर्मणाम् उदाहृतश्रुत्या विनियोगो बोध्यते ।

अत्र कैश्चत् उक्तं−’वेदानुवचतेन’ इति ब्रह्मचारिधर्माणां ‘यज्ञेन दानेन’
इति गृहस्थधर्माणां च ‘तपसाऽनाशकेन’ इति वानप्रस्थधर्माणां च उपलक्षणम्
इत्याश्रमधर्माणामेव विद्योपयोगः । अत एव ‘विहितत्वाच्चाश्रमकर्मापि’ (ब्र.
सू. ३ । ४ । ३२) इति शारीरकसूत्रे विद्यार्थकर्मस्वाश्रमकर्मपदप्रयोगः -
इति ।

कल्पतरौ तु − नाश्रमधर्माणामेव विद्योपयोगः, ‘अन्तरा चापि तु तद्दृष्टेः’
(ब्र. सू. ३ । ४ । ३६) इत्यधिकरणे अनाश्रमिविधुराद्यनुष्ठितकर्मणामपि
विद्योपयोगनिरूपणात् । न च −विधुरादीनामनाश्रमिणां
प्राग्जन्मानुष्ठितयज्ञाद्युत्पादितविविदिषाणां
विद्यासाधनश्रवणादावधिकारनिरूपणमात्रपरं तदधिकरणम् , न तु तदनुष्ठितकर्मणां
विद्योपयोगनिरूपणपरमिति−शङ्क्यम् । ‘विशेषानुग्रहश्च’ (ब्र. सू. ३ । ४ ।
३८) इति तदधिकरणसूत्रतद्भाष्ययोः तदनुष्ठितानां
जपादिरूपवर्णमात्रधर्माणामपि
विद्योपयोगस्य कण्ठत उक्तेः । ‘विहितत्वाच्चाश्रमकर्मापि’ इति सूत्रे
आश्रमकर्मपदस्य वर्णधर्माणामप्युपलक्षणत्वात्
इत्यभिप्रायेण−उक्तम् ।
आश्रमधर्मव्यतिरिक्तानामप्यस्ति
विद्योपयोगः, किं तु नित्यानामेव । तेषां हि फलं
दुरितक्षयं विद्या अपेक्षते, न काम्यानां फलं स्वर्गादि । तत्र
यथा प्रकृतौ क्लृप्तोपकाराणामङ्गानामतिदेशे सति न
प्राकृतोपकारातिरिक्तोपकारकल्पनम्
, एवं ज्ञाने विनियुक्तानां यज्ञादीनां नित्यक्लृप्तफलपापक्षयातिरेकेण न
नित्यकाम्यसाधारणविद्योपयोग्युपकारकल्पनमिति ।

सङ्क्षेपशरीरके तु नित्यानां काम्यानां च कर्मणां विनियोग उक्तः ।
यज्ञादिशब्दाविशेषात् । प्रकृतौ क्लृप्तोपकाराणां
पदार्थानां क्लृप्तप्राकृतोपकारातिदेशमुखेनैव
विकृतिष्वतिदेशेन सम्बन्धः, न तु
पदार्थानामतिदेशानन्तरमुपकारकल्पना, इति न तत्र
प्राकृतोपकारातिरिक्तोपकारकल्पनाप्रसक्तिः । इह तु
प्रत्यक्षश्रुत्या प्रथममेव विनियुक्तानां
यज्ञादीनाम् उपदिष्टानामङ्गानामिव पश्चात्कल्पनीय उपकारः
प्रथमावगतविनियोगनिर्वाहाय अक्लृप्तोऽपि
सामान्यशब्दोपात्तसकलनित्यकाम्यसाधारणः कथं न
कल्प्यः । अध्वरमीमांसकैरपि हि ‘उपकारमुखेन पदार्थान्वय एव
क्लृप्तोपकारनियमः, पदार्थान्वयानन्तरम्
उपकारकल्पने तु अक्लृप्तोऽपि विनियुक्तपदार्थानुगुण्येन उपकारः
कल्पनीयः’ इति सम्प्रतिपद्यैव बाधलक्षणारम्भसिद्ध्यर्थम् उपकारमुखेन
विकृतिषु प्राकृतान्वयो दशमाद्ये समर्थितः । किं च
कॢप्तोपकारालाभात् नित्यानामेवायं विनियोग
इत्यभ्युपगमे नित्येभ्यो दुरितक्षयस्य तस्माच्च
ज्ञानोत्पत्तेः अन्यतः सिद्धौ व्यर्थोऽयं विनियोगः, अन्यतस्तदसिद्धौ
ज्ञानापेक्षितोपकारजनकत्वं तेष्वकॢप्तमिति अविशेषात् नित्यकाम्यसाधारणो
विनियोगो दुर्वारः । ननु – नित्यानां दुरितक्षयमात्रहेतुत्वस्य अन्यतः
सिद्धावपि विशिष्य ज्ञानोत्पत्तिप्रतिबन्धकदुरितनिबर्हकत्वं न सिद्धम् ,
किन्तु अस्मिन् विनियोगे सति ज्ञानोद्देशेन नित्यानुष्ठानात् अवश्यं
ज्ञानं भावति, इतरथा शुद्धिमात्रं न नियता ज्ञानोत्पत्तिः, इति
सार्थकोऽयं विनियोग इति चेत्, तर्हि नित्यानामपि अक्लृप्तमेव
ज्ञानोत्पत्तिप्रतिबन्धकदुरितनिबर्हणत्वं,
ज्ञानसाधनविशिष्टगुरुलाभश्रवणमननादिसम्पादकापूर्वं
च द्वारं कल्पनीयमिति अक्लृप्तोपकारकल्पनाविशेषात् न सामान्यश्रुत्यापादितो
नित्यकाम्यसाधारणो विनियोगो भञ्जनीय इति ।

## विद्यार्थकर्मसु अधिकारिविचारः

ननु-एवमपि कथं ‘कर्मणैव हि संसिद्धिमास्थिता जनकादयः ।’ (भ. गी. ३ । २०)
इत्यादिस्मरणनिर्वाहः । न च तस्य विद्यार्थकर्मानुष्ठानपरत्वम् ।
विविदिषावाक्ये ब्राह्मणग्रहणेन ब्राह्मणानामेव
विद्यार्थकर्मण्यधिकारप्रतीतेः ।
अतो जनकाद्यनुष्ठितकर्मणां साक्षादेव मुक्त्युपयोगो वक्तव्यः, मैवम्
- विविदिषावाक्ये ब्राह्मणग्रहणस्य त्रैवर्णिकोपलक्षणत्वात् । यथाहुः
अत्रभवन्तो वार्तिककाराः ‘ब्राह्मणग्रहणं चात्र
द्विजानामुपलक्षणम् । अविशिष्टाधिकारत्वात्
सर्वेषामात्मबोधने ॥’ (४-४-१०२९) इति । न हि ‘विद्याकामो
यज्ञादीननुतिष्ठेत्’ इति विपरिणमिते
विद्याकामाधिकारविधौ ब्राह्मणपदस्याधिकारिविशेषसमर्पकत्वं
युज्यते । उद्देश्ये विशेषणायोगात् । नापि-‘राजा स्वाराज्यकामो
राजसूयेन यजेत’ इति स्वाराज्यकामाधिकारे राजसूयविधौ ‘स्वाराज्यकामो
राजकर्तृकेण राजसूयेन यजेत’ इति कर्तृतया यागविशेषणत्वेन विधेयस्य
राज्ञः, राजकर्तृकराजसूयस्य अराज्ञा सम्पादयितुमशक्यत्वात्
अर्थादधिकारिकोटिनिवेशवत् , इह
यज्ञादिकर्तृतया विधेयस्य ब्राह्मणस्य
अर्थादधिकारिकोटिनिवेश इति युज्यते । ‘सर्वथापि त
एवोभयलिङ्गात्’ (ब्र. सू. ३ । ४ । ३४) इति
सूत्रे, अन्यत्र विहितानामेव यज्ञादीनां विविदिषावाक्ये
फलविशेषसम्बन्धविधिः नापूर्वयज्ञादिविधिरिति
व्यवस्थापितत्वेन, प्राप्तयज्ञाद्यनुवादेन
एकस्मिन् वाक्ये कर्तृरूपगुणविधिः फलसम्बन्धविधिश्च
इत्युभयविधानाद्वाक्यभेदापत्तेः ।
नापि-राजसूयवाक्ये राज्ञः कर्तृतया विधेयत्वाभावपक्षे
राजपदसमभिव्याहारमात्राद्विशिष्टकर्तृकत्वलाभवत्
, इह वाक्याभेदाय कर्तृतया ब्राह्मणाविधानेऽपि
ब्राह्मणपदसमभिव्याहारमात्रेण
ब्राह्मणकर्तृकत्वलाभात्, तदधिकारपर्यवसानमित्युपपद्यते । अन्यत्र
त्रैवर्णिकाधिकारिकत्वेन क्लृप्तानाम् इहापि
त्रैवर्णिकाधिकारात्मविद्यार्थत्वेन विधीयमानानां
यज्ञादीनां त्रैवर्णिकाधिकारत्वस्य युक्ततया
विधिसंसर्गहीनब्राह्मणपदसमभिव्याहारमात्रादधिकारसङ्कोचासम्भवेन
ब्राह्मणपदस्य यथाप्राप्तविद्याधिकारिमात्रोपलक्षणत्वौचित्यात् ।

ननु विद्याधिकारिमात्रोपलक्षणत्वे शूद्रस्यापि विद्यायामर्थित्वादिसम्भवेन
तस्यापि विद्यार्थकर्माधिकारप्रसङ्ग इति चेत् , न –
‘अध्ययनगृहीतस्वाध्यायजन्यतदर्थज्ञानवत
एव वैदिकेष्वधिकारः’ (ब्र. सू. १ । ३ । ३४) इत्यपशूद्राधिकरणे
अध्ययनवेदवाक्यश्रवणादिविधुरस्य शूद्रस्य
विद्याधिकारनिषेधात् , ‘न शूद्राय मतिं दद्यात्’ (म. नु. ४ ।
८०) इति स्मृतेः आपाततोऽपि तस्य विद्यामहिमावगत्युपायासम्भवेन
तदर्थित्वानुपपत्तेश्च, तस्य
विद्यायामनधिकारादिति केचित् ।

अन्ये त्वाहुः – शूद्रस्याप्यस्त्येव विद्यार्थकर्माधिकारः, तस्य
वेदानुवचनाग्निहोत्राद्यसम्भवेऽपि
कण्ठोक्तसर्ववर्णाधिकारश्रीपञ्चाक्षरमन्त्रराजविद्यादिजपपापक्षयहेतुतपोदानपाकयज्ञादिसम्भवात्
‘वेदानुवचनेन यज्ञेन दानेन’(बृ. उ. ४ । ४ । २२)
इत्यादिपृथक्कारकविभक्तिश्रुतेः
विधुरादीनां विद्यार्थजपदानादिमात्रानुष्ठानानुमतेश्च
वेदानुवचनादिसमुच्चयापेक्षणात् ।
न च शूद्रस्य विद्यायामर्थित्वासम्भवः । ‘श्रावयेच्चतुरो वर्णान् कृत्वा
ब्राह्मणमग्रतः ।’ इति इतिहासपुराणश्रवणे चातुर्वर्ण्याधिकारस्मरणेन
पुराणाद्यवगतविद्यामाहात्म्यस्य तस्यापि तदर्थित्वसम्भवात् । ‘न शूद्राय
मतिं दद्यात्’ इति स्मृतेश्च
तदनुष्ठानानुपयोग्यग्निहोत्रादिकर्मज्ञानदाननिषेधपरत्वात् ।
अन्यथा तस्य स्ववर्णधर्मस्याप्यवगत्युपायासम्भवेन ‘शूद्रश्चतुर्थो वर्ण
एकजातिः’ ‘तस्यापि सत्यमक्रोधश्शौचम्’ ‘आचमनार्थे
पाणिपादप्रक्षालनमेवैके’ ‘श्राद्धकर्म’
‘भृत्यभरणम्’ ‘स्वदारतुष्टिः’ ‘परिचर्या चोत्तरेषाम्’ (गौ. ध. सू. २  ।
१ । ५१-५७)
इत्यादितद्धर्मविभाजकवचनानामननुष्ठानलक्षणाप्रामाण्यापत्तेः ।
न चैवं सति अपशूद्राधिकरणस्य निर्विषयत्वम् । तस्य ‘न शूद्रे पातकं
किञ्चित् न च संस्कारमर्हति’ (मनु. १० । १२६) इत्यादि
स्मृतेः गुरूपसदनाख्यविद्याङ्गोपनयनसंस्कारविधुरस्य शूद्रस्य
सगुणविद्यासु निर्गुणविद्यासाधनवेदान्तश्रवणादिषु च
अधिकारनिषेधपरत्वात् , निर्गुणविद्यायां
शूद्रस्यापि विषयसौन्दर्यप्रयुक्तार्थित्वस्य निषेद्धुमशक्यत्वात्
, अविधेयायां च तस्यां तदतिरिक्ताधिकाराप्रसक्त्या तन्निषेधायोगाच्च । न च
तस्य वेदान्तश्रवणासम्भवे विद्यार्थकर्मानुष्ठानसम्भवेऽपि
विद्यानुत्पत्तेः तस्य तदर्थकर्मानुष्ठानं
व्यर्थमिति वाच्यम् । तस्य वेदान्तश्रवणाधिकाराभावेऽपि भगवत्पादैः
-‘श्रावयेच्चतुरो वर्णान्’ इति चेतिहासपुराणाधिगमे
चातुर्वर्ण्याधिकारस्मरणात् वेदपूर्वस्तु
नास्त्यधिकारः शूद्राणामिति स्थितम् - इति अपशूद्राधिकरणोपसंहारभष्ये
ब्रह्मात्मैक्यपरपुराणादिश्रवणे विद्यासाधनेऽधिकारस्य
दर्शितत्वात्;
विद्योत्पत्तियोग्यविमलदेवशरीरनिष्पादनद्वारा
मुक्त्यर्थं भविष्यतीति त्रैवर्णिकानां
क्रममुक्तिफलकसगुणविद्यार्थकर्मानुष्ठानवत्
वेदान्तश्रवणयोग्यत्रैवर्णिकशरीरनिष्पादनद्वारा विद्योत्पत्त्यर्थत्वं
भविष्यतीति शूद्रस्य विद्यार्थकर्मानुष्ठानाविरोधाच्च । तस्मात्
विविदिषावाक्ये ब्राह्मणपदस्य यथाप्राप्तविद्याधिकारिमात्रविषयत्वेन
शूद्रस्यापि विद्यार्थकर्माधिकारः सिद्ध्यत्येवेति ।

## संन्यासस्य विद्योपयोगित्वनिरूपणम्

नन्वस्तु कर्मणां चित्तशुद्धिद्वारा विद्योपयोगः, सन्न्यासस्य किंद्वारा
तदुपयोगः ?

केचिदाहुः−विद्योत्पत्तिप्रतिबन्धकदुरितानामनन्तत्वात् किञ्चित्
यज्ञाद्यनुष्ठाननिवर्त्यं किञ्चित्
सन्न्यासापूर्वनिवर्त्यमिति कर्मवत्
चित्तशुद्धिद्वारैव सन्न्यासस्यापि तदुपयोगः । तथा च गृहस्थादीनां
कर्मच्छिद्रेषु श्रवणाद्यनुतिष्ठतां न तस्मिन् जन्मनि विद्यावाप्तिः, किं
तु जन्मान्तरे सन्न्यासं लब्ध्वैव । येषां तु गृहस्थानामेव सतां जनकादीनां
विद्या विद्यते, तेषां पूर्वजन्मनि सन्न्यासात् विद्यावाप्तिः । अतो न
विद्यायां सन्न्यासापूर्वव्यभिचारशङ्काऽपीति ।

अन्ये तु - ‘शान्तो दान्त उपरतः’ (बृ. उ. ४। ४। २३) इत्यादिश्रुतौ
उपरतशब्दगृहीततया सन्न्यासस्य साधनचतुष्टयान्तर्गतत्वात्
, ‘सहकार्यन्तरविधिः’ (ब्र. सू. ३ । ४ । ४७) इति सूत्रभष्ये
तद्वतः-विद्यावतः सन्न्यासिनः,
बाल्यपाण्डित्यापेक्षया तृतीयमिदं मौनं
विधीयते । “तस्मात् ब्राह्मणः पाण्डित्यम्” इत्यादिश्रुतौ (तेः)
ततः प्राक् “भिक्षाचर्यं चरन्ति” इति सन्न्यासाधिकारात्’ इति
प्रतिपादनात् , ‘त्यक्ताशेषक्रियस्यैव संसारं
प्रजिहासतः । जिज्ञासोरेव चैकात्म्यं त्रय्यन्तेष्वधिकारिता ।’
(सं. वा. १२) इति वार्तिकोक्तेश्च सन्न्यासापूर्वस्य
ज्ञानसाधनवेदान्तश्रवणाद्यधिकारिविशेषणत्वमिति
तस्य विद्योपयोगमाहुः ।

अपरे तु - ‘श्रवणाद्यङ्गतया आत्मज्ञानफलता सन्न्यासस्य सिद्धा’ इति
विवरणोक्तेः अनन्यव्यापारतया श्रवणादिनिष्पादनं कुर्वतः
तस्य विद्यायामुपयोगः । दृष्टद्वारे सम्भवति अदृष्टकल्पनायोगात् ।
यदि त्वनलसस्य धीमतः पुरुषधौरेयस्य आश्रमान्तरस्थस्यापि
कर्मच्छिद्रेषु श्रवणादिसम्पद्यते, तदा
चतुर्ष्वाश्रमेषु सन्न्यासाश्रमपरिग्रहेणैव श्रवणादि
निर्वर्तनीयमिति नियमोऽभ्युपेयः - इति ।

ननु अस्मिन् पक्षद्वये क्षत्रियवैश्ययोः कथं वेदान्तश्रवणाद्यनुष्ठानम् ?
सन्न्यासस्य ब्राह्मणाधिकारिकत्वात्, ‘ब्राह्मणो निर्वेदमायात्’
‘ब्राह्मणो व्युत्थाय’ ‘ब्राह्मणः प्रव्रजेत्’ इति
सन्न्यासविधिषु ब्राह्मणग्रहणात् , ‘अधिकारिविशेषस्य
ज्ञानाय ब्राह्मणग्रहः । न सन्न्यासविधिर्यस्माच्छ्रुतौ
क्षत्रियवैश्ययो: ।’ (बृ. वा. ३ । ५ । ८८)
इति वार्तिकोक्तेश्च−इति चेत् ।

अत्र केचित् - ‘यदि वेतरथा ब्रह्मचर्यादेव प्रव्रजेत् गृहाद्वा वनाद्वा’
(जा. उ. ४) इत्यविशेषश्रुत्या ‘ब्राह्मणः क्षत्रियो वापि वैश्यो वा
प्रव्रजेत् गृहात् । त्रयाणामपि वर्णानाममी चत्वार आश्रमाः ।’ इति
स्मृत्यनुगृहीतया क्षत्रियवैश्ययोरपि सन्न्यासाधिकारसिद्धेः
श्रुत्यन्तरेषु ब्राह्मणग्रहणं
त्रयाणामुपलक्षणम् । अत एव वार्तिकेऽपि
‘अधिकारिविशेषस्य’ इति श्लोकेन भाष्याभिप्रायमुक्त्वा ‘त्रयाणामविशेषेण
सन्न्यासः श्रूयते श्रुतौ । यदोपलक्षणार्थं स्यात् ब्राह्मणग्रहणं तदा
।’ (बृ. वा. ३ । ५ । ८९) इत्यनन्तरश्लोकेन स्वमते क्षत्रियवैश्ययोरपि
सन्न्यासाधिकारो दर्शित इति - तयोः श्रवणाद्यनुष्ठानसिद्धिं
समर्थयन्ते ।

अन्ये तु-अनेकेषु सन्न्यासविधिवाक्येषु ब्राह्मणग्रहणात् ,
उदाहृतजाबालश्रुतौ सन्न्यासविधिवाक्ये
ब्राह्मणग्रहणाभावेऽपि श्रुत्यन्तरसिद्धं ब्राह्मणाधिकारमेव सिद्धं
कृत्वा सन्न्यासावस्थायाम् ‘अयज्ञोपवीती कथं ब्रह्मणः’ इति
ब्राह्मणपरामर्शाच्च ब्राह्मणस्यैव
सन्न्यासाधिकारः । विरोधाधिकरणन्यायेन श्रुत्यविरुद्धस्यैव
स्मृत्यर्थस्य सङ्ग्राह्यत्वात् । यत्तु सन्न्यासस्य सर्वाधिकारत्वेन
वार्तिकवचनं तत् विद्वत्सन्न्यासविषयम् , न तु आतुरविविदिषासन्न्यासे‌
भाष्याभिप्रायविरुद्धसर्वाधिकारप्रतिपादनपरम् ।
‘सर्वा(कर्मा)धिकारविच्छेदि
विज्ञानं चेदुपेयते । कुतोऽधिकारनियमो व्युत्थाने क्रियते बलात् ॥’ (बृ.
वा. ३ । ५ । ९०) इत्यनन्तरश्लोकेन ब्रह्मज्ञानोदयानन्तरं
जीवन्मुक्तिकाले विद्वत्सन्न्यास एव
अधिकारनियमनिराकरणात् । एवं च − ब्राह्मणानामेव
श्रवणाद्यनुष्ठाने सन्न्यासोऽङ्गम् , क्षत्रियवैश्ययोः
तन्निरपेक्षः श्रवणाद्यधिकार इति, तयोः
श्रवणाद्यनुष्ठाननिर्वाहः ।
न हि सन्न्यासस्य श्रवणापेक्षितत्वपक्षे श्रवणमात्रस्य तदपेक्षा नियन्तुं
शक्यते । क्रममुक्तिफलकसगुणोपासनया देवभागं प्राप्तस्य श्रवणादौ
सन्न्यासनैरपेक्ष्यस्य अवश्यं वक्तव्यत्वात्, देवानां
कर्मानुष्ठानाप्रसक्त्या तत्त्यागरूपस्य सन्न्यासस्य
तेष्वसम्भवात् - इत्याहुः ।

अपरे तु ‘ब्रह्मसंस्थोऽमृतत्वमेति’ (छा. उ. २ । २३ । १) इति श्रुत्युदिता
यस्य ब्रह्मणि संस्थासमाप्तिः – अनन्यव्यापारत्वरूपं तन्निष्ठत्वं तस्य
श्रवणादिषु मुख्याधिकारः । ‘गच्छतस्तिष्ठतो वापि जाग्रतः स्वपतोऽपि वा । न
विचारपरं चेतो यस्यासौ मृत उच्यते । आसुप्तेरामृतेः कालं
नयेद्वेदान्तचिन्तया ॥’ इत्यादिस्मृतिषु
सर्वदा विचारविधानात् । सा च ब्रह्मणि संस्था विना सन्न्यासम्
आश्रमान्तरस्थस्य न सम्भवति
स्वस्वाश्रमविहितकर्मानुष्ठानवैयग्र्यात्
, इति सन्न्यासरहितयोः क्षत्रियवैश्ययोः न मुख्य: श्रवणाद्यधिकारः । किं तु
‘दृष्टार्था च विद्या प्रतिषेधाभावमात्रेणाप्यर्थिनमधिकरोति श्रवणादिषु’
इति ‘अन्तरा चापि तु तद्दृष्टेः’ (ब्र. सू. ३ । ४ । ३६)
इत्यधिकरणभाष्योक्तन्यायेन
शूद्रवदप्रतिषिद्धयोस्तयोः
विधुरादीनामिव देहान्तरे विद्याप्रापकेण अमुख्याधिकारमात्रेण
श्रवणाद्यनुमतिः । न हि ‘अन्तरा चापि तु तद्दृष्टेः’ (ब्र. सू. ३ ।
४ । ३६) इत्यधिकरणे विधुरादीनामङ्गीकृतः श्रवणाद्यधिकारो मुख्य इति वक्तुं
शक्यते । ‘अतस्त्वितरज्ज्यायो लिङ्गाच्च’ (ब्र. सू. ३ । ४ । ३९) इति
सूत्रकारेणैव तेषाममुख्याधिकारस्फुटीकरणात् । न च−तत्र तेषां
श्रवणाद्यधिकार एव नोक्तः, किं तु तदीयकर्मणां
विद्यानुग्राहकत्वमिति शङ्क्यम् ।
‘दृष्टार्था च विद्या’ इत्युदाहृततदधिकरणभाष्यविरोधात् । न च
−क्षत्रियवैश्ययोः सन्न्यासाभावात्
अमुख्याधिकारे तत एव देवानामपि श्रवणादिष्वमुख्य
एवाधिकारः स्यात् , तथा च क्रममुक्तिफलकसगुणविद्यया देवदेहं
प्राप्य श्रवणाद्यनुतिष्ठतां विद्याप्राप्त्यर्थं
सन्न्यासार्हं पुनर्ब्राह्मणजन्म वक्तव्यमिति
‘ब्रह्मलोकमभिसम्पद्यते, न च पुनरावर्तते’ (छा. उ. ८ । १५ ।
१) ‘अनावृत्तिः शब्दात्’ (ब्र. सू. ४ । ४ । २२) इत्यादिश्रुतिसूत्रविरोधः
इति - वाच्यम् । देवानामनुष्ठेयकर्मवैयग्र्याभावात् स्वत एव
अनन्यव्यापारत्वं सम्भवतीति
क्रममुक्तिफलकसगुणविद्याभिधायिशास्त्रप्रामाण्यात्
विनाऽपि सन्न्यासं तेषां मुख्याधिकाराभ्युपगमात् इत्याहुः ।

ननु - अमुख्याधिकारिणा दृष्टफलभूतवाक्यार्थावगत्यर्थम्
अविहितशास्त्रान्तरविचारवत्
क्रियमाणो वेदान्तविचारः कथं
जन्मान्तरविद्यावाप्तावुपयुज्यते ।
न खल्वद्यतनविचारस्य दिनान्तरीयविचार्यावगतिहेतुत्वमपि युज्यते, दूरे
जन्मान्तरीयतद्धेतुत्वम् । न च वाच्यं – मुख्याधिकारिणा
परिव्राजकेन क्रियमाणमपि श्रवणं दृष्टार्थमेव,
अवगतेर्दृष्टार्थत्वात् ; तस्य यथा
प्रारब्धकर्मविशेषरूपप्रतिबन्धात् इह जन्मनि
फलमजनयतो जन्मान्तरे प्रतिबन्धकापगमेन फलजनकत्वम्
‘ऐहिकमप्यप्रस्तुतप्रतिबन्धे तद्दर्शनात्’ (ब्र. सू. ३ ।
४ । ५१) इत्यधिकरणे तथा निर्णयात् , एवममुख्याधिकारिकृतस्यापि स्यात् इति ।
यतः शास्त्रीयाङ्गयुक्तं श्रवणम् अपूर्वविधित्वपक्षे फलपर्यन्तमपूर्वं
नियमविधित्वपक्षे नियमादृष्टं वा जनयति, तच्च
जातिस्मरत्वप्रापकादृष्टवत्
प्राग्भवीयसंस्कारमुद्बोध्य तन्मूलभूतस्य विचारस्य
जन्मान्तरीयविद्योपयोगितां घटयतीति युज्यते ।
शास्त्रीयाङ्गविधुरं श्रवणं नादृष्टोत्पादकमिति
कुतस्तस्य जन्मान्तरीयविद्योपयोगित्वमुपपद्यते, घटकादृष्टं विना
जन्मान्तरीयप्रमाणव्यापारस्य
जन्मान्तरीयावगतिहेतुत्वोपगमे
अतिप्रसङ्गात् ।

उच्यते−अमुख्याधिकारिणाऽपि उत्पान्नविविदिषेण क्रियमाणं श्रवणं
द्वारभूतविविदिषोत्पादकप्राचीनविद्यार्थयज्ञाद्यनुष्ठानजन्यापूर्वप्रयुक्तमिति
तदेवापूर्वं विद्यारूपफलपर्यन्तं व्याप्रियमाणं जन्मान्तरीयायामपि
विद्यायां स्वकारितश्रवणस्य उपकारितां घटयतीति
नानुपपत्तिः । श्रवणादौ विध्यभावपक्षे तु
सन्न्यासपूर्वकं कृतस्यापि श्रवणस्य
अदृष्टानुत्पादकत्वात् प्रतिबन्धके सति तस्य
जन्मान्तरीयविद्याहेतुत्वम् इत्थमेव निर्वाह्यम् ।

आचार्यास्तु−नियमविधिपक्षेऽपि अयमेव निर्वाहः । श्रवणमभ्यस्यतः
फलप्राप्तेरर्वाक् प्रायेण
तन्नियमादृष्टानुत्पत्तेः,
तस्य फलपर्यन्तावृत्तिगुणकश्रवणानुष्ठाननियमसाध्यत्वात् । न हि
नियमादृष्टजनकश्रवणनियमः फलपर्यन्तमावर्तनीयस्य
श्रवणस्य उपक्रममात्रेण निर्वर्तितो भवति, येन
तज्जन्यनियमादृष्टस्यापि
फलपर्यन्तश्रवणावृत्तेः
प्रागेवोत्पत्तिः सम्भाव्येत ।अवघातवत् आवृत्तिगुणकस्यैव
श्रवणस्य फलसाधनत्वेन फलसाधनपदार्थनिष्पत्तेः प्राक्
तन्नियममनिर्वर्तिवचनस्य
निरालम्बनत्वात् , श्रवणावघाताद्युपक्रममात्रेण
नियमनिष्पत्तौ तावतैव नियमशास्त्रानुष्ठानं सिद्धमिति
तदनावृत्तावप्यवैकल्यप्रसङ्गाच्च-इत्याहुः ।

केचित्तु -दृष्टार्थस्यैव वेदान्तश्रवणस्य ‘दिने दिने तु वेदान्तश्रवणात्
भक्तिसंयुतात् । गुरुशुश्रूषया लब्धात् कृच्छ्राशीतिफलं लभेत्’
इत्यादिवचनप्रामाण्यात्
स्वतन्त्रादृष्टोत्पादकत्वमप्यस्ति ।
यथा अग्निसंस्कारार्थस्याधानस्य पुरुषसंस्कारेषु परिगणनात् तदर्थत्वमपि,
एवं वचनबलादुभयार्थत्वोपपत्ते: । तथा च
प्रतिदिनश्रवणजनितादृष्टमहिम्नैव
आमुष्मिकविद्योपयोगित्वं श्रवणमननादिसाधनानाम् - इत्याहुः ।

## निर्गुणोपासनात्मकयोगस्य ब्रह्मसाक्षात्कारसाधनत्वनिरूपणम्

एवं श्रवणमननादिसाधनानुष्ठानात् (प्रणाल्या) (प्रवणस्य) विद्यावाप्तिः
इत्यस्मिन्नर्थे सर्वसम्प्रतिपन्ने स्थिते भारतीतीर्थाः
ध्यानदीपे विद्यावाप्तौ उपायान्तरमप्याहुः-

‘तत् कारणं साङ्ख्ययोगाभिपन्नम्’ (श्वे. उ. ६ । १३) ‘यत्साङ्ख्यैः
प्राप्यते स्थानं तद्योगैरपि गम्यते ।’ (भ. गी. ५ । ५)
इति श्रुतिस्मृतिदर्शनात् यथा सङ्ख्यं नाम वेदान्तविचारः श्रवणशब्दितो
मननादिसहकृतो विद्यावाप्त्युपायः, एवं योगशब्दितं
निर्गुणब्रह्मोपासनमपि । न च
निर्गुणस्योपासनमेव नास्तीति शङ्क्यम् । प्रश्नोपनिषदि शैब्यप्रश्ने ‘यः
पुनरेतं त्रिमात्रेणोमित्येतेनैवाक्षरेण परं पुरुषमभिध्यायीत’ (प्र.
उ. ५ । ५) इति निर्गुणस्यैवोपासनप्रतिपादनात् । तदनन्तरं ‘स
एतस्माज्जीवघनात् परात् परं पुरिशयं
पुरुषमीक्षते’ इति उपासनाफलवाक्ये ईक्षतिकर्मत्वेन
निर्दिष्टं यन्निर्गुणं ब्रह्म, तदेवोपासनावाक्येऽपि ध्यायतिकर्म,
नान्यत् । ईक्षतिध्यानयोः
कार्यकारणभूतयोरेकविषयत्वनियमात्
- इत्यस्यार्थस्य ईक्षतिकर्माधिकरणे भाष्यकारादिभिरङ्गीकृतत्वात् ।
अन्यत्रापि तापनीयकठवल्ल्यादिश्रुत्यन्तरे निर्गुणोपास्तेः
प्रपञ्चितत्वात् । सूत्रकृताऽपि उपास्यगुणपरिच्छेदार्थमारब्धे
गुणोपसंहारपादे निर्गुणेऽपि ‘आनन्दादयः
प्रधानस्य’ (ब्र. सू. ३ । ३ । ११) इति सूत्रेण
भावरूपाणां ज्ञानानन्दादिगुणानाम् ‘अक्षरधियां
त्ववरोधः’ (ब्र. सू. ३ । ३ । ३३) इत्यादिसूत्रेण
अभावरूपाणामस्थूलत्वादिगुणानां चोपसंहारस्य
दर्शितत्वाच्च । ननु आनन्दादिगुणोपसंहारे उपास्यं
निर्गुणमेव न स्यादिति चेत्,
न-आनन्दादिभिरस्थूलत्वादिभिश्चोपलक्षितमखण्डैकरसं
ब्रह्मास्मीति निर्गुणत्वानुपमर्दनेन उपासनासम्भवात् । ननु ‘तदेव ब्रह्म
त्वं विद्धि नेदं यदिदमुपासते’ (के. उ. १ । ५) इति श्रुतेः न परं
ब्रह्मोपास्यमिति चेत् , ‘अन्यदेव तद्विदितात्’ (के. उ. १ । ४) इति
श्रुतेः तस्य वेद्यत्वस्याप्यसिद्ध्यापातात् । श्रुत्यन्तरेषु
ब्रह्मवेदनप्रसिद्धेः
अवेद्यत्वश्रुतिर्वास्तवावेद्यत्वपरा
चेत् , आथर्वणादौ तदुपासनप्रसिद्धेः तदनुपास्यत्वश्रुतिरपि
वस्तुवृत्तपराऽस्तु ।

एवं च ‘श्रवणायापि बहुभिर्यो न लभ्यः’ (क. उ. १ । २ । ७) इति श्रवणात्
येषां बुद्धिमान्द्यात् न्यायव्युत्पादनकुशलविशिष्टगुर्वलाभाद्वा
श्रवणादि न सम्भवति,
तेषामध्ययनगृहीतैर्वेदान्तैरापाततोऽधिगमितब्रह्मात्मभावानां
तद्विचारं विनैव प्रश्नोपनिषदाद्युक्तम् आर्षग्रन्थेषु
ब्राह्मवासिष्ठादिकल्पेषु
पञ्चीकरणादिषु च अनेकशाखाविप्रकीर्णसर्वार्थोपसंहारेण
कल्पसूत्रेष्वग्निहोत्रादिवत् निर्धारितानुष्ठानप्रकारं
निर्गुणोपासनं सम्प्रदायमात्रविद्भ्यो गुरुभ्योऽवधार्य
तदनुष्ठानात् क्रमेण उपास्यभूतनिर्गुणब्रह्मसाक्षात्कारः सम्पद्यते ।
अविसंवादिभ्रमन्यायेन उपास्तेरपि क्वचित् फलकाले प्रमापर्यवसानसम्भवात्
, पाणौ पञ्च वराटकाः पिधाय केनचित् ‘करे कति वराटकाः’ इति पृष्टे ‘पञ्च
वराटकाः’ इति तदुत्तरवक्तुः वाक्यप्रयोगमूलभूतसङ्ख्याविशेषज्ञानस्य
मूलप्रमाणशून्यस्याहार्यारोपरूपस्यापि यथार्थत्ववत् निर्गुणब्रह्मोपासनस्य
अर्थतथात्वविवेचकनिर्विचिकित्समूलप्रमाणनिरपेक्षस्य दहराद्युपासनवत्
उपासनाशास्त्रमात्रमवलम्ब्य क्रियमाणस्यापि वस्तुतो यथार्थत्वेन
दहराद्युपासनेनेव निर्गुणोपासनेन जन्यस्य स्वविषयसाक्षात्कारस्य
श्रवणादिप्रणालीजन्यसाक्षात्कारवदेव
तत्त्वार्थविषयत्वावश्यम्भावाच्च ।

इयांस्तु विशेषः - प्रतिबन्धरहितस्य पुंसः श्रवणादिप्रणाड्या
ब्रह्मसाक्षात्कारो झटिति सिध्यतीति
साङ्ख्यमार्गो मुख्यः कल्पः, उपास्या तु विलम्बेनेति
योगमार्गोऽनुकल्पः इति ।

## ब्रह्मसाक्षात्कारकरणविचारः

नन्वस्मिन् पक्षद्वयेऽपि ब्रह्मसाक्षात्कारे किं करणम् ?

केचिदाहुः−प्रत्ययाभ्यासरूपं प्रसङ्ख्यानमेव । योगमार्गे आदित आरभ्य
उपासनरूपस्य साङ्ख्यमार्गे मननान्तरनिदिध्यासनरूपस्य च तस्य
सत्त्वात् । न च तस्य ब्रह्मसाक्षात्कारकरणत्वे मानाभावः । ‘ततस्तु तं
पश्यते निष्कलं ध्यायमानः’ (मु. उ. ३ । १ । ८) इति श्रवणात् ।
कामातुरस्य व्यवहितकामिनीसाक्षात्कारे प्रसङ्ख्यानस्य
करणत्वक्लृप्तेश्च, ‘आ प्रायणात् तत्रापि हि दृष्टम्’ (ब्र.
सू. ४ । १ । १२) इत्यधिकरणे ‘विकल्पोऽविशिष्टफलत्वात्’ (ब्र. सू. ३ । ३ ।
५९) इत्यधिकरणे च दहराद्यहङ्ग्रहोपासकानां
प्रसङ्ख्यानादुपास्यसगुणब्रह्मसाक्षात्काराङ्गीकाराच्च ।
ननु च−प्रसङ्ख्यानस्य प्रमाणपरिगणनेष्वपरिगणनात् तज्जन्यो
ब्रह्मसाक्षात्कारः प्रमा न स्यात् । न
च काकतालीयसंवादिवराटकसङ्ख्याविशेषाहार्यज्ञानवत् अर्थाबाधेन
प्रमात्वोपपत्तिः । प्रमाणामूलकस्य
प्रमात्वायोगात् । आहार्यवृत्तेश्च
उपासनावृत्तिवत् ज्ञानभिन्नमानसक्रियारूपतया
इच्छादिवदबाधितार्थविषयत्वेऽपि
प्रमात्वानभ्युपगमात् । मैवम्;
क्लृप्तप्रमाकरणामूलकत्वेऽपि ईश्वरमायावृत्तिवत्
प्रमात्वोपपत्तेः, विषयाबाधतौल्यात् ।
मार्गद्वयेऽपि प्रसङ्ख्यानस्य विचारितादविचारिताद्वा वेदान्तात्
ब्रह्मावगतिमूलकतया प्रसङ्ख्यानजन्यस्य ब्रह्मसाक्षात्कारस्य
प्रमाणमूलकत्वाच्च । उक्तं च कल्पतरुकारैः—
“वेदान्तवाक्यजज्ञानभावनाजापरोक्षधीः ।
मूलप्रमाणदार्ढ्येन न भ्रमत्वं प्रपद्यते ॥” न च
प्रामाण्यपरतस्त्वापत्तिस्तु प्रसज्यते ।
अपवादनिरासाय मूलशुद्ध्यनुरोधात्” (ब्र.सू. १-१-१) इति ।

अन्ये तु−‘एषोऽणुरात्मा चेतसा वेदितव्यः’ (मु. उ. ३ । १ । ९) ‘दृश्यते
त्वग्र्यया बुद्ध्या’ (क. उ. १ । ३ । १२) इत्यादिश्रुतेः मन एव
ब्रह्मसाक्षात्कारे करणम् । तस्य सोपाधिकात्मनि
अहंवृत्तिरूपप्रमाकरणत्वकॢप्तेः,
‘स्वप्नप्रपञ्चविपरीतप्रमात्रादिज्ञानसाधनस्यान्तःकरणस्य’
इत्यादिपञ्चपादिकाविवरणग्रन्थैरपि तथा
प्रतिपादनात् ‘अहमेवेदं सर्वोऽस्मीति मन्यते सोऽस्य परमो लोकः’ (बृ. उ.
४ । ३ । २०) इति श्रुत्युक्ते स्वाप्ने ब्रह्मसाक्षात्कार एव मनसः
करणत्वसम्प्रतिपत्तेश्च, तदा करणान्तराभावात् ।
प्रसङ्ख्यानं तु मनस्सहकारिभावेनापि उपयुज्यते ।
‘वाक्यार्थभावनापरिपाकसहितमन्तःकरणं
त्वंपदार्थस्यापरोक्षस्य
तत्तदुपाध्याकारनिषेधेन तत्पदार्थताम् आविर्भावयति’
(ब्र.सू.१-१-१) इति भामतीवचनात् । ‘ज्ञानप्रसादेन
विशुद्धसत्त्वस्ततस्तु तं पश्यते निष्कलं ध्यायमानः’
(मु. उ. ३ । १ । ८) इति श्रुतावपि
ज्ञानप्रसादशब्दितचित्तैकाग्र्यहेतुतयैव
ध्यानोपादानात् । न तु प्रसङ्ख्यानं स्वयं करणम् । तस्य क्कचिदपि
ज्ञानकरणत्वाक्लृप्तेः,
कामातुरकामिनीसाक्षात्कारादावपि
प्रसङ्ख्यानसहकृतस्य मनस एव करणत्वोपपत्त्या
अक्लृप्तज्ञानकरणान्तरकल्पनायोगात्
- इत्याहुः ।

अपरे तु−‘तद्धास्य विजज्ञौ’ (छा. उ. ६ । १६ । ३) ‘तमसः पारं दर्शयति’ (छा.
उ. ७ । २६ । २) ‘आचार्यवान् पुरुषो वेद तस्य तावदेव चिरम्’ (छा. उ. ६ ।
१४ । २) इत्यादिश्रुतिषु आचार्योपदेशानन्तरमेव ब्रह्मसाक्षात्कारोदये
जीवन्मुक्तिश्रवणात् ‘वेदान्तविज्ञानसुनिश्चितार्थाः’ (मु. उ. ३ । २ ।
६) इति ज्ञानान्तरनैराकाङ्क्ष्यश्रवणात् ‘तं त्वौपनिषदं पुरुषम्’ (बृ. उ.
३ । ९ । २६) इति ब्रह्मण उपनिषदेकगम्यत्वश्रवणाच्च, औपनिषदं महावाक्यमेव
ब्रह्मसाक्षात्कारे करणम् । न मनः । ‘यन्मनसा न मनुते’ (के. उ. १ ।
६) इति तस्य ब्रह्मसाक्षात्कारकरणत्वनिषेधात् । न चापक्वमनोविषयमिदम् ।
‘येनाहुर्मनो मतम्’ (के. उ. १ । ६) इति वाक्यशेषे मनोमात्रग्रहणात् । न
चैवं ‘यद्वाचाऽनभ्युदितम्’ (के. उ. १ । ४) इति शब्दस्यापि तत्करणत्वं
निषिध्यत इति शङ्क्यम् । मनःकरणत्ववादिनामपि शब्दस्य
निर्विशेषे परोक्षज्ञानकरणत्वस्याभ्युपगतत्वेन तस्य
‘यतो वाचो निवर्तन्ते अप्राप्य मनसा सह’ (तै. उ. २ । ४ । १) इति
श्रुत्यनुरोधेन शब्दार्थप्राप्तिरूपशक्तिमुखेन शब्दस्य
तत्करणत्वनिषेधे तात्पर्यस्य वक्तव्यतया
शक्यसम्बन्धरूपलक्षणामुखेन तस्य
तत्करणत्वाविरोधात् । न च
‘मनसैवानुद्रष्टव्यम्’ (बृ. उ.
४ । ४ । १९) इति श्रुतिसिद्धं मनसोऽपि तत्करणत्वं न पराकर्तुं
शक्यमिति वाच्यम् । शाब्दसाक्षात्कारजननेऽपि
तदैकाग्र्यस्यापेक्षितत्वेन हेतुत्वमात्रेण
तृतीयोपपत्तेः । ‘मनसा ह्येव पश्यति मनसा श्रृणोति’ (बृ. उ. १ । ५ ।
३) इत्यादौ तथा दर्शनात् , गीताविवरणे भाष्यकारीयमनःकरणत्ववचनस्य
मतान्तराभिप्रायेण प्रवृत्तेः - इत्याहुः ।

## शाब्दापरोक्षसमर्थनम्

ननु तथाऽपि शब्दस्य परोक्षज्ञानजनकत्वस्वभावस्यापरोक्षज्ञानजनकत्वं न
सङ्गच्छते इति चेत् अत्र केचित् - स्वतोऽसमर्थोऽपि शब्दः
शास्त्रश्रवणमननपूर्वकप्रत्ययाभ्यासजनितसंस्कारप्रचयलब्धब्रह्मैकाग्र्यवच्चित्तदर्पणानुगृहीतः
अपरोक्षज्ञानमुत्पादयति, शास्रीयसंस्कारसहकृताग्न्यधिकरणक इव होमोऽपूर्वम्
- इति कल्प्यते । ‘तरति शोकमात्मवित्’ (छा. उ. ७ । १ । ३) इति
शास्त्रप्रामाण्यात् । अपरोक्षस्य
कर्तृत्वाद्यध्यासस्य अपरोक्षाधिष्ठानज्ञानं
विना निवृत्त्ययोगात् , औपनिषदे च ब्रह्मणि मानान्तराप्रवृत्तेः,
शब्दादप्यपरोक्षज्ञानानुत्पत्तौ अनिर्मोक्षप्रसङ्गात्
−इत्याहुः ।

अन्ये तु−भावनाप्रचयसाहित्ये सति बहिरसमर्थस्यापि मनसो
नष्टवनितासाक्षात्कारजनकत्वदर्शनात्
निदिध्यासनसाहित्येन शब्दस्याप्यपरोक्षज्ञानजनकत्वं युक्तमिति
दृष्टानुरोधेन समर्थयन्ते ।

अपरे तु−अपरोक्षार्थविषयत्वं ज्ञानस्यापरोक्षत्वं नाम । अन्यानिरुक्तेः ।
अर्थापरोक्षत्वं तु नापरोक्षज्ञानविषयत्वम् , येनान्योन्याश्रयः
स्यात् । किं तु तत्तत्पुरुषीयचैतन्याभेदः ।
अन्तःकरणतद्धर्माणां साक्षिणि कल्पिततया
तदभेदसत्त्वात् , बाह्यचैतन्ये कल्पितानां घटादीनां बाह्यचैतन्ये
वृत्तिकृततत्तत्पुरुषीयचैतन्याभेदाभिव्यक्त्या
तदभेदसत्त्वाच्च न क्वाप्यव्याप्तिः । न च
अन्तःकरणतद्धर्माणां ज्ञानादीनामिव
धर्माधर्मसंस्काराणामपि साक्षिणि कल्पितत्वाविशेषात्
आपरोक्ष्यापत्तिः । तेषामनुद्भूतत्वात् , उद्भूतस्यैव
जडस्य चैतन्याभेदे आपरोक्ष्यम् इत्यभ्युपगमात् । एवं च सर्वदा
सर्वपुरुषचैतन्याभिन्नत्वात् ‘यत्साक्षादपरोक्षाद्ब्रह्म’ (बृ. उ.
३ । ४ । १) इति श्रुत्या स्वत एवापरोक्षं ब्रह्मेति
अपरोक्षार्थविषयत्वात् शाब्दस्यापि
ब्रह्मज्ञानस्य अपरोक्षत्ववाचोयुक्तिर्युक्ता−इत्याहुः ।

अद्वैतविद्याचार्यास्तु − नापरोक्षार्थविषयत्वं ज्ञानस्यापरोक्ष्यम् ,
स्वरूपसुखापरोक्षरूपस्वरूपज्ञानाव्यापनात् ।
स्वविषयत्वलक्षणस्वप्रकाशत्वनिषेधात् ।
किं तु यथा तत्तदर्थस्य स्वव्यवहारानुकूलचैतन्याभेदोऽर्थापरोक्ष्यम् , एवं
तत्तद्व्यवहारानुकूलचैतन्यस्य तत्तदर्थाभेदो ज्ञानापरोक्ष्यम् । तथा च
चैतन्यधर्म एवापरोक्ष्यम् , न त्वनुमितित्वादिवत्
अन्तःकरणवृत्तिधर्मः । अत एव
सुखादिप्रकाशरूपे साक्षिणि स्वरूपसुखप्रकाशरूपे चैतन्ये च
आपरोक्ष्यम् । न च घटाद्यैन्द्रियकवृत्तौ तदनुभवविरोधः । अनुभवस्य
वृत्त्यवच्छिन्नचैतन्यगतापरोक्ष्यविषयत्वोपपत्तेः ।

ननु उक्तं ज्ञानार्थयोरापरोक्ष्यं
हृदयादिगोचरशाब्दवृत्तिशाब्दविषययोरतिप्रसक्तम्
, तत्र दैवात् कदाचित् वृत्तिविषयसंसर्गे सति वृत्त्यवच्छिन्नचैतन्यस्य
विषयावच्छिन्नचैतन्यस्य चाभेदाभिव्यक्तेः अवर्जनीयत्वात् इति चेत्
, न−परोक्षवृत्तेः विषयावच्छिन्नचैतन्यगताज्ञाननिवर्तनाक्षमतया तत्र
अज्ञानेनावृतस्य विषयचैतन्यस्य अनावृतेन
वृत्त्यवच्छिन्नसाक्षिचैतन्येन
अभेदाभिव्यक्तेरभावात् आपरोक्ष्याप्रसक्तेः । अत एव जीवस्य
संसारदशायां वस्तुतस्सत्यपि ब्रह्माभेदे न
तदापरोक्ष्यम् , अज्ञानावरणकृतभेदसत्त्वात् । न
चैवं ब्रह्मणो जीवापरोक्ष्यासम्भवात् असर्वज्ञत्वापत्तिः । अज्ञानस्य
ईश्वरं प्रत्यनावारकतया तं प्रति जीवभेदानापादनात् । यं प्रति
यदज्ञानमावारकं तस्य तं प्रत्येव
स्वाश्रयभेदापादकत्वात् । अत एव
चैत्रज्ञानेन तस्य घटाज्ञाने निवृत्ते अनिवृत्तं
मैत्राज्ञानं मैत्रं प्रत्येव विषयचैतन्यस्य भेदापादकमिति न चैत्रस्य
घटापरोक्ष्यानुभवानुपपत्तिरपि ।

ननु−एवं वृत्तिविषयचैतन्याभेदाभिव्यक्तिलक्षणस्यापरोक्ष्यस्य
स्वविषयचैतन्यगताज्ञाननिवृत्तिप्रयोज्यत्वे
तस्य अज्ञाननिवृत्तिप्रयोजकत्वायोगात् ज्ञानमात्रमज्ञाननिवर्तकं
भवेदिति चेत् , न−यत् ज्ञानम् उत्पद्यमानं स्वकारणमहिम्ना
विषयसंसृष्टमेवोत्पद्यते तदेवाज्ञाननिवर्तकमिति विशेषणात् ,
ऐन्द्रियकज्ञानानां तथात्वात् । एवं च शब्दादुत्पद्यमानमपि ब्रह्मज्ञानं
सर्वोपादानभूतस्वविषयब्रह्मसंसृष्टमेव उत्पद्यत इति
तस्याज्ञाननिवर्तकत्वम्
अज्ञाननिवृत्तौ तन्मूलभेदप्रविलयादापरोक्ष्यं
चेत्युपपद्यतेतराम् । नन्वेवम्
अध्ययनगृहीतवेदान्तजन्येनापि तज्ज्ञानेन
मूलाज्ञाननिवृत्त्या आपरोक्ष्यं किं न स्यात् । न च तत्
सत्तानिश्चयरूपत्वाभावात्
नाज्ञाननिवर्तकमिति वाच्यम् । तथापि कृतश्रवणस्य
निर्विचिकित्सशाब्दज्ञानेन तन्निवृत्त्या
मननादिवैयर्थ्यापत्तिरिति चेत्
, न – सत्यपि श्रवणात् निर्विचिकित्सज्ञाने चित्तविक्षेपदोषेण प्रतिबन्धात्
अज्ञाननानिवृत्त्या तन्निराकरणे
मनननिदिध्यासननियमविध्यर्थानुष्ठानस्यार्थवत्त्वात्
, भवान्तरीयमननाद्यनुष्ठाननिरस्तचित्तविक्षेपस्य उपदेशमात्रात्
ब्रह्मापरोक्ष्यस्य इष्यमाणत्वाच्च इत्याहुः ।

अथैवमपि−कृतनिदिध्यासनस्य वेदान्तजन्यब्रह्मज्ञानेनेव घटादिज्ञानेनापि
ब्रह्मज्ञाननिवृत्तिः किं न स्यात् । न च तस्य ब्रह्माविषयत्वात्
न ततो ब्रह्माज्ञाननिवृत्तिरिति वाच्यम् । ‘घटस्सन्’ इत्यादिबुद्धिवृत्तेः
सद्रूपब्रह्मविषयत्वोपगमात् । न च तत्र घटाद्याकारवृत्त्या
तदज्ञाननिवृत्तौ स्वतःस्फुरणादेव तदवच्छिन्नं
चैतन्यं सदिति प्रकाशते, न तस्य घटाद्याकारवृत्तिविषयत्वमिति – वाच्यम् ।
तदभावे घटविषयं ज्ञानं तदवच्छिन्नचैतन्यविषयमज्ञानमिति भिन्नविषयेण ज्ञानेन
तदज्ञाननिवृत्तेरयोगात् , जडे आवरणकृत्याभावेन घटस्याज्ञानाविषयत्वात् । न
च घटादिवृत्तेः तदवच्छिन्नचैतन्यविषयत्वेऽपि अखण्डानन्दाकारत्वाभावात् न
ततो मूलाज्ञाननिवृत्तिरिति वाच्यम् । वेदान्तजन्यसाक्षात्कारेऽपि
तदभावात् । न हि तत्र अखण्डत्वमानन्दत्वं वा कश्चिदस्ति
प्रकारः । वेदान्तानां
संसर्गागोचरप्रमाजनकत्वलक्षणाखण्डार्थत्वहानापत्तेः ।
न च वेदान्तजन्यज्ञानादेव तन्निवृत्तिनियम इति वाच्यम् ।
क्लृप्ताज्ञाननिवर्तकत्वप्रयोजकस्य
रूपस्य ज्ञानान्तरेऽपि सद्भावे तथानियन्तुमशक्यत्वात् । न च
घटाद्याकारवृत्तिविषयस्यावच्छिन्नचैतन्यस्यापि
कल्पितत्वेन यत् मूलाज्ञानविषयभूतं
सत्यमनवच्छिन्नचैतन्यं
तद्विषयत्वाभावात् घटादिवृत्तीनां
निवर्त्यत्वाभिमताज्ञानसमानविषयत्वलक्षणं
कॢप्तप्रयोजकमेव नास्तीति वाच्यम् । तत्र अवच्छेदकांशस्य
कल्पितत्वेऽपि अवच्छेद्यांशस्य
अकल्पितमूलाज्ञानविषयचैतन्यरूपत्वात्
, तस्य कल्पितत्वे घटवज्जडतया अवस्थाज्ञानं प्रत्यपि विषयत्वायोगेन
अवस्थाज्ञानस्य मूलाज्ञानविषयाकल्पितचैतन्यविषयत्वस्य
वक्तव्यतया तन्निवर्तकघटादिज्ञानस्यापि तद्विषयत्वावश्यम्भावेन
तत्पक्षेऽपि ततो मूलाज्ञाननिवृत्तिप्रसङ्गस्य अपरिहारात् ।

## घटादिज्ञानानां मूलाज्ञानानिवर्तकत्वसमर्थनम्

अत्राहुः आचार्याः − न चैतन्यं चक्षुरादिजन्यवृत्तिविषयः । ‘न सन्दृशे
तिष्ठतिरूपमस्य न चक्षुषा पश्यति कश्चनैनम्’ (क. उ. २ । ३ । ९)
‘पराञ्चि खानि व्यतृणत्स्वयम्भूः तस्मात् पराङ् पश्यति नान्तरात्मन्’
(क. उ. २ । १ । १) इत्यादिश्रुत्या तस्य परमाण्वादिवत्
चक्षुराद्ययोग्यत्वोपदेशात्
‘औपनिषदम्’ इति विशेषणाच्च । न च ‘सर्वप्रत्ययवेद्ये
(वा) (च) ब्रह्मरूपे व्यवस्थिते ।’ इत्यादिवार्तिकविरोधः । तस्य
घटाद्याकारवृत्त्युदये सति आवरणाभिभवात् स्वप्रभं
सद्रूपं ब्रह्म ‘घटस्सन्’ इति घटवद्व्यवहार्यं भवतीति
औपचारिकघटादिवृत्तिवेद्यत्वपरत्वात् । आवरणाभिभावकत्वं च
घटादिज्ञानस्य घटादिविषयत्वादेव उपपन्नम् ।
घटादेरप्यज्ञानविषयत्वात्
‘घटं न जानामि’ ‘घटज्ञानेन घटाज्ञानं नष्टम्’ इति अवस्थाज्ञानस्य
घटादिविषयत्वानुभवात् । न च - तत्र
आवरणकृत्याभावादज्ञानाङ्गीकारो
न युक्तः, तद्भासकस्य तदवच्छिन्नचैतन्यस्य आवरणादेव
तदप्रकाशोपपत्तेरिति−वाच्यम् ।
उक्तभङ्ग्या जडस्य साक्षादज्ञानविषयत्वस्य प्रतिक्षेपेऽपि
जडावच्छिन्नचैतन्यप्रकाशस्याज्ञानेनावरणम्
, ततो नित्यचैतन्यप्रकाशसंसर्गेऽपि जडस्य ‘नास्ति न प्रकाशते’
इत्यादिव्यवहारयोग्यत्वमिति परम्परया
अज्ञानविषयत्वाभ्युपगमात् साक्षात्परम्परया वा
यदज्ञानावरणीयं तद्विषयत्वस्यैव ज्ञानस्य
तदज्ञाननिवर्तकत्वप्रयोजकशरीरे
निवेशात् । न चैवं घटादीनामुक्तरीत्या मूलाज्ञानविषयत्वमपीति
घटादिसाक्षात्कारादेव मूलाज्ञाननिवृत्त्यापातः ।
फलबलात् तदज्ञानकार्यातिरिक्ततद्विषयविषयकत्वस्यैव तन्निवर्तकत्वे
तन्त्रत्वात् ।

अथवा, मूलाज्ञानस्यैव जडं न विषयः । अवस्थाज्ञानानां तु
अवच्छिन्नचैतन्याश्रितानां
तत्तज्जडमेव विषयः । अन्यथा चाक्षुषवृत्त्या
चन्दनखण्डचैतन्याभिव्यक्तौ तत्संसर्गिणो
गन्धस्याप्यापरोक्ष्यापत्तेः, तदनभिव्यक्तौ
चन्दनतद्रूपयोरप्यप्रकाशापत्तेः । न च -
चाक्षुषवृत्त्या
चन्दनतद्रूपावच्छिन्नचैतन्ययोरभिव्यक्त्या
तयोः प्रकाशः, गन्धाकारवृत्त्यभावेन गन्धावच्छिन्नचैतन्यस्यानभिव्यक्त्या
तस्याप्रकाशश्चेति - वाच्यम् । चैतन्यस्य द्विगुणीकृत्य वृत्त्ययोगेन
एकद्रव्यगुणानां स्वाश्रये सर्वत्र व्याप्य वर्तमानानां
पृथक्पृथग्गगनावच्छेदकत्वस्येव
चैतन्यावच्छेदकत्वस्याप्यसम्भवात् । तेषां
स्वाश्रयद्रव्यावच्छिन्नचैतन्येनैव
शुक्तीदमंशावच्छिन्नचैतन्येन
शुक्तिरजतवत् प्रकाश्यतया तस्याभिव्यक्तौ गन्धस्यापि (आपरोक्ष्यापत्तेः)
प्रकाशस्य अनभिव्यक्तौ रजतादेरप्यप्रकाशस्य चापत्तेः । न च
गन्धाकारवृत्त्युपरक्त एव चैतन्ये गन्धः प्रकाशत इति
नियमः । प्रकाशसंसर्गस्यैव प्रकाशमानशब्दार्थत्वेन असत्यामपि
तदाकारवृत्तौ अनावृतप्रकाशसंसर्गे
अप्रकाशमानत्वकल्पनस्य
विरुद्धत्वात् , अभिव्यक्तस्य च गन्धोपादानचैतन्यस्य
गन्धासंसर्गोक्त्यसम्भवात् । तस्मात् यथा चैत्रस्य घटवृत्तौ तं
प्रत्यावरकस्यैवाज्ञानस्य निवृत्तिरिति तस्यैव
विषयप्रकाशो नान्यस्य, तथा तत्तद्विषयाकारवृत्त्या
तत्तदावारकाज्ञानस्यैव निवृत्तेः न
विषयान्तरस्यापरोक्ष्यम् , ‘अनावृतार्थस्यैव संविदभेदात्
आपरोक्ष्यम् ‘इत्यभ्युपगमादिति प्रमातृभेदेनेव विषयभेदेनाप्येकत्र
चैतन्ये अवस्थाज्ञानभेदस्य वक्तव्यतया अवस्थाज्ञानानां
तत्तज्जडविषयकत्वमिति घटादिवृत्तीनां
नावस्थाज्ञाननिवर्तकत्वे काचिदनुपपत्तिः, न वा
मूलाज्ञाननिवर्तकत्वापत्तिः ।

न चैवमपि जीवविषयाया अहमाकारावृत्तेर्मूलाज्ञाननिवर्तकत्वापत्तिः । तस्याः
स्वयम्प्रकाशमानचित्संवलिताचिदंशमात्रविषयत्वात् , ‘सोऽहम्’ इति
प्रत्यभिज्ञाया अपि स्वयम्प्रकाशे चैतन्ये
अन्तःकरणवैशिष्ट्येन सह
पूर्वापरकालवैशिष्ट्यमात्रविषयत्वेन
चैतन्यविषयत्वाभावात् − इति ।

केचित्तु - घटादिवृत्तीनां तत्तदवच्छिन्नचैतन्यविषयत्वमभ्युपगम्य
‘सर्वमानप्रसक्तौ च सर्वमानफलाश्रयात् ।
श्रोतव्येतिवचः प्राह वेदान्तावरुरुत्सया’
(बृ.वा. २-४-२१२) इति
वार्तिकोक्तश्रोतव्यवाक्यार्थवेदान्तनियमविध्यनुसारेण
वेदान्तजन्यमेव नियमादृष्टसहितं ब्रह्मज्ञानमप्रतिबद्धं
ब्रह्माज्ञाननिवर्तकमिति
घटादिज्ञानान्न तन्निवृत्तिप्रसङ्गः−इत्याहुः ।

अन्ये तु−तत्त्वमस्यादिवाक्यजन्यं जीवब्रह्माभेदगोचरमेव ज्ञानं
मूलाज्ञाननिवर्तकम् , मूलाज्ञानस्य
तदभेदगोचरत्वात् , इति न
चैतन्यस्वरूपमात्रगोचरात्
घटादिज्ञानात्तन्निवृत्तिप्रसङ्गः । न च अभेदस्य
तत्त्वावेदकप्रमाणबोध्यस्य चैतन्यातिरेके द्वैतापत्तेः
चैतन्यमात्रमभेदः इति तद्गोचरं घटादिज्ञानमप्यभेदगोचरमिति
वाच्यम् । नह्यभेदज्ञानमिति विषयतो विशेषं ब्रूमः, किं तु
तत्त्वम्पदवाच्यार्थधर्मिद्वयपरामर्शादिरूपकारणविशेषाधीनेन
स्वरूपसम्बन्धविशेषेण चैतन्यविषयत्वमेव तदभेदज्ञानत्वम् ।

यथा हि विशेषणविशेष्यतत्सम्बन्धगोचरत्वाविशेषेऽपि विशिष्टज्ञानस्य
विशेषणज्ञानादिकारणविशेषाधीनस्वरूपसम्बन्धविशेषेण
तत्त्रितयगोचरत्वमेव समूहालम्बनव्यावृत्तं विशिष्टज्ञानत्वम्
, यथा वा ‘स्थाणुत्वपुरुषत्ववान्’ इत्याहार्यवृत्तिव्यावृत्तं संशयत्वम् ,
विषयतो विशेषानिरूपणात् ; तथा घटादावपि ‘सोऽयं घटः’ इत्यादिज्ञानस्य
स्वरूपसम्बन्धविशेषेण घटादिविषयत्वमेव
केवलघटशब्दादिजन्यज्ञानव्यावृत्तं
तदभेदज्ञानत्वम् । अतिरिक्ताभेदानिरूपणात् ।
अभावसादृश्यादीनामधिकरणप्रतियोग्यादिभिः
स्वरूपसम्बन्धयुक्तानाम् अधिकरणेन आधाराधेयभावरूपः स्वरूपसम्बन्धविशेषः
प्रतियोगिना प्रतियोग्यनुयोगिभावरूपः, इत्यादिप्रकारेण
स्वरूपसम्बन्धे अवान्तरविशेषकल्पनावत् वृत्तीनां
विषयेऽपि संयोगतादात्म्ययोरतिप्रसक्त्या विषयैः
विषयविषयिभावरूपस्वरूपसम्बन्धवतीनां
विषयविशेषनिरूपणासम्भवे क्लृप्त एव स्वरूपसम्बन्धे अवान्तरविशेषकल्पनेन
अभेदज्ञानत्वादिपरस्परवैलक्षण्यनिर्वाहाच्च । एवं च ब्रह्मज्ञानस्य
अभेदाख्यकिञ्चित्संसर्गगोचरत्वानभ्युपगमात् न
वेदान्तानामखण्डार्थत्वहानिरपि−इत्याहुः ।

## ब्रह्मज्ञानस्य मूलाज्ञाननिवर्तकत्वसमर्थनम्

ननु − घटादिज्ञानवत् ब्रह्मज्ञानस्यापि न मूलाज्ञाननिवर्तकत्वं युक्तम् ,
निवर्तकत्वे तदवस्थानासहिष्णुत्वरूपस्य विरोधस्य तन्त्रत्वात् ,
कार्यस्य चोपादानेन सह तादृशविरोधाभावात् इति चेत् − न -
कार्यकारणयोः अन्यत्र तादृशविरोधादर्शनेऽपि
एकविषयज्ञानाज्ञानभावप्रयुक्तस्य
तादृग्विरोधस्य अत्र सत्त्वात् , कार्यकारणयोरप्यग्निसंयोगपटयोः
तादृशविरोधस्य दृष्टेश्च । न च अग्निसंयोगात्
अवयवविभागप्रक्रियया असमवायिकारणसंयोगनाशादेव पटनाशः
नाग्निसंयोगादितिवाच्यम् । दग्धपटेऽपि
पूर्वसंस्थानानुवृत्तिदर्शनेन
मुद्गरचूर्णीकृतघटवदवयवविभागादर्शनात् तत्र अवयवविभागादिकल्पनाया
अप्रामाणिकत्वात् । नापि तत्र तन्तूनामपि दाहेन समवायिकारणनाशात् पटनाश
इति युक्तम् । अंशुतन्त्वादिभिस्सह युगपदेव पटस्य दाहदर्शनेन
क्रमकल्पनायोगात् । यतोऽधस्तात् नावयवनाशः
तत्रावयवे अग्निसंयोगादेव नाशस्य वाच्यत्वात् ।

## ब्रह्मज्ञाननिवर्तकनिरूपणम्

ननु−अस्त्वेतदेवम् , तथापि सविलासाज्ञाननाशकमिदं ब्रह्मज्ञानं कथं नश्येत्
, नाशकान्तरस्याभावात् − इति चेत् , न−यथा कतकरजः सलिलेन संयुज्य
पूर्वयुक्तरजोऽन्तरविश्लेषं जनयत् स्वविश्लेषमपि
जनयति, तथा आत्मन्यध्यस्यमानं ब्रह्मज्ञानं
पूर्वाध्यस्तसर्वप्रपञ्चं
निवर्तयत् स्वात्मानमपि निवर्तयतीति केचित् ।

अन्ये तु अन्यन्निवर्त्य स्वयमपि निवृत्तौ
दग्धलोहपीताम्बुन्यायमुदाहरन्ति ।

अपरे तु अत्र दग्धतृणकूटदहनोदाहरणमाहुः ।

न च ध्वंसस्य प्रतियोग्यतिरिक्तजन्यत्वनियमः । अप्रयोजकत्वात् ,
निरिन्धनदहनादि ध्वंसे व्यभिचाराच्च । न च -
ध्वंसस्य प्रतियोगिमात्रजन्यत्वेऽतिप्रसङ्गात्
कारणान्तरमवश्यं वाच्यम् ,
निरिन्धनदहनादिध्वंसेऽपि
कालादृष्टेश्वरेच्छादिकारणान्तरमस्ति इति - वाच्यम् ।
अतिप्रसङ्गापरिज्ञानात् । न च
‘घटादिध्वंसस्यापि कारणान्तरनिरपेक्षत्वं
स्यात्’ इत्यतिप्रसङ्गः । ध्वंसमात्रे
कारणान्तरनैरपेक्ष्यानभिधानात् ।
न च घटध्वंसदृष्टान्तेन ब्रह्मज्ञानध्वंसस्य कारणान्तरापेक्षासाधनम् ।
तद्दृष्टान्तेन मुद्गरपतनापेक्षाया अपि साधनापत्तेः । नापि
ज्ञानध्वंसत्वसाम्यात् घटज्ञानादिध्वंसस्यापि
कारणान्तरनैरपेक्ष्यं
स्यादित्यतिप्रसङ्गः ।
सेन्धनानलध्वंसस्य
जलसेकादिदृष्टकारणापेक्षत्वेऽपि
निरिन्धनानलध्वंसस्य तदनपेक्षत्ववत् , जाग्रज्ज्ञानध्वंसस्य
विरोधिविशेषगुणान्तरापेक्षत्वेऽपि
सुषुप्तिपूर्वज्ञानध्वंसस्य तदनपेक्षत्ववच्च,
मूलाज्ञाननिवर्तकज्ञानध्वंसस्य कारणान्तरसापेक्षत्वेऽपि
तन्निवर्तकज्ञानध्वंसस्य तदनपेक्षत्वोपपत्तेः । नापि
कारणान्तरनैरपेक्ष्ये
स्वोत्पत्त्युत्तरक्षण एव नाशः
स्यादित्यतिप्रसङ्गः ।
इष्टापत्तेः । तदुत्पत्त्युत्तरक्षण एव
ब्रह्माध्यस्तनिखिलप्रपञ्चदाहेन तदन्तर्गतस्य तस्यापि
तदैव दाहाभ्युपगमात् , निरिन्धनदहनध्वंसन्यायेन ब्रह्मज्ञानध्वंसस्यापि
कालादृष्टेश्वरेच्छादिकारणान्तरजन्यत्वेऽप्यविरोधाच्च,
‘सर्वप्रपञ्चनिवृत्त्यनन्तरम् एकशेषस्य
ब्रह्मज्ञानस्य निवृत्तिः’ इत्यनभ्युपगमेन युगपत् सर्वदाहे
पूर्वक्षणे चिदविद्यासम्बन्धरूपस्य द्रव्यान्तररूपस्य
वा कालस्य ईश्वरप्रसादरूपस्यान्तःकरणगुणविशेषस्य वा अदृष्टस्य अन्येषां च
सत्त्वात् । न च − तत्र ज्ञानातिरिक्तकारणापेक्षणे ब्रह्मज्ञानस्य
अमिथ्यात्वप्रसङ्गः, ज्ञानैकनिवर्त्यत्वं
मिथ्यात्वमित्यभ्युपगमात् इति वाच्यम् ।
ज्ञानाघटितसामग्र्यनिवर्त्यत्वे सति ज्ञाननिवर्त्यत्वस्य
तदर्थत्वात् । ‘नान्यः पन्थाः’ (श्वे. उ. ३ । ८) इति
श्रुतेरपि तत्रैव ताप्तर्यात् । अतो युक्त एव दग्धदाह्यदहनादिन्यायः ।

केचित्तु - वृत्तिरूपं ब्रह्मज्ञनं नाज्ञानतन्मूलप्रपञ्चनिबर्हकम् ।
अज्ञानस्य प्रकाशनिवर्त्यत्वनियमेन
जडरूपवृत्तिनिवर्त्यत्वायोगात् ।
किं तु तदारूढचैतन्यप्रकाशः तन्निवर्तकः । स्वरूपेण तस्य
अज्ञानादिसाक्षितया तदनिवर्तकत्वेऽपि
अखण्डाकारवृत्त्युपारूढस्य तस्य तन्निवर्तकत्वोपपत्तेः ।
‘तृणादेर्भासिकाऽप्येषा सूर्यदीप्तिस्तृणं
दहेत् । सूर्यकान्तमुपारुह्य तन्न्यायं तत्र योजयेत् ॥’
इत्यभियुक्तोक्तेः । एवं च, यथा
(किञ्चित्) काष्ठमुपारुह्य ग्रामनगरादिकं दहन् वह्निः दहत्येव तदपि
काष्ठम् , तथा चरमवृत्तिमुपारुह्य निखिलप्रपञ्चमुन्मूलयन्
अखण्डचैतन्यप्रकाशः तन्निवर्तनेऽपि
प्रगल्भत इति तन्नाशे न काचिदनुपपत्तिः − इत्यहुः ।

अन्ये तु – ब्रह्मज्ञानमज्ञानस्यैव निवर्तकम् , ज्ञानाज्ञानयोरेव
साक्षाद्विरोधात् , प्रपञ्चस्य तु उपादाननाशान्नाश इति
प्रपञ्चान्तर्गतब्रह्मज्ञानस्यापि तत एव नाशः । न च प्रपञ्चस्य
ज्ञानानिवर्त्यत्वे मिथ्यात्वानुपपत्तिः ।
प्रपञ्चनिवृत्तेः साक्षात् ज्ञानजन्यत्वाभावेऽपि
ज्ञानजन्याज्ञाननाशजन्यत्वात् , साक्षात् परम्परया वा
ज्ञानैकनिवर्त्यत्वं मिथ्यात्वमित्यङ्गीकारात् । एवं च
तत्त्वसाक्षात्कारोदयेऽपि
जीवन्मुक्तस्य देहादिप्रतिभास उपपद्यते ।
प्रारब्धकर्मणा प्रतिबन्धेन, तत्त्वसाक्षात्कारोदयेऽपि
प्रारब्धकर्मतत्कार्यदेहादिप्रतिभासानुवृत्त्या,
उपादानाविद्यालेशानुवृत्त्युपपत्तेः ।
अज्ञानवत् प्रपञ्चस्यापि साक्षात् ब्रह्मसाक्षात्कारनिवर्त्यत्वे
नायमुपपद्यते । विरोधिनि ब्रह्मसाक्षात्कारे सति
प्रारब्धकर्मणः स्वयमेवावस्थानासम्भवेन
अविद्यालेशनिवृत्तिप्रतिबन्धकत्वायोगात्
- इत्याहुः ॥

॥ इति शास्त्रसिद्धान्तलेशसङ्ग्रहे तृतीयः परिच्छेदः ॥


# चतुर्थपरिच्छेदः

## जीवन्मुक्तिसदसद्भावोपपादनम्

अथ कोऽयमविद्यालेशः, यदनुवृत्त्या जीवन्मुक्तिः ?

आवरणविक्षेपशक्तिमत्या मूलाविद्यायाः
प्रारब्धकर्मवर्तमानदेहाद्यनुवृत्तिप्रयोजको
विक्षेपशक्त्यंश इति केचित् ।

क्षालितलशुनभाण्डानुवृत्तलशुनवासनाकल्पोऽविद्यासंस्कार इति − अन्ये ।

दग्धपटन्यायेनानुवृत्ता मूलाविद्यैवेति − अपरे ।

सर्वज्ञात्मगुरवस्तु − विरोधिसाक्षात्कारोदये
लेशतोऽप्यविद्यानुवृत्त्यसम्भवात्
जीवन्मुक्तिशास्त्रं श्रवणादिविध्यर्थवादमात्रम् , शास्त्रस्य
जीवन्मुक्तिप्रतिपादने प्रयोजनाभावात् । अतः
कृतनिदिध्यासनस्य ब्रह्मसाक्षात्कारोदयमात्रेण
सविलासवासनाविद्यानिवृत्तिः –
इत्यपि कञ्चित् पक्षमाहुः ।

## अविद्यानिवृत्तिस्वरूपविचारः

अथ केयमविद्यानिवृत्ति: ?

आत्मैवेति ब्रह्मसिद्धिकाराः । न च तस्य नित्य(त्वेन)सिद्धत्वात्
ज्ञानवैयर्थ्यम् । असति ज्ञाने अनर्थहेत्वविद्याया
विद्यमानतया अनर्थमपि तिष्ठेदिति तदन्वेषणात् , ‘यस्मिन् सति
अग्रिमक्षणे यस्य सत्त्वं यद्व्यतिरेके च अभावः तत्
तत्साध्यम्‘ इति लक्षणानुरोधेन आत्मरूपाया
अप्यविद्यानिवृत्तेः ज्ञानसाध्यत्वाच्च । ज्ञाने सति
अग्रिमक्षणे आत्मरूपाविद्यानिवृत्तिसत्त्वं तद्व्यतिरेके
तत्प्रतियोग्यविद्यारूपः तदभाव इति
उक्तलक्षणसत्त्वात् ।

आत्मन्यैव अविद्यानिवृत्तिः । सा च न सती । अद्वैतहानेः । नाप्यसती ।
ज्ञानसाध्यत्वायोगात् । नापि सदसद्रूपा । विरोधात् ।
नाप्यनिर्वाच्या, अनिर्वाच्यस्य सादेः
अज्ञानोपादानकत्वनियमेन मुक्तावपि
तदुपादानाज्ञानानुवृत्त्यापत्तेः,
ज्ञाननिवर्त्यत्वापत्तेश्च ।
किन्तु उक्तप्रकारचतुष्टयोत्तीर्णा पञ्चमप्रकारा इति आनन्दबोधाचार्याः ।

अविद्यावत् तन्निवृत्तिरप्यनिर्वाच्यैव । न च तदनुवृत्तौ
तदुपादानाज्ञानस्याप्यनुवृत्तिनियमात्
अनिर्मोक्षप्रसङ्गः । तदनुवृत्तौ प्रमाणाभावात् । उत्पत्तेः
प्रथमसमयमात्रसंसर्गिभावविकारत्ववत्
निवृत्तेरपि चरमसमयमात्रसंसर्गिभावविकारत्वोपपत्तेः । अत
एव, यथा पूर्वं पश्चाच्च ‘उत्पत्स्यते’ ‘उत्पन्नः’ इति भाविभूतभावेन
व्यवह्रियमाणाया उत्पत्तेः प्रथमसमयमात्रे ‘उत्पद्यते’ इति
वर्तमानत्वव्यवहारः, तथा पूर्वं पश्चाच्च
‘निवर्तिष्यते’ ‘निवृत्तः’ इति भाविभूतभावेन
व्यवह्रियमाणाया निवृत्तेः चरमसमयमात्रे ‘निवर्तते’ ‘नश्यति’
‘ध्वंसते’ इति वर्तमानत्वव्यपदेशः । निवृत्तेरनुवृत्तौ तु
चिरशकलितेऽपि घटे ‘इदानीं निवर्तते’ इत्यादिव्यवहारः स्यात् ।
आख्यातानां प्रकृत्यर्थगतवर्तमानत्वाद्यर्थाभिधायित्वात् ।

ननु च तेषां
स्वाभिहितसङ्ख्याश्रयप्रकृत्यर्थकर्तृकर्मगतवर्तमानत्वाद्यर्थाभिधायकत्वं
स्वाभिहितप्रकृत्यर्थानुकूलव्यापारगतवर्तमानत्वाद्यर्थाभिधायकत्वं वा
अस्तु । तथा च निवृत्तिक्रियाकर्तुश्चिरचूर्णितस्य घटस्य
तद्गतनिवृत्त्यनुकूलव्यापारस्य च अवर्तमानत्वात्
नोक्तातिप्रसङ्ग−इति चेत् , न − आद्ये उत्पन्नेऽपि
घटे उत्पद्यत इति व्यवहारापत्तेः । उत्पत्तिक्रियाकर्तुर्घटस्य
वर्तमानत्वात् । द्वितीये आमवातजडीकृतकलेवरे
उत्थानानुकूलयत्नवति उत्थानानुदयेऽपि ‘उत्तिष्ठति’ इति
व्यवहारापत्तेः । आख्यातार्थस्य
प्रकृत्यर्थभूतोत्थानानुकूलस्य
यत्नरूपव्यापारस्य वर्तमानत्वात् । तस्मात् प्रकृत्यर्थगतमेव वर्तमानत्वादि
आख्यातार्थ इति, ध्वंसस्य स्थायित्वे चिरनिवृत्तेऽपि घटे ‘निवर्तते’ इति
व्यवहारो दुर्वारः ।

यदि च मुद्गरादिशकलिते घटे ध्वंसो नाम कश्चिदभावः तत्प्रतियोगिकः स्थायी
भूतलाद्याश्रितः उपेयेत, तदा कपालमालापसरणे तदनपसरणेऽपि
मणिकशरवादिकपालव्यावृत्तकपालसंस्थानविशेषादर्शने
च किमिति स प्रत्यक्षो न स्यात् ।

कपालसंस्थानविशेषादिना अनुमेयो घटादिध्वंसो न प्रत्यक्ष इति चेत् तर्हि तेन
मुद्गरनिपातकालीनस्य उत्पत्तिवद्भावविकाररूपतया प्रतियोग्याश्रितध्वंसस्य
अनुमानं सम्भवतीति न ततः
पश्चादनुवर्तमानप्रतियोग्यधिकरणाश्रिताभावरूपध्वंससिद्धिः ।
‘इह भूतले घटो ध्वस्तः’ इति भूतले ध्वंसाधिकरणत्वव्यवहारस्य ‘इह भूतले घट
उत्पन्नः’ इतिवत् भावविकारयुक्तप्रतियोग्यधिकरणत्वविषयत्वोपपत्तेः ।
घटध्वंसानन्तरं भूतले घटाभावव्यवहारस्य घटापसरणानन्तरं
तदभावव्यवहारवत्
समयविशेषसंसर्ग्यत्यन्ताभावावलम्बनतोपपत्त्या
ध्वंसविषयत्वस्याकल्पनीयत्वाच्च ।

एवं सति घटोत्पत्तेः पूर्वं तदभावव्यवहारोऽपि अत्यन्ताभावेन चरितार्थ इति
प्रागभावोऽपि न स्यादिति चेत् , सोऽपि माभूत् । नन्वेवं
‘प्रागभावाधारकालः पूर्वकालः’ ‘ध्वंसाधारः
उत्तरकालः’ इति निर्वचनासम्भवात् काले पूर्वोत्तरादिव्यवहारः
किमालम्बनः स्यात् ? घटादिषु
प्रतियोगित्वादिव्यवहारवत्
अखण्डकिञ्चिद्धर्मगोचरोऽस्तु । अभावस्वरूपस्थायिध्वंसाभ्युपगमेऽपि तेषु
ध्वंसत्वादेरखण्डस्यैव वक्तव्यत्वात् । न च जन्याभावत्वरूपं
सखण्डमेव ध्वंसत्वम् । ध्वंसप्रागभावरूपस्य घटस्य
तद्ध्वंसत्वापत्तेः । न च सप्तमपदार्थरूपाभावत्वं
विवक्षितम् । घटस्य प्रागभावं प्रत्यपि ध्वंसत्वाभावप्रसङ्गेन घटकाले
प्रगभावोत्तरकालत्वव्यवहारस्य निरालम्बनत्वापत्तेः । न च
प्रतियोग्यतिरिक्तः प्रागभावध्वंसः ।
तथा सति, तुल्यन्यायतया ध्वंसप्रागभावोऽपि प्रतियोग्यतिरिक्तः स्यादिति,
प्रागभावध्वंसस्यापि प्रागभावोऽन्यः, तस्यापि कश्चित् ध्वंसः, तस्यापि
प्रागभावोऽन्यः, इत्यप्रामाणिकानवधिकध्वंसप्रागभावकल्पनापत्तेः । न
चान्यत् ध्वंसत्वम् आत्माश्रयादिशून्यं निर्वक्तुं शक्यम् , एवं
प्रागभावत्वमपि, इत्यन्यत्र विस्तरः ।

तस्मान्न पूर्वं प्रागभावः, न च पश्चात् ध्वंसाभावः, मध्ये परं
किञ्चित्कालम्
अनिर्वचनीयोत्पत्तिस्थितिध्वंसरूपभावविकारवान्
घटाद्यध्यासः । एवं च अविद्यानिवृत्तिरपि
ब्रह्मसाक्षात्कारोदयानन्तरक्षणवर्ती
कश्चिद्भावविकार इति तस्या मुक्तावनुवृत्त्यभावात् न तदनिर्वाच्यत्वे
कश्चिद्दोष इति− अद्वैतविद्याचार्याः ।

## मोक्षस्य स्थिरपुरुषार्थत्वोपपादनम्

नन्वेवमविद्यानिवृत्तेः क्षणिकत्वे मोक्षः स्थिरपुरुषार्थो न स्यादिति चेत्
, भ्रान्तोऽसि । न ह्यविद्यानिवृत्तिः स्वयमेव पुरुषार्थ इति तस्या
ज्ञानसाध्यत्वमुपेयते । तस्याः सुखदुःखाभावेतरत्वात् । किं
तु अखण्डानन्दावारकसंसारदुःखहेत्वविद्योच्छेदे अखण्डानन्दस्फुरणं
संसारदुःखोच्छेदश्च भवतीति तदुपयोगितया
तस्यास्तत्त्वज्ञानसाध्यत्वमुपेयते ।

चित्सुखाचार्यास्तु − दुःखाभावोऽपि मुक्तौ न स्वतः पुरुषार्थः । सर्वत्र
दुःखाभावस्य स्वरूपसुखाभिव्यक्तिप्रतिबन्धकाभावतया सुखशेषत्वात् ।
सुखस्यैव स्वतः पुरुषार्थत्वम् अन्येषां सर्वेषामपि तच्छेषत्वमिति
सुखसाधनताज्ञानस्यैव प्रवर्तकत्वे सम्भवति, दुःखाभावस्यापि स्वतः
पुरुषार्थत्वं परिकल्प्य तत्साधनप्रवर्तकसङ्ग्रहाय
इष्टसाधनताज्ञानस्य इच्छाविषयत्वप्रवेशेन
गुरुघटितस्य प्रवर्तकत्वकल्पनायोगात् । न च दुःखाभाव एव स्वतःपुरुषार्थः
तच्छेषतया सुखं काम्यमिति वैपरीत्यापत्तिः । बहुकालदुःखसाध्येऽपि
क्षणिकसुखजनके निन्दितग्राम्यधर्मादौ प्रवृत्तिदर्शनात् ।
तत्र क्षणिकसुखकालीनदुःखाभावस्य पुरुषार्थत्वे तदर्थं
बहुकालदुःखानुभवायोगात् । न च तत्र
क्षणिकसुखस्य पुरुषार्थत्वेऽपि दोषतौल्यम् । भावरूपे सुखे
उत्कर्षापकर्षयोरनुभवसिद्धत्वेन
क्षणमप्यत्युत्कृष्टसुखार्थं
बहुकालदुःखानुभवोपपत्तेः ।
दुःखाभावे चोत्कर्षा(द्य)(पकर्षा)सम्भवात् । तस्मात् मुक्तौ
संसारदुःखनिवृत्तिरप्यविद्यानिवृत्तिवत् सुखशेष इति
अनवच्छिन्नानन्दप्राप्तिरेव स्वतःपुरुषार्थ
इत्याहुः ।

## नित्यसिद्धमोक्षमुद्दिश्य साधनानुष्ठाने प्रवृत्त्युपपादनम्

नन्वनवच्छिन्नानन्दः प्रत्यग्रूपतया नित्यमेव प्राप्तः । सत्यम् ।
नित्यप्राप्तोऽपि अनवच्छिन्नानन्दः तमावृत्य
तद्विपरीतमनर्थं प्रदर्शयन्त्या अविद्यया
संसारदशायामसत्कल्पत्वं नीत इति अकृतार्थताऽभूत् ।
निवर्तितायां च तस्यां निरस्ते निखिलानर्थविक्षेपे
स्वकण्ठगतविस्मृतकनकाभरणवत् प्राप्यत इवेति
औपचरिकी तस्य प्राप्तव्यतेति केचित् ।

अन्ये तु - संसारदशयां ‘नास्ति, न प्रकाशते’ इति
व्यवहारयोग्यत्वरूपाज्ञानावरणप्रयुक्तस्य
’मम निरतिशयानन्दो नास्ति’ इति प्रत्ययस्य सर्वसिद्धत्वात् तदालम्बनभूतः
कश्चत् ब्रह्मानन्दस्याभावः काल्पनिको
यावदविद्यमनुवर्तते,अविद्यानिवृत्तौ
च तन्मूलत्वान्निवर्तत इति, ‘यस्मिन् सत्यग्रिमक्षणे’ इत्यादिलक्षणानुरोधेन
मुख्यमेव तस्य प्राप्यत्वम् इत्याहुः ।

अपरे तु - अवेद्यस्यापुरुषार्थत्वात् संसारदशायां सदप्यनवच्छिन्नसुखम्
आपरोक्ष्याभावात् न पुरुषार्थः । न च− स्वरूपज्ञानेनापरोक्ष्यं
तदाप्यस्ति, तस्य सर्वदा स्वरूपसुखाभिन्नत्वात् ,
वृत्तिज्ञानेनापरोक्ष्यं तु न
मुक्तावपीति−वाच्यम् । न हि
स्वव्यवहारानुकूलचैतन्याभेदमात्रमापरोक्ष्यम् ।
घटावच्छिन्नचैतन्याभिव्यक्तौ तदभिन्नस्य घटगन्धस्यापि आपरोक्ष्यापत्तेः ।
किन्तु अनावृतार्थस्य तदभेदः । तथा च अनावृतत्वांशः तत्त्वसाक्षात्कारे
सत्येवेति निरतिशयसुखापरोक्ष्यस्य पुरुषार्थस्य विद्याप्राप्यत्वं युक्तम्
इत्याहुः ।

इतरे तु−अस्तु व्यवहारानुकूलचैतन्याभेदमात्रमापरोक्ष्यम् , तथाऽपि
अज्ञानमहिम्ना जीवभेदवत् चिदानन्दभेदोऽपि अध्यस्त इति
संसारदशायां पुरुषान्तरस्य पुरुषान्तरचैतन्यापरोक्ष्यवत्
अनवच्छिन्नसुखापरोक्ष्यमपि नास्ति ।
अज्ञाननिवृत्तौ तु
चिदानन्दभेदप्रविलयात्तदापरोक्ष्यमिति
तस्य विद्यासाध्यत्वम् इत्याहुः ।

## मुक्तस्वरूपविचारः

अथ विद्योदये सति उपाधिविलयादपेतजीवभावस्य किमीश्वरभावापत्तिर्भवति, उत
शुद्धचैतन्यमात्ररूपेणावस्थानम् ? इति विवेचनीयम् ।

उच्यते−एकजीववादे तदेकाज्ञानकल्पितस्य
जीवेश्वरविभागादिकृत्स्रभेदप्रपञ्चस्य
तद्विद्योदये विलयात् निर्विशेषचैतन्यरूपेणैवावस्थानम् ।

अनेकजीववादमभ्युपगम्य बद्धमुक्तव्यवस्थाङ्गीकारेऽपि यद्यपि कस्यचित्
विद्योदये तदविद्याकृतप्रपञ्चविलयेऽपि
बद्धपुरुषान्तराविद्याकृतः
जीवेश्वरविभागादिप्रपञ्चोऽनुवर्तते, तथापि ‘जीव इवेश्वरोऽपि
प्रतिबिम्बविशेषः’ इति पक्षे मुक्तस्य
बिम्बभूतशुद्धचैतन्यरूपेणैवावस्थानम् ।
अनेकोपाधिषु एकस्य प्रतिबिम्बे सति एकोपाधिविलये तत्प्रतिबिम्बस्य
बिम्बभावेनैवावस्थानौचित्येन
प्रतिबिम्बान्तरत्वापत्त्यसम्भवात् ।
तत्सम्भवे कदाचिज्जीवरूपप्रतिबिम्बान्तरत्वापत्तेरपि दुर्वारत्वेन
अवच्छेदपक्ष इव मुक्तस्य पुनर्बन्धापत्तेः । अत एव
अनेकजीववादे अवच्छेदपक्षो नाद्रियते । यदवच्छेदेन मुक्तिः
तदवच्छेदेनान्तःकरणान्तरसंसर्गे पुनरपि बन्धापत्तेः ।

“प्रतिबिम्बो जीवः विम्बस्थानीय ईश्वरः उभयानुस्यूतं शुद्धचैतन्यम्” , इति
पक्षे तु मुक्तस्य
यावत्सर्वमुक्तिसर्वज्ञत्वसर्वकर्तृत्वसर्वेश्वरत्वसत्यकामत्वादिगुणपरमेश्वरभावापत्तिरिष्यते ।
यथा−अनेकेषु दर्पणेषु एकस्य मुखस्यप्रतिबिम्बे सति एकदर्पणापनये
तत्प्रतिबिम्बो बिम्बभावेनावतिष्ठते, न तु
मुखमात्ररूपेण, तदानीमपि
दर्पणान्तरसन्निधानप्रयुक्तस्य
मुखे बिम्बत्वस्यानपायात् ; तथा एकस्य ब्रह्मचैतन्यस्य अनेकेषूपाधिषु
प्रतिबिम्बे सति एकस्मिन् प्रतिबिम्बे विद्योदये तेन
तदुपाधिविलये तत्प्रतिबिम्बस्य
बिम्बभावेनावस्थानावश्यम्भावात् ।
न च मुक्तस्य अविद्याऽभावात्
सत्यकामत्वादिगुणविशिष्टसर्वेश्वरत्वानुपपत्तिः ।
तदविद्याऽभावेऽपि तदानीं बद्धपुरुषान्तराविद्यासत्त्वात् । न हि
ईश्वरस्येश्वरत्वं सत्यकामादिगुणवैशिष्ट्यं च
स्वाविद्याकृतम् , तस्य निरञ्जनत्वात् । किं तु
बद्धपुरुषाविद्याकृतमेव तत्सर्वमेष्टव्यम् ।

न च ‘यथाक्रतुरस्मिन् लोके पुरुषो भवति, तथेतः प्रेत्य भवति’ (छा.उ.३-१४)
‘तं यथायथोपासते’ (मुद्गलोपनिषत्.३) इत्यादिश्रुतिषु सगुणोपासकानामपि
ईश्वरसायुज्यश्रवणान्मुक्तेः सगुणविद्याफलाविशेषापत्तिः ।
सगुणोपासकानामखण्डसाक्षात्काराभावात्
नाविद्यानिवृत्तिः, न वा तन्मूलाहङ्कारादेर्विलयः ।
आवरणानिवृत्तेर्नाखण्डानन्दस्फुरणम् । ‘जगद्व्यापारवर्जं
प्रकरणादसन्निहित्वाच्च’ (ब्र.सू. ४-४-१७)
‘भोगमात्रसाम्यलिङ्गाच्च’ (ब्र.सू.४-४-२१) इत्यादिसूत्रोक्तन्यायेन तेषां
परमेश्वरेण भोगसाम्येऽपि सङ्कल्पमात्रात्
स्वभोगोपयुक्तदिव्यदेहेन्द्रियवनितादिसृष्टिसामर्थ्येऽपि
सकलजगत्सृष्टिसंहारादिस्वातन्त्र्यलक्षणं न निरवग्रहमैश्वर्यम् , मुक्तानां
तु निस्सन्धिबन्धमीश्वरभावं प्राप्तानां तत्सर्वमिति महतो विशेषस्य
सद्भावात् । न च परमेश्वरस्य रघुनाथाद्यवतारे
तमस्वित्वदुःखसंसर्गादिश्रवणात्
मुक्तानामीश्वरभावे पुनर्बन्धापत्तिः ।
तस्य विप्रशापामोघत्वादिस्वकृतमर्यादापरिपालनाय कथञ्चित् भृगुशापादि
सत्यत्वं प्रत्याययितुं नटवदीश्वरस्य तदभिनयमात्रपरत्वात् । अन्यथा तस्य
नित्यमुक्तत्वनिरवग्रहस्वातन्त्र्यसमाभ्यधिकराहित्यादिश्रुतिविरोधात् ।
तस्माद्यावत्सर्वमुक्ति परमेश्वरभावो मुक्तस्येति बिम्बेश्वर (पक्षे)
(वादे) न कश्चिद्दोषः ॥

अयमेव पक्षः श्रुतिसूत्रभाष्याद्यनुगुणः । तथा हि− समन्वयाध्याये तावत्
‘दहर उत्तरेभ्यः’ (ब्र.सू.१-३-१४) इत्यधिकरणे ‘अथयदिदमस्मिन्
ब्रह्मपुरे दहरं पुण्डरीकं वेश्म दहरोऽस्मिन् अन्तराकाशः’
(छा.उ.८-१-१) इत्यादिश्रुतिनिर्दिष्टो दहराकाशो न भूताकाशः, नापि
जीवः, किं तु परमेश्वरः, उत्तरेभ्यो - वाक्यशेषेभ्यः । ‘उभे
अस्मिन् द्यावापृथिवी अन्तरेव समाहिते’ ‘यावान्वा
अयमाकाशस्तावानेषोऽन्तर्हृदय आकाशः’ (छा.उ.८-१-३)
‘एष आत्मापहतपाप्मा विजरो विमृत्युर्विशोको विजिघत्सेऽपिपासः
सत्यकामः सत्यसङ्कल्पः’ (छा.उ.८-१-५) इत्यादिना
प्रतिपाद्यमानेभ्यो
द्यावापृथिव्याद्याधारत्वलक्षणगुणेभ्यो
हेतुभ्य’ इति निर्णीय ‘उत्तराच्चेदाविर्भूतस्वरूपस्तु’ (ब्र.सू. १-३-१९)
इति सूत्रान्तरेण दहरविद्यानन्तरमिन्द्रप्रजापतिसंवादे ‘य
आत्मापहतपाप्मा’ (छा.उ. ८-७-३) इत्यादिना
अपहतपाप्मत्वादिगुणाष्टकयुक्तमात्मानमुपदेश्यमुपक्षिप्य
‘य एषोऽक्षिणि पुरुषो दृश्यते एष आत्मा’ (छा.उ.८-७-४) इति जाग्रदवस्थायां
द्रष्टृत्वेनाक्षिसन्निहितस्य ’य एष स्वप्ने महीयमानश्चरति एष
आत्मा’(छा.उ. ८-१०-१) स्वप्नावस्थापन्नस्य
तद्यत्रैतत्सुप्तस्समस्तस्सम्प्रसन्नः
स्वप्नं न विजानाति एष आत्मा’ (छा.उ.८-११-१) इति
सुषुप्त्यवस्थापन्नस्य
‘एषसम्प्रसादोऽस्माच्छरीरात् समुत्थाय परं
ज्योतिरुपसम्पद्य स्वेन रूपेणाभिनिष्पद्यते स उत्तमः पुरुषः’
(छा.उ.८-१२-३) इत्यवस्थात्रयोत्तीर्णस्य च जीवस्योपदेशात्
जीवेऽप्यस्ति अपहतपाप्मत्वादिगुणाष्टकमिति न तद्दहराकाशस्य
परमेश्वरत्वनिर्णायकम् । ‘य एष स्वप्ने’ इत्यादिपर्यायेषु
प्रतिपर्यायं ‘एतं त्वेव ते भूयोऽनुव्याख्यास्यामि’
(छा.उ.८-१०-४) इति श्रवणेन ‘स्फुटस्वप्नादिजीवलिङ्गानां
द्वितीयादिपर्यायाणामेव जीवविषयत्वं प्रथमपर्यायस्य च
ब्रह्मविषयत्वं’ इति चोद्यानवकाशात्−इत्याशङ्क्य
तत्र चतुर्थपर्याये निरूप्यमाणः
सकलबन्धविनिर्मुक्तत्वेनाविर्भूतस्वरूपो
जीवः प्रतिपाद्यः, न तु सांसारिकावस्थाभेदकलुषितः, तत्र
सत्यसङ्कल्पत्वादिगुणबाधात्
अवस्थात्रयोपन्यासस्य तत्तदवस्थादोषाभिधानेन
चतुर्थपर्यायोपदेशशेषत्वप्रतिपत्तेः’ इति
समादधानः सूत्रकारः चतुर्थपर्याये प्रतिपाद्यस्य
मुक्तस्येश्वरभावापत्तिं स्पष्टमाह ।
तदभावे मुक्तेऽपि सत्यसङ्कल्पत्वाद्ययोगात् अनुक्रान्तस्य
गुणाष्टकस्य ईश्वरादन्यत्रापि भावे कृतशङ्कापरिहारालाभाच्च ।
तस्मिन् सूत्रे ‘तस्मात् यदविद्याप्रत्युपस्थापितमपारमार्थिकं जैवं रूपं
कर्तृत्वभोक्तृत्वरागद्वेषादिदोषकलुषितमनेकानर्थयोगि तद्विलयनेन
तद्विपरीतमपहतपाप्मत्वादिगुणकं पारमेश्वरं रूपं विद्यया
प्रतिपद्यते’ इति भाष्यकारोऽप्यतिस्पष्टं मुक्तस्य
सगुणेश्वरभावापत्तिमाह ।

अविरोधाध्यायेऽपि ‘एष ह्येव साधु कर्म कारयति तं यमेभ्यो लोकेभ्य
उन्निनीषते एष उ एवासाधु कर्म कारयति तं यमधो निनीषते’
(कौ.उ.३-८) इत्यादिश्रुतेः तत्तत्कर्मकर्तृत्वेन तत्तत्कर्मकारयितृत्वेन च
उपकार्योपकारकभावेनावगतयोः जीवेश्वरयोः अंशांशिभावरूपसम्बन्ध
निरूपणार्थत्वेनावतारिते ‘अंशो नानाव्यपदेशात्’
(ब्र.सू. २-३-४३) इत्यधिकरणे ‘जीवस्येश्वरांशत्वाभ्युपगमे तदीयेन
संसारदुःखभोगेन ईश्वरस्यापि दुःखित्वं स्यात् , यथा लोके
हस्तपादाद्यन्यतमांशगतेन दुःखेनांशिनो देवदत्तस्यापि
दुःखित्वम् , तद्वत् ; ततश्च तत्प्राप्तानां महत्तरं
दुःखं प्राप्नुयात् , ततो वरं पूर्वावस्था संसार एवास्तु इति
सम्यग्ज्ञानानर्थक्यप्रसङ्गः’ इति शङ्काग्रन्थेन,
भामत्यादिषु स्पष्टीकृतं बिम्बप्रतिबिम्बभावकृतासङ्करमुपादाय
समाहितेन भाष्यकारो मुक्तस्य ईश्वरभावापत्तिं स्पष्टीचकार ।

साधनाध्यायेऽपि ‘सन्ध्ये सृष्टिराह हि’ (ब्र.सू . ३-२-१) इत्यधिकरणे
स्वप्नप्रपञ्चस्य मिथ्यात्वे व्यवस्थापिते तत्र मिथ्याभूते
स्वप्नप्रपञ्चे जीवस्य कर्तृत्वमाशङ्क्य ‘पराभिध्यानात्तु तिरोहितं ततो
ह्यस्य बन्धविपर्ययौ’ (ब्र.सू.३-२-५) इति सूत्रेण ‘जीवस्येश्वराभिन्नत्वात्
सदपि सत्यसङ्कल्पत्वादिकमविद्यादोषात्तिरोहितमिति न तस्य स्वप्नप्रपञ्चे
स्रष्टृत्वं सम्भवति’ इति वदन् सूत्रकारः ‘तत्पुनस्तिरोहितं सत्
परमभिध्यायतो यतमानस्य जन्तोर्विधूतध्वान्तस्य तिमिरतिरस्कृतेव
दृक्छक्तिः औषधवीर्यात् ईश्वरप्रसादात्संसिद्धस्य कस्यचिदेवाविर्भवति,
न स्वभावत एव सर्वेषां जन्तूनाम्’ इति तत्सूत्राभिप्रायं वर्णयन्
भाष्यकारश्च मुक्तस्य
स्वप्नसृष्ट्याद्युपयोगिसत्यसङ्कल्पत्वाद्यभिव्यक्त्यङ्गीकरेण
परमेश्वरभावापत्तिं स्पष्टीचकार ।

फलाध्यायेऽपि ‘स्वेन रूपेणाभिनिष्पद्यते’ (छा.उ. ८-३-४) इति
मुच्यमानविषयायां श्रुतौ केन
रूपेणाभिनिष्पत्तिर्विवक्षिता इति
बुभुत्सायां ‘ब्राह्मेण जैमिनिरुपन्यासादिभ्यः’
(ब्र.सू. ४-४-५) इति सूत्रेण यत् ब्राह्मं रूपमपहतपाप्मत्वादि
सत्यसङ्कल्पत्वाद्यवसानं सर्वज्ञत्वसर्वेश्वरत्वादि च
तेनाभिनिष्पत्तिः ‘य आत्मापहतपाप्मा’ (छा.उ.
८-७-१३) इत्याद्युपन्यासेन ‘स तत्र पर्येति जक्षत् क्रीडन् रममाणः
स्त्रीभिर्वा यानैर्वा’ (छा.उ. ८-१२-३)
इत्याद्यैश्वर्यावेदनेन च इति
जैमिनिमतम् , ‘चिति तन्मात्रेण
तदात्मकत्वादित्यौडुलोमिः’
(ब्र.सू. ४-४-६) इत्यनन्तरेण सूत्रेण ‘एवं वा अरेऽयमात्माऽनन्तरोऽबाह्यः
कृत्स्नः प्रज्ञानघन एव’ (बृ.उ. ४-५-१३) इत्यादिश्रुत्या
चैतन्यमात्रमात्मस्वरूपमित्यवगतेः
तन्मात्रेणाभिनिष्पत्तिः−इति मतान्तरं
चोपन्यस्य ‘एवमप्युपन्यासात् पूर्वभावादविरोधं बादरायणः’ (ब्र.सू.
४-४-७) इति सिद्धान्तसूत्रेण ‘वस्तुदृष्ट्या चैतन्यमात्रत्वेऽपि
पूर्वेक्तगुणकलापस्य उपन्यासाद्यवगतस्य मायामयस्य
बद्धपुरुषव्यवहारदृष्ट्या सम्भवात् न श्रुतिद्वयविरोधः’ इति
अविरोधं वदन् सूत्रकारः, सूत्रत्रयमिदमुक्तार्थपरत्वेन व्याकुर्वन्
भाष्यकारश्च, मुक्तस्येश्वरभावापत्तिं स्पष्टमनुमेने ।
भामतीनिबन्धृप्रभृतयश्च श्रुत्युपबृंहितमिदं सूत्रजातं
भगवतो भाष्यकारस्य उदाहृतं वचनजातं च तथैवान्ववर्तन्त ।

न च श्रुत्युपबृंहितस्य एतावतः सूत्रभाष्यवचनजातस्य ‘ऐश्वर्यमज्ञानतिरोहितं
सत् ध्यानादभिव्यज्यत इत्यवोचत् । शरीरिणः सूत्रकृदस्य यत्तु
तदभ्युपेत्योदितमुक्तहेतोः ।’ (सं .शा. ३-१७५)
इति सङ्क्षेपशारीरकोक्तरीत्या अभ्युपेत्यवादत्वं युक्तं वक्तुम् ।
तस्मान्मुक्तानामीश्वरभावापत्तेरवश्याभ्युपेयत्वात्
एतदसम्भव एव प्रतिबिम्बेश्वरवादे दोषः । तदाहुः कल्पतरुकाराः −
‘न मायाप्रतिबिम्बस्य विमुक्तैरुपसृप्यता’(कल्पतरुः १-४-३) इति ।
एतदसम्भवश्च एकजीववादपारमार्थिकजीवभेदवादयोरपि दोषः ।

यत्तु कैश्चित् द्वैतिभिरुच्यते−भेदस्य पारमार्थिकत्वेन मुक्तौ
जीवस्येश्वरभावाभावेऽपि तत्रापीश्वर इव
पृथगपहतपाप्मत्वादिगुणसम्भवादविरोध इति, तत्तुच्छम्
– तथा सति जीवस्यापहतपाप्मत्वादिकमस्तीति न तस्य ब्रह्मलिङ्गत्वमिति
शङ्कापरिहारालाभेन ‘उत्तराच्चेदाविर्भूतस्वरूपस्तु’
(ब्र.सू.१-३-१९) इति सूत्रविरोधात् ‘ब्राह्मेण जैमिनिः’
(ब्र.सू.४-४-५) इति सूत्रे जीवगतस्यापहतपाप्मत्वादेः ‘उपन्यासादिभ्यः’
(ब्र.सू.४-४-६) इत्यत्रादिशब्दार्थत्वेन परेषामप्यभिमतस्य ‘जक्षत् क्रीडन्
रममाणः’ (छा.उ.८-१२-३) इत्यादिश्रुत्युदितस्य जक्षणादेश्च
ब्राह्मत्वनिर्देशविरोधाच्च । भेदे तेषां
गुणानां सत्यत्वेन ‘चितितन्मात्रेण’ (ब्र.सू . ४-४-६) इति
सूत्रोक्तस्य मुक्तजीवानां चैतन्यमात्रत्वस्य
‘एवमपि’ (ब्र.सू. ४-४-६)
इतिसिद्धान्तसूत्रेऽङ्गीकारविरोधाच्च ।
‘सम्पद्याविर्भावः’(ब्र.सू. ४-४-१) इत्यधिकारणविरोधाच्च । तत्र हि ’स्वेन
रूपेणाभिनिष्पद्यते’ (छा.उ.८-३-४) इति श्रुतौ आगन्तुना
केनचिद्रूपेणाभिनिष्पत्तिर्नोच्यते ।
स्वेनशब्दवैयर्थ्यापत्तेः । येन रूपेण आगन्तुना
स्वयमभिनिष्पद्यते
तस्यात्मीयत्वस्यावक्तव्यत्वात् ।
तस्मादात्मवाचिस्वशब्दोपादानात् नित्यसिद्धेन स्वस्वरूपेणैव
अभिनिष्पत्तिर्विवक्षिता न तु
केनचिद्धर्मेणेति व्यवस्थापितम् ।

किञ्चेदमपहतपाप्मत्वादि जीवस्य मुक्तावागन्तुकं चेत् , ‘सम्पद्याविर्भावः’
(ब्र.सू. ४-४-१) इति मुक्तावागन्तुकरूपनिषेधेन ‘पराभिध्यानात्तु तिरोहितम्’
(ब्र.सू. ३-२-५) ‘उत्तराच्चेदाविर्भूतस्वरूपस्तु’ (ब्र.सू.१-३-१९) इति
अपहतपाप्मत्वादेर्बन्धमुक्त्योस्तिरोभावाविर्भावप्रतिपादनेन च
विरोधः स्यादिति नित्यसिद्धं वाच्यमिति बन्धस्य मिथ्यात्वं
दुर्वारम् ।

नित्यसिद्धमपहतपाप्मत्वं हि सर्वदा पाप्मरहितत्वम् । न च वस्तुतः सर्वदा
पाप्मरहिते पाप्मसम्बन्धः तन्मूलककर्तृत्वभोक्तृत्वसम्बन्धो वा
पारमार्थिकः सम्भवति । एवं च जीवस्येश्वराभेदोऽपि दुर्वारः ।
श्रुतिबोध्यतदभेदविरोधिबन्धस्य सत्यत्वाभावात् । अन्यथा संसारिणि
नित्यसिद्धसत्यसङ्कल्पतिरोधानोक्त्ययोगाच्च । न हि जीवस्य
संसारदशायामनुवर्तमानो यत्किञ्चिदर्थगोचरः
कश्चिदस्त्यवितथसङ्कल्पः
तिरोहित इति परैरपीष्यते । किं त्वीश्वरस्य यन्नित्यसिद्धं
निरवग्रहं सत्यसङ्कल्पत्वं तदेव जीवस्य
संसारदशायामीश्वराभेदानभिव्यक्त्या
स्वकीयत्वेनानवभासमानं तं प्रति तिरोहितमित्येव समर्थनीयमिति
घट्टकुटीप्रभातवृत्तान्तः ।

ननु अपहतपाप्मत्वं न पाप्मविरहः, किं तु पाप्महेतुकर्माचरणेऽपि
पापोत्पत्तिप्रतिबन्धकशक्तियोगित्वमिति, न तस्य
नित्यसिद्धत्वेन बन्धस्य मिथ्यात्वप्रसङ्गः । एवं सत्यसङ्कल्पत्वमपि
शक्तिरूपेण निर्वाच्यमिति नेश्वराभेदप्रसङ्गः− इति चेत् , मैवम् - एवं
शब्दार्थकल्पने प्रमाणाभावात् । न हि पापजननप्रतिबन्धिका शक्तिः
संसाररूपपरिभ्रमणदशायां पापानुत्पत्त्यर्थं कल्पनीया । तदानीं
तदुत्पत्तेरिष्टत्वात् । विद्योदयप्रभृति तु
विद्यामाहात्म्यादेवाश्लेषः
‘तदधिगम उत्तरपूर्वाघयोरश्लेषविनाशौ तद्व्यपदेशात्’ (ब्र.सू. ४-१-१३) इति
सूत्रेण दर्शितः । तत एव मुक्तावप्यश्लेष उपपद्यत इति व्यर्था
शक्तिकल्पना । तस्मादुदाहृतश्रुतिसूत्रानुसारिभिः
मुक्तजीवानां
यावत्सर्वमुक्तिवस्तुसच्चैतन्यमात्रत्वाविरोधिबद्धपुरुषाविद्याकृतनिरवग्रहैश्वर्यतदनुगुणगुणकलापविशिष्टनिरतिशयानन्दस्फुरणसमृद्धनिस्सन्धिबन्धपरमेश्वरभावापत्तिरादर्तव्येति
सिद्धम् ॥

## undefined

विद्वद्गुरोर्विहितविश्वजिदध्वरस्य  
श्रीसर्वतोमुखमहाव्रतयाजिसूनोः ।  
श्रीरङ्गराजमखिनः श्रितचन्द्रमौलेः  
अस्त्यप्पदीक्षित इति प्रथितस्तनूजः ॥

तन्त्राण्यधीत्य सकलानि सदाऽवदात-  
व्याख्यानकौशलकलाविशदीकृतानि । आम्नायमूलमनुरुद्ध्य च सम्प्रदायं  
सिद्धान्तभेदलवसङ्‌ग्रहमित्यकार्षीत् ॥

सिद्धान्तरीतिषु मया भ्रमदूषितेन  
स्यादन्यथापि लिखितं यदि किञ्चिदस्य । संशोधने सहृदयास्सदया भवन्तु  
सत्सम्प्रदायपरिशीलननिर्विशङ्काः ॥

॥ इति शास्त्रसिद्धान्तलेशसङ्ग्रहे चतुर्थः परिच्छेदः ॥

॥ समाप्तोऽयं ग्रन्थः ॥

॥ शिवाभ्यां नमः ॥
