

# जाबालोपनिषत्

**


ॐ बृहस्पतिरुवाच याज्ञवल्क्यं यदनु कुरुक्षेत्रं  
देवानां देवयजनं सर्वेषां भूतानां ब्रह्मसदनम् ।  
अविमुक्तं वै कुरुक्षेत्रं देवानां देवयजनं सर्वेषां  
भूतानां ब्रह्मसदनम् ।  
तस्माद्यत्र क्वचन गच्छति तदेव मन्येत तदविमुक्तमेव ।  
इदं वै कुरुक्षेत्रं देवानां देवयजनं सर्वेषां  
भूतानां ब्रह्मसदनम् ॥  
अत्र हि जन्तोः प्राणेषूत्क्रममाणेषु रुद्रस्तारकं ब्रह्म  
व्याचष्टे येनासावमृती भूत्वा मोक्षी भवति  
तस्मादविमुक्तमेव निषेवेत अविमुक्तं न  
विमुञ्चेदेवमेवैतद्याज्ञवल्क्यः ॥ १ ॥  

अथ हैनमत्रिः पप्रच्छ याज्ञवल्क्यं य एषोऽनन्तोऽव्यक्त  
आत्मा तं कथमहं विजानीयामिति ॥  
स होवाच याज्ञवल्क्यः सोऽविमुक्त उपास्यो य  
एषोऽनन्तोऽव्यक्त आत्मा सोऽविमुक्ते प्रतिष्ठित इति ॥  
सोऽविमुक्तः कस्मिन्प्रतिष्ठित इति । वरणायां नाश्यां च  
मध्ये प्रतिष्ठित इति ॥  
का वै वरणा का च नाशीति ।  
सर्वानिन्द्रियकृतान्दोषान्वारयतीति तेन वरणा भवति ॥  
सर्वानिन्द्रियकृतान्पापान्नाशयतीति तेन नाशी भवतीति ॥  
कतमं चास्य स्थानं भवतीति । भ्रुवोर्घ्राणस्य च यः  
सन्धिः स एष द्यौर्लोकस्य परस्य च सन्धिर्भवतीति । एतद्वै  
सन्धिं सन्ध्यां ब्रह्मविद उपासत इति । सोऽविमुक्त उपास्य इति  
। सोऽविमुक्तं ज्ञानमाचष्टे । यो वैतदेवं वेदेति ॥ २ ॥  

अथ हैनं ब्रह्मचारिण ऊचुः किं जप्येनामृतत्वं ब्रूहीति ॥  
स होवाच याज्ञवल्क्यः । शतरुद्रियेणेत्येतान्येव ह वा  
अमृतस्य नामानि ॥  
एतैर्ह वा अमृतो भवतीति एवमेवैतद्याज्ञवल्क्यः ॥ ३ ॥  

अथ हैनं जनको वैदेहो याज्ञवल्क्यमुपसमेत्योवाच  
भगवन्सन्न्यासं ब्रूहीति । स होवाच याज्ञवल्क्यः ।  
ब्रह्मचर्यं परिसमाप्य गृही भवेत् । गृही भूत्वा वनी  
भवेत् । वनी भूत्वा प्रव्रजेत् । यदि वेतरथा  
ब्रह्मचर्यादेव प्रव्रजेद्गृहाद्वा वनाद्वा ॥  
अथ पुनरव्रती वा व्रती वा स्नातको वाऽस्नातको  
वोत्सन्नग्निको वा यदहरेव विरजेत्तदहरेव प्रव्रजेत् ।  
तद्धैके प्राजापत्यामेवेष्टि, न् कुर्वन्ति । तदु तथा न  
कुर्यादाग्नेयीमेव कुर्यात् ॥  
अग्निर्ह वै प्राणः प्राणमेव तथा करोति ॥  
त्रैधातवीयामेव कुर्यात् । एतयैव त्रयो धातवो यदुत  
सत्त्वं रजस्तम इति ॥  
अयं ते योनिरृत्विजो यतो जातः प्राणादरोचथाः । तं  
प्राणं जानन्नग्न आरोहाथा नो वर्धय रयिम् । इत्यनेन  
मन्त्रेणाग्निमाजिघ्रेत् ॥  
एष ह वा अग्नेर्योनिर्यः प्राणः प्राणं गच्छ  
स्वाहेत्येवमेवैतदाह ॥  
ग्रामादग्निमाहृत्य पूर्वदग्निमाघ्रापयेत् ॥  
यद्यग्निं न विन्देदप्सु जुहुयात् । आपो वै सर्वा देवताः  
सर्वाभ्यो देवताभ्यो जुहोमि स्वाहेति हुत्वोधृत्य  
प्राश्नीयात्साज्यं हविरनामयं मोक्षमन्त्रः त्रय्यैवं  
वदेत् । एतद्ब्रह्मैतदुपासितव्यम् । एवमेवैतद्भगवन्निति वै  
याज्ञवल्क्यः ॥ ४ ॥  

अथ हैनमत्रिः पप्रच्छ याज्ञवल्क्यं पृच्छामि त्वा  
याज्ञवल्क्य अयज्ञोपवीति कथं ब्राह्मण इति । स होवाच  
याज्ञवल्क्यः । इदमेवास्य तद्यज्ञोपवीतं य आत्मापः  
प्राश्याचम्यायं विधिः परिव्राजकानाम् । वीराध्वाने वा  
अनाशके वा अपां प्रवेशे वा अग्निप्रवेशे वा महाप्रस्थाने वा  
। अथ परिव्राड्विवर्णवासा मुण्डोऽपरिग्रहः शुचिरद्रोही  
भैक्षणो ब्रह्मभूयाय भवतीति । यद्यातुरः स्यान्मनसा  
वाचा सन्न्यसेत् । एष पन्था ब्रह्मणा हानुवित्तस्तेनैति  
सन्न्यासी ब्रह्मविदित्येवमेवैष भगवन्याज्ञवल्क्य ॥ ५ ॥  

तत्र  
परमहंसानामसंवर्तकारुणिश्वेतकेतुदुर्वासऋभुनिदाघजड  
भरतदत्तात्रेयरैवतक -  
प्रभृतयोऽव्यक्तलिङ्गा अव्यक्ताचारा अनुन्मत्ता  
उन्मत्तवदाचरन्तस्त्रिदण्डं कमण्डलुं शिक्यं पात्रं  
जलपवित्रं शिखां यज्ञोपवीतं च इत्येतत्सर्वं  
भूःस्वाहेत्यप्सु परित्यज्यात्मानमन्विच्छेत् ॥  
यथा जातरूपधरो निर्ग्रन्थो निष्परिग्रहस्तत्तद्ब्रह्ममार्गे  
सम्यक्सम्पन्नः शुद्धमानसः प्राणसन्धारणार्थं  
यथोक्तकाले विमुक्तो भैक्षमाचरन्नुदरपात्रेण  
लाभालाभयोः समो भूत्वा  
शून्यागारदेवगृहतृणकूटवल्मीकवृक्षमूलकुलालशालाग्  
निहोत्रगृहनदीपुलिनगिरिकुहरकन्दरकोटरनिर्झरस्थण्डिलेषु  
तेष्वनिकेतवास्य प्रयत्नो निर्ममः  
शुक्लध्यानपरायणोऽध्यात्मनिष्ठोऽशुभकर्म -  
निर्मूलनपरः सन्न्यासेन देहत्यागं करोति स परमहंसो  
नाम परमहंसो नामेति ॥ ६ ॥
