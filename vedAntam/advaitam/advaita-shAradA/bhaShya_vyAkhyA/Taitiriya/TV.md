

# शीक्षावल्ली

## प्रथमोऽनुवाकः

यस्माज्जातं जगत्सर्वं यस्मिन्नेव प्रलीयते ।  
येनेदं धार्यते चैव तस्मै ज्ञानात्मने नमः ॥ १ ॥

यैरिमे गुरुभिः पूर्वं पदवाक्यप्रमाणतः ।  
व्याख्याताः सर्ववेदान्तास्तान्नित्यं प्रणतोऽस्म्यहम् ॥ २ ॥

तैत्तिरीयकसारस्य मयाचार्यप्रसादतः ।  
विस्पष्टार्थरुचीनां हि व्याख्येयं सम्प्रणीयते ॥ ३ ॥

नित्यान्यधिगतानि कर्माणि उपात्तदुरितक्षयार्थानि, काम्यानि च फलार्थिनां
पूर्वस्मिन्ग्रन्थे । इदानीं कर्मोपादानहेतुपरिहाराय ब्रह्मविद्या
प्रस्तूयते । कर्महेतुः कामः स्यात् , प्रवर्तकत्वात् ।
आप्तकामानां हि कामाभावे
स्वात्मन्यवस्थानात्प्रवृत्त्यनुपपत्तिः ।
आत्मकामत्वे चाप्तकामता । आत्मा च ब्रह्म । तद्विदो हि परप्राप्तिं
वक्ष्यति । अतः अविद्यानिवृत्तौ स्वात्मन्यवस्थानं
परप्राप्तिः, ‘अभयं प्रतिष्ठां विन्दते’ (तै. उ. २ । ७ ।
१) ‘एतमानन्दमयमात्मानमुपसङ्क्रामति’ (तै. उ. २ । ८ । ५)इत्यादि
श्रुतेः । काम्यप्रतिषिद्धयोरनारम्भात् आरब्धस्य च
उपभोगेन क्षयात् नित्यानुष्ठानेन च प्रत्यवायाभावात् अयत्नत
एव स्वात्मन्यवस्थानं मोक्षः । अथवा, निरतिशयायाः प्रीतेः
स्वर्गशब्दवाच्याया कर्महेतुत्वात्कर्मभ्य
एव मोक्ष इति चेत् , न ; कर्मानेकत्वात् । अनेकानि हि आरब्धफलानि
अनारब्धफलानि च अनेकजन्मान्तरकृतानि विरुद्धफलानि कर्माणि
सम्भवन्ति । अतः तेष्वनारब्धफलानामेकस्मिञ्जन्मन्युपभोगेन
क्षयासम्भवात् शेषकर्मनिमित्तशरीरारम्भोपपत्तिः ।
कर्मशेषसद्भावसिद्धिश्च ‘तद्य इह रमणीयचरणाः’ (छा.
उ. ५ । १० । ७) ‘ततः शेषेण’ (आ. ध. २ । २ । २ । ३)(गो. स्मृ. ११) इत्यादि
श्रुतिस्मृतिशतेभ्यः । इष्टानिष्टफलानामनारब्धानां क्षयार्थानि नित्यानि
इति चेत् , न ; अकरणे प्रत्यवायश्रवणात् । प्रत्यवायशब्दो हि
अनिष्टविषयः । नित्याकरणनिमित्तस्य प्रत्यवायस्य
दुःखरूपस्य आगामिनः परिहारार्थानि
नित्यानीत्यभ्युपगमात् न
अनारब्धफलकर्मक्षयार्थानि । यदि नाम
अनारब्धफलकर्मक्षयार्थानि
नित्यानि कर्माणि, तथाप्यशुद्धमेव क्षपयेयुः ; न शुद्धम् ,
विरोधाभावात् । न हि इष्टफलस्य कर्मणः शुद्धरूपत्वान्नित्यैर्विरोध
उपपद्यते । शुद्धाशुद्धयोर्हि विरोधो युक्तः । न च
कर्महेतूनां कामानां ज्ञानाभावे
निवृत्त्यसम्भवादशेषकर्मक्षयोपपत्तिः ।
अनात्मविदो हि कामः, अनात्मफलविषयत्वात् । स्वात्मनि च कामानुपपत्तिः,
नित्यप्राप्तत्वात् । स्वयं चात्मा परं ब्रह्मेत्युक्तम् ।
नित्यानां च अकरणमभावः ततः प्रत्यवायानुपपत्तिरिति । अतः
पूर्वोपचितदुरितेभ्यः प्राप्यमाणायाः प्रत्यवायक्रियाया
नित्याकरणं लक्षणमिति शतृप्रत्ययस्य नानुपपत्तिः -
‘अकुर्वन्विहितं कर्म’ (मनु. ११ । ४४) इति । अन्यथा हि
अभावाद्भावोत्पत्तिरिति सर्वप्रमाणव्याकोप इति । अतः अयत्नतः
स्वात्मन्यवस्थानमित्यनुपपन्नम् । यच्चोक्तं
निरतिशयप्रीतेः स्वर्गशब्दवाच्यायाः कर्मनिमित्तत्वात्कर्मारभ्य एव
मोक्ष इति, तन्न, नित्यत्वान्मोक्षस्य । न हि नित्यं
किञ्चिदारभ्यते, लोके यदारब्धम् ,
तदनित्यमिति । अतो न कर्मारभ्यो मोक्षः ।
विद्यासहितानां कर्मणां नित्यारम्भसामर्थ्यमिति चेत् ,
न ; विरोधात् । नित्यं चारभ्यत इति विरुद्धम् । यद्धि नष्टम् , तदेव
नोत्पद्यत इति प्रध्वंसाभाववन्नित्योऽपि मोक्ष आरभ्य एवेति
चेत् , न ; मोक्षस्य भावरूपत्वात् । प्रध्वंसाभावोऽप्यारभ्यत इति न
सम्भवति अभावस्य विशेषाभावाद्विकल्पमात्रमेतत् । भावप्रतियोगी
ह्यभावः । यथा ह्यभिन्नोऽपि भावो घटपटादिभिर्विशेष्यते भिन्न इव
घटभावः पटभाव इति, एवं निर्विशेषोऽप्यभावः
क्रियागुणयोगाद्द्रव्यादिवद्विकल्प्यते ।
न ह्यभाव उत्पलादिवद्विशेषणसहभावी । विशेषणवत्त्वे भाव एव स्यात् ।
विद्याकर्मकर्तुर्नित्यत्वात्
विद्याकर्मसन्तानजनितमोक्षनित्यत्वमिति
चेत् , न ; गङ्गास्रोतोवत्कर्तृत्वस्य दुःखरूपत्वात् , कर्तृत्वोपरमे च
मोक्षविच्छेदात् । तस्मादविद्याकामकर्मोपादानहेतुनिवृत्तौ
स्वात्मन्यवस्थानं मोक्ष इति । स्वयं चात्मा ब्रह्म ।
तद्विज्ञानादविद्यानिवृत्तिरिति । अतः
ब्रह्मविद्यार्थोपनिषदारभ्यते ।
उपनिषदिति विद्योच्यते, तत्सेविनां गर्भजन्मजरादिनिशातनात् , तदवसादनाद्वा
ब्रह्मण उपनिगमयितृत्वात् ; उपनिषण्णं वा अस्यां परं श्रेय इति ।
तदर्थत्वाद्ग्रन्थोऽप्युपनिषत् ॥

** वार्तिका

ॐ शं नो मित्रः शं वरुणः । शं नो भवत्वर्यमा । शं न इन्द्रो बृहस्पतिः । शं
नो विष्णुरुरुक्रमः । नमो ब्रह्मणे । नमस्ते वायो । त्वमेव प्रत्यक्षं
ब्रह्मासि । त्वामेव प्रत्यक्षं ब्रह्म वदिष्यामि । ऋतं
वदिष्यामि । सत्यं वदिष्यामि । तन्मामवतु ।
तद्वक्तारमवतु । अवतु माम् । अवतु वक्तारम् ॥ ॐ
शान्तिः शान्तिः शान्तिः ॥ १ ॥

शं सुखं प्राणवृत्तेरह्नश्चाभिमानी देवतात्मा मित्रः नः अस्माकं भवतु ।
तथैव अपानवृत्तेः रात्रेश्चाभिमानी देवतात्मा वरुणः ; चक्षुषि
आदित्ये चाभिमानी अर्यमा ; बले इन्द्रः ; वाचि बुद्धौ च
बृहस्पतिः ; विष्णुः उरुक्रमः विस्तीर्णक्रमः
पादयोरभिमानी ; एवमाद्या अध्यात्मदेवताः शं नः ;
भवतु इति सर्वत्रानुषङ्गः । तासु हि सुखकृत्सु
विद्याश्रवणधारणोपयोगाः
अप्रतिबन्धेन भविष्यन्तीति तत्सुखकृत्त्वं प्रार्थ्यते
- शं नो भवतु इति । ब्रह्मविद्याविविदिषुणा नमस्कारब्रह्मवदनक्रिये
वायुविषये ब्रह्मविद्योपसर्गशान्त्यर्थे क्रियेते -
सर्वत्र क्रियाफलानां तदधीनत्वात् । ब्रह्म वायुः, तस्मै
ब्रह्मणे नमः प्रह्वीभावम् , करोमीति वाक्यशेषः । नमः ते तुभ्यं हे
वायो नमस्करोमि इति परोक्षप्रत्यक्षाभ्यां वायुरेवाभिधीयते । किं च, त्वमेव
चक्षुराद्यपेक्ष्य बाह्यं संनिकृष्टमव्यवहितं प्रत्यक्षं ब्रह्मासि यस्मात्
, तस्मात् त्वामेव प्रत्यक्षं ब्रह्म वदिष्यामि ; ऋतं यथाशास्त्रं
यथाकर्तव्यं बुद्धौ सुपरिनिश्चितमर्थं त्वदधीनत्वात्
त्वामेव वदिष्यामि ; सत्यमिति स एव वाक्कायाभ्यां सम्पाद्यमानः,
सोऽपि त्वदधीन एव सम्पाद्यत इति त्वामेव सत्यं वदिष्यमि । तत्
सर्वात्मकं वाय्वाख्यं ब्रह्म मयैवं स्तुतं सत् विद्यार्थिनं
माम् अवतु विद्यासंयोजनेन । तदेव ब्रह्म वक्तारम् आचार्यं च
वक्तृत्वसामर्थ्यसंयोजनेन अवतु । अवतु माम्
अवतु वक्तारम् इति पुनर्वचनमादरार्थम् । शान्तिः शान्तिः शान्तिः इति
त्रिर्वचनम् आध्यात्मिकाधिभौतिकाधिदैविकानां
विद्याप्राप्त्युपसर्गाणां
प्रशमनार्थम् ॥

इति प्रथमानुवाकभाष्यम् ॥

** वार्तिका

## द्वितीयोऽनुवाकः

अर्थज्ञानप्रधानत्वादुपनिषदः ग्रन्थपाठे यत्नोपरमो मा भूदिति शीक्षाध्याय
आरभ्यते -

शीक्षां व्याख्यास्यामः । वर्णः स्वरः । मात्रा बलम् । साम सन्तानः ।
इत्युक्तः शीक्षाध्यायः ॥ १ ॥

शिक्षा शिक्ष्यते अनयेति वर्णाद्युच्चारणलक्षणम् , शिक्ष्यन्ते अस्मिन् इति
वा शिक्षा वर्णादयः । शिक्षैव शीक्षा । दैर्घ्यं छान्दसम् । तां शीक्षां
व्याख्यास्यामः विस्पष्टम् आ समन्तात्प्रकथयिष्यामः । चक्षिङः
ख्याञादिष्टस्य व्याङ्पूर्वस्य व्यक्तवाक्कर्मण एतद्रूपम् ।
तत्र वर्णः अकारादिः । स्वर उदात्तादिः । मात्रा ह्रस्वाद्याः । बलं
प्रयत्नविशेषः । साम वर्णानां मध्यमवृत्त्योच्चारणं समता ।
सन्तानः सन्ततिः, संहितेत्यर्थः । एवं शिक्षितव्योऽर्थः शिक्षा
यस्मिन्नध्याये, सोऽयं शीक्षाध्यायः इति एवम् उक्तः उदितः । उक्त
इत्युपसंहारार्थः ॥

इति द्वितीयानुवाकभाष्यम् ॥

** वार्तिका

## तृतीयोऽनुवाकः

सह नौ यशः । सह नौ ब्रह्मवर्चसम् । अथातः सं हिताया उपनिषदं
व्याख्यास्यामः । पञ्चस्वधिकरणेषु ।
अधिलोकमधिज्यौतिषमधिविद्यमधिप्रजमध्यात्मम् । ता महासं
हिता इत्याचक्षते । अथाधििलोकम् । पृथिवी पूर्वरूपम् ।
द्यौरुत्तररूपम् । आकाशः सन्धिः ॥ १ ॥

अधुना संहितोपनिषदुच्यते । तत्र संहिताद्युपनिषत्परिज्ञाननिमित्तं यत् यशः
प्राप्यते, तत् नौ आवयोः शिष्यार्चार्ययोः सहैव अस्तु । तन्निमित्तं च
यत् ब्रह्मवर्चसं तेजः, तच्च सहैवास्तु इति शिष्यवचनमाशीः । शिष्यस्य
हि अकृतार्थत्वात्प्रार्थनोपपद्यते ; नाचार्यस्य, कृतार्थत्वात् । कृतार्थो
ह्याचार्यो नाम भवति । अथ अनन्तरम् अध्ययनलक्षणविधानस्य पूर्ववृत्तस्य, अतः
यतोऽत्यर्थं ग्रन्थभाविता बुद्धिर्न शक्यते
सहसार्थज्ञानविषयेऽवतारयितुमित्यतः,
संहितायाः उपनिषदं संहिताविषयं दर्शनमित्येतत् ग्रन्थसंनिकृष्टामेव
व्याख्यास्यामः, पञ्चसु अधिकरणेषु आश्रयेषु,
ज्ञानविषयेष्वित्यर्थः । कानि तानीत्याह - -
अधिलोकं लोकेष्वधि यद्दर्शनम् , तदधिलोकम् , तथा अधिज्यौतिषम्
अधिविद्यम् अधिप्रजम् अध्यात्ममिति । ताः एताः पञ्चविषया
उपनिषदः लोकादिमहावस्तुविषयत्वात्संहिताविषयत्वाच्च महत्यश्च ताः संहिताश्च
महासंहिताः इति आचक्षते कथयन्ति वेदविदः । अथ तासां यथोपन्यस्तानां मध्ये
अधिलोकं दर्शनमुच्यते । दर्शनक्रमविवक्षार्थः अथशब्दः सर्वत्र । पृथिवी
पूर्वरूपम् , पूर्वो वर्णः पूर्वरूपम् , संहितायाः पूर्वे वर्णे
पृथिवीदृष्टिः कर्तव्येत्युक्तं भवति । तथा द्यौः
उत्तररूपम् । आकाशः अन्तरिक्षलोकः सन्धिः मध्यं पूर्वोत्तररूपयोः
सन्धीयते अस्मिन्पूर्वोत्तररूपे इति ॥

वायुः सन्धानम् । इत्यधिलोकम् । अथाधिज्यौतिषम् । अग्निः पूर्वरूपम् ।
आदित्य उत्तररूपम् । आपः सन्धिः । वैद्युतः सन्धानम् ।
इत्यधिज्यौतिषम् । अथाधिविद्यम् । आचार्यः पूर्वरूपम्
॥ २ ॥

अन्तेवास्युत्तररूपम् । विद्या सन्धिः । प्रवचनं सन्धानम् ।
इत्यधिविद्यम् । अथाधिप्रजम् । माता
पूर्वरूपम् । पितोत्तररूपम् । प्रजा सन्धिः । प्रजननं
सन्धानम् । इत्यधिप्रजम् ॥ ३ ॥

अथाध्यात्मम् । अधरा हनुः पूर्वरूपम् । उत्तरा हनुरुत्तररूपम् ।
वाक्सन्धिः । जिह्वा सन्धानम् । इत्यध्यात्मम् ।
इतीमा महासं हिताः । य एवमेता महासं हिता व्याख्याता वेद ।
सन्धीयते प्रजया पशुभिः । ब्रह्मवर्चसेनान्नाद्येन सुवर्गेण
लोकेन ॥ ४ ॥

वायुः सन्धानम् । सन्धीयते अनेनेति सन्धानम् । इति अधिलोकं दर्शनमुक्तम् ।
अथाधिज्यौतिषम् इत्यादि समानम् । इतीमा इति उक्ता उपप्रदर्श्यन्ते । यः
कश्चित् एवम् एताः महासंहिताः व्याख्याताः वेद उपास्ते, वेदेत्युपासनं
स्यात् , विज्ञानाधिकारात् , ‘इति प्राचीनयोग्योपास्स्व’ इति च वचनात् ।
उपासनं च यथाशास्त्रं तुल्यप्रत्ययसन्ततिरसङ्कीर्णा च अतत्प्रत्ययैः
शास्त्रोक्तालम्बनविषया च । प्रसिद्धश्चोपासनशब्दार्थो लोके - -
‘गुरुमुपास्ते’ ‘राजानमुपास्ते’ इति । यो हि गुर्वादीन्सन्ततमुपचरति, स
उपास्त इत्युच्यते । स च फलमाप्नोत्युपासनस्य । अतः अत्रापि य एवं वेद,
सन्धीयते प्रजादिभिः स्वर्गान्तैः । प्रजादिफलं प्राप्नोतीत्यर्थः ॥

इति तृतीयानुवाकभाष्यम् ॥

** वार्तिका

## चतुर्थोऽनुवाकः

यश्छन्दसामृषभो विश्वरूपः । छन्दोभ्योऽध्यमृतात्सम्बभूव । स मेन्द्रो मेधया
स्पृणोतु । अमृतस्य देव धारणो भूयासम् । शरीरं मे विचर्षणम् । जिह्वा मे
मधुमत्तमा । कर्णाभ्यां भूरि विश्रुवम् । ब्रह्मणः कोशोऽसि मेधया
पिहितः । श्रुतं मे गोपाय । आवहन्ती वितन्वाना ॥ १ ॥

कुर्वाणाचीरमात्मनः । वासां सि मम गावश्च । अन्नपाने च सर्वदा । ततो मे
श्रियमावह । लोमशां पशुभिः सह स्वाहा । आमायन्तु ब्रह्मचारिणः
स्वाहा । विमायन्तु ब्रह्मचारिणः स्वाहा । प्रमायन्तु
ब्रह्मचारिणः स्वाहा । दमायन्तु ब्रह्मचारिणः
स्वाहा । शमायन्तु ब्रह्मचारिणः स्वाहा ॥ २ ॥

यशो जनेऽसानि स्वाहा । श्रेयान् वस्यसोऽसानि स्वाहा । तं त्वा भग प्रविशानि
स्वाहा । स मा भग प्रविश स्वाहा । तस्मिन्सहस्रशाखे । निभगाहं त्वयि मृजे
स्वाहा । यथापः प्रवता यन्ति । यथा मासा अहर्जरम् । एवं मां
ब्रह्मचारिणः । धातरायन्तु सर्वतः स्वाहा ।
प्रतिवेशोऽसि प्रमा पाहि प्र मा पद्यस्व ॥ ३ ॥

यश्छन्दसामिति मेधाकामस्य श्रीकामस्य च तत्प्राप्तिसाधनं जपहोमावुच्येते,
‘स मेन्द्रो मेधया स्पृणोतु’ ‘ततो मे श्रियमावह’ इति च लिङ्गदर्शनात् ।
यः छन्दसां वेदानाम् ऋषभ इव ऋषभः, प्राधान्यात् । विश्वरूपः सर्वरूपः,
सर्ववाग्व्याप्तेः ‘तद्यथा शङ्कुना सर्वाणि पर्णानि
सन्तृण्णान्येवमोङ्कारेण सर्वा
वाक्सन्तृण्णोङ्कार एवेदं सर्वम्’ (छा.
उ. २ । २३ । ३) इत्यादिश्रुत्यन्तरात् । अत एव ऋषभत्वमोङ्कारस्य ।
ओङ्कारो ह्यत्रोपास्य इति ऋषभादिशब्दैः स्तुतिर्न्याय्यैव
ओङ्कारस्य । छन्दोभ्यः वेदेभ्यः, वेदा ह्यमृतम् , तस्मात् अमृतात्
अधि सम्बभूव लोकदेववेदव्याहृतिभ्यः सारिष्ठं जिघृक्षोः
प्रजापतेस्तपस्यतः ओङ्कारः सारिष्ठत्वेन
प्रत्यभादित्यर्थः । न हि नित्यस्य ओङ्कारस्य
अञ्जसैवोत्पत्तिरवकल्पते । सः एवंभूत
ओङ्कारः इन्द्रः सर्वकामेशः परमेश्वरः मा मां मेधया प्रज्ञया
स्पृणोतु प्रीणयतु, बलयतु वा, प्रज्ञाबलं हि प्रार्थ्यते ।
अमृतस्य अमृतत्वहेतुभूतस्य ब्रह्मज्ञानस्य, तदधिकारात् ; हे देव धारणः
धारयिता भूयासं भवेयम् । किं च, शरीरं मे मम विचर्षणं विचक्षणं
योग्यमित्येतत् , भूयादिति प्रथमपुरुषविपरिणामः । जिह्वा मे मम
मधुमत्तमा मधुमती, अतिशयेन मधुरभाषिणीत्यर्थः । कर्णाभ्यां
श्रोत्राभ्यां भूरि बहु विश्रुवं व्यश्रवम् , श्रोता भूयासमित्यर्थः ।
आत्मज्ञानयोग्यः कार्यकरणसङ्घातोऽस्त्विति वाक्यार्थः । मेधा च
तदर्थमेव हि प्रार्थ्यते - ब्रह्मणः परमात्मनः कोशः असि असेरिव ;
उपलब्ध्यधिष्ठानत्वात् ; त्वं हि ब्रह्मणः प्रतीकम् , त्वयि
ब्रह्मोपलभ्यते । मेधया लौकिकप्रज्ञया पिहितः आच्छादितः स त्वं
सामान्यप्रज्ञैरविदिततत्त्व इत्यर्थः । श्रुतं
श्रवणपूर्वकमात्मज्ञानादिकं विज्ञानं मे
गोपाय रक्ष ; तत्प्राप्त्यविस्मरणादिकं कुर्वित्यर्थः । जपार्था एते
मन्त्रा मेधाकामस्य । श्रीकामस्य होमार्थास्त्वधुनोच्यन्ते मन्त्राः
- आवहन्ती आनयन्ती ; वितन्वाना विस्तारयन्ती ; तनोतेस्तत्कर्मकत्वात् ;
कुर्वाणा निर्वर्तयन्ती अचीरम् अचिरं क्षिप्रमेव ; छान्दसो दीर्घः
; चिरं वा ; कुर्वाणा, आत्मनः मम ; किमित्याह वासांसि वस्त्राणि, मम,
गावश्च गाश्चेति यावत् ; अन्नपाने च सर्वदा ; एवमादीनि
कुर्वाणा श्रीर्या, तां ततः मेधानिर्वर्तनात्परम् आवह आनय
; अमेधसो हि श्रीरनर्थायैवेति । किंविशिष्टाम् ? लोमशाम् अजाव्यादियुक्ताम्
अन्यैश्च पशुभिः सह युक्ताम् आवहेति । अधिकारादोङ्कार एवाभिसम्बध्यते ।
स्वाहा, स्वाहाकारो होमार्थमन्त्रान्तज्ञापनार्थः । आमायन्त्विति ।
आयन्तु, मामिति व्यवहितेन सम्बन्धः, ब्रह्मचारिणः । विमायन्तु प्रमायन्तु
दमायन्तु शमायन्तु इत्यादि । यशोजने यशस्विजनेषु असानि भवानि ।
श्रेयान् प्रशस्यतरः, वस्यसः वसीयसः वसुतराद्वसुमत्तराद्वा
धनवज्जातीयपुरुषाद्विशेषवानहमसानीत्यर्थः । किं च, तं ब्रह्मणः कोशभूतं
त्वा त्वां हे भग भगवन् पूजार्ह, प्रविशानि । प्रविश्य
चानन्यस्त्वदात्मैव भवानीत्यर्थः । सः त्वमपि मा
मां भग भगवन् , प्रविश ; आवयोरेकात्मत्वमेवास्तु । तस्मिन् त्वयि
सहस्रशाखे बहुशाखाभेदे हे भगवन् , निमृजे शोधयामि अहं
पापकृत्याम् । यथा लोके आपः प्रवता प्रवणवता निम्नवता
देशेन यन्ति गच्छन्ति यथा च मासाः अहर्जरम् , संवत्सरोऽहर्जरः अहोभिः
परिवर्तमानो लोकाञ्जरयतीति ; अहानि वा अस्मिन् जीर्यन्ति
अन्तर्भवन्तीत्यहर्जरः ; तं च यथा
मासाः यन्ति, एवं मां ब्रह्मचारिणः हे धातः सर्वस्य विधातः, माम्
आयन्तु आगच्छन्तु सर्वतः सर्वदिग्भ्यः । प्रतिवेशः श्रमापनयनस्थानम्
आसन्नं गृहमित्यर्थः । एवं त्वं प्रतिवेश इव प्रतिवेशः त्वच्छीलिनां
सर्वपापदुःखापनयनस्थानमसि । अतः मा मां प्रति प्रभाहि प्रकाशयात्मानम् ,
प्र मा पद्यस्व प्रपद्यस्व च माम् । रसविद्धमिव लोहं त्वन्मयं
त्वदात्मानं कुर्वित्यर्थः ।
श्रीकामोऽस्मिन्विद्याप्रकरणे
अभिधीयमानो धनार्थः ; धनं च कर्मार्थम् ; कर्म च उपात्तदुरितक्षयार्थम् ;
तत्क्षये हि विद्या प्रकाशते । तथा च स्मृतिः - ‘ज्ञानमुत्पद्यते
पुंसां क्षयात्पापस्य कर्मणः । यथादर्शतले प्रख्ये
पश्यत्यात्मानमात्मनि’ (म. भा. शां. २०४ ।
८)(गरुड. १ । २३७ । ६) इति ॥

इति चतुर्थानुवाकभाष्यम् ॥

** वार्तिका

## पञ्चमोऽनुवाकः

संहिताविषयमुपासनमुक्तम् । तदनु मेधाकामस्य श्रीकामस्य चानुक्रान्ता
मन्त्राः । ते च पारम्पर्येण विद्योपयोगार्था एव । अनन्तरं
व्याहृत्यात्मनो ब्रह्मणः अन्तरुपासनं स्वाराज्यफलं प्रस्तूयते -

भूर्भुवः सुवरिति वा एतास्तिस्रो व्याहृतयः । तासामु ह स्मैतां चतुर्थीम् ।
माहाचमस्यः प्रवेदयते । मह इति । तद्ब्रह्म । स आत्मा । अङ्गान्यन्या
देवताः । भूरिति वा अयं लोकः । भुव इत्यन्तरिक्षम् ।
सुवरित्यसौ लोकः ॥ १ ॥

मह इत्यादित्यः । आदित्येन वाव सर्वे लोका महीयन्ते । भूरिति वा अग्निः ।
भुव इति वायुः । सुवरित्यादित्यः । मह इति चन्द्रमाः । चन्द्रमसा वाव
सर्वाणि ज्योतींषि महीयन्ते । भूरिति वा ऋचः । भुव इति सामानि ।
सुवरिति यजूंषि ॥ २ ॥

मह इति ब्रह्म । ब्रह्मणा वाव सर्वे वेदा महीयन्ते । भूरिति वै प्राणः ।
भुव इत्यपानः । सुवरिति व्यानः । मह इत्यन्नम् । अन्नेन वाव सर्वे
प्राणा महीयन्ते । ता वा एताश्चतस्रश्चतुर्धा । चतस्रश्चतस्रो
व्याहृतयः । ता यो वेद । स वेद ब्रह्म । सर्वेऽस्मै देवा
बलिमावहन्ति ॥ ३ ॥

भूर्भुवः सुवरिति । इतीत्युक्तोपप्रदर्शनार्थः । एतास्तिस्र इति च
प्रदर्शितानां परामर्शार्थः परामृष्टाः स्मर्यन्ते वै
इत्यनेन । तिस्र एताः प्रसिद्धा व्याहृतयः स्मर्यन्त इति यावत् ।
तासाम् इयं चतुर्थी व्याहृतिर्मह इति ; तामेतां चतुर्थीं
महाचमसस्यापत्यं माहाचमस्यः प्रवेदयते, उ ह स्म
इत्येतेषां वृत्तानुकथनार्थत्वात् विदितवान् ददर्शेत्यर्थः ।
माहाचमस्यग्रहणमार्षानुस्मरणार्थम् । ऋष्यनुस्मरणमप्युपासनाङ्गमिति गम्यते,
इहोपदेशात् । येयं माहाचमस्येन दृष्टा व्याहृतिः मह इति, तत् ब्रह्म ।
महद्धि ब्रह्म ; महश्च व्याहृतिः । किं पुनस्तत् ? स आत्मा,
आप्नोतेर्व्याप्तिकर्मणः आत्मा ; इतराश्च व्याहृतयो लोका देवा
वेदाः प्राणाश्च मह इत्यनेन व्याहृत्यात्मना
आदित्यचन्द्रब्रह्मान्नभूतेन
व्याप्यन्ते यतः, अत अङ्गानि अवयवाः अन्याः देवताः ।
देवताग्रहणमुपलक्षणार्थं
लोकादीनाम् । मह इत्यस्य व्याहृत्यात्मनो देवा लोकादयश्च सर्वे
अवयवभूता यतः, अत आह - आदित्यादिभिर्लोकादयो महीयन्त इति । आत्मना
ह्यङ्गानि महीयन्ते महनं वृद्धिः उपचयः । महीयन्ते वर्धन्त
इत्यर्थः । अयं लोकः अग्निः ऋग्वेदः प्राण इति प्रथमा
व्याहृतिः भूः, अन्तरिक्षं वायुः सामानि अपानः इति
द्वितीया व्याहृतिः भुवः ; असौ लोकः आदित्यः यजूंषि व्यानः इति
तृतीया व्याहृतिः सुवः ; आदित्यः चन्द्रमाः ब्रह्म अन्नम् इति चतुर्थी
व्याहृतिः महः इत्येवम् एकैकाश्चतुर्धा भवन्ति । मह इति ब्रह्म
ब्रह्मेत्योङ्कारः, शब्दाधिकारे अन्यस्यासम्भवात् । उक्तार्थमन्यत् ।
ता वा एताश्चतस्रश्चतुर्धेति । ता वै एताः भूर्भुवःसुवर्मह इति चतस्रः
एकैकशः चतुर्धा चतुःप्रकाराः । धा - शब्दः प्रकारवचनः । चतस्रश्चतस्रः
सत्यः चतुर्धा भवन्तीत्यर्थः । तासां यथाक्लृप्तानां
पुनरुपदेशस्तथैवोपासननियमार्थः । ताः
यथोक्ता व्याहृतीः यः वेद, स वेद विजानाति । किं तत् ? ब्रह्म ।
ननु, ‘तद्ब्रह्म स आत्मा’ इति ज्ञाते ब्रह्मणि, न वक्तव्यमविज्ञातवत् ‘स
वेद ब्रह्म’ इति ; न ; तद्विशेषविवक्षुत्वाददोषः । सत्यं विज्ञातं
चतुर्थव्याहृत्या आत्मा ब्रह्मेति ; न तु तद्विशेषः -
हृदयान्तरुपलभ्यत्वं मनोमयत्वादिश्च । ‘शान्तिसमृद्धम्’
इत्येवमन्तो विशेषणविशेषरूपो धर्मपूगो न विज्ञायत इति ;
तद्विवक्षु हि शास्त्रमविज्ञातमिव ब्रह्म मत्वा ‘स वेद
ब्रह्म’ इत्याह । अतो न दोषः । यो वा वक्ष्यमाणेन धर्मपूगेण विशिष्टं
ब्रह्म वेद, स वेद ब्रह्म इत्यभिप्रायः । अतो
वक्ष्यमाणानुवाकेनैकवाक्यता
अस्य, उभयोर्ह्यनुवाकयोरेकमुपासनम् । लिङ्गाच्च । ‘भूरित्यग्नौ
प्रतितिष्ठति’ इत्यादिकं लिङ्गमुपासनैकत्वे ।
विधायकाभावाच्च । न हि वेद उपासीत वेति विधायकः
कश्चिच्छब्दोऽस्ति । व्याहृत्यनुवाके
‘ता यो वेद’ इति तु वक्ष्यमाणार्थत्वान्नोपासनाभेदकः ।
वक्ष्यमाणार्थत्वं च
तद्विशेषविवक्षुत्वादित्यादिनोक्तम् ।
सर्वे देवाः अस्मै एवंविदुषे अङ्गभूताः आवहन्ति आनयन्ति बलिम् ,
स्वाराज्यप्राप्तौ सत्यामित्यर्थः ॥

इति पञ्चमानुवाकभाष्यम् ॥

** वार्तिका

## षष्ठोऽनुवाकः

भूर्भुवः सुवः स्वरूपा मह इत्येतस्य हिरण्यगर्भस्य व्याहृत्यात्मनो
ब्रह्मणोऽङ्गान्यन्या देवता इत्युक्तम् । यस्य ता
अङ्गभूताः, तस्यैतस्य ब्रह्मणः
साक्षादुपलब्ध्यर्थमुपासनार्थं
च हृदयाकाशः स्थानमुच्यते, सालग्राम इव विष्णोः । तस्मिन्हि तद्ब्रह्म
उपास्यमानं मनोमयत्वादिधर्मविशिष्टं साक्षादुपलभ्यते,
पाणाविवामलकम् । मार्गश्च सर्वात्मभावप्रतिपत्तये
वक्तव्य इत्यनुवाक आरभ्यते -

स य एषोऽन्तर्हृदय आकाशः । तस्मिन्नयं पुरुषो मनोमयः । अमृतो हिरण्मयः ।
अन्तरेण तालुके । य एष स्तन इवावलम्बते । सेन्द्रयोनिः । यत्रासौ
केशान्तो विवर्तते । व्यपोह्य शीर्षकपाले । भूरित्यग्नौ
प्रतितिष्ठति । भुव इति वायौ ॥ १ ॥

सुवरित्यादित्ये । मह इति ब्रह्मणि । आप्नोति स्वाराज्यम् । आप्नोति
मनसस्पतिम् । वाक्पतिश्चक्षुष्पतिः ।
श्रोत्रपतिर्विज्ञानपतिः ।
एतत्ततो भवति । आकाशशरीरं ब्रह्म । सत्यात्म प्राणारामं मन आनन्दम् ।
शान्तिसमृद्धममृतम् । इति प्राचीनयोग्योपास्स्व ॥ २ ॥

स इति व्युत्क्रम्य अयं पुरुष इत्यनेन सम्बन्ध्यते । य एष अन्तर्हृदये
हृदयस्यान्तः । हृदयमिति पुण्डरीकाकारो मांसपिण्डः
प्राणायतनोऽनेकनाडीसुषिर ऊर्ध्वनालोऽधोमुखो
विशस्यमाने पशौ प्रसिद्ध उपलभ्यते । तस्यान्तः य एष आकाशः प्रसिद्ध
एव करकाकाशवत् , तस्मिन् सोऽयं पुरुषः, पुरि शयनात् , पूर्णा वा
भूरादयो लोका येनेति पुरुषः मनोमयः, मनः विज्ञानं
मनुतेर्ज्ञानकर्मणः, तन्मयः तत्प्रायः,
तदुपलभ्यत्वात् । मनुते अनेनेति वा मनः
अन्तःकरणम् ; तदभिमानी तन्मयः, तल्लिङ्गो वा । अमृतः
अमरणधर्मा । हिरण्मयः ज्योतिर्मयः । तस्यैवंलक्षणस्य हृदयाकाशे
साक्षात्कृतस्य विदुष आत्मभूतस्य ईश्वररूपस्य प्रतिपत्तये
मार्गोऽभिधीयते - हृदयादूर्ध्वं प्रवृत्ता सुषुम्ना नाम
नाडी योगशास्त्रेषु प्रसिद्धा । सा च अन्तरेण तालुके मध्ये
तालुकयोर्गता । यश्च एष तालुकयोर्मध्ये स्तन इव
अवलम्बते मांसखण्डः, तस्य च अन्तरेण इत्येतत् । यत्र च असौ केशान्तः
केशानामन्तो मूलं केशान्तः विवर्तते विभागेन वर्तते,
मूर्धप्रदेश इत्यर्थः ; तं देशं प्राप्य तेनान्तरेण
व्यपोह्य विभज्य विदार्य शीर्षकपाले शिरःकपाले, विनिर्गता
या, सा इन्द्रयोनिः इन्द्रस्य ब्रह्मणः योनिः मार्गः,
स्वरूपप्रतिपत्तिद्वारमित्यर्थः । तथा
एवं विद्वान्मनोमयात्मदर्शी मूर्ध्नो विनिष्क्रम्य अस्य
लोकस्याधिष्ठाता भूरिति व्याहृतिरूपो
योऽग्निः महतो ब्रह्मणोऽङ्गभूतः, तस्मिन् अग्नौ
प्रतितिष्ठति, अग्न्यात्मना इमं लोकं
व्याप्नोतीत्यर्थः । तथा भुव इति
द्वितीयव्याहृत्यात्मनि वायौ,
प्रतितिष्ठतीत्यनुवर्तते । सुवरिति
तृतीयव्याहृत्यात्मनि आदित्ये । मह इत्यङ्गिनि
चतुर्थव्याहृत्यात्मनि ब्रह्मणि प्रतितिष्ठतीति ।
तेष्वात्मभावेन स्थित्वा आप्नोति ब्रह्मभूतं
स्वाराज्यं स्वराड्भावं स्वयमेव राजा अधिपतिर्भवति अङ्गभूतानां
देवतानां यथा ब्रह्म ; देवाश्च सर्वे अस्मै अङ्गिने बलिमावहन्ति
अङ्गभूताः यथा ब्रह्मणे । आप्नोति मनसस्पतिम् , सर्वेषां हि मनसां
पतिः, सर्वात्मकत्वाद्ब्रह्मणः सर्वैर्हि मनोभिस्तन्मनुते ।
तदाप्नोत्येवं विद्वान् । किं च, वाक्पतिः सर्वासां
वाचां पतिर्भवति । तथैव चक्षुष्पतिः चक्षुषां पतिः । श्रोत्रपतिः
श्रोत्राणां च पतिः । विज्ञानपतिः विज्ञानानां च पतिः ।
सर्वात्मकत्वात्सर्वप्राणिनां
करणैस्तद्वान्भवतीत्यर्थः । किं च, ततोऽपि अधिकतरम् एतत्
भवति । किं तत् ? उच्यते - आकाशशरीरम् आकाशः शरीरमस्य,
आकाशवद्वा सूक्ष्मं शरीरमस्येत्याकाशशरीरम् । किं तत् ?
प्रकृतं ब्रह्म । सत्यात्म, सत्यं मूर्तामूर्तम् अवितथं स्वरूपं वा आत्मा
स्वभावोऽस्य, तदिदं सत्यात्म । प्राणारामम् , प्राणेष्वारमणमाक्रीडा यस्य
तत्प्राणारामम् ; प्राणानां वा आरामो यस्मिन् , तत्प्राणारामम् । मन
आनन्दम् , आनन्दभूतं सुखकृदेव यस्य मनः, तन्मन आनन्दम् ।
शान्तिसमृद्धम् , शान्तिरुपशमः, शान्तिश्च
तत्समृद्धं च शान्तिसमृद्धम् ; शान्त्या वा
समृद्धवत्तदुपलभ्यत इति शान्तिसमृद्धम् ।
अमृतम् अमरणधर्मि, एतच्चाधिकरणविशेषणं तत्रैव मनोमय इत्यादौ
द्रष्टव्यमिति । एवं मनोमयत्वादिधर्मैर्विशिष्टं यथोक्तं
ब्रह्म हे प्राचीनयोग्य, उपास्स्व इत्याचार्यवचनोक्तिरादरार्था ।
उक्तस्तूपासनाशब्दार्थः ॥

इति षष्ठोनुवाकभाष्यम् ॥

** वार्तिका

## सप्तमोऽनुवाकः

यदेतद्व्याहृत्यात्मकं ब्रह्मोपास्यमुक्तम् , तस्यैवेदानीं
पृथिव्यादिपाङ्क्तस्वरूपेणोपासनमुच्यते -

पृथिव्यन्तरिक्षं द्यौर्दिशोऽवान्तरदिशः । अग्निर्वायुरादित्यश्चन्द्रमा
नक्षत्राणि । आप ओषधयो वनस्पतय आकाश आत्मा । इत्यधिभूतम् ।
अथाध्यात्मम् । प्राणो व्यानोऽपान उदानः समानः ।
चक्षुः श्रोत्रं मनो वाक् त्वक् । चर्म मांसंस्नावास्थि
मज्जा । एतदधिविधाय ऋषिरवोचत् । पाङ्क्तं वा इदं सर्वम् ।
पाङ्क्तेनैव पाङ्क्तं स्पृणोतीति ॥ १ ॥

पञ्चसङ्ख्यायोगात्पङ्क्तिच्छन्दः सम्पक्तिः ; ततः पाङ्क्तत्वं सर्वस्य ।
पाङ्क्तश्च यज्ञः, ‘पञ्चपदा पङ्क्तिः पाङ्क्तो यज्ञः’ इति श्रुतेः ।
तेन यत्सर्वं लोकाद्यात्मान्तं च पाङ्क्तं परिकल्पयति, यज्ञमेव
तत्परिकल्पयति । तेन यज्ञेन परिकल्पितेन पाङ्क्तात्मकं
प्रजापतिमभिसम्पद्यते । तत्कथं पाङ्क्तं वा इदं सर्वमित्यत आह - पृथिवी
अन्तरिक्षं द्यौः दिशः अवान्तरदिशः इति लोकपाङ्क्तम् । अग्निः
वायुः आदित्यः चन्द्रमाः नक्षत्राणि इति देवतापाङ्क्तम् । आपः
ओषधयः वनस्पतयः आकाशः आत्मा इति भूतपाङ्क्तम् । आत्मेति विराट् ,
भूताधिकारात् । इत्यधिभूतमिति
अधिलोकाधिदैवतपाङ्क्तद्वयोपलक्षणार्थम्
, लोकदेवतापाङ्क्तयोर्द्वयोश्चाभिहितत्वात् । अथ अनन्तरम् अध्यात्मं
पाङ्क्तत्रयमुच्यते - प्राणादि वायुपाङ्क्तम् । चक्षुरादि
इन्द्रियपाङ्क्तम् । चर्मादि धातुपाङ्क्तम् । एतावद्धीदं
सर्वमध्यात्मं बाह्यं च पाङ्क्तमेव इति एतत् एवम्
अधिविधाय परिकल्प्य ऋषिः वेदः एतद्दर्शनसम्पन्नो वा कश्चिदृषिः, अवोचत्
उक्तवान् । किमित्याह - पाङ्क्तं वा इदं सर्वं पाङ्क्तेनैव
आध्यात्मिकेन, सङ्ख्यासामान्यात् , पाङ्क्तं
बाह्यं स्पृणोति बलयति पूरयति एकात्मतयोपलभ्यत इत्येतत् । एवं
पाङ्क्तमिदं सर्वमिति यो वेद, स प्रजापत्यात्मैव भवतीत्यर्थः ॥

इति सप्तमानुवाकभाष्यम् ॥

** वार्तिका

## अष्टमोऽनुवाकः

व्याहृत्यात्मनो ब्रह्मण उपासनमुक्तम् । अनन्तरं च पाङ्क्तस्वरूपेण
तस्यैवोपासनमुक्तम् । इदानीं सर्वोपासनाङ्गभूतस्य
ओङ्कारस्योपासनं विधित्स्यते ।

ओमिति ब्रह्म । ओमितीदं सर्वम् । ओमित्येतदनुकृतिर्ह स्म वा अप्यो
श्रावयेत्याश्रावयन्ति । ओमिति सामानि गायन्ति । ॐ
शोमिति शस्त्राणि शंसन्ति । ओमित्यध्वर्युः प्रतिगरं
प्रतिगृणाति । ओमिति ब्रह्मा प्रसौति ।
ओमित्यग्निहोत्रमनुजानाति । ओमिति ब्राह्मणः
प्रवक्ष्यन्नाह ब्रह्मोपाप्नवानीति । ब्रह्मैवोपाप्नोति ॥ १ ॥

परापरब्रह्मदृष्ट्या हि उपास्यमान ओङ्कारः शब्दमात्रोऽपि
परापरब्रह्मप्राप्तिसाधनं भवति ; स
ह्यालम्बनं ब्रह्मणः परस्यापरस्य च, प्रतिमेव विष्णोः,
‘एतेनैवायतनेनैकतरमन्वेति’ (प्र. उ. ५ । २)
इति श्रुतेः । ओमिति, इतिशब्दः स्वरूपपरिच्छेदार्थः ; ॐ
इत्येतच्छब्दरूपं ब्रह्म इति मनसा धारयेत्
उपासीत ; यतः ॐ इति इदं सर्वं हि शब्दस्वरूपमोङ्कारेण
व्याप्तम् , ‘तद्यथा शङ्कुना’ (छा. उ. २ । २३ । ३) इति
श्रुत्यन्तरात् । ‘अभिधानतन्त्रं ह्यभिधेयम्’ इत्यतः इदं सर्वमोङ्कार
इत्युच्यते । ओङ्कारस्तुत्यर्थ उत्तरो ग्रन्थः, उपास्यत्वात्तस्य । ॐ
इत्येतत् अनुकृतिः अनुकरणम् । करोमि यास्यामि चेति कृतमुक्त
ओमित्यनुकरोत्यन्यः, अतः ओङ्कारोऽनुकृतिः । ह स्म वै
इति प्रसिद्धार्थद्योतकाः । प्रसिद्धं ह्योङ्कारस्यानुकृतित्वम् । अपि च
ओश्रावय इति प्रैषपूर्वमाश्रावयन्ति प्रतिश्रावयन्ति । तथा ॐ इति
सामानि गायन्ति सामगाः । ॐ शोमिति शस्त्राणि शंसन्ति
शस्त्रशंसितारोऽपि । तथा ॐ इति अध्वर्युः
प्रतिगरं प्रतिगृणाति । ॐ इति ब्रह्मा प्रसौति अनुजानाति । ॐ इति
अग्निहोत्रम् अनुजानाति जुहोमीत्युक्ते ॐ इत्येव अनुज्ञां प्रयच्छति । ॐ
इत्येव ब्राह्मणः प्रवक्ष्यन् प्रवचनं करिष्यन् अध्येष्यमाणः
ओमित्याह ओमित्येव प्रतिपद्यते अध्येतुमित्यर्थः ; ब्रह्म
वेदम् उपाप्नवानि इति प्राप्नुयां ग्रहीष्यामीति उपाप्नोत्येव ब्रह्म ।
अथवा, ब्रह्म परमात्मानम् उपाप्नवानीत्यात्मानं प्रवक्ष्यन्
प्रापयिष्यन् ओमित्येवाह । स च तेनोङ्कारेण ब्रह्म
प्राप्नोत्येव । ओङ्कारपूर्वं प्रवृत्तानां क्रियाणां फलवत्त्वं
यस्मात् , तस्मादोङ्कारं ब्रह्मेत्युपासीतेति वाक्यार्थः ॥

इत्यष्टमानुवाकभाष्यम् ॥

** वार्तिका

## नवमोऽनुवाकः

विज्ञानादेवाप्नोति स्वाराज्यमित्युक्तत्वात् श्रौतस्मार्तानां
कर्मणामानर्थक्यं प्राप्तमित्येतन्मा प्रापदिति
कर्मणां पुरुषार्थं प्रति साधनत्वप्रदर्शनार्थ इहोपन्यासः -

ऋतं च स्वाध्यायप्रवचने च । सत्यं च स्वाध्यायप्रवचने च । तपश्च
स्वाध्यायप्रवचने च । दमश्च स्वाध्यायप्रवचने च ।
शमश्च स्वाध्यायप्रवचने च । अग्नयश्य स्वाध्यायप्रवचने च ।
अग्निहोत्रं च स्वाध्यायप्रवचने च । अतिथयश्च
स्वाध्यायप्रवचने च । मानुषं च स्वाध्यायप्रवचने च ।
प्रजा च स्वाध्यायप्रवचने च । प्रजनश्च स्वाध्यायप्रवचने च ।
प्रजातिश्च स्वाध्यायप्रवचने च । सत्यमिति सत्यवचा राथीतरः ।
तप इति तपोनित्यः पौरुशिष्टिः । स्वाध्यायप्रवचने एवेति नाको
मौद्गल्यः । तद्धि तपस्तद्धि तपः ॥ १ ॥

ऋतमिति व्याख्यातम् । स्वाध्यायः अध्ययनम् । प्रवचनमध्यापनं ब्रह्मयज्ञो
वा । एतानि ऋतादीनि, अनुष्ठेयानि इति वाक्यशेषः । सत्यं सत्यवचनं
यथाव्याख्यातार्थं वा । तपः कृच्छ्रादि । दमः बाह्यकरणोपशमः ।
शमः अन्तःकरणोपशमः । अग्नयश्च आधातव्याः । अग्निहोत्रं च होतव्यम् ।
अतिथयश्च पूज्याः । मानुषमिति लौकिकः संव्यवहारः । तच्च
यथाप्राप्तमनुष्ठेयम् । प्रजा च
उत्पाद्या । प्रजनश्च प्रजननम् ; ऋतौ भार्यागमनमित्यर्थः ।
प्रजातिः पौत्रोत्पत्तिः ; पुत्रो निवेशयितव्य इत्येतत् । सर्वैरेतैः
कर्मभिर्युक्तस्यापि स्वाध्यायप्रवचने यत्नतोऽनुष्ठेये
इत्येवमर्थं सर्वेण सह स्वाध्यायप्रवचनग्रहणम् ।
स्वाध्यायाधीनं ह्यर्थज्ञानम् । अर्थज्ञानाधीनं च परं
श्रेयः । प्रवचनं च तदविस्मरणार्थं धर्मवृद्ध्यर्थं च । ततः
स्वाध्यायप्रवचनयोरादरः कार्यः । सत्यमिति
सत्यमेवानुष्ठेयमिति सत्यवचाः सत्यमेव वचो यस्य सोऽयं
सत्यवचाः, नाम वा तस्य ; राथीतरः रथीतरसगोत्रः राथीतर
आचार्यो मन्यते । तप इति तप एव कर्तव्यमिति तपोनित्यः तपसि
नित्यः तपःपरः, तपोनित्य इति वा नाम ; पौरुशिष्टिः
पुरुशिष्टस्यापत्यं पौरुशिष्टिराचार्यो मन्यते ।
स्वाध्यायप्रवचने एव अनुष्ठेये इति नाको नामतः मुद्गलस्यापत्यं
मौद्गल्य आचार्यो मन्यते । तद्धि तपस्तद्धि तपः ।
यस्मात्स्वाध्यायप्रवचने एव तपः, तस्मात्ते एवानुष्ठेये
इति । उक्तानामपि सत्यतपःस्वाध्यायप्रवचनानां पुनर्ग्रहणमादरार्थम् ॥

इति नवमानुवाकभाष्यम् ॥

** वार्तिका

## दशमोऽनुवाकः

अहं वृक्षस्य रेरिवा । कीर्तिः पृष्ठं गिरेरिव । ऊर्ध्वपवित्रो वाजिनीव
स्वमृतमस्मि । द्रविणं सवर्चसम् । सुमेधा अमृतोक्षितः । इति
त्रिशङ्कोर्वेदानुवचनम् ॥ १ ॥

अहं वृक्षस्य रेरिवेति स्वाध्यायार्थो मन्त्राम्नायः । स्वाध्यायश्च
विद्योत्पत्तये, प्रकरणात् । विद्यार्थं हीदं प्रकरणम् , न च
अन्यार्थत्वमवगम्यते । स्वाध्यायेन च विशुद्धसत्त्वस्य
विद्योत्पत्तिरवकल्पते । अहं
वृक्षस्य उच्छेद्यात्मकस्य संसारवृक्षस्य रेरिवा प्रेरयिता
अन्तर्याम्यात्मना । कीर्तिः ख्यातिः गिरेः पृष्ठमिव उच्छ्रिता
मम । ऊर्ध्वपवित्रः ऊर्ध्वं कारणं पवित्रं पावनं ज्ञानप्रकाश्यं परं ब्रह्म
यस्य सर्वात्मनो मम, सोऽहमूर्ध्वपवित्रः ; वाजिनि इव वाजवतीव, वाजमन्नम् ,
तद्वति सवितरीवेत्यर्थः ; यथा सवितरि अमृतमात्मतत्त्वं विशुद्धं
प्रसिद्धं श्रुतिस्मृतिशतेभ्यः, एवं सु अमृतं शोभनं
विशुद्धमात्मतत्त्वम् अस्मि भवामि । द्रविणं धनं सवर्चसं
दीप्तिमत् तदेव आत्मतत्त्वम् , अस्मीत्यनुवर्तते ।
ब्रह्मज्ञानं वा आत्मतत्त्वप्रकाशकत्वात्सवर्चसम् ,
द्रविणमिव द्रविणम् , मोक्षसुखहेतुत्वात् । अस्मिन्पक्षे
प्राप्तं मयेत्यध्याहारः कर्तव्यः । सुमेधाः शोभना मेधा
सर्वज्ञत्वलक्षणा यस्य मम, सोऽहं सुमेधाः,
संसारस्थित्युत्पत्तिसंहारकौशलयोगात्सुमेधस्त्वम् ; अत
एव अमृतः अमरणधर्मा, अक्षितः अक्षीणः अव्ययः अक्षतो वा, अमृतेन वा उक्षितः
सिक्तः ‘अमृतोक्षितोऽहम्’ इत्यादि ब्राह्मणम् । इति एवं त्रिशङ्कोः ऋषेः
ब्रह्मभूतस्य ब्रह्मविदः वेदानुवचनम् , वेदः वेदनम् आत्मैकत्वविज्ञानम् ,
तस्य प्राप्तिमनु वचनं वेदानुवचनम् ; आत्मनः कृतकृत्यताप्रख्यापनार्थं
वामदेववत्त्रिशङ्कुना आर्षेण दर्शनेन दृष्टो मन्त्राम्नाय
आत्मविद्याप्रकाशक इत्यर्थः । अस्य च जपो
विद्योत्पत्त्यर्थोऽधिगम्यते । ‘ऋतं
च’ इति धर्मोपन्यासादनन्तरं च वेदानुवचनपाठादेतदवगम्यते । एवं
श्रौतस्मार्तेषु नित्येषु कर्मसु युक्तस्य
निष्कामस्य परं ब्रह्म विविदिषोरार्षाणि दर्शनानि
प्रादुर्भवन्त्यात्मादिविषयाणीति ॥

इति दशमानुवाकभाष्यम् ॥

** वार्तिका

## एकादशोऽनुवाकः

वेदमनूच्याचार्योऽन्तेवासिनमनुशास्ति । सत्यं वद । धर्मं चर ।
स्वाध्यायान्मा प्रमदः । आचार्याय प्रियं
धनमाहृत्य प्रजातन्तुं मा व्यवच्छेत्सीः । सत्यान्न
प्रमदितव्यम् । धर्मान्न प्रमदितव्यम् । कुशलान्न
प्रमदितव्यम् । भूत्यै न प्रमदितव्यम् ।
स्वाध्यायप्रवचनाभ्यां न
प्रमदितव्यम् ॥ १ ॥

देवपितृकार्याभ्यां न प्रमदितव्यम् । मातृदेवो भव । पितृदेवो भव ।
आचार्यदेवो भव । अतिथिदेवो भव । यान्यनवद्यानि कर्माणि ।
तानि सेवितव्यानि । नो इतराणि । यान्यस्माकं सुचरितानि । तानि
त्वयोपास्यानि ॥ २ ॥

नो इतराणि । ये के चास्मच्छ्रेयांसो ब्राह्मणाः । तेषां त्वयासनेन
प्रश्वसितव्यम् । श्रद्धया देयम् । अश्रद्धयादेयम् ।
श्रिया देयम् । ह्रिया देयम् । भिया देयम् । संविदा देयम् । अथ यदि
ते कर्मविचिकित्सा वा वृत्तविचिकित्सा वा स्यात् ॥ ३ ॥

ये तत्र ब्राह्मणाः संमर्शिनः । युक्ता आयुक्ताः । अलूक्षा धर्मकामाः
स्युः । यथा ते तत्र वर्तेरन् । तथा तत्र वर्तेथाः ।
अथाभ्याख्यातेषु । ये तत्र ब्राह्मणाः संमर्शिनः ।
युक्ता आयुक्ताः । अलूक्षा धर्मकामाः स्युः । यथा ते तेषु वर्तेरन् ।
तथा तेषु वर्तेथाः । एष आदेशः । एष उपदेशः । एषा वेदोपनिषत् ।
एतदनुशासनम् । एवमुपासितव्यम् । एवमु चैतदुपास्यम् ॥ ४ ॥

वेदमनूच्येत्येवमादिकर्तव्यतोपदेशारम्भः प्राग्ब्रह्मात्मविज्ञानान्नियमेन
कर्तव्यानि श्रौतस्मार्तानि कर्माणीत्येवमर्थः, अनुशासनश्रुतेः
पुरुषसंस्कारार्थत्वात् । संस्कृतस्य हि
विशुद्धसत्त्वस्य आत्मज्ञानमञ्जसैवोपजायते ।
‘तपसा कल्मषं हन्ति विद्ययामृतमश्नुते’ (मनु. १२ । १०४) इति हि
स्मृतिः । वक्ष्यति च - ‘तपसा ब्रह्म विजिज्ञासस्व’ (तै. उ.
३ । २ । १) इति । अतो विद्योत्पत्त्यर्थमनुष्ठेयानि कर्माणि ।
अनुशास्तीत्यनुशासनशब्दादनुशासनातिक्रमे हि
दोषोत्पत्तिः । प्रागुपन्यासाच्च कर्मणाम् ,
केवलब्रह्मविद्यारम्भाच्च पूर्वं
कर्माण्युपन्यस्तानि । उदितायां च ब्रह्मविद्यायाम् ‘अभयं प्रतिष्ठां
विन्दते’ (तै. उ. २ । ७ । १) ‘न बिभेति कुतश्चन’ (तै. उ. २ । ९ ।
१) ‘किमहं साधु नाकरवम्’ (तै. उ. २ । ९ । १) इत्यादिना कर्मनैष्किञ्चन्यं
दर्शयिष्यति । अतः अवगम्यते - पूर्वोपचितदुरितक्षयद्वारेण
विद्योत्पत्त्यर्थानि कर्माणीति ।
मन्त्रवर्णाच्च - ‘अविद्यया मृत्युं तीर्त्वा
विद्ययामृतमश्नुते’ (ई. उ. ११) इति
ऋतादीनां पूर्वत्रोपदेशः आनर्थक्यपरिहारार्थः ; इह तु
ज्ञानोत्पत्त्यर्थत्वात्कर्तव्यतानियमार्थः । वेदम्
अनूच्य अध्याप्य आचार्यः अन्तेवासिनं शिष्यम् अनुशास्ति ग्रन्थग्रहणात्
अनु पश्चात् शास्ति तदर्थं ग्राहयतीत्यर्थः । अतोऽवगम्यते अधीतवेदस्य
धर्मजिज्ञासामकृत्वा गुरुकुलान्न समावर्तितव्यमिति । ‘बुद्ध्वा कर्माणि
कुर्वीत’ इति स्मृतेश्च । कथमनुशास्तीत्यत आह - सत्यं वद यथाप्रमाणावगतं
वक्तव्यं च वद । तद्वत् धर्मं चर ; धर्म इत्यनुष्ठेयानां
सामान्यवचनम् , सत्यादिविशेषनिर्देशात् ।
स्वाध्यायात् अध्ययनात् मा प्रमदः प्रमादं मा कार्षीः ।
आचार्याय आचार्यार्थं प्रियम् इष्टं धनम् आहृत्य आनीय दत्त्वा
विद्यानिष्क्रयार्थम् आचार्येण च अनुज्ञातः
अनुरूपान्दारानाहृत्य प्रजातन्तुं प्रजासन्तानं मा
व्यवच्छेत्सीः ; प्रजासन्ततेर्विच्छित्तिर्न कर्तव्या ;
अनुत्पद्यमानेऽपि पुत्रे पुत्रकाम्यादिकर्मणा तदुत्पत्तौ
यत्नः कर्तव्य इत्यभिप्रायः,
प्रजाप्रजनप्रजातित्रयनिर्देशसामर्थ्यात्
; अन्यथा प्रजनश्चेत्येतदेकमेवावक्ष्यत् । सत्यात् न प्रमदितव्यं प्रमादो न
कर्तव्यः ; सत्याच्च प्रमदनमनृतप्रसङ्गः ;
प्रमादशब्दसामर्थ्याद्विस्मृत्याप्यनृतं
न वक्तव्यमित्यर्थः ; अन्यथा असत्यवदनप्रतिषेध एव स्यात् । धर्मात् न
प्रमदितव्यम् , धर्मशब्दस्यानुष्ठेयविशेषविषयत्वादननुष्ठानं
प्रमादः, स न कर्तव्यः, अनुष्ठातव्य एव धर्म इति यावत् । एवं कुशलात्
आत्मरक्षार्थात्कर्मणः न प्रमदितव्यम् । भूतिः विभूतिः, तस्यै भूत्यै
भूत्यर्थान्मङ्गलयुक्तात्कर्मणः न प्रमदितव्यम् ।
स्वाध्यायप्रवचनाभ्यां न प्रमदितव्यम् , ते हि
नियमेन कर्तव्ये इत्यर्थः । तथा देवपितृकार्याभ्यां न प्रमदितव्यम् ,
दैवपित्र्ये कर्मणी कर्तव्ये । मातृदेवः माता देवो यस्य सः, त्वं
मातृदेवः भव स्याः । एवं पितृदेवो भव ; आचार्यदेवो भव ;
अतिथिदेवो भव ; देवतावदुपास्या एते इत्यर्थः । यान्यपि च
अन्यानि अनवद्यानि अनिन्दितानि शिष्टाचारलक्षणानि कर्माणि, तानि
सेवितव्यानि कर्तव्यानि त्वया । नो न कर्तव्यानि इतराणि सावद्यानि
शिष्टकृतान्यपि । यानि अस्माकम् आचार्याणां सुचरितानि शोभनचरितानि
आम्नायाद्यविरुद्धानि, तान्येव त्वया उपास्यानि
अदृष्टार्थान्यनुष्ठेयानि ;
नियमेन कर्तव्यानीत्येतत् । नो इतराणि विपरीतान्याचार्यकृतान्यपि ।
ये के च विशेषिता आचार्यत्वादिधर्मैः अस्मत् अस्मत्तः श्रेयांसः
प्रशस्ततराः, ते च ब्राह्मणाः, न क्षत्रियादयः,
तेषाम् आसनेन आसनदानादिना त्वया प्रश्वसितव्यम् , प्रश्वसनं
प्रश्वासः श्रमापनयः ; तेषां श्रमस्त्वया अपनेतव्य इत्यर्थः ।
तेषां वा आसने गोष्ठीनिमित्ते समुदिते, तेषु न प्रश्वसितव्यं
प्रश्वासोऽपि न कर्तव्यः ; केवलं तदुक्तसारग्राहिणा
भवितव्यम् । किं च, यत्किञ्चिद्देयम् , तत् श्रद्धयैव
दातव्यम् । अश्रद्धया अदेयं न दातव्यम् । श्रिया विभूत्या
देयं दातव्यम् । ह्रिया लज्जया च देयम् । भिया भीत्या च देयम् ।
संविदा च मैत्र्य्यादिकार्येण देयम् । अथ एवं वर्तमानस्य यदि
कदाचित् ते तव श्रौते स्मार्ते वा कर्मणि वृत्ते वा आचारलक्षणे
विचिकित्सा संशयः स्यात् भवेत् , ये तत्र तस्मिन्देशे काले वा
ब्राह्मणाः तत्र कर्मादौ युक्ता इति व्यवहितेन सम्बन्धः कर्तव्यः
; संमर्शिनः विचारक्षमाः, युक्ताः अभियुक्ताः, कर्मणि वृत्ते वा आयुक्ताः
अपरप्रयुक्ताः, अलूक्षाः अरूक्षाः अक्रूरमतयः, धर्मकामाः अदृष्टार्थिनः
अकामहता इत्येतत् ; स्युः भवेयुः, ते ब्राह्मणाः यथा येन प्रकारेण तत्र
तस्मिन्कर्मणि वृत्ते वा वर्तेरन् , तथा त्वमपि वर्तेथाः । अथ
अभ्याख्यातेषु, अभ्याख्याता अभ्युक्ताः दोषेण सन्दिह्यमानेन
संयोजिताः केनचित् , तेषु च ; यथोक्तं सर्वमुपनयेत् - ये
तत्रेत्यादि । एषः आदेशः विधिः । एषः उपदेशः पुत्रादिभ्यः
पित्रादीनामपि । एषा वेदोपनिषत् वेदरहस्यम् , वेदार्थ इत्येतत् । एतदेव
अनुशासनम् ईश्वरवचनम् , आदेशवाच्यस्य विधेरुक्तत्वात् । सर्वेषां वा
प्रमाणभूतानामनुशासनमेतत् । यस्मादेवम् , तस्मात् एवं यथोक्तं सर्वम्
उपासितव्यं कर्तव्यम् । एवमु च एतत् उपास्यम् उपास्यमेव चैतत् नानुपास्यम्
इत्यादरार्थं पुनर्वचनम् ॥

अत्रैतच्चिन्त्यते विद्याकर्मणोर्विवेकार्थम् - किं कर्मभ्य एव केवलेभ्यः
परं श्रेयः, उत विद्यासंव्यपेक्षेभ्यः, आहोस्विद्विद्याकर्मभ्यां
संहताभ्याम् , विद्याया वा कर्मापेक्षायाः, उत केवलाया एव
विद्याया इति । तत्र केवलेभ्य एव कर्मभ्यः स्यात् ,
समस्तवेदार्थज्ञानवतः कर्माधिकारात् ‘वेदः
कृत्स्नोऽधिगन्तव्यः सरहस्यो द्विजन्मना’ इति स्मरणात् ।
अधिगमश्च सहोपनिषदर्थेनात्मज्ञानादिना । ‘विद्वान्यजते’
‘विद्वान्याजयति’ इति च विदुष एव कर्मण्यधिकारः प्रदर्श्यते
सर्वत्र ज्ञात्वानुष्ठानमिति च । कृत्स्नश्च वेदः कर्मार्थ इति हि
मन्यन्ते केचित् । कर्मभ्यश्चेत्परं श्रेयो नावाप्यते,
वेदोऽनर्थकः स्यात् । न ; नित्यत्वान्मोक्षस्य । नित्यो हि
मोक्ष इष्यते । कर्मकार्यस्य चानित्यत्वं प्रसिद्धं लोके ।
कर्मभ्यश्चेच्छ्रेयः, अनित्यं स्यात् ; तच्चानिष्टम् । ननु
काम्यप्रतिषिद्धयोरनारम्भात् आरब्धस्य च कर्मण उपभोगेनैव क्षयात्
नित्यानुष्ठानाच्च प्रत्यवायानुपपत्तेः ज्ञाननिरपेक्ष
एव मोक्ष इति चेत् , तच्च न, कर्मशेषसम्भवात्तन्निमित्ता
शरीरान्तरोत्पत्तिः प्राप्नोतीति
प्रत्युक्तम् ; कर्मशेषस्य च
नित्यानुष्ठानेनाविरोधात्क्षयानुपपत्तिरिति
च । यदुक्तं समस्तवेदार्थज्ञानवतः कर्माधिकारादित्यादि, तच्च न ;
श्रुतज्ञानव्यतिरेकादुपासनस्य । श्रुतज्ञानमात्रेण हि
कर्मण्यधिक्रियते, नोपासनज्ञानमपेक्षते । उपासनं च श्रुतज्ञानादर्थान्तरं
विधीयते मोक्षफलम् ; अर्थान्तरप्रसिद्धेश्च स्यात् ; ‘श्रोतव्यः’
इत्युक्त्वा तद्व्यतिरेकेण ‘मन्तव्यो निदिध्यासितव्यः’
इति यत्नान्तरविधानात् मनननिदिध्यासनयोश्च प्रसिद्धं
श्रवणज्ञानादर्थान्तरत्वम् ।
एवं तर्हि विद्यासंव्यपेक्षेभ्यः कर्मभ्यः स्यान्मोक्षः ; विद्यासहितानां
च कर्मणां भवेत्कार्यान्तरारम्भसामर्थ्यम् ; यथा स्वतो
मरणज्वरादिकार्यारम्भसमर्थानामपि
विषदध्यादीनां मन्त्रसशर्करादिसंयुक्तानां कार्यान्तरारम्भसामर्थ्यम् ,
एवं विद्याहितैः कर्मभिः मोक्ष आरभ्यत इति चेत् , न ;
आरभ्यस्यानित्यत्वादित्युक्तो दोषः ।
वचनादारभ्योऽपि नित्य एवेति चेत् , न ; ज्ञापकत्वाद्वचनस्य । वचनं
नाम यथाभूतस्यार्थस्य ज्ञापकम् , नाविद्यमानस्य कर्तृ । न हि
वचनशतेनापि नित्यमारभ्यते, आरब्धं वा अविनाशि भवेत् । एतेन
विद्याकर्मणोः संहतयोर्मोक्षारम्भकत्वं प्रत्युक्तम् ॥

विद्याकर्मणी मोक्षप्रतिबन्धहेतुनिवर्तके इति चेत् , न ; कर्मणः
फलान्तरदर्शनात् । उत्पत्तिविकारसंस्काराप्तयो हि
फलं कर्मणो दृश्यन्ते । उत्पत्त्यादिफलविपरीतश्च मोक्षः ।
गतिश्रुतेराप्य इति चेत् - ‘सूर्यद्वारेण’
‘तयोर्ध्वमायन्’ (क. उ. २ । ३ । १६)
इत्येवमादिगतिश्रुतिभ्यः प्राप्यो
मोक्ष इति चेत् , न ; सर्वगतत्वात् गन्तृभ्यश्चानन्यत्वात् ।
आकाशादिकारणत्वात्सर्वगतं ब्रह्म, ब्रह्माव्यतिरिक्ताश्च सर्वे
विज्ञानात्मानः ; अतो नाप्यो मोक्षः । गन्तुरन्यद्विभिन्नदेशं च भवति
गन्तव्यम् । न हि, येनैवाव्यतिरिक्तं यत् , तत्तेनैव गम्यते ।
तदनन्यत्वसिद्धिश्च ‘तत्सृष्ट्वा तदेवानुप्राविशत्’ (तै. उ. २ । ६ । १)
‘क्षेत्रज्ञं चापि मां विद्धि सर्वक्षेत्रेषु’ (भ. गी. १३ । २)
इत्येवमादिश्रुतिस्मृतिशतेभ्यः ।
गत्यैश्वर्यादिश्रुतिविरोध
इति चेत् - अथापि स्यात् यद्यप्राप्यो मोक्षः, तदा गतिश्रुतीनाम् ‘स एकधा’
(छा. उ. ७ । २६ । २) ‘स यदि पितृलोककामः भवति’ (छा. उ. ८ । २ । १)
‘स्त्रीभिर्वा यानैर्वा’ (छा. उ. ८ । १२ । ३)
इत्यादिश्रुतीनां च कोपः स्यात् इति चेत् , न ;
कार्यब्रह्मविषयत्वात्तासाम् । कार्ये हि ब्रह्मणि स्त्र्यादयः
स्युः, न कारणे ; ‘एकमेवाद्वितीयम्’ (छा. उ. ६ । २ । १) ‘यत्र
नान्यत्पश्यति’ (छा. उ. ७ । २४ । १) ‘तत्केन कं पश्येत्’
(बृ. उ. २ । ४ । १४)(बृ. उ. ४ । ५ । १५) इत्यादिश्रुतिभ्यः । विरोधाच्च
विद्याकर्मणोः समुच्चयानुपपत्तिः ।
प्रलीनकर्त्रादिकारकविशेषतत्त्वविषया
हि विद्या तद्विपरीतकारकसाध्येन कर्मणा विरुध्यते । न ह्येकं वस्तु
परमार्थतः कर्त्रादिविशेषवत् तच्छून्यं चेति उभयथा
द्रष्टुं शक्यते । अवश्यं ह्यन्तरन्मिथ्या स्यात् ।
अन्यतरस्य च मिथ्यात्वप्रसङ्गे युक्तं
यत्स्वाभाविकाज्ञानविषयस्य
द्वैतस्य मिथ्यात्वम् ; ‘यत्र हि द्वैतमिव भवति’ (बृ. उ. २ । ४ । १४)
‘मृत्योः स मृत्युमाप्नोति’ (क. उ. २ । १ । १०)(बृ. उ. ४ । ४ । १९) ‘अथ
यत्रान्यत्पश्यति तदल्पम्’ (छा. उ. ७ । २४ । १)
‘अन्योऽसावन्योऽहमस्मि’ (बृ. उ. १ ।
४ । १०) ‘उदरमन्तरं कुरुते’ ‘अथ तस्य भयं भवति’ (तै. उ. २ । ७ । १)
इत्यादिश्रुतिशतेभ्यः । सत्यत्वं च एकत्वस्य
‘एकधैवानुद्रष्टव्यम्’ (बृ. उ. ४ । ४ । २०)
‘एकमेवाद्वितीयम्’ (छा. उ. ६ । २ । १) ‘ब्रह्मैवेदं सर्वम्’
‘आत्मैवेदं सर्वम्’ (छा. उ. ७ । २५ । २)
इत्यादिश्रुतिभ्यः । न च
सम्प्रदानादिकारकभेदादर्शने
कर्मोपपद्यते । अन्यत्वदर्शनापवादाश्च विद्याविषये
सहस्रशः श्रूयन्ते । अतो विरोधो विद्याकर्मणोः । अतश्च समुच्चयानुपपत्तिः ॥

तत्र यदुक्तं संहताभ्यां विद्याकर्मभ्यां मोक्ष इत्येतदनुपपन्नमिति,
तदयुक्तम् , तद्विहितत्वात्कर्मणां श्रुतिविरोध इति चेत् -
यद्युपमृद्य कर्त्रादिकारकविशेषमात्मैकत्वविज्ञानं विधीयते
सर्पादिभ्रान्तिज्ञानोपमर्दकरज्ज्वादिविषयविज्ञानवत्
, प्राप्तः कर्मविधिश्रुतीनां निर्विषयत्वाद्विरोधः । विहितानि च कर्माणि ।
स च विरोधो न युक्तः, प्रमाणत्वाच्छ्रुतीनामिति चेत् , न ;
पुरुषार्थोपदेशपरत्वाच्छ्रुतीनाम् ।
विद्योपदेशपरा तावच्छ्रुतिः संसारात्पुरुषो मोक्षयितव्य इति
संसारहेतोरविद्यायाः विद्यया निवृत्तिः कर्तव्येति
विद्याप्रकाशकत्वेन प्रवृत्तेति न
विरोधः । एवमपि कर्त्रादिकारकसद्भावप्रतिपादनपरं शास्त्रं विरुध्यत
एवेति चेत् , न ; यथाप्राप्तमेव कारकास्तित्वमुपादाय उपात्तदुरितक्षयार्थं
कर्माणि विदधच्छास्त्रं मुमुक्षूणां फलार्थिनां च फलसाधनं न
कारकास्तित्वे व्याप्रियते ।
उपचितदुरितप्रतिबन्धस्य हि
विद्योत्पत्तिर्नावकल्पते । तत्क्षये च विद्योत्पत्तिः
स्यात् , ततश्चाविद्यानिवृत्तिः, तत आत्यन्तिकः संसारोपरमः । अपि च,
अनात्मदर्शिनो ह्यनात्मविषयः कामः ; कामयमानश्च करोति कर्माणि ;
ततस्तत्फलोपभोगाय शरीराद्युपादानलक्षणः संसारः ।
तद्व्यतिरेकेणात्मैकत्वदर्शिनो
विषयाभावात्कामानुपपत्तिः, आत्मनि
चानन्यत्वात्कामानुपपत्तौ
स्वात्मन्यवस्थानं मोक्ष इत्यतोऽपि
विद्याकर्मणोर्विरोधः । विरोधादेव च विद्या
मोक्षं प्रति न कर्माण्यपेक्षते । स्वात्मलाभे तु
पूर्वोपचितदुरितप्रतिबन्धापनयनद्वारेण
विद्याहेतुत्वं प्रतिपद्यन्ते कर्माणि नित्यानीति । अत एवास्मिन्प्रकरणे
उपन्यस्तानि कर्माणीत्यवोचाम । एवं च अविरोधः कर्मविधिश्रुतीनाम् ।
अतः केवलाया एव विद्यायाः परं श्रेय इति सिद्धम् ॥

एवं तर्हि आश्रमान्तरानुपपत्तिः, कर्मनिमित्तत्वाद्विद्योत्पत्तेः ।
गृहस्थस्यैव विहितानि कर्माणीत्यैकाश्रम्यमेव । अतश्च
यावज्जीवादिश्रुतयः अनुकूलतराः स्युः । न ; कर्मानेकत्वात् ।
न ह्यग्निहोत्रादीन्येव कर्माणि, ब्रह्मचर्यं तपः सत्यवचनं शमः दमः अहिंसा
इत्येवमादीन्यपि कर्माणि इतराश्रमप्रसिद्धानि विद्योत्पत्तौ
साधकतमान्यसङ्कीर्णा विद्यन्ते
ध्यानधारणादिलक्षणानि च । वक्ष्यति च -
‘तपसा ब्रह्म विजिज्ञासस्व’ (तै. उ. ३ । २ । १) इति ।
जन्मान्तरकृतकर्मभ्यश्च प्रागपि
गार्हस्थ्याद्विद्योत्पत्तिसम्भवात् , कर्मार्थत्वाच्च
गार्हस्थ्यप्रतिपत्तेः, कर्मसाध्यायां च विद्यायां
सत्यां गार्हस्थ्यप्रतिपत्तिरनर्थिकैव । लोकार्थत्वाच्च पुत्रादीनाम् ।
पुत्रादिसाध्येभ्यश्च अयं लोकः पितृलोको देवलोक इत्येतेभ्यो
व्यावृत्तकामस्य, नित्यसिद्धात्मदर्शिनः, कर्मणि
प्रयोजनमपश्यतः, कथं प्रवृत्तिरुपपद्यते ?
प्रतिपन्नगार्हस्थ्यस्यापि विद्योत्पत्तौ
विद्यापरिपाकाद्विरक्तस्य कर्मसु
प्रयोजनमपश्यतः कर्मभ्यो निवृत्तिरेव स्यात् ,
‘प्रव्रजिष्यन्वा अरेऽहमस्मात्स्थानादस्मि’
(बृ. उ. ४ । ५ । २) इत्येवमादिश्रुतिलिङ्गदर्शनात् । कर्म प्रति
श्रुतेर्यत्नाधिक्यदर्शनादयुक्तमिति चेत् , -
अग्निहोत्रादिकर्म प्रति श्रुतेरधिको यत्नः
; महांश्च कर्मण्यायासः, अनेकसाधनसाध्यत्वादग्निहोत्रादीनाम् ;
तपोब्रह्मचर्यादीनां च इतराश्रमकर्मणां
गार्हस्थ्येऽपि
समानत्वादल्पसाधनापेक्षत्वाच्चेतरेषां
न युक्तस्तुल्यवद्विकल्प आश्रमिभिस्तस्य इति चेत् , न ;
जन्मान्तरकृतानुग्रहात् । यदुक्तं
कर्मणि श्रुतेरधिको यत्न इत्यादि, नासौ दोषः, यतो
जन्मान्तरकृतमप्यग्निहोत्रादिलक्षणं
कर्म ब्रह्मचर्यादिलक्षणं चानुग्राहकं भवति विद्योत्पत्तिं प्रति ; येन च
जन्मनैव विरक्ता दृश्यन्ते केचित् ; केचित्तु कर्मसु प्रवृत्ता
अविरक्ता विद्याविद्वेषिणः ।
तस्माज्जन्मान्तरकृतसंस्कारेभ्यो
विरक्तानामाश्रमान्तरप्रतिपत्तिरेवेष्यते । कर्मफलबाहुल्याच्च ।
पुत्रस्वर्गब्रह्मवर्चसादिलक्षणस्य
कर्मफलस्यासङ्ख्येयत्वात् तत्प्रति च
पुरुषाणां कामबाहुल्यात्तदर्थः श्रुतेरधिको यत्नः कर्मसूपपद्यते,
आशिषां बाहुल्यदर्शनात् - इदं मे स्यादिदं मे स्यादिति ।
उपायत्वाच्च । उपायभूतानि हि कर्माणि विद्यां प्रति
इत्यवोचाम । उपाये च अधिको यत्नः कर्तव्यः, न उपेये ।
कर्मनिमित्तत्वाद्विद्याया
यत्नान्तरानर्थक्यमिति चेत् - कर्मभ्य
एव पूर्वोपचितदुरितप्रतिबन्धक्षयाद्विद्योत्पद्यते चेत् , कर्मभ्यः
पृथगुपनिषच्छ्रवणादियत्नोऽनर्थक इति चेत् , न ; नियमाभावात् । न
हि, ‘प्रतिबन्धक्षयादेव विद्योत्पद्यते, न
त्वीश्वरप्रसादतपोध्यानाद्यनुष्ठानात्’
इति नियमोऽस्ति ; अहिंसाब्रह्मचर्यादीनां च विद्यां प्रत्युपकारकत्वात् ,
साक्षादेव च कारणत्वाच्छ्रवणमनननिदिध्यासनादीनाम् । अतः
सिद्धान्याश्रमान्तराणि । सर्वेषां चाधिकारो
विद्यायाम् , परं च श्रेयः केवलाया विद्याया एवेति सिद्धम् ॥

इत्येकादशानुवाकभाष्यम् ॥

** वार्तिका

## द्वादशोऽनुवाकः

अतीतविद्याप्राप्त्युपसर्गशमनार्थां शान्तिं पठति -

शं नो मित्रः शं वरुणः । शं नो भवत्वर्यमा । शं न इन्द्रो बृहस्पतिः । शं
नो विष्णुरुरुक्रमः । नमो ब्रह्मणे । नमस्ते वायो । त्वमेव प्रत्यक्षं
ब्रह्मासि । त्वामेव प्रत्यक्षं ब्रह्मावादिषम् । ऋतमवादिषम् ।
सत्यमवादिषम् । तन्मामावीत् । तद्वक्तारमावीत् ।
आवीन्माम् । आवीद्वक्तारम् ॥

शं नो मित्र इत्यादि । व्याख्यातमेतत्पूर्वम् ॥

इति द्वादशानुवाकभाष्यम् ॥

इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य
श्रीमच्छङ्करभगवतः कृतौ तैत्तिरीयोपनिषद्भाष्ये शीक्षावल्लीभाष्यम्
सम्पूर्णम् ॥

** वार्तिका


# ब्रह्मानन्दवल्ली

## प्रथमोऽनुवाकः

अतीतविद्याप्राप्त्युपसर्गप्रशमनार्था शान्तिः पठिता । इदानीं तु
वक्ष्यमाणब्रह्मविद्याप्राप्त्युपसर्गोपशमनार्था
शान्तिः पठ्यते -

ॐ सह नाववतु । सह नौ भुनक्तु । सह वीर्यं करवावहै । तेजस्वि नावधीतमस्तु मा
विद्विषावहै ॥ ॐ शान्तिः शान्तिः शान्तिः ॥

सह नाववत्विति । सह नाववतु, नौ शिष्याचार्यौ सहैव अवतु रक्षतु । सह नौ
भुनक्तु ब्रह्म भोजयतु । सह वीर्यं विद्यानिमित्तं सामर्थ्यं
करवावहै निर्वर्तयावहै । तेजस्वि नौ तेजस्विनोरावयोः अधीतं
स्वधीतम् अस्तु अर्थज्ञानयोग्यमस्त्वित्यर्थः । मा
विद्विषावहै, विद्याग्रहणनिमित्तं शिष्यस्य आचार्यस्य वा
प्रमादकृतादन्यायाद्विद्वेषः प्राप्तः ; तच्छमनायेयमाशीः - मा
विद्विषावहै इति । मैव नावितरेतरं विद्वेषमापद्यावहै ।
शान्तिः शान्तिः शान्तिरिति त्रिर्वचनमुक्तार्थम् ।
वक्ष्यमाणविद्याविघ्नप्रशमनार्था
चेयं शान्तिः । अविघ्नेनात्मविद्याप्राप्तिराशास्यते, तन्मूलं हि परं
श्रेय इति ॥

** वार्तिका

संहितादिविषयाणि कर्मभिरविरुद्धान्युपासनान्युक्तानि । अनन्तरं च
अन्तःसोपाधिकमात्मदर्शनमुक्तं व्याहृतिद्वारेण
स्वाराज्यफलम् । न चैतावता अशेषतः संसारबीजस्य
उपमर्दनमस्ति । अतः अशेषोपद्रवबीजस्य अज्ञानस्य
निवृत्त्यर्थं विधूतसर्वोपाधिविशेषात्मदर्शनार्थमिदमारभ्यते -

** वार्तिका

ब्रह्मविदाप्नोति परम् । तदेषाभ्युक्ता । सत्यं ज्ञानमनन्तं ब्रह्म । यो
वेद निहितं गुहायां परमे व्योमन् । सोऽश्नुते सर्वान् कामान् सह ।
ब्रह्मणा विपश्चितेति । तस्माद्वा एतस्मादात्मन आकाशः सम्भूतः ।
आकाशाद्वायुः । वायोरग्निः । अग्नेरापः । अद्भ्यः पृथिवी ।
पृथिव्या ओषधयः । ओषधीभ्योऽन्नम् । अन्नात्पुरुषः । स वा एष
पुरुषोऽन्नरसमयः । तस्येदमेव शिरः । अयं दक्षिणः पक्षः । अयमुत्तरः
पक्षः । अयमात्मा । इदं पुच्छं प्रतिष्ठा । तदप्येष श्लोको भवति ॥ १ ॥

ब्रह्मविदाप्नोति परमित्यादि । प्रयोजनं चास्या ब्रह्मविद्याया
अविद्यानिवृत्तिः, ततश्च आत्यन्तिकः संसाराभावः ।
वक्ष्यति च - ‘विद्वान्न बिभेति कुतश्चन’ (तै. उ. २ । ९ । १) इति ।
संसारनिमित्ते च सति अभयं प्रतिष्ठां विन्दत इत्यनुपपन्नम् ,
कृताकृते पुण्यपापे न तपत इति च । अतोऽवगम्यते -
अस्माद्विज्ञानात्सर्वात्मब्रह्मविषयादात्यन्तिकः
संसाराभाव इति । स्वयमेवाह प्रयोजनम् ‘ब्रह्मविदाप्नोति परम्’ इत्यादावेव
सम्बन्धप्रयोजनज्ञापनार्थम् । निर्ज्ञातयोर्हि सम्बन्धप्रयोजनयोः
विद्याश्रवणग्रहणधारणाभ्यासार्थं प्रवर्तते । श्रवणादिपूर्वकं
हि विद्याफलम् , ‘श्रोतव्यो मन्तव्यो निदिध्यासितव्यः’ (बृ. उ. २ । ४ ।
५) इत्यादिश्रुत्यन्तरेभ्यः । ब्रह्मवित् , ब्रह्मेति वक्ष्यमाणलक्षणम् ,
बृहत्तमत्वात् ब्रह्म, तद्वेत्ति विजानातीति ब्रह्मवित् , आप्नोति
प्राप्नोति परं निरतिशयम् ; तदेव ब्रह्म परम् ; न
ह्यन्यस्य विज्ञानादन्यस्य प्राप्तिः । स्पष्टं च
श्रुत्यन्तरं ब्रह्मप्राप्तिमेव ब्रह्मविदो दर्शयति
- ‘स यो हि वै तत्परमं ब्रह्म वेद ब्रह्मैव भवति’ (मु. उ. ३ । २ । ९)
इत्यादि ॥

** वार्तिका

ननु, सर्वगतं सर्वस्य चात्मभूतं ब्रह्म वक्ष्यति । अतो नाप्यम् । आप्तिश्च
अन्यस्यान्येन परिच्छिन्नस्य च परिच्छिन्नेन दृष्टा । अपरिच्छिन्नं
सर्वात्मकं च ब्रह्मेत्यतः परिच्छिन्नवत् अनात्मवच्च
तस्याप्तिरनुपपन्ना । नायं दोषः । कथम् ?
दर्शनादर्शनापेक्षत्वाद्ब्रह्मण
आप्त्यनाप्त्योः, परमार्थतो
ब्रह्मस्वरूपस्यापि सतः अस्य जीवस्य
भूतमात्राकृतबाह्यपरिच्छिन्नान्नमयाद्यात्मदर्शिनः
तदासक्तचेतसः । प्रकृतसङ्ख्यापूरणस्यात्मनः
अव्यवहितस्यापि बाह्यसङ्ख्येयविषयासक्तचित्ततया
स्वरूपाभावदर्शनवत्
परमार्थब्रह्मस्वरूपाभावदर्शनलक्षणया
अविद्यया अन्नमयादीन्बाह्याननात्मन आत्मत्वेन प्रतिपन्नत्वात्
अन्नमयाद्यनात्मभ्यो नान्योऽहमस्मीत्यभिमन्यते ।
एवमविद्यया आत्मभूतमपि ब्रह्म अनाप्तं स्यात् । तस्यैवमविद्यया
अनाप्तब्रह्मस्वरूपस्य प्रकृतसङ्ख्यापूरणस्यात्मनः
अविद्ययानाप्तस्य सतः केनचित्स्मारितस्य पुनस्तस्यैव विद्यया आप्तिर्यथा,
तथा श्रुत्युपदिष्टस्य सर्वात्मब्रह्मण आत्मत्वदर्शनेन विद्यया
तदाप्तिरुपपद्यत एव । ब्रह्मविदाप्नोति परमिति वाक्यं
सूत्रभूतं सर्वस्य वल्ल्यर्थस्य । ब्रह्मविदाप्नोति परमित्यनेन
वाक्येन वेद्यतया सूत्रितस्य ब्रह्मणोऽनिर्धारितस्वरूपविशेषस्य सर्वतो
व्यावृत्तस्वरूपविशेषसमर्पणसमर्थस्य लक्षणस्याभिधानेन स्वरूपनिर्धारणाय
अविशेषेण च उक्तवेदनस्य ब्रह्मणो वक्ष्यमाणलक्षणस्य विशेषेण
प्रत्यगात्मतया अनन्यरूपेण विज्ञेयत्वाय,
ब्रह्मविद्याफलं च ब्रह्मविदो
यत्परप्राप्तिलक्षणमुक्तम् ,
स सर्वात्मभावः सर्वसंसारधर्मातीतब्रह्मस्वरूपत्वमेव,
नान्यदित्येतत्प्रदर्शनाय च एषा
ऋगुदाह्रियते - तदेषाभ्युक्तेति । तत् तस्मिन्नेव
ब्राह्मणवाक्योक्तार्थे एषा ऋक्
अभ्युक्ता आम्नाता । सत्यं ज्ञानमनन्तं ब्रह्म इति
ब्रह्मणो लक्षणार्थं वाक्यम् । सत्यादीनि हि त्रीणि
विशेषणार्थानि पदानि विशेष्यस्य ब्रह्मणः । विशेष्यं ब्रह्म,
विवक्षितत्वाद्वेद्यतया । वेद्यत्वेन यतो ब्रह्म प्राधान्येन विवक्षितम् ,
तस्माद्विशेष्यं विज्ञेयम् । अतः अस्माद्विशेषणविशेष्यत्वादेव सत्यादीनि
एकविभक्त्यन्तानि पदानि समानाधिकरणानि ।
सत्यादिभिस्त्रिभिर्विशेषणैर्विशेष्यमाणं
ब्रह्म विशेष्यान्तरेभ्यो निर्धार्यते । एवं हि तज्ज्ञातं भवति, यदन्येभ्यो
निर्धारितम् ; यथा लोके नीलं महत्सुगन्ध्युत्पलमिति । ननु, विशेष्यं
विशेषणान्तरं व्यभिचरद्विशेष्यते, यथा नीलं रक्तं चोत्पलमिति
; यदा ह्यनेकानि द्रव्याणि एकजातीयान्येकविशेषणयोगीनि च, तदा
विशेषणस्यार्थवत्त्वम् ; न ह्येकस्मिन्नेव
वस्तुनि, विशेषणान्तरायोगात् ; यथा असावेक आदित्य इति, तथा एकमेव
ब्रह्म, न ब्रह्मान्तराणि, येभ्यो विशेष्येत नीलोत्पलवत् । न ;
लक्षणार्थत्वाद्विशेषणानाम् । नायं दोषः । कस्मात् ?
लक्षणार्थप्रधानानि विशेषणानि, न विशेषणप्रधानान्येव । कः
पुनर्लक्षणलक्ष्ययोर्विशेषणविशेष्ययोर्वा विशेषः ? उच्यते ।
सजातीयेभ्य एव निवर्तकानि विशेषणानि विशेष्यस्य ; लक्षणं तु
सर्वत एव, यथा अवकाशप्रदात्राकाशमिति । लक्षणार्थं च
वाक्यमित्यवोचाम ॥

** वार्तिका

सत्यादिशब्दा न परस्परं सम्बध्यन्ते, परार्थत्वात् ; विशेष्यार्था हि ते ।
अत एव एकैको विशेषणशब्दः परस्परं निरपेक्षो ब्रह्मशब्देन सम्बध्यते -
सत्यं ब्रह्म ज्ञानं ब्रह्म अनन्तं ब्रह्मेति । सत्यमिति यद्रूपेण
यन्निश्चितं तद्रूपं न व्यभिचरति, तत्सत्यम् । यद्रूपेण यन्निश्चितं
तद्रूपं व्यभिचरति, तदनृतमित्युच्यते । अतो विकारोऽनृतम् , ‘
वाचारम्भणं विकारो नामधेयं मृत्तिकेत्येव सत्यम्’ (छा. उ. ६ । १ ।
४) एवं सदेव सत्यमित्यवधारणात् । अतः ‘सत्यं ब्रह्म’ इति ब्रह्म
विकारान्निवर्तयति । अतः कारणत्वं प्राप्तं ब्रह्मणः ।
कारणस्य च कारकत्वम् , वस्तुत्वात् मृद्वत् अचिद्रूपता च प्राप्ता ; अत
इदमुच्यते - ज्ञानं ब्रह्मेति । ज्ञानं ज्ञप्तिः अवबोधः, - भावसाधनो
ज्ञानशब्दः - न तु ज्ञानकर्तृ,
ब्रह्मविशेषणत्वात्सत्यानन्ताभ्यां
सह । न हि सत्यता अनन्तता च ज्ञानकर्तृत्वे सत्युपपद्येते ।
ज्ञानकर्तृत्वेन हि विक्रियमाणं कथं सत्यं
भवेत् , अनन्तं च ? यद्धि न कुतश्चित्प्रविभज्यते, तदनन्तम् ।
ज्ञानकर्तृत्वे च ज्ञेयज्ञानाभ्यां प्रविभक्तमित्यनन्तता
न स्यात् , ‘यत्र नान्यद्विजानाति स भूमा, अथ यत्रान्यद्विजानाति तदल्पम्’
(छा. उ. ७ । २४ । १) इति श्रुत्यन्तरात् । ‘नान्यद्विजानाति’ इति
विशेषप्रतिषेधात् आत्मानं विजानातीति चेत् , न ;
भूमलक्षणविधिपरत्वाद्वाक्यस्य । ‘यत्र नान्यत्पश्यति’ इत्यादि
भूम्नो लक्षणविधिपरं वाक्यम् । यथाप्रसिद्धमेव
अन्योऽन्यत्पश्यतीत्येतदुपादाय
यत्र तन्नास्ति, स भूमा इति भूमस्वरूपं तत्र ज्ञाप्यते । अन्यग्रहणस्य
प्राप्तप्रतिषेधार्थत्वात् न स्वात्मनि क्रियास्तित्वपरं
वाक्यम् । स्वात्मनि च भेदाभावाद्विज्ञानानुपपत्तिः ।
आत्मनश्च विज्ञेयत्वे ज्ञात्रभावप्रसङ्गः, ज्ञेयत्वेनैव
विनियुक्तत्वात् ॥

** वार्तिका

एक एवात्मा ज्ञेयत्वेन ज्ञातृत्वेन च उभयथा भवतीति चेत् , न ;
युगपदनंशत्वात् । न हि निरवयवस्य
युगपज्ज्ञेयज्ञातृत्वोपपत्तिः । आत्मनश्च
घटादिवद्विज्ञेयत्वे ज्ञानोपदेशानर्थक्यम् । न हि
घटादिवत्प्रसिद्धस्य ज्ञानोपदेशः
अर्थवान् । तस्मात् ज्ञातृत्वे सति आनन्त्यानुपपत्तिः । सन्मात्रत्वं
चानुपपन्नं ज्ञानकर्तृत्वादिविशेषवत्त्वे सति ; सन्मात्रत्वं च सत्यम् ,
‘तत् सत्यम्’ (छा. उ. ६ । ८ । १६) इति श्रुत्यन्तरात् ।
तस्मात्सत्यानन्तशब्दाभ्यां सह विशेषणत्वेन
ज्ञानशब्दस्य प्रयोगाद्भावसाधनो ज्ञानशब्दः । ‘ज्ञानं ब्रह्म’
इति कर्तृत्वादिकारकनिवृत्त्यर्थं मृदादिवदचिद्रूपतानिवृत्त्यर्थं च
प्रयुज्यते । ‘ज्ञानं ब्रह्म’ इति वचनात्प्राप्तमन्तवत्त्वम् , लौकिकस्य
ज्ञानस्य अन्तवत्त्वदर्शनात् । अतः तन्निवृत्त्यर्थमाह - अनन्तमिति ।
सत्यादीनामनृतादिधर्मनिवृत्तिपरत्वाद्विशेष्यस्य च ब्रह्मणः
उत्पलादिवदप्रसिद्धत्वात् ‘मृगतृष्णाम्भसि स्नातः
खपुष्पकृतशेखरः । एष वन्ध्यासुतो याति
शशशृङ्गधनुर्धरः’ इतिवत् शून्यार्थतैव
प्राप्ता सत्यादिवाक्यस्येति चेत् , न ; लक्षणार्थत्वात् ।
विशेषणत्वेऽपि सत्यादीनां लक्षणार्थप्राधान्यमित्यवोचाम । शून्ये हि
लक्ष्ये अनर्थकं लक्षणवचनम् । अतः लक्षणार्थत्वान्मन्यामहे न
शून्यार्थतेति । विशेषणार्थत्वेऽपि च सत्यादीनां स्वार्थापरित्याग एव ।
शून्यार्थत्वे हि सत्यादिशब्दानां विशेष्यनियन्तृत्वानुपपत्तिः ।
सत्याद्यर्थैरर्थवत्त्वे तु तद्विपरीतधर्मवद्भ्यो विशेष्येभ्यो
ब्रह्मणो विशेष्यस्य नियन्तृत्वमुपपद्यते । ब्रह्मशब्दोऽपि
स्वार्थेनार्थवानेव । तत्र अनन्तशब्दः अन्तवत्त्वप्रतिषेधद्वारेण
विशेषणम् । सत्यज्ञानशब्दौ तु स्वार्थसमर्पणेनैव
विशेषणे भवतः ॥

** वार्तिका

‘तस्माद्वा एतस्मादात्मनः’ इति ब्रह्मण्येव आत्मशब्दप्रयोगात्
वेदितुरात्मैव ब्रह्म ।
‘एतमानन्दमयमात्मानमुपसङ्क्रामति’
(तै. उ. २ । ८ । ५) इति च आत्मतां दर्शयति । तत्प्रवेशाच्च ; ‘तत्सृष्ट्वा
तदेवानुप्राविशत्’ (तै. उ. २ । ६ । १) इति च तस्यैव जीवरूपेण शरीरप्रवेशं
दर्शयति । अतो वेदितुः स्वरूपं ब्रह्म । एवं तर्हि,
आत्मत्वाज्ज्ञानकर्तृत्वम्
; ‘आत्मा ज्ञाता’ इति हि प्रसिद्धम् , ‘सोऽकामयत’ (तै. उ. २ । ६ । १) इति च
कामिनो ज्ञानकर्तृत्वप्रसिद्धिः ; अतो ज्ञानकर्तृत्वात्
ज्ञप्तिर्ब्रह्मेत्ययुक्तम् ;
अनित्यत्वप्रसङ्गाच्च ; यदि नाम ज्ञप्तिर्ज्ञानमिति भावरूपता
ब्रह्मणः, तदाप्यनित्यत्वं प्रसज्येत ; पारतन्त्र्यं च, धात्वर्थानां
कारकापेक्षत्वात् , ज्ञानं च धात्वर्थः ; अतोऽस्य अनित्यत्वं
परतन्त्रता च । न ; स्वरूपाव्यतिरेकेण
कार्यत्वोपचारात् । आत्मनः स्वरूपं
ज्ञप्तिः न ततो व्यतिरिच्यते । अतो नित्यैव । तथापि
बुद्धेरुपाधिलक्षणायाश्चक्षुरादिद्वारैर्विषयाकारपरिणामिन्याः
ये शब्दाद्याकारावभासाः, ते आत्मविज्ञानस्य विषयभूता उत्पद्यमाना एव
आत्मविज्ञानेन व्याप्ता उत्पद्यन्ते ।
तस्मादात्मविज्ञानावभास्याश्च
ते विज्ञानशब्दवाच्याश्च धात्वर्थभूता आत्मन एव धर्मा विक्रियारूपा
इत्यविवेकिभिः परिकल्प्यन्ते । यत्तु ब्रह्मणो विज्ञानम् ,
तत् सवितृप्रकाशवत् अग्न्युष्णत्ववच्च ब्रह्मस्वरूपाव्यतिरिक्तं स्वरूपमेव
तत् । न तत्कारणान्तरसव्यपेक्षम् , नित्यस्वरूपत्वात् , सर्वभावानां च
तेनाविभक्तदेशकालत्वात् कालाकाशादिकारणत्वात्
निरतिशयसूक्ष्मत्वाच्च । न
तस्यान्यदविज्ञेयं सूक्ष्मं व्यवहितं विप्रकृष्टं भूतं भवद्भविष्यद्वा
अस्ति । तस्मात्सर्वज्ञं तद्ब्रह्म । मन्त्रवर्णाच्च ‘अपाणिपादो जवनो
ग्रहीता पश्यत्यचक्षुः स शृणोत्यकर्णः । स वेत्ति वेद्यं न च
तस्यास्ति वेत्ता तमाहुरग्र्यं पुरुषं महान्तम्’ (श्वे. उ. ३ ।
१९) इति । ‘न हि विज्ञतुर्विज्ञातेर्विपरिलोपो विद्यतेऽविनाशित्वान्न तु
तद्द्वितीयमस्ति’ (बृ. उ. ४ । ३ । ३०) इत्यादिश्रुतेश्च ।
विज्ञातृस्वरूपाव्यतिरेकात्करणादिनिमित्तानपेक्षत्वाच्च
ब्रह्मणो ज्ञानस्वरूपत्वेऽपि नित्यत्वप्रसिद्धिः । अतो नैव धात्वर्थस्तत् ,
अक्रियारूपत्वात् । अत एव च न ज्ञानकर्तृ ; तस्मादेव च न ज्ञानशब्दवाच्यमपि
तद्ब्रह्म । तथापि तदाभासवाचकेन बुद्धिधर्मविशेषेण ज्ञानशब्देन तल्लक्ष्यते
; न तु उच्यते, शब्दप्रवृत्तिहेतुजात्यादिधर्मरहितत्वात् । तथा
सत्यशब्देनापि ।
सर्वविशेषप्रत्यस्तमितस्वरूपत्वाद्ब्रह्मणः
बाह्यसत्तासामान्यविषयेण सत्यशब्देन लक्ष्यते ‘सत्यं ब्रह्म’ इति ; न तु
सत्यशब्दवाच्यं ब्रह्म । एवं सत्यादिशब्दा
इतरेतरसंनिधानादन्योन्यनियम्यनियामकाः
सन्तः सत्यादिशब्दवाच्यात् निवर्तका ब्रह्मणः, लक्षणार्थाश्च भवन्तीति ।
अतः सिद्धम् ‘यतो वाचो निवर्तन्ते अप्राप्य मनसा सह’ (तै. उ. २ । ४ ।
१) ‘अनिरुक्तेऽनिलयने’ (तै. उ. २ । ७ । १) इति च अवाच्यत्वम् ,
नीलोत्पलवदवाक्यार्थत्वं च ब्रह्मणः ॥

** वार्तिका

तद्यथाव्याख्यातं ब्रह्म यः वेद विजानाति निहितं स्थितं गुहायाम् , गूहतेः
संवरणार्थस्य निगूढा अस्यां ज्ञानज्ञेयज्ञातृपदार्था इति गुहा बुद्धिः,
गूढावस्यां भोगापवर्गौ पुरुषार्थाविति वा, तस्यां परमे प्रकृष्टे
व्योमन् व्योम्नि आकाशे अव्याकृताख्ये ; तद्धि परमं व्योम,
‘एतस्मिन्खल्वक्षरे गार्ग्याकाशः’ (बृ. उ. ३ । ८ । ११)
इत्यक्षरसंनिकर्षात् ; ‘गुहायां व्योमन्’ इति वा
सामानाधिकरण्यादव्याकृताकाशमेव गुहा ; तत्रापि निगूढाः सर्वे
पदार्थास्त्रिषु कालेषु, कारणत्वात्सूक्ष्मतरत्वाच्च ;
तस्मिन्नन्तर्निहितं ब्रह्म । हार्दमेव तु परमं व्योमेति न्याय्यम् ,
विज्ञानाङ्गत्वेन व्योम्नो विवक्षितत्वात् । ‘यो वै स बहिर्धा
पुरुषादाकाशो यो वै सोऽन्तः पुरुष आकाशो योऽयमन्तर्हृदय आकाशः’ (छा. उ.
३ । १२ । ७), (छा. उ. ३ । १२ । ८) इति श्रुत्यन्तरात्प्रसिद्धं हार्दस्य
व्योम्नः परमत्वम् । तस्मिन्हार्दे व्योम्नि या बुद्धिर्गुहा, तस्यां
निहितं ब्रह्म तद्व्यावृत्त्या विविक्ततयोपलभ्यत इति । न
ह्यन्यथा विशिष्टदेशकालसम्बन्धोऽस्ति ब्रह्मणः,
सर्वगतत्वान्निर्विशेषत्वाच्च । सः एवं
ब्रह्म विजानन् ; किमित्याह - अश्नुते भुङ्क्ते सर्वान्
निरवशेषान् कामान् काम्यभोगानित्यर्थः ।
किमस्मदादिवत्पुत्रस्वर्गादीन्पर्यायेण ?
नेत्याह - सह युगपत् एकक्षणोपारूढानेव एकयोपलब्ध्या
सवितृप्रकाशवन्नित्यया
ब्रह्मस्वरूपाव्यतिरिक्तया, यामवोचाम ‘सत्यं ज्ञानम्’
इति । एतत्तदुच्यते - ब्रह्मणा सहेति । ब्रह्मभूतो विद्वान्
ब्रह्मस्वरूपेणैव सर्वान्कामान् सह अश्नुते । न तथा
यथोपाधिकृतेन स्वरूपेणात्मनो जलसूर्यकादिवत्प्रतिबिम्बभूतेन
सांसारिकेण धर्मादिनिमित्तापेक्षांश्चक्षुरादिकरणापेक्षांश्च
सर्वान्कामान्पर्यायेणाश्नुते लोकः । कथं तर्हि ? यथोक्तेन
प्रकारेण सर्वज्ञेन सर्वगतेन सर्वात्मना
नित्यब्रह्मात्मस्वरूपेण
धर्मादिनिमित्तानपेक्षान्
चक्षुरादिकरणानपेक्षांश्च
सर्वान्कामान्सहाश्नुत इत्यर्थः । विपश्चिता मेधाविना सर्वज्ञेन ।
तद्धि वैपश्चित्यम् , यत्सर्वज्ञत्वम् । तेन सर्वज्ञस्वरूपेण ब्रह्मणा
अश्नुत इति । इतिशब्दो मन्त्रपरिसमाप्त्यर्थः ॥

** वार्तिका

सर्व एव वल्ल्यर्थः ‘ब्रह्मविदाप्नोति परम्’ इति ब्राह्मण वाक्येन
सूत्रितः । स च सूत्रितोऽर्थः सङ्क्षेपतो मन्त्रेण
व्याख्यातः । पुनस्तस्यैव विस्तरेणार्थनिर्णयः कर्तव्य
इत्युत्तरस्तद्वृत्तिस्थानीयो ग्रन्थ आरभ्यते - तस्माद्वा
एतस्मादित्यादिः । तत्र च ‘ सत्यं ज्ञानमनन्तं ब्रह्म’ इत्युक्तं
मन्त्रादौ ; तत्कथं सत्यमनन्तं चेत्यत आह । त्रिविधं ह्यानन्त्यम् - देशतः
कालतो वस्तुतश्चेति । तद्यथा - देशतोऽनन्त आकाशः ; न हि देशतस्तस्य
परिच्छेदोऽस्ति । न तु कालतश्चानन्त्यं वस्तुतश्च आकाशस्य ।
कस्मात् ? कार्यत्वात् । नैवं ब्रह्मण आकाशवत्कालतोऽप्यन्तवत्त्वम् ।
अकार्यत्वात् । कार्यं हि वस्तु कालेन परिच्छिद्यते । अकार्यं च ब्रह्म ।
तस्मात्कालतोऽस्यानन्त्यम् । तथा वस्तुतः । कथं पुनर्वस्तुत आनन्त्यम्
? सर्वानन्यत्वात् । भिन्नं हि वस्तु वस्त्वन्तरस्य अन्तो भवति,
वस्त्वन्तरबुद्धिर्हि
प्रसक्ताद्वस्त्वन्तरान्निवर्तते ।
यतो यस्य बुद्धेर्निवृत्तिः, स तस्यान्तः । तद्यथा
गोत्वबुद्धिरश्वत्वान्निवर्तत
इत्यश्वत्वान्तं गोत्वमित्यन्तवदेव भवति । स चान्तो भिन्नेषु वस्तुषु
दृष्टः । नैवं ब्रह्मणो भेदः । अतो वस्तुतोऽप्यानन्त्यम् । कथं
पुनः सर्वानन्यत्वं ब्रह्मण इति, उच्यते - सर्ववस्तुकारणत्वात् । सर्वेषां
हि वस्तूनां कालाकाशादीनां कारणं ब्रह्म । कार्यापेक्षया
वस्तुतोऽन्तवत्त्वमिति चेत् , न ;
अनृतत्वात्कार्यस्य वस्तुनः । न हि कारणव्यतिरेकेण कार्यं
नाम वस्तुतोऽस्ति, यतः कारणबुद्धिर्विनिवर्तेत ; ‘वाचारम्भणं विकारो
नामधेयं मृत्तिकेत्येव सत्यम्’ (छा. उ. ६ । १ । ४) एवं सदेव
सत्यमिति श्रुत्यन्तरात् ।
तस्मादाकाशादिकारणत्वाद्देशतस्तावदनन्तं
ब्रह्म । आकाशो ह्यनन्त इति प्रसिद्धं देशतः ; तस्येदं कारणम् ;
तस्मात्सिद्धं देशत आत्मन आनन्त्यम् । न
ह्यसर्वगतात्सर्वगतमुत्पद्यमानं लोके
किञ्चिद्दृश्यते । अतो निरतिशयमात्मन आनन्त्यं
देशतः । तथा अकार्यत्वात्कालतः ; तद्भिन्नवस्त्वन्तराभावाच्च वस्तुतः ।
अत एव निरतिशयसत्यत्वम् ॥

** वार्तिका

तस्मात् इति मूलवाक्यसूत्रितं ब्रह्म परामृश्यते ; एतस्मात् इति
मन्त्रवाक्येन अनन्तरं यथालक्षितम् । यद्ब्रह्म आदौ
ब्राह्मणवाक्येन सूत्रितम् , यच्च ‘सत्यं ज्ञानमनन्तं ब्रह्म’
इत्यनन्तरमेव लक्षितम् , तस्मादेतस्माद्ब्रह्मण
आत्मनः आत्मशब्दवाच्यात् ; आत्मा हि तत् सर्वस्य, ‘तत्सत्यं स
आत्मा’ (छा. उ. ६ । ८ । १६) इति श्रुत्यन्तरात् ; अतो ब्रह्म आत्मा ;
तस्मादेतस्माद्ब्रह्मण आत्मस्वरूपात् आकाशः सम्भूतः समुत्पन्नः । आकाशो नाम
शब्दगुणः अवकाशकरो मूर्तद्रव्याणाम् । तस्मात् आकाशात् स्वेन स्पर्शगुणेन
पूर्वेण च आकाशगुणेन शब्देन द्विगुणः वायुः, सम्भूत इत्यनुवर्तते ।
वायोश्च स्वेन रूपगुणेन पूर्वाभ्यां च त्रिगुणः अग्निः सम्भूतः ।
अग्नेश्च स्वेन रसगुणेन पूर्वैश्च त्रिभिः चतुर्गुणा आपः सम्भूताः ।
अद्भ्यः स्वेन गन्धगुणेन पूर्वैश्च चतुर्भिः पञ्चगुणा पृथिवी
सम्भूता । पृथिव्याः ओषधयः । ओषधीभ्यः अन्नम् । अन्नात्
रेतोरूपेण परिणतात् पुरुषः शिरः - पाण्याद्याकृतिमान् । स वै एष
पुरुषः अन्नरसमयः अन्नरसविकारः पुरुषाकृतिभावितं हि
सर्वेभ्योऽङ्गेभ्यस्तेजःसम्भूतं रेतो
बीजम् । तस्माद्यो जायते, सोऽपि तथा पुरुषाकृतिरेव स्यात् ;
सर्वजातिषु जायमानानां जनकाकृतिनियमदर्शनात् ।
सर्वेषामप्यन्नरसविकारत्वे ब्रह्मवंश्यत्वे च
अविशिष्टे, कस्मात्पुरुष एव गृह्यते ? प्राधान्यात् ।
किं पुनः प्राधान्यम् ? कर्मज्ञानाधिकारः । पुरुष एव हि
शक्तत्वादर्थित्वादपर्युदस्तत्वाच्च
कर्मज्ञानयोरधिक्रियते, ‘पुरुषे
त्वेवाविस्तरामात्मा स हि प्रज्ञानेन
सम्पन्नतमो विज्ञातं वदति विज्ञातं पश्यति वेद श्वस्तनं वेद लोकालोकौ
मर्त्येनामतमीक्षतीत्येवं सम्पन्नः ; अथेतरेषां पशूनामशनायापिपासे
एवाभिविज्ञानम्’ इत्यादि श्रुत्यन्तरदर्शनात् ॥

** वार्तिका

स हि पुरुषः इह विद्यया आन्तरतमं ब्रह्म सङ्क्रामयितुमिष्टः । तस्य च
बाह्याकारविशेषेष्वनात्मसु आत्मभाविताबुद्धिः विना
आलम्बनविशेषं कञ्चित् सहसा
आन्तरतमप्रत्यगात्मविषया
निरालम्बना च कर्तुमशक्येति दृष्टशरीरात्मसामान्यकल्पनया
शाखाचन्द्रनिदर्शनवदन्तः प्रवेशयन्नाह - तस्येदमेव
शिरः । तस्य अस्य पुरुषस्यान्नरसमयस्य इदमेव शिरः प्रसिद्धम् ।
प्राणमयादिष्वशिरसां शिरस्त्वदर्शनादिहापि
तत्प्रसङ्गो मा भूदिति इदमेव शिर इत्युच्यते । एवं
पक्षादिषु योजना । अयं दक्षिणो बाहुः पूर्वाभिमुखस्य
दक्षिणः पक्षः । अयं सव्यो बाहुः उत्तरः पक्षः । अयं मध्यमो
देहभागः आत्मा अङ्गानाम् , ‘मध्यं ह्येषामङ्गानामात्मा’ इति
श्रुतेः । इदमिति नाभेरधस्ताद्यदङ्गम् , तत् पुच्छं
प्रतिष्ठा । प्रतितिष्ठत्यनयेति प्रतिष्ठा । पुच्छमिव पुच्छम्
, अधोलम्बनसामान्यात् , यथा गोः पुच्छम् । एतत्प्रकृत्य उत्तरेषां
प्राणमयादीनां रूपकत्वसिद्धिः,
मूषानिषिक्तद्रुतताम्रप्रतिमावत् ।
तदप्येष श्लोको भवति । तत् तस्मिन्नेवार्थे ब्राह्मणोक्ते
अन्नमयात्मप्रकाशके एष श्लोकः मन्त्रः
भवति ॥

** वार्तिका

इति प्रथमानुवाकभाष्यम् ॥

## द्वितीयोऽनुवाकः

अन्नाद्वै प्रजाः प्रजायन्ते । याः काश्च पृथिवीं श्रिताः । अथो अन्नेनैव
जीवन्ति । अथैनदपि यन्त्यन्ततः । अन्नं हि भूतानां ज्येष्ठम् ।
तस्मात्सर्वौषधमुच्यते । सर्वं वै तेऽन्नमाप्नुवन्ति ।
येऽन्नं ब्रह्मोपासते । अन्नं हि भूतानां ज्येष्ठम् ।
तस्मात्सर्वौषधमुच्यते । अन्नाद्भूतानि
जायन्ते । जातान्यन्नेन वर्धन्ते । अद्यतेऽत्ति च
भूतानि । तस्मादन्नं तदुच्यत इति । तस्माद्वा
एतस्मादन्नरसमयात् । अन्योऽन्तर आत्मा
प्राणमयः । तेनैष पूर्णः । स वा एष पुरुषविध एव । तस्य
पुरुषविधताम् । अन्वयं पुरुषविधः । तस्य प्राण एव शिरः । व्यानो
दक्षिणः पक्षः । अपान उत्तरः पक्षः । आकाश आत्मा । पृथिवी पुच्छं
प्रतिष्ठा । तदप्येष श्लोको भवति ॥ १ ॥

अन्नात् रसादिभावपरिणतात् , वै इति स्मरणार्थः, प्रजाः स्थावरजङ्गमात्मकाः,
प्रजायन्ते । याः काश्च अविशिष्टाः पृथिवीं श्रिताः पृथिवीमाश्रिताः, ताः
सर्वा अन्नादेव प्रजायन्ते । अथो अपि, जाताः अन्नेनैव जीवन्ति
प्राणान्धारयन्ति, वर्धन्त इत्यर्थः । अथ अपि, एनत्
अन्नम् , अपियन्ति अपिगच्छन्ति, अपि शब्दः प्रतिशब्दार्थे, अन्नं
प्रति लीयन्त इत्यर्थः ; अन्ततः अन्ते जीवनलक्षणाया वृत्तेः परिसमाप्तौ ।
कस्मात् ? अन्नं हि यस्मात् भूतानां प्राणिनां ज्येष्ठं प्रथमजम् ।
अन्नमयादीनां हि इतरेषां भूतानां कारणमन्नम् ; अतः अन्नप्रभवा
अन्नजीवना अन्नप्रलयाश्च सर्वाः प्रजाः । यस्माच्चैवम् , तस्मात्
सर्वौषधं सर्वप्राणिनां देहदाहप्रशमनमन्नमुच्यते ॥

अन्नब्रह्मविदः फलमुच्यते - सर्वं वै ते समस्तमन्नजातम् आप्नुवन्ति । के ?
ये अन्नं ब्रह्म यथोक्तम् उपासते । कथम् ? अन्नजोऽन्नात्मान्नप्रलयोऽहम्
, तस्मादन्नं ब्रह्म इति । कुतः पुनः सर्वान्नप्राप्तिफलमन्नात्मोपासनमिति,
उच्यते - अन्नं हि भूतानां ज्येष्ठं भूतेभ्यः पूर्वमुत्पन्नत्वाज्ज्येष्ठं
हि यस्मात् , तस्मात्सर्वौषधमुच्यते ; तस्मादुपपन्ना
सर्वान्नात्मोपासकस्य
सर्वान्नप्राप्तिः । अन्नाद्भूतानि जायन्ते,
जातान्यन्नेन वर्धन्ते इति उपसंहारार्थं पुनर्वचनम् ।
इदानीमन्नशब्दनिर्वचनमुच्यते - अद्यते भुज्यते चैव
यद्भूतैः अत्ति च भूतानि स्वयम् , तस्मात्
भूतैर्भुज्यमानत्वाद्भूतभोक्तृत्वाच्च
अन्नं तत् उच्यते । इति शब्दः प्रथमकोशपरिसमाप्त्यर्थः । अन्नमयादिभ्य
आनन्दमयान्तेभ्य आत्मभ्यः अभ्यन्तरतमं ब्रह्म विद्यया
प्रत्यगात्मत्वेन दिदर्शयिषु शास्त्रम्
अविद्याकृतपञ्चकोशापनयनेन
अनेकतुषकोद्रववितुषीकरणेनेव
तण्डुलान् प्रस्तौति - तस्माद्वा एतस्मादन्नरसमयादित्यादि । तस्माद्वै
एतस्मात् यथोक्तात् अन्नरसमयात्पिण्डात् अन्यः व्यतिरिक्तः अन्तरः
अभ्यन्तरः आत्मा पिण्डवदेव मिथ्यापरिकल्पित आत्मत्वेन
प्राणमयः, प्राणः वायुः, तन्मयः तत्प्रायः । तेन प्राणमयेन
एषः अन्नरसमय आत्मा पूर्णः वायुनेव दृतिः । स वै एष प्राणमय आत्मा
पुरुषविध एव पुरुषाकार एव शिरःपक्षादिभिः । किं स्वत एव ?
नेत्याह - प्रसिद्धं तावदन्नरसमयस्यात्मनः पुरुषविधत्वम् ;
तस्य अन्नरसमयस्य पुरुषविधतां पुरुषाकारताम् अनु अयं प्राणमयः
पुरुषविधः मूषानिषिक्तप्रतिमावत् , न स्वत एव । एवं
पूर्वस्य पूर्वस्य पुरुषविधता ; तामनु उत्तरोत्तरः पुरुषविधो
भवति, पूर्वः पूर्वश्चोत्तरोत्तरेण पूर्णः । कथं पुनः पुरुषविधता
अस्येति, उच्यते - तस्य प्राणमयस्य प्राण एव शिरः प्राणमयस्य
वायुविकारस्य प्राणः मुखनासिकानिःसरणो वृत्तिविशेषः
शिर इति कल्प्यते, वचनात् । सर्वत्र वचनादेव पक्षादिकल्पना । व्यानः
व्यानवृत्तिः दक्षिणः पक्षः । अपानः उत्तरः पक्षः । आकाश आत्मा, य
आकाशस्थो वृत्तिविशेषः समानाख्यः, स आत्मेव आत्मा
प्राणवृत्त्यधिकारात् । मध्यस्थत्वादितराः पर्यन्ता
वृत्तीरपेक्ष्य आत्मा ; ‘मध्यं ह्येषामङ्गानामात्मा’ इति प्रसिद्धं
मध्यस्थस्यात्मत्वम् । पृथिवी पुच्छं प्रतिष्ठा । पृथिवीति
पृथिवीदेवता आध्यात्मिकस्य प्राणस्य धारयित्री स्थितिहेतुत्वात् ।
‘सैषा पुरुषस्यापानमवष्टभ्य’ (प्र. उ. ३ । ८) इति हि श्रुत्यन्तरम् ।
अन्यथा उदानवृत्त्या ऊर्ध्वगमनं गुरुत्वात्पतनं वा स्याच्छरीरस्य ।
तस्मात्पृथिवी देवता पुच्छं प्रतिष्ठा प्राणमयस्य आत्मनः । तत्
तस्मिन्नेवार्थे प्राणमयात्मविषये एष श्लोको भवति
॥

इति द्वितीयानुवाकभाष्यम् ॥

** वार्तिका

## तृतीयोऽनुवाकः

प्राणं देवा अनु प्राणन्ति । मनुष्याः पशवश्च ये । प्राणो हि भूतानामायुः ।
तस्मात्सर्वायुषमुच्यते । सर्वमेव त आयुर्यन्ति । ये प्राणं ब्रह्मोपासते ।
प्राणो हि भूतानामायुः । तस्मात्सर्वायुषमुच्यत इति । तस्यैष एव शारीर
आत्मा । यः पूर्वस्य । तस्माद्वा एतस्मात्प्राणमयात् ।
अन्योऽन्तर आत्मा मनोमयः । तेनैष पूर्णः । स वा एष
पुरुषविध एव । तस्य पुरुषविधताम् । अन्वयं पुरुषविधः । तस्य यजुरेव
शिरः । ऋग्दक्षिणः पक्षः । सामोत्तरः पक्षः । आदेश आत्मा । अथर्वाङ्गिरसः
पुच्छं प्रतिष्ठा । तदप्येष श्लोको भवति ॥ १ ॥

प्राणं देवा अनु प्राणन्ति । अग्न्यादयः देवाः प्राणं वाय्वात्मानं
प्राणनशक्तिमन्तम् अनु तदात्मभूताः सन्तः प्राणन्ति
प्राणनकर्म कुर्वन्ति, प्राणनक्रियया क्रियावन्तो भवन्ति ।
अध्यात्माधिकारात् देवाः इन्द्रियाणि प्राणमनु प्राणन्ति ।
मुख्यप्राणमनु चेष्टन्त इति वा । तथा मनुष्याः
पशवश्च ये, ते प्राणनकर्मणैव चेष्टावन्तो भवन्ति । अतश्च
नान्नमयेनैव परिच्छिन्नात्मना आत्मवन्तः प्राणिनः ।
किं तर्हि ? तदन्तर्गतप्राणमयेनापि साधारणेनैव सर्वपिण्डव्यापिना
आत्मवन्तो मनुष्यादयः । एवं मनोमयादिभिः पूर्वपूर्वव्यापिभिः
उत्तरोत्तरैः सूक्ष्मैः
आनन्दमयान्तैराकाशादिभूतारब्धैरविद्याकृतैः
आत्मवन्तः सर्वे प्राणिनः ; तथा, स्वाभाविकेनाप्याकाशादिकारणेन
नित्येनाविकृतेन सर्वगतेन सत्यज्ञानानन्तलक्षणेन
पञ्चकोशातिगेन सर्वात्मना आत्मवन्तः ; स हि परमार्थत आत्मा
सर्वेषामित्येतदप्यर्थादुक्तं भवति । प्राणं देवा
अनु प्राणन्तीत्याद्युक्तम् ; तत्कस्मादित्याह - प्राणः हि यस्मात्
भूतानां प्राणिनाम् आयुः जीवनम् , ‘यावद्ध्यस्मिञ्शरीरे प्राणो
वसति तावदेवायुः’ (कौ. उ. ३ । २) इति श्रुत्यन्तरात् । तस्मात् सर्वायुषम्
, सर्वेषामायुः सर्वायुः, सर्वायुरेव सर्वायुषम् इत्युच्यते ; प्राणापगमे
मरणप्रसिद्धेः । प्रसिद्धं हि लोके सर्वायुष्ट्वं प्राणस्य । अतः
अस्माद्बाह्यादसाधारणादन्नमयादात्मनोऽपक्रम्य अन्तः साधारणं
प्राणमयमात्मानं ब्रह्म उपासते ये ‘अहमस्मि प्राणः सर्वभूतानामात्मा
आयुः, जीवनहेतुत्वात्’ इति, ते सर्वमेव आयुः अस्मिंल्लोके यन्ति ;
नापमृत्युना म्रियन्ते प्राक्प्राप्तादायुष इत्यर्थः । शतं
वर्षाणीति तु युक्तम् , ‘सर्वमायुरेति’ (छा. उ. २ । ११ । २)(छा. उ. ४ ।
११ । २) इति श्रुतिप्रसिद्धेः । किं कारणम् ? - प्राणो हि भूतानामायुः
तस्मात्सर्वायुषमुच्यत इति । यो यद्गुणकं ब्रह्मोपास्ते, स
तद्गुणभाग्भवतीति विद्याफलप्राप्तेर्हेत्वर्थं पुनर्वचनम् -
प्राणो हीत्यादि । तस्य पूर्वस्य अन्नमयस्य एष एव शरीरे अन्नमये भवः
शारीरः आत्मा । कः ? य एष प्राणमयः । तस्माद्वा
एतस्मादित्याद्युक्तार्थमन्यत् ।
अन्योऽन्तर आत्मा मनोमयः । मन इति सङ्कल्पविकल्पात्मकमन्तःकरणम् , तन्मयो
मनोमयः ; सोऽयं प्राणमयस्याभ्यन्तर आत्मा । तस्य यजुरेव शिरः । यजुरिति
अनियताक्षरपादावसानो मन्त्रविशेषः ; तज्जातीयवचनो यजुःशब्दः ; तस्य
शिरस्त्वम् , प्राधान्यात् । प्राधान्यं च यागादौ
संनिपत्योपकारकत्वात् यजुषा हि हविर्दीयते
स्वाहाकारादिना ॥

वाचनिकी वा शिरआदिकल्पना सर्वत्र । मनसो हि
स्थानप्रयत्ननादस्वरवर्णपदवाक्यविषया
तत्सङ्कल्पात्मिका तद्भाविता वृत्तिः श्रोत्रकरणद्वारा यजुःसङ्केतेन
विशिष्टा यजुरित्युच्यते । एवम् ऋक् ; एवं साम च । एवं च
मनोवृत्तित्वे मन्त्राणाम् , वृत्तिरेव आवर्त्यत इति मानसो जप
उपपद्यते । अन्यथा अविषयत्वान्मन्त्रो नावर्तयितुं शक्यः
घटादिवत् इति मानसो जपो नोपपद्यते ।
मन्त्रावृत्तिश्चोद्यते बहुशः
कर्मसु । अक्षरविषयस्मृत्यावृत्त्या मन्त्रावृत्तिः स्यात् इति चेत् , न ;
मुख्यार्थासम्भवात् । ‘त्रिः प्रथमामन्वाह त्रिरुत्तमाम्’ इति ऋगावृत्तिः
श्रूयते । तत्र ऋचः अविषयत्वे तद्विषयस्मृत्यावृत्त्या मन्त्रावृत्तौ च
क्रियमाणायाम् ‘त्रिः प्रथमामन्वाह’ इति
ऋगावृत्तिर्मुख्योऽर्थश्चोदितः
परित्यक्तः स्यात् । तस्मान्मनोवृत्त्युपाधिपरिच्छिन्नं
मनोवृत्तिनिष्ठमात्मचैतन्यमनादिनिधनं
यजुःशब्दवाच्यम् आत्मविज्ञानं मन्त्रा इति । एवं च
नित्यत्वोपपत्तिर्वेदानाम् ।
अन्यथाविषयत्वे रूपादिवदनित्यत्वं च स्यात् ; नैतद्युक्तम् । ‘सर्वे वेदा
यत्रैकं भवन्ति स मानसीन आत्मा’ इति च श्रुतिः नित्यात्मनैकत्वं
ब्रुवन्ती ऋगादीनां नित्यत्वे समञ्जसा स्यात् । ‘ऋचोऽक्षरे
परमे व्योमन्यस्मिन्देवा अधि विश्वे निषेदुः’ (श्वे. उ. ४ । ८) इति च
मन्त्रवर्णः । आदेशः अत्र ब्राह्मणम् , आदेष्टव्यविशेषानादिशतीति ।
अथर्वणाङ्गिरसा च दृष्टा मन्त्रा ब्राह्मणं च
शान्तिकपौष्टिकादिप्रतिष्ठाहेतुकर्मप्रधानत्वात्
पुच्छं प्रतिष्ठा । तदप्येष श्लोको भवति मनोमयात्मप्रकाशकः पूर्ववत् ॥

इति तृतीयानुवाकभाष्यम् ॥

** वार्तिका

## चतुर्थोऽनुवाकः

यतो वाचो निवर्तन्ते । अप्राप्य मनसा सह । आनन्दं ब्रह्मणो विद्वान् । न
बिभेति कदाचनेति । तस्यैष एव शारीर आत्मा । यः पूर्वस्य । तस्माद्वा
एतस्मान्मनोमयात् । अन्योऽन्तर आत्मा विज्ञानमयः । तेनैष पूर्णः । स वा
एष पुरुषविध एव । तस्य पुरुषविधताम् । अन्वयं पुरुषविधः । तस्य
श्रद्धैव शिरः । ऋतं दक्षिणः पक्षः । सत्यमुत्तरः पक्षः ।
योग आत्मा । महः पुच्छं प्रतिष्ठा । तदप्येष श्लोको भवति ॥ १ ॥

यतो वाचो निवर्तन्ते अप्राप्य मनसा सहेत्यादि । तस्य पूर्वस्य प्राणमयस्य
एष एव आत्मा शारीरः शरीरे प्राणमये भवः शरीरः । कः ? य एष मनोमयः ।
तस्माद्वा एतस्मादिति पूर्ववत् । अन्योऽन्तर आत्मा विज्ञानमयः
मनोमयस्याभ्यन्तरो विज्ञानमयः । मनोमयो वेदात्मा उक्तः ।
वेदार्थविषया बुद्धिर्निश्चयात्मिका विज्ञानम् ,
तच्चाध्यवसायलक्षणमन्तःकरणस्य धर्मः, तन्मयः
निश्चयविज्ञानैः प्रमाणस्वरूपैर्निर्वर्तितः आत्मा
विज्ञानमयः प्रमाणविज्ञानपूर्वको हि यज्ञादिः तायते ।
यज्ञादिहेतुत्वं च वक्ष्यति श्लोकेन ।
निश्चयविज्ञानवतो हि कर्तव्येष्वर्थेषु पूर्वं श्रद्धा
उपपद्यते । सा सर्वकर्तव्यानां प्राथम्यात् शिर इव शिरः । ऋतसत्ये
यथाव्याख्याते एव । योगः युक्तिः समाधानम् आत्मैव
आत्मा । आत्मवतो हि युक्तस्य समाधानवतः अङ्गानीव श्रद्धादीनि
यथार्थप्रतिपत्तिक्षमाणि भवन्ति । तस्मात्समाधानं योग आत्मा
विज्ञानमयस्य । महः पुच्छं प्रतिष्ठा । मह इति
महत्तत्त्वं प्रथमजम् , ‘महद्यक्षं प्रथमजं वेद’ (बृ. उ. ५ । ४ । १)
इति श्रुत्यन्तरात् , पुच्छं प्रतिष्ठा कारणत्वात् । कारणं हि कार्याणां
प्रतिष्ठा, यथा वृक्षवीरुधां पृथिवी । सर्वविज्ञानानां च महत्तत्त्वं
कारणम् । तेन तद्विज्ञानमयस्यात्मनः प्रतिष्ठा । तदप्येष श्लोको
भवति पूर्ववत् । यथा अन्नमयादीनां ब्राह्मणोक्तानां प्रकाशकाः
श्लोकाः, एवं विज्ञानमयस्यापि ॥

इति चतुर्थानुवाकभाष्यम् ॥

** वार्तिका

## पञ्चमोऽनुवाकः

विज्ञानं यज्ञं तनुते । कर्माणि तनुतेऽपि च । विज्ञानं देवाः सर्वे ।
ब्रह्म ज्येष्ठमुपासते । विज्ञानं ब्रह्म चेद्वेद ।
तस्माच्चेन्न प्रमाद्यति । शरीरे पाप्मनो हित्वा ।
सर्वान्कामान्समश्नुत इति । तस्यैष एव शारीर आत्मा । यः पूर्वस्य ।
तस्माद्वा एतस्माद्विज्ञानमयात् । अन्योऽन्तर आत्मानन्दमयः । तेनैष
पूर्णः । स वा एष पुरुषविध एव । तस्य पुरुष विधताम् । अन्वयं पुरुषविधः ।
तस्य प्रियमेव शिरः । मोदो दक्षिणः पक्षः । प्रमोद उत्तरः पक्षः ।
आनन्द आत्मा । ब्रह्म पुच्छं प्रतिष्ठा । तदप्येष श्लोको भवति ॥
१ ॥

विज्ञानं यज्ञं तनुते, विज्ञानवान्हि यज्ञं तनोति श्रद्धापूर्वकम् ; अतो
विज्ञानस्य कर्तृत्वं तनुत इति । कर्माणि च तनुते ।
यस्माद्विज्ञानकर्तृकं सर्वम् ,
तस्माद्युक्तं विज्ञानमय आत्मा ब्रह्मेति । किञ्च,
विज्ञानं ब्रह्म सर्वे देवाः इन्द्रादयः ज्येष्ठम् ,
प्रथमजत्वात् ; सर्ववृत्तीनां वा तत्पूर्वकत्वात्प्रथमजं
विज्ञानं ब्रह्म उपासते ध्यायन्ति, तस्मिन्विज्ञानमये
ब्रह्मण्यभिमानं कृत्वा उपासत इत्यर्थः । तस्मात्ते महतो
ब्रह्मण उपासनात् ज्ञानैश्वर्यवन्तो भवन्ति । तच्च विज्ञानं ब्रह्म चेत्
यदि वेद विजानाति ; न केवलं वेदैव, तस्मात् ब्रह्मणः चेत् न
प्रमाद्यति ; बाह्येष्वनात्मस्वात्मा भावितः ;
तस्मात्प्राप्तं विज्ञानमये ब्रह्मण्यात्मभावनायाः
प्रमदनम् ; तन्निवृत्त्यर्थमुच्यते - तस्माच्चेन्न प्रमाद्यतीति ।
अन्नमयादिष्वात्मभावं हित्वा केवले विज्ञानमये ब्रह्मण्यात्मत्वं
भावयन्नास्ते चेदित्यर्थः । ततः किं स्यादिति, उच्यते -
शरीरे पाप्मनो हित्वा ; शरीराभिमाननिमित्ता हि सर्वे पाप्मानः ;
तेषां च विज्ञानमये ब्रह्मण्यात्माभिमानात् निमित्तापाये
हानमुपपद्यते ; छत्रापाय इव च्छायायाः । तस्मात्
शरीराभिमाननिमित्तान्सर्वान् पाप्मनः शरीरप्रभवान्
शरीरे एव हित्वा विज्ञानमयब्रह्मस्वरूपापन्नः तत्स्थान् सर्वान्
कामान् विज्ञानमयेनैवात्मना समश्नुते सम्यग्भुङ्क्ते इत्यर्थः । तस्य
पूर्वस्य मनोमयस्य आत्मा एष एव शरीरे मनोमये भवः शारीरः । कः ? य एष
विज्ञानमयः । तस्माद्वा एतस्मादित्युक्तार्थम् । आनन्दमय इति
कार्यात्मप्रतीतिः, अधिकारात् मयट्शब्दाच्च । अन्नादिमया हि कार्यात्मानो
भौतिका इहाधिकृताः । तदधिकारपतितश्चायमानन्दमयः । मयट् चात्र
विकारार्थे दृष्टः, यथा अन्नमय इत्यत्र ।
तस्मात्कार्यात्मा आनन्दमयः प्रत्येतव्यः ।
सङ्क्रमणाच्च । ‘आनन्दमयमात्मानमुपसङ्क्रामति’ इति वक्ष्यति ।
कार्यात्मनां च सङ्क्रमणमन्नात्मनां दृष्टम् । सङ्क्रमणकर्मत्वेन च
आनन्दमय आत्मा श्रूयते, यथा ‘अन्नमयमात्मानमुपसङ्क्रामति’ इति । न च
आत्मन एवोपसङ्क्रमणम् , अधिकारविरोधात् । असम्भवाच्च । न ह्यात्मनैव
आत्मन उपसङ्क्रमणं सम्भवति, स्वात्मनि भेदाभावात् ; आत्मभूतं च ब्रह्म
सङ्क्रमितुः । शिरआदिकल्पनानुपपत्तेश्च । न हि यथोक्तलक्षणे
आकाशादिकारणे अकार्यपतिते शिरआद्यवयवरूपकल्पना
उपपद्यते । ‘अदृश्येऽनात्म्येऽनिरुक्तेऽनिलयने’ (तै. उ.
२ । ७ । १) ‘अस्थूलमनणु’ (बृ. उ. ३ । ८ । ८) ‘नेति नेत्यात्मा’ (बृ. उ. ३ ।
९ । २६) इत्यादिविशेषापोहश्रुतिभ्यश्च । मन्त्रोदाहरणानुपपत्तेश्च । न हि,
प्रियशिरआद्यवयवविशिष्टे प्रत्यक्षतोऽनुभूयमाने आनन्दमये आत्मनि ब्रह्मणि
नास्ति ब्रह्मेत्याशङ्काभावात् ‘असन्नेव स भवति असद्ब्रह्मेति वेद चेत्’
(तै. उ. २ । ६ । १) इति मन्त्रोदाहरणमुपपद्यते । ‘ब्रह्म पुच्छं
प्रतिष्ठा’ इत्यपि चानुपपन्नं पृथग्ब्रह्मणः प्रतिष्ठात्वेन
ग्रहणम् । तस्मात्कार्यपतित एवानन्दमयः, न पर एवात्मा । आनन्द इति
विद्याकर्मणोः फलम् , तद्विकार आनन्दमयः । स च
विज्ञानमयादान्तरः,
यज्ञादिहेतोर्विज्ञानमयादस्यान्तरत्वश्रुतेः ।
ज्ञानकर्मणोर्हि फलं भोक्त्रर्थत्वादान्तरतमं स्यात् ; आन्तरतमश्च आनन्दमय
आत्मा पूर्वेभ्यः । विद्याकर्मणोः प्रियाद्यर्थत्वाच्च ।
प्रियादिप्रयुक्ते हि विद्याकर्मणी ;
तस्मात्प्रियादीनां फलरूपाणामात्मसंनिकर्षात्
विज्ञानमयादस्याभ्यन्तरत्वमुपपद्यते
; प्रियादिवासनानिर्वर्तितो ह्यात्मा आनन्दमयो विज्ञानमयाश्रितः स्वप्ने
उपलभ्यते । तस्य आनन्दमयस्यात्मनः इष्टपुत्रादिदर्शनजं प्रियं शिर इव
शिरः, प्राधान्यात् । मोद इति प्रियलाभनिमित्तो हर्षः । स एव च प्रकृष्टो
हर्षः प्रमोदः । आनन्द इति सुखसामान्यम् आत्मा प्रियादीनां
सुखावयवानाम् , तेष्वनुस्यूतत्वात् । आनन्द इति
परं ब्रह्म ; तद्धि शुभकर्मणा प्रत्युपस्थाप्यमाने
पुत्रमित्रादिविषयविशेषोपाधौ
अन्तःकरणवृत्तिविशेषे तमसा अप्रच्छाद्यमाने प्रसन्ने
अभिव्यज्यते । तद्विषयसुखमिति प्रसिद्धं लोके ।
तद्वृत्तिविशेषप्रत्युपस्थापकस्य
कर्मणोऽनवस्थितत्वात् सुखस्य क्षणिकत्वम् । तद्यदन्तःकरणं तपसा
तमोघ्नेन विद्यया ब्रह्मचर्येण श्रद्धया च निर्मलत्वमापद्यते
यावत् , तावत् विविक्ते प्रसन्ने अन्तःकरणे आनन्दविशेष उत्कृष्यते
विपुलीभवति । वक्ष्यति च - ‘रसो वै सः, रसं ह्येवायं
लब्ध्वानन्दी भवति, एष ह्येवानन्दयाति’ (तै. उ.
२ । ७ । १) ‘एतस्यैवानन्दस्यान्यानि भूतानि मात्रामुपजीवन्ति’ (बृ. उ.
४ । ३ । ३२) इति श्रुत्यन्तरात् । एवं च कामोपशमोत्कर्षापेक्षया
शतगुणोत्तरोत्तरोत्कर्षः आनन्दस्य वक्ष्यते । एवं च
उत्कृष्यमाणस्य आनन्दमयस्यात्मनः परमार्थब्रह्मविज्ञानापेक्षया ब्रह्म
परमेव यत्प्रकृतं सत्यज्ञानानन्तलक्षणम् , यस्य च प्रतिपत्त्यर्थं
पञ्च अन्नादिमयाः कोशा उपन्यस्ताः, यच्च तेभ्य आभ्यन्तरम् , येन च ते
सर्वे आत्मवन्तः, तत् ब्रह्म पुच्छं प्रतिष्ठा । तदेव च
सर्वस्याविद्यापरिकल्पितस्य
द्वैतस्य अवसानभूतम् अद्वैतं ब्रह्म प्रतिष्ठा, आनन्दमयस्य
एकत्वावसानत्वात् । अस्ति तदेकमविद्याकल्पितस्य द्वैतस्यावसानभूतमद्वैतं
ब्रह्म प्रतिष्ठा पुच्छम् । तदेतस्मिन्नप्यर्थे एष श्लोको भवति ॥

इति पञ्चमानुवाकभाष्यम् ॥

** वार्तिका

## षष्ठोऽनुवाकः

असन्नेव स भवति । असद्ब्रह्मेति वेद चेत् । अस्ति ब्रह्मेति चेद्वेद ।
सन्तमेन न्ततो विदुरिति । तस्यैष एव शारीर आत्मा । यः पूर्वस्य ।
अथातोऽनुप्रश्नाः । उताविद्वानमुं लोकं प्रेत्य । कश्चन गच्छती ३ । आहो
विद्वानमुं लोकं प्रेत्य । कश्चित्समश्नुता ३ उ । सोऽकामयत । बहु
स्यां प्रजायेयेति । स तपोऽतप्यत । स तपस्तप्त्वा । इदं सर्वमसृजत ।
यदिदं किञ्च । तत्सृष्ट्वा । तदेवानुप्राविशत् । तदनुप्रविश्य । सच्च
त्यच्चाभवत् । निरुक्तं चानिरुक्तं च । निलयनं चानिलयनं च । विज्ञानं
चाविज्ञानं च । सत्यं चानृतं च सत्यमभवत् । यदिदं किञ्च ।
तत्सत्यमित्याचक्षते । तदप्येष श्लोको भवति ॥ १ ॥

असन्नेव असत्सम एव, यथा असन् अपुरुषार्थसम्बन्धी, एवं सः भवति
अपुरुषार्थसम्बन्धी । कोऽसौ ? यः असत्
अविद्यमानं ब्रह्म इति वेद विजानाति चेत् यदि ।
तद्विपर्ययेण यत्सर्वविकल्पास्पदं सर्वप्रवृत्तिबीजं
सर्वविशेषप्रत्यस्तमितमपि, अस्ति तत् ब्रह्म इति वेद चेत्
, कुतः पुनराशङ्का तन्नास्तित्वे ? व्यवहारातीतत्वं ब्रह्मण इति ब्रूमः ।
व्यवहारविषये हि वाचारम्भणमात्रे अस्तित्वभावितबुद्धिः तद्विपरीते
व्यवहारातीते नास्तित्वमपि प्रतिपद्यते । यथा
‘घटादिर्व्यवहारविषयतयोपपन्नः सन् ,
तद्विपरीतः असन्’ इति प्रसिद्धम् , एवं तत्सामान्यादिहापि स्याद्ब्रह्मणो
नास्तित्वं प्रत्याशङ्का । तस्मादुच्यते - अस्ति ब्रह्मेति
चेद्वेदेति । किं पुनः स्यात्तदस्तीति विजानतः ?
तदाह - सन्तं विद्यमानं ब्रह्मस्वरूपेण परमार्थसदात्मापन्नम् एनम्
एवंविदं विदुः ब्रह्मविदः । ततः तस्मात् अस्तित्ववेदनात् सः अन्येषां
ब्रह्मवद्विज्ञेयो भवतीत्यर्थः । अथवा यो नास्ति ब्रह्मेति मन्यते, स
सर्वस्यैव सन्मार्गस्य वर्णाश्रमादिव्यवस्थालक्षणस्य
नास्तित्वं प्रतिपद्यते ;
ब्रह्मप्रतिपत्त्यर्थत्वात्तस्य ।
अतः नास्तिकः सः असन् असाधुरुच्यते लोके । तद्विपरीतः सन् यः अस्ति
ब्रह्मेति चेद्वेद, स तद्ब्रह्मप्रतिपत्तिहेतुं सन्मार्गं
वर्णाश्रमादिव्यवस्थालक्षणं श्रद्दधानतया यथावत्प्रतिपद्यते यस्मात् ,
ततः तस्मात् सन्तं साधुमार्गस्थम् एनं विदुः साधवः । तस्मादस्तीत्येव
ब्रह्म प्रतिपत्तव्यमिति वाक्यार्थः । तस्य पूर्वस्य विज्ञानमयस्य एष एव
शरीरे विज्ञानमये भवः शारीरः आत्मा । कोऽसौ ? य एष आनन्दमयः । तं
प्रति नास्त्याशङ्का नास्तित्वे । अपोढसर्वविशेषत्वात्तु ब्रह्मणो
नास्तित्वं प्रत्याशङ्का युक्ता ; सर्वसाम्याच्च ब्रह्मणः । यस्मादेवम् ,
अतः तस्मात् अथ अनन्तरं श्रोतुः शिष्यस्य अनुप्रश्नाः आचार्योक्तिमनु एते
प्रश्नाः । सामान्यं हि ब्रह्म आकाशादिकारणत्वात् विदुषः अविदुषश्च ;
अतः अविदुषोऽपि ब्रह्मप्राप्तिराशङ्क्यते - उत अपि अविद्वान् अमुं लोकं
परमात्मानम् इतः प्रेत्य कश्चन, चनशब्दः अप्यर्थे, अविद्वानपि गच्छति
प्राप्नोति ? ‘किं वा न गच्छति ? ’इति द्वितीयोऽपि प्रश्नो
द्रष्टव्यः, अनुप्रश्ना इति बहुवचनात् । विद्वांसं प्रत्यन्यौ
प्रश्नौ - यद्यविद्वान्सामान्यं कारणमपि ब्रह्म न गच्छति, अतो
विदुषोऽपि ब्रह्मागमनमाशङ्क्यते ; अतस्तं प्रति प्रश्नः - आहो
विद्वानिति । उकारं च वक्ष्यमाणमधस्तादपकृष्य तकारं च
पूर्वस्मादुतशब्दाद्व्यासज्य आहो इत्येतस्मात्पूर्वमुतशब्दं
संयोज्य पृच्छति - उताहो विद्वानिति । विद्वान् ब्रह्मविदपि कश्चित् इतः
प्रेत्य अमुं लोकं समश्नुते प्राप्नोति । समश्नुते उ इत्येवं स्थिते,
अयादेशे यलोपे च कृते, अकारस्य प्लुतिः - समश्नुता ३ उ इति ।
विद्वान्समश्नुते अमुं लोकम् ; किं वा, यथा अविद्वान् , एवं
विद्वानपि न समश्नुते इत्यपरः प्रश्नः । द्वावेव वा प्रश्नौ
विद्वदविद्वद्विषयौ ; बहुवचनं तु
सामर्थ्यप्राप्तप्रश्नान्तरापेक्षया
घटते । ‘असद् ब्रह्मेति वेद चेत्’ ‘अस्ति ब्रह्मेति चेद्वेद’ इति
श्रवणादस्ति नास्तीति संशयः । ततः अर्थप्राप्तः
किमस्ति नास्तीति प्रथमोऽनुप्रश्नः । ब्रह्मणः
अपक्षपातित्वात् अविद्वान्गच्छति न गच्छतीति
द्वितीयः । ब्रह्मणः समत्वेऽपि अविदुष इव विदुषोऽप्यगमनमाशङ्क्य किं
विद्वान्समश्नुते न समश्नुते इति तृतीयोऽनुप्रश्नः ॥

एतेषां प्रतिवचनार्थ उत्तरो ग्रन्थ आरभ्यते । तत्र अस्तित्वमेव
तावदुच्यते । यच्चोक्तम् ‘सत्यं ज्ञानमनन्तं
ब्रह्म’ इति, तत्र च कथं सत्यत्वमित्येतद्वक्तव्यमिति
इदमुच्यते । सत्त्वोक्त्यैव सत्यत्वमुच्यते । उक्तं हि सदेव
सत्यमिति ; तस्मात्सत्त्वोक्त्यैव सत्यत्वमुच्यते । कथमेवमर्थता अवगम्यते
अस्य ग्रन्थस्य ? शब्दानुगमात् । अनेनैव ह्यर्थेनान्वितानि उत्तरवाक्यानि -
‘तत्सत्यमित्याचक्षते’ (तै. उ. २ । ६ । १) ‘यदेष आकाश आनन्दो न स्यात्’
(तै. उ. २ । ७ । १) इत्यादीनि । तत्र असदेव ब्रह्मेत्याशङ्क्यते ।
कस्मात् ? यदस्ति, तद्विशेषतो गृह्यते ; यथा घटादि । यन्नास्ति,
तन्नोपलभ्यते ; यथा शशविषाणादि । तथा नोपलभ्यते ब्रह्म ; तस्माद्विशेषतः
अग्रहणान्नास्तीति । तन्न, आकाशादिकारणत्वाद्ब्रह्मणः । न नास्ति
ब्रह्म । कस्मात् ? आकाशादि हि सर्वं कार्यं ब्रह्मणो जातं
गृह्यते ; यस्माच्च जायते किञ्चित् , तदस्तीति दृष्टं लोके, यथा
घटाङ्कुरादिकारणं मृद्बीजादि ;
तस्मादाकाशादिकारणत्वादस्ति
ब्रह्म । न चासतो जातं किञ्चिद्गृह्यते लोके कार्यम् । असतश्चेन्नामरूपादि
कार्यम् , निरात्मकत्वान्नोपलभ्येत ; उपलभ्यते तु ; तस्मादस्ति ब्रह्म ।
असतश्चेत्कार्यं गृह्यमाणमपि असदन्वितमेव स्यात् ; न चैवम् ; तस्मादस्ति
ब्रह्म । तत्र ‘कथमसतः सज्जायेत’ (छा. उ. ६ । २ । २) इति श्रुत्यन्तरमसतः
सज्जन्मासम्भवमन्वाचष्टे न्यायतः । तस्मात्सदेव ब्रह्मेति युक्तम् । तद्यदि
मृद्बीजादिवत् कारणं स्यात् , अचेतनं तर्हि । न ; कामयितृत्वात् । न हि
कामयित्रचेतनमस्ति लोके । सर्वज्ञं हि ब्रह्मेत्यवोचाम ; अतः
कामयितृत्वोपपत्तिः । कामयितृत्वादस्मदादिवदनाप्तकाममिति चेत्
, न ; स्वातन्त्र्यात् । यथा अन्यान्परवशीकृत्य कामादिदोषाः प्रवर्तयन्ति,
न तथा ब्रह्मणः प्रवर्तकाः कामाः । कथं तर्हि ? सत्यज्ञानलक्षणाः
स्वात्मभूतत्वाद्विशुद्धाः । न तैर्ब्रह्म प्रवर्त्यते ;
तेषां तु तत्प्रवर्तकं ब्रह्म प्राणिकर्मापेक्षया ।
तस्मात्स्वातन्त्र्यं कामेषु
ब्रह्मणः ; अतो न अनाप्तकामं ब्रह्म ।
साधनान्तरानपेक्षत्वाच्च ।
यथा अन्येषामनात्मभूता धर्मादिनिमित्तापेक्षाः कामाः
स्वात्मव्यतिरिक्तकार्यकरणसाधनान्तरापेक्षाश्च,
न तथा ब्रह्मणः । किं तर्हि ? स्वात्मनोऽनन्याः । तदेतदाह - सोऽकामयत । सः
आत्मा यस्मादाकाशः सम्भूतः, अकामयत कामितवान् । कथम् ? बहु प्रभूतं स्यां
भवेयम् । कथमेकस्यार्थान्तराननुप्रवेशे बहुत्वं स्यादिति, उच्यते -
प्रजायेय उत्पद्येय । न हि पुत्रोत्पत्तेरिवार्थान्तरविषयं
बहुभवनम् । कथं तर्हि ? आत्मस्थानभिव्यक्तनामरूपाभिव्यक्त्या । यदा
आत्मस्थे अनभिव्यक्ते नामरूपे व्याक्रियेते, तदा
आत्मस्वरूपापरित्यागेनैव ब्रह्मणः अप्रविभक्तदेशकाले
सर्वावस्थासु व्याक्रियेते । तदेतन्नामरूपव्याकरणं ब्रह्मणो बहुभवनम् ।
नान्यथा निरवयवस्य ब्रह्मणो बहुत्वापत्तिरुपपद्यते अल्पत्वं वा, यथा
आकाशस्याल्पत्वं बहुत्वं च वस्त्वन्तरकृतमेव । अतः
तद्द्वारेणैवात्मा बहु भवति । न
ह्यात्मनोऽन्यदनात्मभूतं
तत्प्रविभक्तदेशकालं सूक्ष्मं व्यवहितं विप्रकृष्टं भूतं
भवद्भविष्यद्वा वस्तु विद्यते । अतः नामरूपे सर्वावस्थे
ब्रह्मणैवात्मवती । न ब्रह्म तदात्मकम् । ते तत्प्रत्याख्याने न स्त
एवेति तदात्मके उच्येते । ताभ्यां च उपाधिभ्यां
ज्ञातृज्ञेयज्ञानशब्दार्थादिसर्वसंव्यवहारभाग्ब्रह्म ।
सः आत्मा एवंकामः सन् तपः अतप्यत । तप इति ज्ञानमुच्यते, ‘यस्य ज्ञानमयं
तपः’ (मु. उ. १ । १ । ८) इति श्रुत्यन्तरात् । आप्तकामत्वाच्च इतरस्य
असम्भव एव तपसः । तत्तपः अतप्यत तप्तवान् ,
सृज्यमानजगद्रचनादिविषयामालोचनामकरोदात्मेत्यर्थः ।
सः एवमालोच्य तपः तप्त्वा प्राणिकर्मादिनिमित्तानुरूपम् इदं सर्वं जगत्
देशतः कालतः नाम्ना रूपेण च यथानुभवं सर्वैः प्राणिभिः
सर्वावस्थैरनुभूयमानम् असृजत सृष्टवान् । यदिदं
किञ्च यत्किञ्चेदमविशिष्टम् , तत् इदं जगत् सृष्ट्वा, किमकरोदिति,
उच्यते - तदेव सृष्टं जगत् अनुप्राविशदिति ॥

तत्रैतच्चिन्त्यम् - कथमनुप्राविशदिति । किम् , यः स्रष्टा, स
तेनैवात्मनानुप्राविशत् , उत अन्येनेति ? किं
तावद्युक्तम् ? क्त्वाप्रत्ययश्रवणात् , यः स्रष्टा, स
एवानुप्राविशदिति । ननु न युक्तं
मृद्वच्चेत्कारणं ब्रह्म,
तदात्मकत्वात्कार्यस्य, कारणमेव
हि कार्यात्मना परिणमते ; अतः अप्रविष्टस्यैव कार्योत्पत्तेरूर्ध्वं
पृथक्कारणस्य पुनः प्रवेशोऽनुपपन्नः । न हि
घटपरिणामव्यतिरेकेण मृदो घटे
प्रवेशोऽस्ति । यथा घटे चूर्णात्मना मृदोऽनुप्रवेशः,
एवमनेन आत्मना नामरूपकार्ये अनुप्रवेश आत्मनः इति चेत् , श्रुत्यन्तराच्च
‘अनेन जीवेनात्मनानुप्रविश्य’ (छा. उ. ६ । ३ । २) इति ; नैवं युक्तम् ,
एकत्वाद्ब्रह्मणः । मृदात्मनस्त्वनेकत्वात् सावयवत्वाच्च युक्तो घटे
मृदश्चूर्णात्मनानुप्रवेशः, मृदश्चूर्णस्य
अप्रविष्टदेशत्वाच्च । न त्वात्मन
एकत्वे सति निरवयवत्वादप्रविष्टदेशाभावाच्च प्रवेश उपपद्यते ; कथं
तर्हि प्रवेशः स्यात् ? युक्तश्च प्रवेशः, श्रुतत्वात् -
‘तदेवानुप्राविशत्’ इति । सावयवमेवास्तु ;
तर्हि सावयवत्वात् मुखो हस्तप्रवेशवत् नामरूपकार्ये जीवात्मनानुप्रवेशो
युक्त एवेति चेत् , न ; अशून्यदेशत्वात् । न हि कार्यात्मना
परिणतस्य नामरूपकार्यदेशव्यतिरेकेण आत्मशून्यः प्रदेशोऽस्ति,
यं प्रविशेज्जीवात्मना । कारणमेव चेत्प्रविशेत् , जीवात्मत्वं जह्यात् ,
यथा घटो मृत्प्रवेशे घटत्वं जहाति । ‘तदेवानुप्राविशत्’ इति च
श्रुतेर्न कारणानुप्रवेशो युक्तः । कार्यान्तरमेव स्यादिति
चेत् - तदेवानुप्राविशदिति जीवात्मरूपं कार्यं नामरूपपरिणतं
कार्यान्तरमेव आपद्यत इति चेत् , न ; विरोधात् । न
हि घटो घटान्तरमापद्यते, व्यतिरेकश्रुतिविरोधाच्च । जीवस्य
नामरूपकार्यव्यतिरेकानुवादिन्यः श्रुतयो
विरुध्येरन् ; तदापत्तौ मोक्षासम्भवाच्च । न हि यतो
मुच्यमानः, तदेव आपद्यते । न हि शृङ्खलापत्तिः बद्धस्य तस्करादेः ।
बाह्यान्तर्भेदेन परिणतमिति चेत् - तदेव कारणं ब्रह्म
शरीराद्याधारत्वेन तदन्तर्जीवात्मना
आधेयत्वेन च परिणतमिति चेत् , न ; बहिष्ठस्य प्रवेशोपपत्तेः । न हि
यो यस्यान्तःस्थः स एव तत्प्रविष्ट उच्यते । बहिष्ठस्यानुप्रवेशः स्यात् ,
प्रवेशशब्दार्थस्यैवं दृष्टत्वात् - यथा गृहं कृत्वा प्राविशदिति ।
जलसूर्यकादिप्रतिबिम्बवत् प्रवेशः स्यादिति चेत् , न ;
अपरिच्छिन्नत्वादमूर्तत्वाच्च । परिच्छिन्नस्य
मूर्तस्यान्यस्य अन्यत्र प्रसादस्वभावके जलादौ
सूर्यकादिप्रतिबिम्बोदयः स्यात् , न त्वात्मनः ; अमूर्तत्वात् ,
आकाशादिकारणस्य आत्मनः व्यापकत्वात् ।
तद्विप्रकृष्टदेशप्रतिबिम्बाधारवस्त्वन्तराभावाच्च
प्रतिबिम्बवत्प्रवेशो न युक्तः । एवं तर्हि नैवास्ति प्रवेशः ; न च
गत्यन्तरमुपलभामहे, ‘तदेवानुप्राविशत्’ इति श्रुतेः ।
श्रुतिश्च नोऽतीन्द्रियविषये विज्ञानोत्पत्तौ निमित्तम् । न
चास्माद्वाक्यात् यत्नवतामपि विज्ञानमुत्पद्यते । हन्त
तर्ह्यनर्थकत्वादपोह्यमेतद्वाक्यम् ‘तत्सृष्ट्वा
तदेवानुप्राविशत्’ इति ; न, अन्यार्थत्वात् । किमर्थमस्थाने
चर्चा ? प्रकृतो ह्यन्यो विवक्षितोऽस्य वाक्यार्थः अस्ति ; स
स्मर्तव्यः - ‘ब्रह्मविदाप्नोति परम्’ (तै. उ. २ । १ । १)
‘सत्यं ज्ञानमनन्तं ब्रह्म’ (तै. उ. २ । १ । १) ‘यो वेद निहितं गुहायाम्’
(तै. उ. २ । १ । १) इति । तद्विज्ञानं च विवक्षितम् ; प्रकृतं च तत् ।
ब्रह्मस्वरूपावगमाय च आकाशाद्यन्नमयान्तं कार्यं प्रदर्शितम् ;
ब्रह्मावगमश्च आरब्धः । तत्र अन्नमयादात्मनोऽन्योऽन्तर आत्मा प्राणमयः
; तदन्तर्मनोमयो विज्ञानमय इति विज्ञानगुहायां प्रवेशितः ; तत्र च आनन्दमयो
विशिष्ट आत्मा प्रदर्शितः । अतः परमानन्दमयलिङ्गाधिगमद्वारेण
आनन्दविवृद्ध्यवसान आत्मा । ब्रह्म पुच्छं
प्रतिष्ठा सर्वविकल्पास्पदो निर्विकल्पोऽस्यामेव गुहायामधिगन्तव्य
इति तत्प्रवेशः प्रकल्प्यते । न ह्यन्यत्रोपलभ्यते ब्रह्म,
निर्विशेषत्वात् ; विशेषसम्बन्धो
ह्युपलब्धिहेतुर्दृष्टः - यथा
राहोश्चन्द्रार्कविशेषसम्बन्धः ।
एवमन्तःकरणगुहात्मसम्बन्धो ब्रह्मण उपलब्धिहेतुः, संनिकर्षात् ,
अवभासात्मकत्वाच्च अन्तःकरणस्य । यथा च आलोकविशिष्टघटाद्युपलब्धिः, एवं
बुद्धिप्रत्ययालोकविशिष्टात्मोपलब्धिः स्यात् , तस्मात् उपलब्धिहेतौ
गुहायां निहितमिति प्रकृतमेव । तद्वृत्तिस्थानीये त्विह
पुनस्तत्सृष्ट्वा तदेवानुप्राविशदित्युच्यते ॥

देवेदमाकाशादिकारणं कार्यं सृष्ट्वा तदनुप्रविष्टमिवान्तर्गुहायां बुद्धौ
द्रष्टृ श्रोतृ मन्तृ विज्ञात्रित्येवं विशेषवदुपलभ्यते । स एव तस्य
प्रवेशः ; तस्मादस्ति तत्कारणं ब्रह्म । अतः
अस्तित्वादस्तीत्येवोपलब्धव्यं
तत् । तत् कार्यमनुप्रविश्य ; किम् ? सच्च मूर्तं त्यच्च अमूर्तम् अभवत् ।
मूर्तामूर्ते ह्यव्याकृतनामरूपे आत्मस्थे अन्तर्गतेन आत्मना व्याक्रियेते
मूर्तामूर्तशब्दवाच्ये । ते आत्मना त्वप्रविभक्तदेशकाले इति कृत्वा आत्मा
ते अभवदित्युच्यते । किं च, निरुक्तं चानिरुक्तं च, निरुक्तं नाम
निष्कृष्य समानासमानजातीयेभ्यः देशकालविशिष्टतया इदं
तदित्युक्तम् ; अनिरुक्तं तद्विपरीतम् ;
निरुक्तानिरुक्ते अपि मूर्तामूर्तयोरेव
विशेषणे । यथा सच्च त्यच्च प्रत्यक्षपरोक्षे, तथा निलयनं
चानिलयनं च । निलयनं नीडम् आश्रयः मूर्तस्यैव धर्मः ; अनिलयनं
तद्विपरीतम् अमूर्तस्यैव धर्मः । त्यदनिरुक्तानिलयनानि
अमूर्तधर्मत्वेऽपि व्याकृतविषयाण्येव,
सर्गोत्तरकालभावश्रवणात् । त्यदिति
प्राणाद्यनिरुक्तं तदेवानिलयनं च । अतो विशेषणानि अमूर्तस्य
व्याकृतविषयाण्येवैतानि । विज्ञानं चेतनम् ; अविज्ञानं तद्रहितमचेतनं
पाषाणादि । सत्यं च व्यवहारविषयम् , अधिकारात् ; न परमार्थसत्यम् ;
एकमेव हि परमार्थसत्यं ब्रह्म । इह पुनः व्यवहारविषयमापेक्षिकं सत्यम् ,
मृगतृष्णिकाद्यनृतापेक्षया उदकादि सत्यमुच्यते । अनृतं च
तद्विपरीतम् । किं पुनः ? एतत्सर्वमभवत् , सत्यं
परमार्थसत्यम् ; किं पुनस्तत् ? ब्रह्म, ‘सत्यं ज्ञानमनन्तं ब्रह्म’
इति प्रकृतत्वात् । यस्मात् , सत्त्यदादिकं मूर्तामूर्तधर्मजातं
यत्किञ्चेदं सर्वमविशिष्टं विकारजातमेकमेव सच्छब्दवाच्यं
ब्रह्माभवत् , तद्व्यतिरेकेणाभावान्नामरूपविकारस्य, तस्मात् तत् ब्रह्म
सत्यमित्याचक्षते ब्रह्मविदः । अस्ति नास्तीत्यनुप्रश्नः प्रकृतः ;
तस्य प्रतिवचनविषये एतदुक्तम् - ‘आत्माकामयत बहु स्याम्’ इति । स यथाकामं च
आकाशादिकार्यं सत्त्यदादिलक्षणं सृष्ट्वा तदनुप्रविश्य
पश्यञ्शृण्वन्मन्वानो विजानन्
बह्वभवत् ; तस्मात् तदेवेदमाकाशादिकारणं कार्यस्थं परमे व्योमन्
हृदयगुहायां निहितं तत्प्रत्ययावभासविशेषेणोपलभ्यमानमस्तीत्येवं
विजानीयादित्युक्तं भवति । तत् एतस्मिन्नर्थे ब्राह्मणोक्ते एषः
श्लोकः मन्त्रः भवति । यथा पूर्वेष्वन्नमयाद्यात्मप्रकाशकाः पञ्चस्वपि,
एवं सर्वान्तरतमात्मास्तित्वप्रकाशकोऽपि मन्त्रः कार्यद्वारेण भवति ॥

इति षष्ठानुवाकभाष्यम् ॥

** वार्तिका

## सप्तमोऽनुवाकः

असद्वा इदमग्र आसीत् । ततो वै सदजायत । तदात्मानं स्वयमकुरुत ।
तस्मात्तत्सुकृतमुच्यत इति । यद्वै तत्सुकृतम् ।
रसो वै सः । रसं ह्येवायं लब्ध्वानन्दी भवति । को ह्येवान्यात्कः
प्राण्यात् । यदेष आकाश आनन्दो न स्यात् । एष ह्येवानन्दयाति ।
यदा ह्येवैष एतस्मिन्नदृश्येऽनात्म्येऽनिरुक्तेऽनिलयनेऽभयं प्रतिष्ठां
विन्दते । अथ सोऽभयं गतो भवति । यदा ह्येवैष एतस्मिन्नुदरमन्तरं
कुरुते । अथ तस्य भयं भवति । तत्त्वेव भयं विदुषोऽमन्वानस्य । तदप्येष
श्लोको भवति ॥ १ ॥

असद्वा इदमग्र आसीत् । असदिति व्याकृतनामरूपविशेषविपरीतरूपम् अव्याकृतं
ब्रह्म उच्यते ; न पुनरत्यन्तमेवासत् । न ह्यसतः सज्जन्मास्ति ।
इदम् इति नामरूपविशेषवद्व्याकृतं जगत् ; अग्रे पूर्वं प्रागुत्पत्तेः
ब्रह्मैव असच्छब्दवाच्यमासीत् । ततः असतः वै सत् प्रविभक्तनामरूपविशेषम्
अजायत उत्पन्नम् । किं ततः प्रविभक्तं कार्यमिति - पितुरिव पुत्रः ?
नेत्याह । तत् असच्छब्दवाच्यं स्वयमेव आत्मानमेव अकुरुत कृतवत् ।
यस्मादेवम् , तस्मात् तत् ब्रह्मैव सुकृतं स्वयं कर्तृ
उच्यते । स्वयं कर्तृ ब्रह्मेति प्रसिद्धं लोके सर्वकारणत्वात् ।
यस्माद्वा स्वयमकरोत्सर्वं सर्वात्मना, तस्मात्पुण्यरूपेणापि तदेव
ब्रह्म कारणं सुकृतम् उच्यते । सर्वथापि तु फलसम्बन्धादिकारणं
सुकृतशब्दवाच्यं प्रसिद्धं लोके । यदि पुण्यं यदि वा अन्यत् सा
प्रसिद्धिः नित्ये चेतनकारणे सति उपपद्यते, तस्मादस्ति ब्रह्म,
सुकृतप्रसिद्धेरिति । इतश्चास्ति ; कुतः ? रसत्वात् । कुतो
रसत्वप्रसिद्धिर्ब्रह्मण इत्यत आह - यद्वै
तत्सुकृतं रसो वै सः । रसो नाम तृप्तिहेतुः आनन्दकरो मधुराम्लादिः
प्रसिद्धो लोके । रसमेव हि अयं लब्ध्वा प्राप्य आनन्दी
सुखी भवति । नासत आनन्दहेतुत्वं दृष्टं लोके । बाह्यानन्दसाधनरहिता अपि
अनीहा निरेषणा ब्राह्मणा बाह्यरसलाभादिव सानन्दा दृश्यन्ते विद्वांसः ;
नूनं ब्रह्मैव रसस्तेषाम् । तस्मादस्ति तत्तेषामानन्दकारणं
रसवद्ब्रह्म । इतश्चास्ति ; कुतः ?
प्राणनादिक्रियादर्शनात् ।
अयमपि हि पिण्डो जीवतः प्राणेन प्राणिति अपानेन अपानिति । एवं वायवीया
ऐन्द्रियकाश्च चेष्टाः संहतैः कार्यकरणैर्निर्वर्त्यमाना दृश्यन्ते ।
तच्चैकार्थवृत्तित्वेन संहननं नान्तरेण चेतनमसंहतं सम्भवति,
अन्यत्रादर्शनात् । तदाह - यत् यदि एषः
आकाशे परमे व्योम्नि गुहायां निहित आनन्दो न स्यात् न भवेत् , को
ह्येव लोके अन्यात् अपानचेष्टां कुर्यादित्यर्थः । कः प्राण्यात् प्राणनं
वा कुर्यात् ; तस्मादस्ति तद्ब्रह्म, यदर्थाः कार्यकरणप्राणनादिचेष्टाः
; तत्कृत एव च आनन्दो लोकस्य । कुतः ? एष ह्येव पर आत्मा आनन्दयाति
आनन्दयति सुखयति लोकं धर्मानुरूपम् । स एवात्मा
आनन्दरूपोऽविद्यया परिच्छिन्नो विभाव्यते
प्राणिभिरित्यर्थः ।
भयाभयहेतुत्वाद्विद्वदविदुषोरस्ति
तद्ब्रह्म । सद्वस्त्वाश्रयणेन हि अभयं भवति ; नासद्वस्त्वाश्रयणेन
भयनिवृत्तिरुपपद्यते । कथमभयहेतुत्वमिति, उच्यते - यदा
ह्येव यस्मात् एषः साधकः एतस्मिन् ब्रह्मणि - किंविशिष्टे ?
अदृश्ये दृश्यं नाम द्रष्टव्यं विकारः,
दर्शनार्थत्वाद्विकारस्य ; न
दृश्यम् अदृश्यम् , अविकार इत्यर्थः । एतस्मिन्नदृश्ये
अविकारेऽविषयभूते, अनात्म्ये अशरीरे,
यस्माददृश्यं तस्मादनात्म्यम् , यस्मादनात्म्यं
तस्मादनिरुक्तम् ; विशेषो हि निरुच्यते ; विशेषश्च
विकारः ; अविकारं च ब्रह्म, सर्वविकारहेतुत्वात् ; तस्मात्
अनिरुक्तम् । यत एवम् , तस्मादनिलयनं निलयनं नीड आश्रयः न निलयनम्
अनिलयनम् अनाधारं तस्मिन् एतस्मिन् अदृश्येऽनात्म्येऽनिरुक्तेऽनिलयने
सर्वकार्यधर्मविलक्षणे ब्रह्मणीति वाक्यार्थः । अभयमिति
क्रियाविशेषणम् । अभयामिति वा लिङ्गान्तरं
परिणम्यते । प्रतिष्ठां स्थितिमात्मभावं विन्दते लभते ।
अथ तदा सः तस्मिन्नानात्वस्य भयहेतोरविद्याकृतस्यादर्शनादभयं गतो भवति ।
स्वरूपप्रतिष्ठो ह्यसौ यदा भवति, तदा नान्यत्पश्यति नान्यच्छृणोति
नान्यद्विजानाति । अन्यस्य ह्यन्यतो भयं भवति, न आत्मन एव आत्मनो भयं
युक्तम् ; तस्मात् आत्मैव आत्मनः अभयकारणम् । सर्वतो हि निर्भया ब्राह्मणा
दृश्यन्ते सत्सु भयहेतुषु ; तच्चायुक्तमसति भयत्राणे ब्रह्मणि ।
तस्मात्तेषामभयदर्शनादस्ति तदभयकारणं ब्रह्मेति । कदा
असौ अभयं गतो भवति साधकः ? यदा नान्यत्पश्यति आत्मनि च अन्तरं भेदं न
कुरुते, तदा अभयं गतो भवतीत्यभिप्रायः । यदा पुनरविद्यावस्थायां हि यस्मात्
एषः अविद्यावान् अविद्यया प्रत्युपस्थापितं वस्तु
तैमिरिकद्वितीयचन्द्रवत्पश्यत्यात्मनि
च एतस्मिन् ब्रह्मणि, उत अपि, अरम् अल्पमपि, अन्तरं छिद्रं भेददर्शनं
कुरुते ; भेददर्शनमेव हि भयकारणम् ; अल्पमपि भेदं
पश्यतीत्यर्थः । अथ तस्माद्भेददर्शनाद्धेतोः
तस्य भेददर्शिनः आत्मनो भयं भवति । तस्मादात्मैवात्मनो
भयकारणमविदुषः ; तदेतदाह - तत् ब्रह्म त्वेव भयं
भेददर्शिनो विदुषः ईश्वरोऽन्यो मत्तः अहमन्यः संसारीत्येवंविदुषः
भेददृष्टमीश्वराख्यं तदेव ब्रह्म अल्पमप्यन्तरं कुर्वतः भयं
भवति एकत्वेन अमन्वानस्य । तस्मात् विद्वानप्यविद्वानेवासौ,
योऽयमेकमभिन्नमात्मतत्त्वं न पश्यति ।
उच्छेदहेतुदर्शनाद्ध्युच्छेद्याभिमतस्य
भयं भवति ; अनुच्छेद्यो ह्युच्छेदहेतुः ; तत्र असत्युच्छेदहेतौ उच्छेद्ये न
तद्दर्शनकार्यं भयं युक्तम् । सर्वं च जगद्भयवद्दृश्यते । तस्माज्जगतो
भयदर्शनाद्गम्यते - नूनं तदस्ति
भयकारणमुच्छेदहेतुरनुच्छेद्यात्मकम्
, यतो जगद्बिभेतीति । तत् एतस्मिन्नप्यर्थे एषः श्लोकः भवति ॥

इति सप्तमनुवाकभाष्यम् ॥

** वार्तिका

## अष्टमोऽनुवाकः

भीषास्माद्वातः पवते । भीषोदेति सूर्यः । भीषास्मादग्निश्चेन्द्रश्च ।
मृत्युर्धावति पञ्चम इति । सैषानन्दस्य मीमां सा भवति । युवा
स्यात्साधुयुवाध्यायकः । आशिष्ठो दृढिष्ठो बलिष्ठः । तस्येयं
पृथिवी सर्वा वित्तस्य पूर्णा स्यात् । स एको मानुष आनन्दः ।
ते ये शतं मानुषा आनन्दाः ॥ १ ॥

स एको मनुष्यगन्धर्वाणामानन्दः । श्रोत्रियस्य चाकामहतस्य । ते ये शतं
मनुष्यगन्धर्वाणामानन्दाः । स एको देवगन्धर्वाणामानन्दः ।
श्रोत्रियस्य चाकामहतस्य । ते ये शतं
देवगन्धर्वाणामानन्दाः । स
एकः पितॄणां चिरलोकलोकानामानन्दः । श्रोत्रियस्य चाकामहतस्य । ते ये
शतं पितॄणां चिरलोकलोकानामानन्दाः । स एक आजानजानां देवानामानन्दः ॥
२ ॥

श्रोत्रियस्य चाकामहतस्य । ते ये शतमाजानजानां देवानामानन्दाः । स एकः
कर्मदेवानां देवानामानन्दः । ये कर्मणा देवानपियन्ति ।
श्रोत्रियस्य चाकामहतस्य । ते ये शतं कर्मदेवानां
देवानामानन्दाः । स एको देवानामानन्दः । श्रोत्रियस्य
चाकामहतस्य । ते ये शतं देवानामानन्दाः । स एक
इन्द्रस्यानन्दः ॥ ३ ॥

श्रोत्रियस्य चाकामहतस्य । ते ये शतमिन्द्रस्यानन्दाः । स एको
बृहस्पतेरानन्दः । श्रोत्रियस्य चाकामहतस्य । ते
ये शतं बृहस्पतेरानन्दाः । स एकः प्रजापतेरानन्दः । श्रोत्रियस्य
चाकामहतस्य । ते ये शतं प्रजापतेरानन्दाः । स एको
ब्रह्मण आनन्दः । श्रोत्रियस्य चाकामहातस्य ॥ ४ ॥

भीषा भयेन अस्मात् वातः पवते । भीषोदेति सूर्यः । भीषा अस्मात्
अग्निश्चेन्द्रश्च । मृत्युर्धावति पञ्चम इति ।
वातादयो हि महार्हाः स्वयमीश्वराः सन्तः पवनादिकार्येष्वायासबहुलेषु
नियताः प्रवर्तन्ते ; तद्युक्तं प्रशास्तरि सति ; यस्मात् नियमेन तेषां
प्रवर्तनम् , तस्मादस्ति भयकारणं तेषां प्रशास्तृ ब्रह्म । यतस्ते
भृत्या इव राज्ञः अस्मात् ब्रह्मणः भयेन प्रवर्तन्ते तच्च
भयकारणमानन्दं ब्रह्म । तस्य अस्य ब्रह्मणः आनन्दस्य एषा
मीमांसा विचारणा भवति । किमानन्दस्य मीमांस्यमिति, उच्यते -
किमानन्दो विषयविषयिसम्बन्धजनितः लौकिकानन्दवत् , आहोस्वित्
स्वाभाविकः, इत्येवमेषा आनन्दस्य मीमांसा ॥

तत्र लौकिक आनन्दो बाह्याध्यात्मिकसाधनसम्पत्तिनिमित्त उत्कृष्टः । सः य एष
निर्दिश्यते ब्रह्मानन्दानुगमार्थम् । अनेन हि प्रसिद्धेन आनन्देन
व्यावृत्तविषयबुद्धिगम्य आनन्दोऽनुगन्तुं शक्यते ।
लौकिकोऽप्यानन्दः ब्रह्मानन्दस्यैव मात्रा ; अविद्यया
तिरस्क्रियमाणे विज्ञाने उत्कृष्यमाणायां च अविद्यायां
ब्रह्मादिभिः कर्मवशात् यथाविज्ञानं विषयादिसाधनसम्बन्धवशाच्च
विभाव्यमानश्च लोकेऽनवस्थितो लौकिकः सम्पद्यते ; स एव
अविद्याकामकर्मापकर्षेण मनुष्यगन्धर्वाद्युत्तरोत्तरभूमिषु
अकामहतविद्वच्छ्रोत्रियप्रत्यक्षो विभाव्यते
शतगुणोत्तरोत्तरोत्कर्षेण यावद्धिरण्यगर्भस्य ब्रह्मण
आनन्द इति ॥

निरस्ते त्वविद्याकृते विषयविषयिविभागे, विद्यया स्वाभाविकः परिपूर्णः एकः
आनन्दः अद्वैतः भवतीत्येतमर्थं विभावयिष्यन्नाह - युवा प्रथमवयाः ;
साधुयुवेति साधुश्चासौ युवा चेति यूनो विशेषणम् ;
युवाप्यसाधुर्भवति साधुरप्ययुवा, अतो विशेषणं
युवा स्यात्साधुयुवेति ; अध्यायकः अधीतवेदः । आशिष्ठः आशास्तृतमः ;
दृढिष्ठः दृढतमः ; बलिष्ठः बलवत्तमः ; एवमाध्यात्मिकसाधनसम्पन्नः ।
तस्येयं पृथिवी उर्वी सर्वा वित्तस्य वित्तेनोपभोगसाधनेन
दृष्टार्थेनादृष्टार्थेन च कर्मसाधनेन सम्पन्ना पूर्णा
राजा पृथिवीपतिरित्यर्थः । तस्य च य आनन्दः, सः एकः मानुषः मनुष्याणां
प्रकृष्टः एक आनन्दः । ते ये शतं मानुषा आनन्दाः, स एको
मनुष्यगन्धर्वाणामानन्दः ; मानुषानन्दात्
शतगुणेनोत्कृष्टः मनुष्यगन्धर्वाणामानन्दः
भवति । मनुष्याः सन्तः कर्मविद्याविशेषात् गन्धर्वत्वं प्राप्ता
मनुष्यगन्धर्वाः । ते ह्यन्तर्धानादिशक्तिसम्पन्नाः
सूक्ष्मकार्यकरणाः ; तस्मात्प्रतिघाताल्पत्वं तेषां
द्वन्द्वप्रतिघातशक्तिसाधनसम्पत्तिश्च । ततः अप्रतिहन्यमानस्य
प्रतीकारवतः मनुष्यगन्धर्वस्य स्याच्चित्तप्रसादः ।
तत्प्रसादविशेषात्सुखविशेषाभिव्यक्तिः ।
एवं पूर्वस्याः पूर्वस्या भूमेरुत्तरस्यामुत्तरस्यां भूमौ प्रसादविशेषतः
शतगुणेन आनन्दोत्कर्ष उपपद्यते । प्रथमं तु अकामहताग्रहणं
मनुष्यविषयभोगकामानभिहतस्य श्रोत्रियस्य
मनुष्यानन्दात् शतगुणेन आनन्दोत्कर्षः
मनुष्यगन्धर्वेण तुल्यो वक्तव्य इत्येवमर्थम् ।
साधुयुवा अध्यायक इति श्रोत्रियत्वावृजिनत्वे गृह्येते । ते
ह्यविशिष्टे सर्वत्र । अकामहतत्वं तु
विषयोत्कर्षापकर्षतः
सुखोत्कर्षापकर्षाय विशेष्यते । अतः
अकामहतग्रहणम् , तद्विशेषतः शतगुणसुखोत्कर्षोपलब्धेः
अकामहतत्वस्य परमानन्दप्राप्तिसाधनत्वविधानार्थम् ।
व्याख्यातमन्यत् । देवगन्धर्वा जातित एव ।
चिरलोकलोकानामिति पितॄणां विशेषणम् । चिरकालस्थायी
लोको येषां पितॄणाम् , ते चिरलोकलोका इति । आजान इति देवलोकः
तस्मिन्नाजाने जाता आजानजा देवाः, स्मार्तकर्मविशेषतो
देवस्थानेषु जाताः । कर्मदेवा ये वैदिकेन कर्मणा
अग्निहोत्रादिना केवलेन देवानपियन्ति । देवा इति
त्रयस्त्रिंशद्धविर्भुजः ; इन्द्रस्तेषां स्वामी ;
तस्य आचार्यो बृहस्पतिः । प्रजापतिः विराट् त्रैलोक्यशरीरो ब्रह्मा
समष्टिव्यष्टिरूपः संसारमण्डलव्यापी । यत्रैते आनन्दभेदा एकतां गच्छन्ति,
धर्मश्च तन्निमित्तः ज्ञानं च तद्विषयम् अकामहतत्वं च निरतिशयं यत्र, स
एष हिरण्यगर्भो ब्रह्मा, तस्यैष आनन्दः श्रोत्रियेण अवृजिनेन अकामहतेन च
सर्वतः प्रत्यक्षमुपलभ्यते । तस्मादेतानि त्रीणि साधनानीत्यवगम्यते ।
तत्र श्रोत्रियत्वावृजिनत्वे नियते अकामहतत्वं तु उत्कृष्यत इति
प्रकृष्टसाधनता अवगम्यते । तस्य
अकामहतत्वप्रकर्षतश्चोपलभ्यमानः
श्रोत्रियप्रत्यक्षो ब्रह्मण आनन्दः यस्य परमानन्दस्य मात्रा एकदेशः,
‘एतस्यैवानन्दस्यान्यानि भूतानि मात्रामुपजीवन्ति’ (बृ. उ. ४ । ३ । ३२)
इति श्रुत्यन्तरात् । स एष आनन्दः - यस्य मात्रा समुद्राम्भस इव विप्रुषः
प्रविभक्ताः यत्रैकतां गताः - स एष परमानन्दः स्वाभाविकः, अद्वैतात् ;
आनन्दानन्दिनोश्च अविभागोऽत्र ॥

तदेतन्मीमांसाफलमुपसंह्रियते -

स यश्चायं पुरुषे । यश्चासावादित्ये । स एकः । स य एवंवित् ।
अस्माल्लोकात्प्रेत्य ।
एतमन्नमयमात्मानमुपसङ्क्रामति ।
एतं प्राणमयमात्मानमुपसङ्क्रामति । एतं मनोमयमात्मानमुपसङ्क्रामति । एतं
विज्ञानमयमात्मानमुपसङ्क्रामति । एतमानन्दमयमात्मानमुपसङ्क्रामति ।
तदप्येष श्लोको भवति ॥ ५ ॥

स यश्चायं पुरुष इति । यः गुहायां निहितः परमे व्योम्नि आकाशादिकार्यं
सृष्ट्वा अन्नमयान्तम् , तदेवानुप्रविष्टः, सः य इति निश्चीयते ।
कोऽसौ ? अयं पुरुषे । यश्चासावादित्ये यः परमानन्दः श्रोत्रियप्रत्यक्षो
निर्दिष्टः, यस्यैकदेशं ब्रह्मादीनि भूतानि सुखार्हाण्युपजीवन्ति, सः
यश्चासावादित्ये इति निर्दिश्यते । स एकः भिन्नप्रदेशघटाकाशाकाशैकत्ववत् ।
ननु तन्निर्देशे स यश्चायं पुरुष इत्यविशेषतोऽध्यात्मं न युक्तो निर्देशः
; यश्चायं दक्षिणेऽक्षन्निति तु युक्तः, प्रसिद्धत्वात् । न, पराधिकारात् ।
परो ह्यात्मा अत्र अधिकृतः ‘अदृश्येऽनात्म्ये’ ‘भीषास्माद्वातः पवते’
‘सैषानन्दस्य मीमांसा’ इति । न हि अकस्मादप्रकृतो युक्तो
निर्देष्टुम् ; परमात्मविज्ञानं च विवक्षितम् । तस्मात् पर एव
निर्दिश्यते - स एक इति । नन्वानन्दस्य मीमांसा प्रकृता ; तस्या अपि
फलमुपसंहर्तव्यम् । अभिन्नः स्वाभाविकः आनन्दः परमात्मैव, न
विषयविषयिसम्बन्धजनित इति । ननु तदनुरूप एव अयं निर्देशः - ‘स
यश्चायं पुरुषे यश्चासावादित्ये स एकः’ इति
भिन्नाधिकरणस्थविशेषोपमर्देन ।
नन्वेवमप्यादित्यविशेषग्रहणमनर्थकम् ; न अनर्थकम् ,
उत्कर्षापकर्षापोहार्थत्वात् ।
द्वैतस्य हि यो मूर्तामूर्तलक्षणस्य पर उत्कर्षः सवित्रभ्यन्तर्गतः स
चेत्पुरुषगतविशेषोपमर्देन परमानन्दमपेक्ष्य समो भवति, न
कश्चिदुत्कर्षोऽपकर्षो वा तां गतिं गतस्येत्यभयं प्रतिष्ठां
विन्दत इत्युपपन्नम् ॥

अस्ति नास्तीत्यनुप्रश्नो व्याख्यातः ।
कार्यरसलाभप्राणनाभयप्रतिष्ठाभयदर्शनोपपत्तिभ्योऽस्त्येव
तदाकाशादिकारणं ब्रह्मेत्यपाकृतः अनुप्रश्न एकः ; द्वावन्यानुप्रश्नौ
विद्वदविदुषोर्ब्रह्मप्राप्त्यप्राप्तिविषयौ ; तत्र
विद्वान्समश्नुते न समश्नुत इत्यनुप्रश्नोऽन्त्यः ;
तदपाकरणायोच्यते । मध्यमोऽनुप्रश्नः अन्त्यापाकरणादेव अपाकृत इति
तदपाकरणाय न यत्यते । स यः कश्चित् एवं यथोक्तं ब्रह्म
उत्सृज्योत्कर्षापकर्षमद्वैतं सत्यं ज्ञानमनन्तमस्मीत्येवं
वेत्तीति एवंवित् ; एवंशब्दस्य प्रकृतपरामर्शार्थत्वात् ।
स किम् ? अस्माल्लोकात्प्रेत्य दृष्टादृष्टेष्टविषयसमुदायो हि अयं लोकः,
तस्मादस्माल्लोकात्प्रेत्य प्रत्यावृत्य निरपेक्षो भूत्वा एतं
यथाव्याख्यातम् अन्नमयमात्मानमुपसङ्क्रामति
विषयजातमन्नमयात्पिण्डात्मनो व्यतिरिक्तं न पश्यति,
सर्वं स्थूलभूतमन्नमयमात्मानं पश्यतीत्यर्थः । ततः अभ्यन्तरमेतं
प्राणमयं सर्वान्नमयात्मस्थमविभक्तम् । अथैतं मनोमयं
विज्ञानमयमानन्दमयमात्मानमुपसङ्क्रामति ।
अथादृश्येऽनात्म्येऽनिरुक्तेऽनिलयनेऽभयं प्रतिष्ठां विन्दते ॥

तत्रैतच्चिन्त्यम् - कोऽयमेवंवित् , कथं वा सङ्क्रामतीति ; किं
परस्मादात्मनोऽन्यः सङ्क्रमणकर्ता प्रविभक्तः, उत
स एवेति । किं ततः ? यद्यन्यः स्यात् , श्रुतिविरोधः - ‘तत्सृष्ट्वा
तदेवानुप्राविशत्’ (तै. उ. २ । ६ । १) ‘अन्योऽसावन्योऽहमस्मीति ।
न स वेद’ (बृ. उ. १ । ४ । १०) ‘एकमेवाद्वितीयम्’ (छा. उ. ६ । २ । १)
‘तत्त्वमसि’ (छा. उ. ६ । ८ । १६) इति । अथ स एव
आनन्दमयमात्मानमुपसङ्क्रामतीति,
कर्मकर्तृत्वानुपपत्तिः । परस्यैव च
संसारित्वं पराभावो वा । यद्युभयथा प्राप्तो दोषो न परिहर्तुं
शक्यत इति, व्यर्था चिन्ता । अथ अन्यतरस्मिन्पक्षे दोषाप्राप्तिः तृतीये
वा पक्षे अदुष्टे, स एव शास्त्रार्थ इति व्यर्थैव चिन्ता ; न,
तन्निर्धारणार्थत्वात् । सत्यं प्राप्तो दोषो न
शक्यः परिहर्तुमन्यतरस्मिन् तृतीये वा पक्षे अदुष्टे अवधृते
व्यर्था चिन्ता स्यात् ; न तु सोऽवधृत इति
तदवधारणार्थत्वादर्थवत्येवैषा
चिन्ता । सत्यमर्थवती चिन्ता, शास्त्रार्थावधारणार्थत्वात् । चिन्तयसि च
त्वम् , न तु निर्णेष्यसि ; किं न निर्णेतव्यमिति वेदवचनम् ? न ; कथं
तर्हि ? बहुप्रतिपक्षत्वात् ; एकत्ववादी त्वम् , वेदार्थपरत्वात् ; बहवो हि
नानात्ववादिनो वेदबाह्याः त्वत्प्रतिपक्षाः ; अतो ममाशङ्का - न
निर्णेष्यसीति । एतदेव मे स्वस्त्ययनम् -
यन्मामेकयोगिनमनेकयोगिबहुप्रतिपक्षमात्थ । अतो जेष्यामि
सर्वान् ; आरभे च चिन्ताम् ॥

स एव तु स्यात् , तद्भावस्य विवक्षितत्वात् । तद्विज्ञानेन परमात्मभावो हि
अत्र विवक्षितः - ‘ब्रह्मविदाप्नोति परम्’ इति । न हि अन्यस्य
अन्यभावापत्तिरुपपद्यते । ननु तस्यापि
तद्भावापत्तिरनुपपन्नैव । न,
अविद्याकृतानात्मापोहार्थत्वात् । या हि
ब्रह्मविद्यया स्वात्मप्राप्तिरुपदिश्यते, सा अविद्याकृतस्य
अन्नादिविशेषात्मनः आत्मत्वेनाध्यारोपितस्य
अनात्मनः अपोहार्था । कथमेवमर्थता अवगम्यते ? विद्यामात्रोपदेशात् ।
विद्यायाश्च दृष्टं कार्यमविद्यानिवृत्तिः ; तच्चेह
विद्यामात्रमात्मप्राप्तौ साधनमुपदिश्यते ।
मार्गविज्ञानोपदेशवदिति चेत् , तदात्मत्वे
विद्यामात्रसाधनोपदेशोऽहेतुः ।
कस्मात् ? देशान्तरप्राप्तौ मार्गविज्ञानोपदेशदर्शनात् । न हि ग्राम एव
गन्तेति चेत् , न ; वैधर्म्यात् । तत्र हि ग्रामविषयं नोपदिश्यते,
तत्प्राप्तिमार्गविषयमेवोपदिश्यते विज्ञानम् ; न तथेह
ब्रह्मविज्ञानव्यतिरेकेण
साधनान्तरविषयं विज्ञानमुपदिश्यते ।
उक्तकर्मादिसाधनापेक्षं ब्रह्मविज्ञानं
परप्राप्तौ साधनमुपदिश्यत इति चेत् , न ;
नित्यत्वान्मोक्षस्येत्यादिना
प्रत्युक्तत्वात् । श्रुतिश्च ‘तत्सृष्ट्वा तदेवानुप्राविशत्’ इति कार्यस्य
तदात्मत्वं दर्शयति । अभयप्रतिष्ठोपपत्तेश्च । यदि हि विद्यावान्
स्वात्मनोऽन्यन्न पश्यति, ततः अभयं प्रतिष्ठां विन्दत
इति स्यात् , भयहेतोः परस्य अन्यस्य अभावात् । अन्यस्य च अविद्याकृतत्वे
विद्यया अवस्तुत्वदर्शनोपपत्तिः ; तद्धि द्वितीयस्य चन्द्रस्य असत्त्वम्
, यदतैमिरिकेण चक्षुष्मता न गृह्यते ; नैवं न गृह्यत इति चेत् , न ;
सुषुप्तसमाहितयोरग्रहणात् । सुषुप्तेऽग्रहणमन्यासक्तवदिति
चेत् , न ; सर्वाग्रहणात् । जाग्रत्स्वप्नयोरन्यस्य
ग्रहणात्सत्त्वमेवेति चेत् , न ;
अविद्याकृतत्वात् जाग्रत्स्वप्नयोः ; यदन्यग्रहणं
जाग्रत्स्वप्नयोः, तदविद्याकृतम् , विद्याभावे
अभावात् । सुषुप्ते अग्रहणमपि अविद्याकृतमिति चेत् , न ;
स्वाभाविकत्वात् । द्रव्यस्य हि तत्त्वमविक्रिया,
परानपेक्षत्वात् ; विक्रिया न तत्त्वम् ,
परापेक्षत्वात् । न हि कारकापेक्षं वस्तुनस्तत्त्वम् ; सतो
विशेषः कारकापेक्षः, विशेषश्च विक्रिया ; जाग्रत्स्वप्नयोश्च ग्रहणं
विशेषः । यद्धि यस्य नान्यापेक्षं स्वरूपम् , तत्तस्य तत्त्वम् ;
यदन्यापेक्षम् , न तत्तत्त्वम् ; अन्याभावे अभावात् । तस्मात्
स्वाभाविकत्वात् जाग्रत्स्वप्नवत् न सुषुप्ते विशेषः । येषां
पुनरीश्वरो अन्य आत्मनः, कार्यं च अन्यत् , तेषां भयानिवृत्तिः,
भयस्य अन्यनिमित्तत्वात् ; सतश्च अन्यस्य आत्महानानुपपत्तिः । न च
असत आत्मलाभः । सापेक्षस्य अन्यस्य भयहेतुत्वमिति चेत् , न ; तस्यापि
तुल्यत्वात् । यद्धर्माद्यनुसहायीभूतं नित्यमनित्यं वा निमित्तमपेक्ष्य
अन्यद्भयकारणं स्यात् , तस्यापि तथाभूतस्य आत्महानाभावात्
भयानिवृत्तिः ; आत्महाने वा सदसतोरितरेतरापत्तौ सर्वत्र
अनाश्वास एव । एकत्वपक्षे पुनः सनिमित्तस्य संसारस्य
अविद्याकल्पितत्वाददोषः ।
तैमिरिकदृष्टस्य हि द्वितीयचन्द्रस्य न आत्मलाभो नाशो वा
अस्ति । विद्याविद्ययोः तद्धर्मत्वमिति चेत् , न ; प्रत्यक्षत्वात् ।
विवेकाविवेकौ रूपादिवत् प्रत्यक्षावुपलभ्येते अन्तःकरणस्थौ । न हि
रूपस्य प्रत्यक्षस्य सतो द्रष्ट्टधर्मत्वम् । अविद्या च
स्वानुभवेन रूप्यते - मूढोऽहम् अविविक्तं मम विज्ञानम्
इति । तथा विद्याविवेको अनुभूयते । उपदिशन्ति च अन्येभ्य आत्मनो
विद्यां बुधाः । तथा च अन्ये अवधारयन्ति । तस्मात्
नामरूपपक्षस्यैव विद्याविद्ये नामरूपे च ; न
आत्मधर्मौ, ‘नामरूपयोर्निर्वहिता ते यदन्तरा तद्ब्रह्म’
(छा. उ. ८ । १४ । १) इति श्रुत्यन्तरात् । ते च पुनर्नामरूपे
सवितर्यहोरात्रे इव कल्पिते ; न परमार्थतो
विद्यमाने । अभेदे ‘एतमानन्दमयमात्मानमुपसङ्क्रामति’ (तै. उ. २ ।
८ । ५) इति कर्मकर्तृत्वानुपपत्तिरिति चेत् , न ; विज्ञानमात्रत्वात्
सङ्क्रमणस्य । न जलूकादिवत् सङ्क्रमणमिहोपदिश्यते ; किं तर्हि,
विज्ञानमात्रं सङ्क्रमणश्रुतेरर्थः । ननु मुख्यमेव सङ्क्रमणं
श्रूयते - उपसङ्क्रामतीति इति चेत् , न ; अन्नमये अदर्शनात् । न हि
अन्नमयमुपसङ्क्रामतः बाह्यादस्माल्लोकात् जलूकावत् सङ्क्रमणं
दृश्यते, अन्यथा वा । मनोमयस्य बहिर्निर्गतस्य विज्ञानमयस्य वा
पुनः प्रत्यावृत्त्या आत्मसङ्क्रमणमिति चेत् , न ; स्वात्मनि
क्रियाविरोधात् ।
अन्योऽन्नमयमन्यमुपसङ्क्रामतीति
प्रकृत्य मनोमयो विज्ञानमयो वा स्वात्मानमेवोपसङ्क्रामतीति विरोधः स्यात् ।
तथा न आनन्दमयस्य आत्मसङ्क्रमणमुपपद्यते । तस्मात् न प्राप्तिः सङ्क्रमणम्
; नापि अन्नमयादीनामन्यतमकर्तृकं
पारिशेष्यादन्नमयाद्यानन्दमयान्तात्मव्यतिरिक्तकर्तृकं
ज्ञानमात्रं च सङ्क्रमणमुपपद्यते । ज्ञानमात्रत्वे च आनन्दमयान्तःस्थस्यैव
सर्वान्तरस्य आकाशाद्यन्नमयान्तं कार्यं सृष्ट्वा अनुप्रविष्टस्य
हृदयगुहाभिसम्बन्धादन्नमयादिषु अनात्मसु आत्मविभ्रमः
सङ्क्रमणात्मकविवेकविज्ञानोत्पत्त्या विनश्यति ।
तदेतस्मिन्नविद्याविभ्रमनाशे सङ्क्रमणशब्द
उपचर्यते ; न हि अन्यथा सर्वगतस्य आत्मनः सङ्क्रमणमुपपद्यते ।
वस्त्वन्तराभावाच्च । न च स्वात्मन एव सङ्क्रमणम् । न हि जलूका
आत्मानमेव सङ्क्रामति । तस्मात् सत्यं ज्ञानमनन्तं ब्रह्मेति
यथोक्तलक्षणात्मप्रतिपत्त्यर्थमेव
बहुभवनसर्गप्रवेशरसलाभाभयसङ्क्रमणादि
परिकल्प्यते ब्रह्मणि सर्वव्यवहारविषये ; न तु परमार्थतो निर्विकल्पे
ब्रह्मणि कश्चिदपि विकल्प उपपद्यते । तमेतं
निर्विकल्पमात्मानम् एवं
क्रमेणोपसङ्क्रम्य विदित्वा न बिभेति कुतश्चन अभयं
प्रतिष्ठां विन्दत इत्येतस्मिन्नर्थेऽपि एषः श्लोकः भवति । सर्वस्यैव
अस्य प्रकरणस्य आनन्दवल्ल्यर्थस्य सङ्क्षेपतः प्रकाशनाय एष मन्त्रो
भवति ॥

इति अष्टमानुवाकभाष्यम् ॥

** वार्तिका

## नवमोऽनुवाकः

यतो वाचो निवर्तन्ते । अप्राप्य मनसा सह । आनन्दं ब्रह्मणो विद्वान् । न
बिभेति कुतश्चनेति । एतं ह वाव न तपति । किमहं साधु ना करवम् । किमहं
पापमकरवमिति । स य एवं विद्वानेते आत्मानं स्पृणुते । उभे ह्येवैष एते
आत्मानं स्पृणुते । य एवं वेद । इत्युपनिषत् ॥ १ ॥

यतः यस्मात् निर्विकल्पात् यथोक्तलक्षणात् अद्वयानन्दात् आत्मनः, वाचः
अभिधानानि द्रव्यादिसविकल्पवस्तुविषयाणि
वस्तुसामान्यान्निर्विकल्पे
अद्वयेऽपि ब्रह्मणि प्रयोक्तृभिः प्रकाशनाय प्रयुज्यमानानि, अप्राप्य
अप्रकाश्यैव निवर्तन्ते स्वसामर्थ्याद्धीयन्ते । मन इति
प्रत्ययो विज्ञानम् । तच्च, यत्राभिधानं
प्रवृत्तमतीन्द्रियेऽप्यर्थे,
तदर्थे च प्रवर्तते प्रकाशनाय । यत्र च विज्ञानम् , तत्र वाचः
प्रवृत्तिः । तस्मात् सहैव वाङ्मनसयोः अभिधानप्रत्ययोः
प्रवृत्तिः सर्वत्र । तस्मात् ब्रह्मप्रकाशनाय सर्वथा
प्रयोक्तृभिः प्रयुज्यमाना अपि वाचः
यस्मादप्रत्ययविषयादनभिधेयाददृश्यादिविशेषणात्
सहैव मनसा विज्ञानेन सर्वप्रकाशनसमर्थेन निवर्तन्ते, तं ब्रह्मण आनन्दं
श्रोत्रियस्य अवृजिनस्य अकामहतस्य सर्वैषणाविनिर्मुक्तस्य आत्मभूतं
विषयविषयिसम्बन्धविनिर्मुक्तं स्वाभाविकं नित्यमविभक्तं परमानन्दं ब्रह्मणो
विद्वान् यथोक्तेन विधिना न बिभेति कुतश्चन, निमित्ताभावात् । न हि
तस्माद्विदुषः अन्यद्वस्त्वन्तरमस्ति भिन्नं यतो बिभेति ।
अविद्यया यदा उदरमन्तरं कुरुते, अथ तस्य भयं भवतीति हि युक्तम् ।
विदुषश्च अविद्याकार्यस्य तैमिरिकदृष्टद्वितीयचन्द्रवत्
नाशाद्भयनिमित्तस्य न बिभेति कुतश्चनेति युज्यते । मनोमये च उदाहृतः
मन्त्रः, मनसो ब्रह्मविज्ञानसाधनत्वात् । तत्र ब्रह्मत्वमध्यारोप्य
तत्स्तुत्यर्थं न बिभेति कदाचनेति भयमात्रं प्रतिषिद्धम् ; इह
अद्वैतविषये न बिभेति कुतश्चनेति भयनिमित्तमेव प्रतिषिध्यते । नन्वस्ति
भयनिमित्तं साध्वकरणं पापक्रिया च । नैवम् । कथमिति, उच्यते - एतं
यथोक्तमेवंविदम् , ह वाव इत्यवधारणार्थौ, न तपति नोद्वेजयति न
सन्तापयति । कथं पुनः साध्वकरणं पापक्रिया च न तपतीति, उच्यते - किं
कस्मात् साधु शोभनं कर्म नाकरवं न कृतवानस्मि इति पश्चात्सन्तापो भवति
आसन्ने मरणकाले ; तथा किं कस्मात् पापं प्रतिषिद्धं कर्म अकरवं
कृतवानस्मि इति च नरकपतनादिदुःखभयात् तापो भवति । ते एते
साध्वकरणपापक्रिये एवमेनं न तपतः, यथा अविद्वांसं तपतः ।
कस्मात्पुनर्विद्वांसं न तपत इति, उच्यते - स य एवंविद्वान्
एते साध्वसाधुनी तापहेतू इति आत्मानं स्पृणुते प्रीणाति बलयति वा,
परमात्मभावेन उभे पश्यतीत्यर्थः । उभे पुण्यपापे हि यस्मात् एवम् एष
विद्वान् एते आत्मानात्मरूपेणैव पुण्यपापे स्वेन विशेषरूपेण शून्ये
कृत्वा आत्मानं स्पृणुत एव । कः ? य एवं वेद
यथोक्तमद्वैतमानन्दं ब्रह्म वेद, तस्य
आत्मभावेन दृष्टे पुण्यपापे निर्वीर्ये अतापके जन्मान्तरारम्भके न भवतः ।
इतीयम् एवं यथोक्ता अस्यां वल्ल्यां ब्रह्मविद्योपनिषत् , सर्वाभ्यः
विद्याभ्यः परमरहस्यं दर्शितमित्यर्थः - परं श्रेयः अस्यां
निषण्णमिति ॥

इति नवमानुवाकभाष्यम् ॥

इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य
श्रीमच्छङ्करभगवतः कृतौ तैत्तिरीयोपनिषद्भाष्ये
ब्रह्मानन्दवल्लीभाष्यं सम्पूर्णम्
॥

** वार्तिका


# भृगुवल्ली

## प्रथमोऽनुवाकः

ॐ सह नाववतु । सह नौ भुनक्तु । सह वीर्यं करवावहै । तेजस्वि नावधीतमस्तु मा
विद्विषावहै ॥ ॐ शान्तिः शान्तिः शान्तिः ॥

सत्यं ज्ञानमनन्तं ब्रह्म आकाशादिकार्यमन्नमयान्तं सृष्ट्वा
तदेवानुप्रविष्टं विशेषवदिवोपलभ्यमानं
यस्मात् , तस्मात् सर्वकार्यविलक्षणम् अदृश्यादिधर्मकमेव
आनन्दं तदेवाहमिति विजानीयात् , अनुप्रवेशस्य तदर्थत्वात् ;
तस्यैवं विजानतः शुभाशुभे कर्मणी जन्मान्तरारम्भके न भवतः
इत्येवमानन्दवल्ल्यां विवक्षितोऽर्थः । परिसमाप्ता च
ब्रह्मविद्या । अतः परं ब्रह्मविद्यासाधनं तपो वक्तव्यम् ; अन्नादिविषयाणि
च उपासनान्यनुक्तानीत्यतः इदमारभ्यते -

भृगुर्वै वारुणिः । वरुणं पितरमुपससार । अधीहि भगवो ब्रह्मेति । तस्मा
एतत्प्रोवाच । अन्नं प्राणं चक्षुः श्रोत्रं मनो वाचमिति । तं
होवाच । यतो वा इमानि भूतानि जायन्ते । येन जातानि जीवन्ति ।
यत्प्रयन्त्यभिसंविशन्ति । तद्विजिज्ञासस्व ।
तद्ब्रह्मेति । स तपोऽतप्यत । स तपस्तप्त्वा ॥ १
॥

आख्यायिका विद्यास्तुतये, प्रियाय पुत्राय पित्रोक्तेति - भृगुर्वै
वारुणिः । वै - शब्दः प्रसिद्धानुस्मारकः, भृगुरित्येवं
नामा प्रसिद्धो अनुस्मार्यते, वारुणिः वरुणस्यापत्यं वारुणिः वरुणं
पितरं ब्रह्म विजिज्ञासुः उपससार उपगतवान् - अधीहि भगवो ब्रह्म इत्यनेन
मन्त्रेण । अधीहि अध्यापय कथय । स च पिता विधिवदुपसन्नाय तस्मै
पुत्राय एतत् वचनं प्रोवाच - अन्नं प्राणं चक्षुः श्रोत्रम् मनो
वाचम् इति । अन्नं शरीरं तदभ्यन्तरं च प्राणम् अत्तारम्
अनन्तरमुपलब्धिसाधनानि चक्षुः श्रोत्रं मनो
वाचम् इत्येतानि ब्रह्मोपलब्धौ द्वाराण्युक्तवान् । उक्त्वा च
द्वारभूतान्येतान्यन्नादीनि तं भृगुं होवाच ब्रह्मणो लक्षणम् । किं
तत् ? यतः यस्मात् वा इमानि ब्रह्मादीनि स्तम्बपर्यन्तानि भूतानि
जायन्ते, येन जातानि जीवन्ति प्राणान्धारयन्ति वर्धन्ते,
विनाशकाले च यत्प्रयन्ति यद्ब्रह्म प्रतिगच्छन्ति,
अभिसंविशन्ति तादात्म्यमेव प्रतिपद्यन्ते,
उत्पत्तिस्थितिलयकालेषु यदात्मतां न जहति भूतानि,
तदेतद्ब्रह्मणो लक्षणम् , तद्ब्रह्म विजिज्ञासस्व
विशेषेण ज्ञातुमिच्छस्व ; यदेवंलक्षणं ब्रह्म
तदन्नादिद्वारेण प्रतिपद्यस्वेत्यर्थः ।
श्रुत्यन्तरं च - ‘प्राणस्य प्राणमुत चक्षुषश्चक्षुरुत श्रोत्रस्य
श्रोत्रमन्नस्यान्नं मनसो ये मनो विदुस्ते निचिक्युर्ब्रह्म
पुराणमग्र्यम्’ (बृ. उ. ४ । ४ । १८) इति
ब्रह्मोपलब्धौ द्वाराण्येतानीति दर्शयति । स भृगुः
ब्रह्मोपलब्धिद्वाराणि ब्रह्मलक्षणं च श्रुत्वा पितुः, तपो
ब्रह्मोपलब्धिसाधनत्वेन अतप्यत तप्तवान् । कुतः पुनरनुपदिष्टस्यैव तपसः
साधनत्वप्रतिपत्तिर्भृगोः ? सावशेषोक्तेः । अन्नादिब्रह्मणः
प्रतिपत्तौ द्वारं लक्षणं च यतो वा इमानि इत्याद्युक्तवान् ।
सावशेषं हि तत् , साक्षाद्ब्रह्मणोऽनिर्देशात् । अन्यथा हि स्वरूपेणैव
ब्रह्म निर्देष्टव्यं जिज्ञासवे पुत्राय इदमित्थंरूपं ब्रह्म इति
; न चैवं निरदिशत् ; किं तर्हि, सावशेषमेवोक्तवान् । अतोऽवगम्यते नूनं
साधनान्तरमप्यपेक्षते पिता ब्रह्मविज्ञानं प्रतीति ।
तपोविशेषप्रतिपत्तिस्तु सर्वसाधकतमत्वात् ;
सर्वेषां हि नियतसाध्यविषयाणां साधनानां तप एव साधकतमं
साधनमिति हि प्रसिद्धं लोके । तस्मात् पित्रा अनुपदिष्टमपि
ब्रह्मविज्ञानसाधनत्वेन तपः प्रतिपेदे भृगुः । तच्च तपो
बाह्यान्तःकरणसमाधानम् ,
तद्द्वारकत्वाद्ब्रह्मप्रतिपत्तेः,
‘मनसश्चेन्द्रियाणां च ह्यैकाग्र्यं परमं तपः । तज्ज्यायः सर्वधर्मेभ्यः स
धर्मः पर उच्यते’ इति स्मृतेः । स च तपस्तप्त्वा ॥

इति प्रथमानुवाकभाष्यम् ॥

** वार्तिका

## द्वितीयोऽनुवाकः

अन्नं ब्रह्मेति व्यजानात् । अन्नाद्ध्येव खल्विमानि भूतानि जायन्ते ।
अन्नेन जातानि जीवन्ति । अन्नं प्रयन्त्यभिसंविशन्तीति ।
तद्विज्ञाय । पुनरेव वरुणं पितरमुपससार । अधीहि भगवो
ब्रह्मेति । तं होवाच । तपसा ब्रह्म विजिज्ञासस्व । तपो
ब्रह्मेति । स तपोऽतप्यत । स तपस्तप्त्वा ॥ १ ॥

अन्नं ब्रह्मेति व्यजानात् विज्ञातवान् । तद्धि यथोक्तलक्षणोपेतम् । कथम् ?
अन्नाद्ध्येव खलु इमानि भूतानि जायन्ते । अन्नेन जातानि जीवन्ति । अन्नं
प्रयन्त्यभिसंविशन्तीति । तस्माद्युक्तमन्नस्य
ब्रह्मत्वमित्यभिप्रायः । स
एवं तपस्तप्त्वा, अन्नं ब्रह्मेति विज्ञाय लक्षणेन उपपत्त्या च पुनरेव
संशयमापन्नः वरुणं पितरमुपससार - अधीहि भगवो ब्रह्मेति । कः पुनः
संशयहेतुरस्येति, उच्यते - अन्नस्योत्पत्तिदर्शनात् । तपसः
पुनः पुनरुपदेशः साधनातिशयत्वावधारणार्थः । यावद्ब्रह्मणो लक्षणं निरतिशयं
न भवति, यावच्च जिज्ञासा न निवर्तते, तावत्तप एव ते साधनम् ; तपसैव
ब्रह्म विजिज्ञासस्वेत्यर्थः । ऋज्वन्यत् ॥

इति द्वितीयानुवाकभाष्यम् ॥

** वार्तिका

## तृतीयोऽनुवाकः

प्राणो ब्रह्मेति व्यजानात् । प्राणाद्ध्येव खल्विमानि भूतानि जायन्ते ।
प्राणेन जातानि जीवन्ति । प्राणं प्रयन्त्यभिसंविशन्तीति ।
तद्विज्ञाय । पुनरेव वरुणं पितरमुपससार । अधीही भगवो
ब्रह्मेति । तं होवाच । तपसा ब्रह्म विजिज्ञासस्व । तपो ब्रह्मेति । स
तपोऽतप्यत । स तपस्तप्त्वा ॥ १ ॥

इति तृतीयोऽनुवाकः ॥

## चतुर्थोऽनुवाकः

मनो ब्रह्मेति व्यजानात् । मनसो ह्येव खल्विमानि भूतानि जायन्ते । मनसा
जातानि जीवन्ति । मनः प्रयन्त्यभिसंविशन्तीति । तद्विज्ञाय ।
पुनरेव वरुणं पितरमुससार । अधीहि भगवो ब्रह्मेति । तं होवाच ।
तपसा ब्रह्म विजिज्ञासस्व । तपो ब्रह्मेति । स तपोऽतप्यत । स तपस्तप्त्वा
॥ १ ॥

इति चतुर्थोऽनुवाकः ॥

## पञ्चमोऽनुवाकः

विज्ञानं ब्रह्मेति व्यजानात् । विज्ञानाद्ध्येव खल्विमानि भूतानि
जायन्ते । विज्ञानेन जातानि जीवन्ति । विज्ञानं
प्रयन्त्यभिसंविशन्तीति । तद्विज्ञाय । पुनरेव वरुणं
पितरमुपससार । अधीहि भगवो ब्रह्मेति । तं होवाच । तपसा ब्रह्म
विजिज्ञासस्व । तपो ब्रह्मेति । स तपोऽतप्यत । स
तपस्तप्त्वा ॥ १ ॥

इति पञ्चमोऽनुवाकः ॥

## षष्ठोऽनुवाकः

आनन्दो ब्रह्मेति व्यजानात् । आनन्दाद्ध्येव खल्विमानि भूतानि जायन्ते ।
आनन्देन जातानि जीवन्ति । आनन्दं प्रयन्त्यभिसंविशन्तीति । सैषा
भार्गवी वारुणी विद्या । परमे व्योमन् प्रतिष्ठिता । स य एवं वेद
प्रतितिष्ठति । अन्नवानन्नादो भवति । महान् भवति । प्रजया
पशुभिर्ब्रह्मवर्चसेन । महान् कीर्त्या
॥ १ ॥

एवं तपसा विशुद्धात्मा प्राणादिषु साकल्येन ब्रह्मलक्षणमपश्यन् शनैः शनैः
अन्तरनुप्रविश्य अन्तरतममानन्दं ब्रह्म विज्ञातवान् तपसैव साधनेन भृगुः
; तस्मात् ब्रह्म विजिज्ञासुना बाह्यान्तःकरणसमाधानलक्षणं परमं तपः
साधनमनुष्ठेयमिति प्रकरणार्थः । अधुना आख्यायिकां च
उपसंहृत्य श्रुतिः स्वेन वचनेन
आख्यायिकानिर्वर्त्यमर्थमाचष्टे ।
सैषा भार्गवी भृगुणा विदिता वरुणेन प्रोक्ता वारुणी विद्या परमे व्योमन्
हृदयाकाशगुहायां परमे आनन्दे अद्वैते प्रतिष्ठिता परिसमाप्ता
अन्नमयादात्मनोऽधिप्रवृत्ता । य एवमन्योऽपि तपसैव साधनेन
अनेनैव क्रमेण अनुप्रविश्य आनन्दं ब्रह्म वेद, स एवं
विद्याप्रतिष्ठानात् प्रतितिष्ठति
आनन्दे परमे ब्रह्मणि, ब्रह्मैव भवतीत्यर्थः । दृष्टं च फलं
तस्योच्यते - अन्नवान् प्रभूतमन्नमयस्य विद्यत इत्यन्नवान् ;
सत्तामात्रेण तु सर्वो हि अन्नवानिति विद्याया विशेषो न स्यात् ।
एवमन्नमत्तीत्यन्नादः, दीप्ताग्निर्भवतीत्यर्थः ।
महान्भवति । केन महत्त्वमित्यत आह - प्रजया पुत्रादिना पशुभिः
गवाश्वादिभिः ब्रह्मवर्चसेन शमदमज्ञानादिनिमित्तेन तेजसा । महान्भवति
कीर्त्या ख्यात्या शुभाचारनिमित्तया ॥

इति षष्ठानुवाकभाष्यम् ॥

** वार्तिका

## सप्तमोऽनुवाकः

अन्नं न निन्द्यात् । तद्व्रतम् । प्राणो वा अन्नम् । शरीरमन्नादम् ।
प्राणे शरीरं प्रतिष्ठितम् । शरीरे प्राणः प्रतिष्ठितः ।
तदेतदन्नमन्ने प्रतिष्ठितम् । स य एतदन्नमन्ने प्रतिष्ठितं वेद
प्रतितिष्ठति । अन्नवानन्नादो भवति । महान् भवति । प्रजया
पशुभिर्ब्रह्मवर्चसेन । महान् कीर्त्या
॥ १ ॥

किं च, अन्नेन द्वारभूतेन ब्रह्म विज्ञातं यस्मात् , तस्मात् गुरुमिव अन्नं
न निन्द्यात् ; तत् अस्य एवं ब्रह्मविदो व्रतम् उपदिश्यते । व्रतोपदेशो
अन्नस्तुतये, स्तुतिभाक्त्वं च अन्नस्य ब्रह्मोपलब्ध्युपायत्वात् ।
प्राणो वा अन्नम् , शरीरान्तर्भावात्प्राणस्य । यत् यस्यान्तः प्रतिष्ठितं
भवति, तत्तस्यान्नं भवतीति । शरीरे च प्राणः प्रतिष्ठितः, तस्मात्
प्राणोऽन्नं शरीरमन्नादम् । तथा शरीरमप्यन्नं
प्राणोऽन्नादः । कस्मात् प्राणे शरीरं
प्रतिष्ठितम् ? तन्निमित्तत्वाच्छरीरस्थितेः । तस्मात्
तदेतत् उभयं शरीरं प्राणश्च अन्नमन्नादश्च ।
येनान्योन्यस्मिन्प्रतिष्ठितं
तेनान्नम् ; येनान्योन्यस्य प्रतिष्ठा तेनान्नादः ।
तस्मात् प्राणः शरीरं च उभयमन्नमन्नादं च । स य एवम्
एतदन्नमन्ने प्रतिष्ठितं वेद प्रतितिष्ठति
अन्नान्नादात्मनैव । किं च, अन्नवानन्नादो
भवतीत्यादि पूर्ववत् ॥

इति सप्तमानुवाकभाष्यम् ॥

** वार्तिका

## अष्टमोऽनुवाकः

अन्नं न परिचक्षीत । तद्व्रतम् । आपो वा अन्नम् । ज्योतिरन्नादम् । अप्सु
ज्योतिः प्रतिष्ठितम् । ज्योतिष्यापः प्रतिष्ठिताः । तदेतदन्नमन्ने
प्रतिष्ठितम् । स य एतदन्नमन्ने प्रतिष्ठितं वेद प्रतितिष्ठति ।
अन्नवानन्नादो भवति । महान्भवति । प्रजया पशुभिर्ब्रह्मवर्चसेन ।
महान्कीर्त्या ॥

अन्नं न परिचक्षीत न परिहरेत् । तद्व्रतं पूर्ववत्स्तुत्यर्थम् । तदेवं
शुभाशुभकल्पनया अपरिह्रीयमाणं स्तुतं महीकृतमन्नं स्यात् । एवं
यथोक्तमुत्तरेष्वपि आपो वा अन्नम् इत्यादिषु योजयेत् ॥

इति अष्टमानुवाकभाष्यम् ॥

** वार्तिका

## नवमोऽनुवाकः

अन्नं बहु कुर्वीत । तद्व्रतम् । पृथिवी वा अन्नम् । आकाशोऽन्नादः ।
पृथिव्यामाकाशः प्रतिष्ठितः । आकाशे पृथिवी प्रतिष्ठिता ।
तदेतदन्नमन्ने प्रतिष्ठितम् । स य एतदन्नमन्ने प्रतिष्ठितं वेद
प्रतितिष्ठति । अन्नवानन्नादो भवति । महान्भवति । प्रजया
पशुभिर्ब्रह्मवर्चसेन । महान्कीर्त्या ॥

अप्सु ज्योतिः इत्यब्ज्योतिषोरन्नान्नादगुणत्वेनोपासकस्य अन्नस्य बहुकरणं
व्रतम् ॥

इति नवमानुवाकभाष्यम् ॥

** वार्तिका

## दशमोऽनुवाकः

न कञ्चन वसतौ प्रत्याचक्षीत । तद्व्रतम् । तस्माद्यया कया च विधया बह्वन्नं
प्राप्नुयात् । अराध्यस्मा अन्नमित्याचक्षते । एतद्वै मुखतोऽन्नं राद्धम् ।
मुखतोऽस्मा अन्नं राध्यते । एतद्वै मध्यतोऽन्नं राद्धम् । मध्यतोऽस्मा
अन्नं राध्यते । एतद्वा अन्ततोऽन्नं राद्धम् । अन्ततोऽस्मा अन्नं
राध्यते ॥ १ ॥

तथा पृथिव्याकाशोपासकस्य वसतौ वसतिनिमित्तं कञ्चन कञ्चिदपि न
प्रत्याचक्षीत, वसत्यर्थमागतं न
निवारयेदित्यर्थः । वासे च दत्ते अवश्यं
हि अशनं दातव्यम् । तस्माद्यया कया च विधया येन केन च प्रकारेण
बह्वन्नं प्राप्नुयात् बह्वन्नसङ्ग्रहं कुर्यादित्यर्थः ।
यस्मादन्नवन्तो विद्वांसः अभ्यागताय अन्नार्थिने अराधि संसिद्धम् अस्मै
अन्नम् इत्याचक्षते, न नास्तीति प्रत्याख्यानं कुर्वन्ति, तस्माच्च
हेतोः बह्वन्नं प्राप्नुयादिति पूर्वेण सम्बन्धः । अपि च
अन्नदानस्य माहात्म्यमुच्यते - यथा यत्कालं
प्रयच्छत्यन्नम् , तथा तत्कालमेव प्रत्युपनमते ।
कथमिति तदेतदाह - एतद्वै अन्नं मुखतः मुख्ये प्रथमे वयसि मुख्यया
वा वृत्त्या पूजापुरःसरमभ्यागतायान्नार्थिने राद्धं संसिद्धं
प्रयच्छतीति वाक्यशेषः । तस्य किं फलं स्यादिति,
उच्यते - मुखतः पूर्वे वयसि मुख्यया वा वृत्त्या अस्मै अन्नदाय
अन्नं राध्यते ; यथादत्तमुपतिष्ठत इत्यर्थः । एवं मध्यतो मध्यमे वयसि
मध्यमेन च उपचारेण ; तथा अन्ततः अन्ते वयसि जघन्येन च उपचारेण
परिभवेन तथैवास्मै राध्यते संसिध्यत्यन्नम् ॥

य एवं वेद । क्षेम इति वाचि । योगक्षेम इति प्राणापानयोः । कर्मेति
हस्तयोः । गतिरिति पादयोः । विमुक्तिरिति पायौ । इति
मानुषीः समाज्ञाः । अथ दैवीः । तृप्तिरिति वृष्टौ । बलमिति
विद्युति ॥ २ ॥

य एवं वेद य एवमन्नस्य यथोक्तं माहात्म्यं वेद तद्दानस्य च फलम् , तस्य
यथोक्तं फलमुपनमते । इदानीं ब्रह्मण उपासनप्रकारः उच्यते - क्षेम
इति वाचि । क्षेमो नाम उपात्तपरिरक्षणम् । ब्रह्म वाचि क्षेमरूपेण
प्रतिष्ठितमित्युपास्यम् । योगक्षेम इति, योगः
अनुपात्तस्योपादानम् । तौ हि
योगक्षेमौ प्राणापानयोः बलवतोः सतोर्भवतः यद्यपि, तथापि
न प्राणापाननिमित्तावेव ; किं तर्हि, ब्रह्मनिमित्तौ । तस्माद्ब्रह्म
योगक्षेमात्मना प्राणापानयोः प्रतिष्ठितमित्युपास्यम् ।
एवमुत्तरेष्वन्येषु तेन तेन आत्मना
ब्रह्मैवोपास्यम् । कर्मणो
ब्रह्मनिर्वर्त्यत्वात् हस्तयोः कर्मात्मना
ब्रह्म प्रतिष्ठितमित्युपास्यम् । गतिरिति पादयोः । विमुक्तिरिति
पायौ । इत्येता मानुषीः मनुष्येषु भवा मानुष्याः समाज्ञाः,
आध्यात्मिक्यः समाज्ञा ज्ञानानि
विज्ञानान्युपासनानीत्यर्थः ।
अथ अनन्तरं दैवीः दैव्यः देवेषु भवाः समाज्ञा उच्यन्ते । तृप्तिरिति
वृष्टौ । वृष्टेरन्नादिद्वारेण तृप्तिहेतुत्वाद्ब्रह्मैव
तृप्त्यात्मना वृष्टौ व्यवस्थितमित्युपास्यम् ; तथा अन्येषु तेन
तेनात्मना ब्रह्मैवोपास्यम् । तथा बलरूपेण विद्युति ॥

यश इति पशुषु । ज्योतिरिति नक्षत्रेषु । प्रजातिरमृतमानन्द इत्युपस्थे ।
सर्वमित्याकाशे । तत्प्रतिष्ठेत्युपासीत । प्रतिष्ठावान् भवति ।
तन्मह इत्युपासीत । महान् भवति । तन्मन इत्युपासीत । मानवान्
भवति ॥ ३ ॥

यशोरूपेण पशुषु । ज्योतीरूपेण नक्षत्रेषु । प्रजातिः अमृतम्
अमृतत्वप्राप्तिः पुत्रेण ऋणविमोक्षद्वारेण
आनन्दः सुखमित्येतत्सर्वमुपस्थनिमित्तं ब्रह्मैव अनेनात्मना उपस्थे
प्रतिष्ठितमित्युपास्यम् । सर्वं हि आकाशे प्रतिष्ठितम् ; अतो
यत्सर्वमाकाशे तद्ब्रह्मैवेत्युपास्यम् ; तच्चाकाशं ब्रह्मैव । तस्मात्
तत् सर्वस्य प्रतिष्ठेत्युपासीत । प्रतिष्ठागुणोपासनात् प्रतिष्ठावान्
भवति । एवं सर्वेष्वपि । यद्यत्राधिगतं फलम् , तत् ब्रह्मैव ;
तदुपासनात्तद्वान्भवतीति द्रष्टव्यम् ;
श्रुत्यन्तराच्च - ‘तं यथा यथोपासते तदेव भवति’
इति । तन्मह इत्युपासीत । महः महत्त्वगुणवत् तदुपासीत । महान्भवति ।
तन्मन इत्युपासीत । मननं मनः । मानवान्भवति मननसमर्थो भवति ॥

तन्नम इत्युपासीत । नम्यन्तेऽस्मै कामाः । तद्ब्रह्मेत्युपासीत ।
ब्रह्मवान् भवति । तद्ब्रह्मणः परिमर इत्युपासीत ।
पर्येणं म्रियन्ते द्विषन्तः सपत्नाः । परि येऽप्रिया
भ्रातृव्याः । स यश्चायं पुरुषे ।
यश्चासावादित्ये । स एकः ॥ ४ ॥

तन्नम इत्युपासीत नमनं नमः नमनगुणवत् तदुपासीत । नम्यन्ते प्रह्वीभवन्ति
अस्मै उपासित्रे कामाः काम्यन्त इति भोग्या विषया इत्यर्थः ।
तद्ब्रह्मेत्युपासीत । ब्रह्म परिबृढतममित्युपासीत ।
ब्रह्मवान् तद्गुणो भवति । तद्ब्रह्मणः परिमर इत्युपासीत
ब्रह्मणः परिमरः परिम्रियन्तेऽस्मिन्पञ्च देवता
विद्युद्वृष्टिश्चन्द्रमा
आदित्योऽग्निरित्येताः । अतः वायुः
परिमरः, श्रुत्यन्तरप्रसिद्धेः । स एवायं वायुराकाशेनानन्य इत्याकाशो
ब्रह्मणः परिमरः ; तस्मादाकाशं वाय्वात्मानं ब्रह्मणः परिमर इत्युपासीत ।
एनम् एवविदं प्रतिस्पर्धिनो द्विषन्तः ; अद्विषन्तोऽपि सपत्ना यतो
भवन्ति, अतो विशेष्यन्ते द्विषन्तः सपत्ना इति । एनं द्विषन्तः
सपत्नाः ते परिम्रियन्ते प्राणान् जहति । किं च, ये च अप्रिया अस्य
भ्रातृव्या अद्विषन्तोऽपि ते च परिम्रियन्ते ॥

‘प्राणो वा अन्नं शरीरमन्नादम्’ इत्यारभ्य आकाशान्तस्य कार्यस्यैव
अन्नान्नादत्वमुक्तम् । उक्तं नाम - किं तेन ?
तेनैतत्सिद्धं भवति - कार्यविषय एव भोज्यभोक्तृत्वकृतः
संसारः, न त्वात्मनीति । आत्मनि तु भ्रान्त्या उपचर्यते । नन्वात्मापि
परमात्मनः कार्यम् , ततो युक्तः तस्य संसार इति ; न, असंसारिण एव
प्रवेशश्रुतेः । ‘तत्सृष्ट्वा तदेवानुप्राविशत्’ (तै. उ. २ । ६ । १)
इत्याकाशादिकारणस्य हि असंसारिण एव परमात्मनः
कार्येष्वनुप्रवेशः श्रूयते ।
तस्मात्कार्यानुप्रविष्टो जीव आत्मा पर एव
असंसारी ; सृष्ट्वा अनुप्राविशदिति समानकर्तृत्वोपपत्तेश्च ।
सर्गप्रवेशक्रिययोश्चैकश्चेत्कर्ता, ततः क्त्वाप्रत्ययो
युक्तः । प्रविष्टस्य तु भावान्तरापत्तिरिति चेत् , न ;
प्रवेशस्यान्यार्थत्वेन प्रत्याख्यातत्वात् । ‘अनेन जीवेन
आत्मना’ (छा. उ. ६ । ३ । २)इति विशेषश्रुतेः
धर्मान्तरेणानुप्रवेश इति चेत् ,
न ; ‘तत् सत्यम्’ ‘स आत्मा’ ‘तत् त्वमसि’ (छा. उ. ६ । ८ । १६) इति
सामानाधिकरण्यात् । दृष्टं जीवस्य संसारित्वमिति चेत् , न ;
उपलब्धुरनुपलभ्यत्वात् । संसारधर्मविशिष्ट आत्मोपलभ्यत इति चेत् , न ;
धर्माणां धर्मिणोऽव्यतिरेकात् कर्मत्वानुपपत्तेः ।
उष्णप्रकाशयोर्दाह्यप्रकाश्यत्वानुपपत्तिवत्
त्रासादिदर्शनाद्दुःखित्वाद्यनुमीयत इति चेत् , न ; त्रासादेर्दुःखस्य च
उपलभ्यमानत्वात् नोपलब्धृधर्मत्वम् । कापिलकाणादादितर्कशास्त्रविरोध
इति चेत् , न ; तेषां मूलाभावे वेदविरोधे च भ्रान्तत्वोपपत्तेः ।
श्रुत्युपपत्तिभ्यां च सिद्धम् आत्मनोऽसंसारित्वम् ,
एकत्वाच्च । कथमेकत्वमिति, उच्यते - स यश्चायं पुरुषे
यश्चासावादित्ये स एकः इत्येवमादि पूर्ववत्सर्वम् ॥

स य एवंवित् । अस्माल्लोकात्प्रेत्य । एतमन्नमयमात्मानमुपसङ्क्रम्य । एतं
प्राणमयमात्मानमुपसङ्क्रम्य । एतं मनोमयमात्मानमुपसङ्क्रम्य । एतं
विज्ञानमयमात्मानमुपसङ्क्रम्य । एतमानन्दमयमात्मानमुपसङ्क्रम्य ।
इमांल्लोकान्कामान्नी कामरूप्यनुसञ्चरन् । एतत्साम गायन्नास्ते । हा३वु
हा३वु हा३वु ॥ ५ ॥

अन्नमयादिक्रमेण आनन्दमयमात्मानमुपसङ्क्रम्य एतत्साम गायन्नास्ते । ‘सत्यं
ज्ञानम्’ इत्यस्या ऋचः अर्थः व्याख्यातः विस्तरेण तद्विवरणभूतया
आनन्दवल्ल्या । ‘सोऽश्नुते सर्वान्कामान्सह ब्रह्मणा
विपश्चिता’ (तै. उ. २ । १ । १) इति तस्य फलवचनस्य अर्थविस्तारो
नोक्तः । के ते ? किंविषया वा सर्वे कामाः ? कथं वा ब्रह्मणा सह
समश्नुते ? - इत्येतद्वक्तव्यमितीदमिदानीमारभ्यते । तत्र
पितापुत्राख्यायिकायां पूर्वविद्याशेषभूतायां तपः
ब्रह्मविद्यासाधनमुक्तम् । प्राणादेराकाशान्तस्य च कार्यस्य
अन्नान्नादत्वेन विनियोगश्च उक्तः ;
ब्रह्मविषयोपासनानि च । ये च सर्वे कामाः
प्रतिनियतानेकसाधनसाध्या आकाशादिकार्यभेदविषयाः, एते
दर्शिताः । एकत्वे पुनः कामकामित्वानुपपत्तिः, भेदजातस्य सर्वस्य
आत्मभूतत्वात् । तत्र कथं युगपद्ब्रह्मस्वरूपेण सर्वान्कामान्
एवंवित्समश्नुत इति, उच्यते - सर्वात्मत्वोपपत्तेः । कथं
सर्वात्मत्वोपपत्तिरिति, आह -
पुरुषादित्यस्थात्मैकत्वविज्ञानेनापोह्योत्कर्षापकर्षावन्नमयादीन्आत्मनोऽविद्याकल्पितान्
क्रमेण सङ्क्रम्य आनन्दमयान्तान् सत्यं ज्ञानमनन्तं ब्रह्म अदृश्यादिधर्मकं
स्वाभाविकमानन्दमजममृतमभयमद्वैतं फलभूतमापन्नः
इमँल्लोकान्भूरादीननुसञ्चरन्निति
व्यवहितेन सम्बन्धः । कथमनुसञ्चरन् ? कामान्नी कामतोऽन्नमस्येति कामान्नी ;
तथा कामतो रूपाण्यस्येति कामरूपी ; अनुसञ्चरन् सर्वात्मना इमान्
लोकानात्मत्वेन अनुभवन् । किम् ? एतत्साम
गायन्नास्ते । समत्वाद्ब्रह्मैव साम सर्वानन्यरूपं
गायन् शब्दयन् आत्मैकत्वं प्रख्यापयन् लोकानुग्रहार्थं तद्विज्ञानफलं च
अतीव कृतार्थत्वं गायन् आस्ते तिष्ठति । कथम् ? हा३वु हा३वु हा३वु । अहो
इत्येतस्मिन्नर्थेऽत्यन्तविस्मयख्यापनार्थम् ॥

कः पुनरसौ विस्मय इति, उच्यते -

अहमन्नमहमन्नमहमन्नम् । अहमन्नादो३ऽहमन्नादो३ऽहमन्नादः । अहं श्लोककृदहं
श्लोककृदहं श्लोककृत् । अहमस्मि प्रथमजा ऋता३स्य । पूर्वं
देवेभ्योऽमृतस्य ना३भायि । यो मा ददाति स इदेव
मा३वाः । अहमन्नमन्नमदन्तमा३द्मि । अहं विश्वं
भुवनमभ्यभवा३म् । सुवर्न ज्योतीः । य एवं
वेद । इत्युपनिषत् ॥ ६ ॥

अद्वैत आत्मा निरञ्जनोऽपि सन् अहमेवान्नमन्नादश्च । किञ्च, अहमेव
श्लोककृत् । श्लोको नाम अन्नान्नादयोः सङ्घातः, तस्य
कर्ता चेतनावान् । अन्नस्यैव वा परार्थस्य अन्नादार्थस्य
सतोऽनेकात्मकस्य पारार्थ्येन हेतुना सङ्घातकृत् ।
त्रिरुक्तिः विस्मयत्वख्यापनार्था । अहमस्मि भवामि । प्रथमजाः प्रथमजः
प्रथमोत्पन्नः । ऋतस्य सत्यस्य मूर्तामूर्तस्यास्य जगतो देवेभ्यश्च
पूर्वममृतस्य नाभिः अमृतत्वस्य नाभिः, मध्यं मत्संस्थम् अमृतत्वं
प्राणिनामित्यर्थः । यः कश्चित् मा माम् अन्नमन्नार्थिभ्यो
ददाति प्रयच्छति - अन्नात्मना ब्रवीति, सः इत् इत्थमेवेत्यर्थः,
एवमविनष्टं यथाभूतं माम् आवा अवतीत्यर्थः । यः पुनरन्यो मामदत्वा
अर्थिभ्यः काले प्राप्तेऽन्नमत्ति तमन्नमदन्तं भक्षयन्तं
पुरुषमहमन्नमेव संप्रत्यद्मि भक्षयामि । अत्राह - एवं
तर्हि बिभेमि सर्वात्मत्वप्राप्तेर्मोक्षात् ; अस्तु संसार एव, यतो
मुक्तोऽप्यहम् अन्नभूतः अद्यः स्याम् अन्यस्य । एवं मा भैषीः ;
संव्यवहारविषयत्वात् सर्वकामाशनस्य ; अतीत्यायं
संव्यवहारविषयमन्नान्नादादिलक्षणमविद्याकृतं
विद्यया ब्रह्मत्वमापन्नः विद्वान् ; तस्य नैव द्वितीयं वस्त्वन्तरमस्ति,
यतो बिभेति ; अतो न भेतव्यं मोक्षात् । एवं तर्हि किमिदमाह -
अहमन्नमहमन्नाद इति ? उच्यते ।
योऽयमन्नान्नादादिलक्षणः
संव्यवहारः कार्यभूतः, स संव्यवहारमात्रमेव ; न परमार्थवस्तु । स
एवंभूतोऽपि ब्रह्मनिमित्तो ब्रह्मव्यतिरेकेणासन्निति कृत्वा
ब्रह्मविद्याकार्यस्य ब्रह्मभावस्य स्तुत्यर्थमुच्यते -
‘अहमन्नमहमन्नमहमन्नम् । अहमन्नादोऽहमन्नादोऽहमन्नादः’ इत्यादि ।
अतः भयादिदोषगन्धोऽपि अविद्यानिमित्तः अविद्योच्छेदाद्ब्रह्मभूतस्य
नास्तीति । अहं विश्वं समस्तं भुवनं भूतैः सम्भजनीयं
ब्रह्मादिभिर्भवन्तीति वा अस्मिन् भूतानीति भुवनम् अभ्यभवाम्
अभिभवामि परेणेश्वरेण स्वरूपेण । सुवर्न ज्योतीः सुवः आदित्यः ; नकार
उपमार्थे ; आदित्य इव सकृद्विभातमस्मदीयं ज्योतीः ज्योतिः, प्रकाश
इत्यर्थः । इति वल्लीद्वयविहिता उपनिषत् परमात्मज्ञानम् ;
तामेतां यथोक्तामुपनिषदं शान्तो दान्त उपरतस्तितिक्षुः
समाहितो भूत्वा भृगुवत् तपो महदास्थाय य एवं वेद, तस्येदं फलं
यथोक्तमोक्ष इति ॥

इति दशमानुवाकभाष्यम् ॥

इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य
श्रीमच्छङ्करभगवतः कृतौ तैत्तिरीयोपनिषद्भाष्ये भृगुवल्लीभाष्यं
सम्पूर्णम् ॥

इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य
श्रीमच्छङ्करभगवतः कृतौ तैत्तिरीयोपनिषद्भाष्यं सम्पूर्णम् ॥

** वार्तिका


# ब्रह्मानन्दवल्ली

## प्रथमोऽनुवाकः

अतीतविद्याप्राप्त्युपसर्गप्रशमनार्था शान्तिः पठिता । इदानीं तु
वक्ष्यमाणब्रह्मविद्याप्राप्त्युपसर्गोपशमनार्था
शान्तिः पठ्यते -

ॐ सह नाववतु । सह नौ भुनक्तु । सह वीर्यं करवावहै । तेजस्वि नावधीतमस्तु मा
विद्विषावहै ॥ ॐ शान्तिः शान्तिः शान्तिः ॥

सह नाववत्विति । सह नाववतु, नौ शिष्याचार्यौ सहैव अवतु रक्षतु । सह नौ
भुनक्तु ब्रह्म भोजयतु । सह वीर्यं विद्यानिमित्तं सामर्थ्यं
करवावहै निर्वर्तयावहै । तेजस्वि नौ तेजस्विनोरावयोः अधीतं
स्वधीतम् अस्तु अर्थज्ञानयोग्यमस्त्वित्यर्थः । मा
विद्विषावहै, विद्याग्रहणनिमित्तं शिष्यस्य आचार्यस्य वा
प्रमादकृतादन्यायाद्विद्वेषः प्राप्तः ; तच्छमनायेयमाशीः - मा
विद्विषावहै इति । मैव नावितरेतरं विद्वेषमापद्यावहै ।
शान्तिः शान्तिः शान्तिरिति त्रिर्वचनमुक्तार्थम् ।
वक्ष्यमाणविद्याविघ्नप्रशमनार्था
चेयं शान्तिः । अविघ्नेनात्मविद्याप्राप्तिराशास्यते, तन्मूलं हि परं
श्रेय इति ॥

** वार्तिका

संहितादिविषयाणि कर्मभिरविरुद्धान्युपासनान्युक्तानि । अनन्तरं च
अन्तःसोपाधिकमात्मदर्शनमुक्तं व्याहृतिद्वारेण
स्वाराज्यफलम् । न चैतावता अशेषतः संसारबीजस्य
उपमर्दनमस्ति । अतः अशेषोपद्रवबीजस्य अज्ञानस्य
निवृत्त्यर्थं विधूतसर्वोपाधिविशेषात्मदर्शनार्थमिदमारभ्यते -

** वार्तिका

ब्रह्मविदाप्नोति परम् । तदेषाभ्युक्ता । सत्यं ज्ञानमनन्तं ब्रह्म । यो
वेद निहितं गुहायां परमे व्योमन् । सोऽश्नुते सर्वान् कामान् सह ।
ब्रह्मणा विपश्चितेति । तस्माद्वा एतस्मादात्मन आकाशः सम्भूतः ।
आकाशाद्वायुः । वायोरग्निः । अग्नेरापः । अद्भ्यः पृथिवी ।
पृथिव्या ओषधयः । ओषधीभ्योऽन्नम् । अन्नात्पुरुषः । स वा एष
पुरुषोऽन्नरसमयः । तस्येदमेव शिरः । अयं दक्षिणः पक्षः । अयमुत्तरः
पक्षः । अयमात्मा । इदं पुच्छं प्रतिष्ठा । तदप्येष श्लोको भवति ॥ १ ॥

ब्रह्मविदाप्नोति परमित्यादि । प्रयोजनं चास्या ब्रह्मविद्याया
अविद्यानिवृत्तिः, ततश्च आत्यन्तिकः संसाराभावः ।
वक्ष्यति च - ‘विद्वान्न बिभेति कुतश्चन’ (तै. उ. २ । ९ । १) इति ।
संसारनिमित्ते च सति अभयं प्रतिष्ठां विन्दत इत्यनुपपन्नम् ,
कृताकृते पुण्यपापे न तपत इति च । अतोऽवगम्यते -
अस्माद्विज्ञानात्सर्वात्मब्रह्मविषयादात्यन्तिकः
संसाराभाव इति । स्वयमेवाह प्रयोजनम् ‘ब्रह्मविदाप्नोति परम्’ इत्यादावेव
सम्बन्धप्रयोजनज्ञापनार्थम् । निर्ज्ञातयोर्हि सम्बन्धप्रयोजनयोः
विद्याश्रवणग्रहणधारणाभ्यासार्थं प्रवर्तते । श्रवणादिपूर्वकं
हि विद्याफलम् , ‘श्रोतव्यो मन्तव्यो निदिध्यासितव्यः’ (बृ. उ. २ । ४ ।
५) इत्यादिश्रुत्यन्तरेभ्यः । ब्रह्मवित् , ब्रह्मेति वक्ष्यमाणलक्षणम् ,
बृहत्तमत्वात् ब्रह्म, तद्वेत्ति विजानातीति ब्रह्मवित् , आप्नोति
प्राप्नोति परं निरतिशयम् ; तदेव ब्रह्म परम् ; न
ह्यन्यस्य विज्ञानादन्यस्य प्राप्तिः । स्पष्टं च
श्रुत्यन्तरं ब्रह्मप्राप्तिमेव ब्रह्मविदो दर्शयति
- ‘स यो हि वै तत्परमं ब्रह्म वेद ब्रह्मैव भवति’ (मु. उ. ३ । २ । ९)
इत्यादि ॥

** वार्तिका

ननु, सर्वगतं सर्वस्य चात्मभूतं ब्रह्म वक्ष्यति । अतो नाप्यम् । आप्तिश्च
अन्यस्यान्येन परिच्छिन्नस्य च परिच्छिन्नेन दृष्टा । अपरिच्छिन्नं
सर्वात्मकं च ब्रह्मेत्यतः परिच्छिन्नवत् अनात्मवच्च
तस्याप्तिरनुपपन्ना । नायं दोषः । कथम् ?
दर्शनादर्शनापेक्षत्वाद्ब्रह्मण
आप्त्यनाप्त्योः, परमार्थतो
ब्रह्मस्वरूपस्यापि सतः अस्य जीवस्य
भूतमात्राकृतबाह्यपरिच्छिन्नान्नमयाद्यात्मदर्शिनः
तदासक्तचेतसः । प्रकृतसङ्ख्यापूरणस्यात्मनः
अव्यवहितस्यापि बाह्यसङ्ख्येयविषयासक्तचित्ततया
स्वरूपाभावदर्शनवत्
परमार्थब्रह्मस्वरूपाभावदर्शनलक्षणया
अविद्यया अन्नमयादीन्बाह्याननात्मन आत्मत्वेन प्रतिपन्नत्वात्
अन्नमयाद्यनात्मभ्यो नान्योऽहमस्मीत्यभिमन्यते ।
एवमविद्यया आत्मभूतमपि ब्रह्म अनाप्तं स्यात् । तस्यैवमविद्यया
अनाप्तब्रह्मस्वरूपस्य प्रकृतसङ्ख्यापूरणस्यात्मनः
अविद्ययानाप्तस्य सतः केनचित्स्मारितस्य पुनस्तस्यैव विद्यया आप्तिर्यथा,
तथा श्रुत्युपदिष्टस्य सर्वात्मब्रह्मण आत्मत्वदर्शनेन विद्यया
तदाप्तिरुपपद्यत एव । ब्रह्मविदाप्नोति परमिति वाक्यं
सूत्रभूतं सर्वस्य वल्ल्यर्थस्य । ब्रह्मविदाप्नोति परमित्यनेन
वाक्येन वेद्यतया सूत्रितस्य ब्रह्मणोऽनिर्धारितस्वरूपविशेषस्य सर्वतो
व्यावृत्तस्वरूपविशेषसमर्पणसमर्थस्य लक्षणस्याभिधानेन स्वरूपनिर्धारणाय
अविशेषेण च उक्तवेदनस्य ब्रह्मणो वक्ष्यमाणलक्षणस्य विशेषेण
प्रत्यगात्मतया अनन्यरूपेण विज्ञेयत्वाय,
ब्रह्मविद्याफलं च ब्रह्मविदो
यत्परप्राप्तिलक्षणमुक्तम् ,
स सर्वात्मभावः सर्वसंसारधर्मातीतब्रह्मस्वरूपत्वमेव,
नान्यदित्येतत्प्रदर्शनाय च एषा
ऋगुदाह्रियते - तदेषाभ्युक्तेति । तत् तस्मिन्नेव
ब्राह्मणवाक्योक्तार्थे एषा ऋक्
अभ्युक्ता आम्नाता । सत्यं ज्ञानमनन्तं ब्रह्म इति
ब्रह्मणो लक्षणार्थं वाक्यम् । सत्यादीनि हि त्रीणि
विशेषणार्थानि पदानि विशेष्यस्य ब्रह्मणः । विशेष्यं ब्रह्म,
विवक्षितत्वाद्वेद्यतया । वेद्यत्वेन यतो ब्रह्म प्राधान्येन विवक्षितम् ,
तस्माद्विशेष्यं विज्ञेयम् । अतः अस्माद्विशेषणविशेष्यत्वादेव सत्यादीनि
एकविभक्त्यन्तानि पदानि समानाधिकरणानि ।
सत्यादिभिस्त्रिभिर्विशेषणैर्विशेष्यमाणं
ब्रह्म विशेष्यान्तरेभ्यो निर्धार्यते । एवं हि तज्ज्ञातं भवति, यदन्येभ्यो
निर्धारितम् ; यथा लोके नीलं महत्सुगन्ध्युत्पलमिति । ननु, विशेष्यं
विशेषणान्तरं व्यभिचरद्विशेष्यते, यथा नीलं रक्तं चोत्पलमिति
; यदा ह्यनेकानि द्रव्याणि एकजातीयान्येकविशेषणयोगीनि च, तदा
विशेषणस्यार्थवत्त्वम् ; न ह्येकस्मिन्नेव
वस्तुनि, विशेषणान्तरायोगात् ; यथा असावेक आदित्य इति, तथा एकमेव
ब्रह्म, न ब्रह्मान्तराणि, येभ्यो विशेष्येत नीलोत्पलवत् । न ;
लक्षणार्थत्वाद्विशेषणानाम् । नायं दोषः । कस्मात् ?
लक्षणार्थप्रधानानि विशेषणानि, न विशेषणप्रधानान्येव । कः
पुनर्लक्षणलक्ष्ययोर्विशेषणविशेष्ययोर्वा विशेषः ? उच्यते ।
सजातीयेभ्य एव निवर्तकानि विशेषणानि विशेष्यस्य ; लक्षणं तु
सर्वत एव, यथा अवकाशप्रदात्राकाशमिति । लक्षणार्थं च
वाक्यमित्यवोचाम ॥

** वार्तिका

सत्यादिशब्दा न परस्परं सम्बध्यन्ते, परार्थत्वात् ; विशेष्यार्था हि ते ।
अत एव एकैको विशेषणशब्दः परस्परं निरपेक्षो ब्रह्मशब्देन सम्बध्यते -
सत्यं ब्रह्म ज्ञानं ब्रह्म अनन्तं ब्रह्मेति । सत्यमिति यद्रूपेण
यन्निश्चितं तद्रूपं न व्यभिचरति, तत्सत्यम् । यद्रूपेण यन्निश्चितं
तद्रूपं व्यभिचरति, तदनृतमित्युच्यते । अतो विकारोऽनृतम् , ‘
वाचारम्भणं विकारो नामधेयं मृत्तिकेत्येव सत्यम्’ (छा. उ. ६ । १ ।
४) एवं सदेव सत्यमित्यवधारणात् । अतः ‘सत्यं ब्रह्म’ इति ब्रह्म
विकारान्निवर्तयति । अतः कारणत्वं प्राप्तं ब्रह्मणः ।
कारणस्य च कारकत्वम् , वस्तुत्वात् मृद्वत् अचिद्रूपता च प्राप्ता ; अत
इदमुच्यते - ज्ञानं ब्रह्मेति । ज्ञानं ज्ञप्तिः अवबोधः, - भावसाधनो
ज्ञानशब्दः - न तु ज्ञानकर्तृ,
ब्रह्मविशेषणत्वात्सत्यानन्ताभ्यां
सह । न हि सत्यता अनन्तता च ज्ञानकर्तृत्वे सत्युपपद्येते ।
ज्ञानकर्तृत्वेन हि विक्रियमाणं कथं सत्यं
भवेत् , अनन्तं च ? यद्धि न कुतश्चित्प्रविभज्यते, तदनन्तम् ।
ज्ञानकर्तृत्वे च ज्ञेयज्ञानाभ्यां प्रविभक्तमित्यनन्तता
न स्यात् , ‘यत्र नान्यद्विजानाति स भूमा, अथ यत्रान्यद्विजानाति तदल्पम्’
(छा. उ. ७ । २४ । १) इति श्रुत्यन्तरात् । ‘नान्यद्विजानाति’ इति
विशेषप्रतिषेधात् आत्मानं विजानातीति चेत् , न ;
भूमलक्षणविधिपरत्वाद्वाक्यस्य । ‘यत्र नान्यत्पश्यति’ इत्यादि
भूम्नो लक्षणविधिपरं वाक्यम् । यथाप्रसिद्धमेव
अन्योऽन्यत्पश्यतीत्येतदुपादाय
यत्र तन्नास्ति, स भूमा इति भूमस्वरूपं तत्र ज्ञाप्यते । अन्यग्रहणस्य
प्राप्तप्रतिषेधार्थत्वात् न स्वात्मनि क्रियास्तित्वपरं
वाक्यम् । स्वात्मनि च भेदाभावाद्विज्ञानानुपपत्तिः ।
आत्मनश्च विज्ञेयत्वे ज्ञात्रभावप्रसङ्गः, ज्ञेयत्वेनैव
विनियुक्तत्वात् ॥

** वार्तिका

एक एवात्मा ज्ञेयत्वेन ज्ञातृत्वेन च उभयथा भवतीति चेत् , न ;
युगपदनंशत्वात् । न हि निरवयवस्य
युगपज्ज्ञेयज्ञातृत्वोपपत्तिः । आत्मनश्च
घटादिवद्विज्ञेयत्वे ज्ञानोपदेशानर्थक्यम् । न हि
घटादिवत्प्रसिद्धस्य ज्ञानोपदेशः
अर्थवान् । तस्मात् ज्ञातृत्वे सति आनन्त्यानुपपत्तिः । सन्मात्रत्वं
चानुपपन्नं ज्ञानकर्तृत्वादिविशेषवत्त्वे सति ; सन्मात्रत्वं च सत्यम् ,
‘तत् सत्यम्’ (छा. उ. ६ । ८ । १६) इति श्रुत्यन्तरात् ।
तस्मात्सत्यानन्तशब्दाभ्यां सह विशेषणत्वेन
ज्ञानशब्दस्य प्रयोगाद्भावसाधनो ज्ञानशब्दः । ‘ज्ञानं ब्रह्म’
इति कर्तृत्वादिकारकनिवृत्त्यर्थं मृदादिवदचिद्रूपतानिवृत्त्यर्थं च
प्रयुज्यते । ‘ज्ञानं ब्रह्म’ इति वचनात्प्राप्तमन्तवत्त्वम् , लौकिकस्य
ज्ञानस्य अन्तवत्त्वदर्शनात् । अतः तन्निवृत्त्यर्थमाह - अनन्तमिति ।
सत्यादीनामनृतादिधर्मनिवृत्तिपरत्वाद्विशेष्यस्य च ब्रह्मणः
उत्पलादिवदप्रसिद्धत्वात् ‘मृगतृष्णाम्भसि स्नातः
खपुष्पकृतशेखरः । एष वन्ध्यासुतो याति
शशशृङ्गधनुर्धरः’ इतिवत् शून्यार्थतैव
प्राप्ता सत्यादिवाक्यस्येति चेत् , न ; लक्षणार्थत्वात् ।
विशेषणत्वेऽपि सत्यादीनां लक्षणार्थप्राधान्यमित्यवोचाम । शून्ये हि
लक्ष्ये अनर्थकं लक्षणवचनम् । अतः लक्षणार्थत्वान्मन्यामहे न
शून्यार्थतेति । विशेषणार्थत्वेऽपि च सत्यादीनां स्वार्थापरित्याग एव ।
शून्यार्थत्वे हि सत्यादिशब्दानां विशेष्यनियन्तृत्वानुपपत्तिः ।
सत्याद्यर्थैरर्थवत्त्वे तु तद्विपरीतधर्मवद्भ्यो विशेष्येभ्यो
ब्रह्मणो विशेष्यस्य नियन्तृत्वमुपपद्यते । ब्रह्मशब्दोऽपि
स्वार्थेनार्थवानेव । तत्र अनन्तशब्दः अन्तवत्त्वप्रतिषेधद्वारेण
विशेषणम् । सत्यज्ञानशब्दौ तु स्वार्थसमर्पणेनैव
विशेषणे भवतः ॥

** वार्तिका

‘तस्माद्वा एतस्मादात्मनः’ इति ब्रह्मण्येव आत्मशब्दप्रयोगात्
वेदितुरात्मैव ब्रह्म ।
‘एतमानन्दमयमात्मानमुपसङ्क्रामति’
(तै. उ. २ । ८ । ५) इति च आत्मतां दर्शयति । तत्प्रवेशाच्च ; ‘तत्सृष्ट्वा
तदेवानुप्राविशत्’ (तै. उ. २ । ६ । १) इति च तस्यैव जीवरूपेण शरीरप्रवेशं
दर्शयति । अतो वेदितुः स्वरूपं ब्रह्म । एवं तर्हि,
आत्मत्वाज्ज्ञानकर्तृत्वम्
; ‘आत्मा ज्ञाता’ इति हि प्रसिद्धम् , ‘सोऽकामयत’ (तै. उ. २ । ६ । १) इति च
कामिनो ज्ञानकर्तृत्वप्रसिद्धिः ; अतो ज्ञानकर्तृत्वात्
ज्ञप्तिर्ब्रह्मेत्ययुक्तम् ;
अनित्यत्वप्रसङ्गाच्च ; यदि नाम ज्ञप्तिर्ज्ञानमिति भावरूपता
ब्रह्मणः, तदाप्यनित्यत्वं प्रसज्येत ; पारतन्त्र्यं च, धात्वर्थानां
कारकापेक्षत्वात् , ज्ञानं च धात्वर्थः ; अतोऽस्य अनित्यत्वं
परतन्त्रता च । न ; स्वरूपाव्यतिरेकेण
कार्यत्वोपचारात् । आत्मनः स्वरूपं
ज्ञप्तिः न ततो व्यतिरिच्यते । अतो नित्यैव । तथापि
बुद्धेरुपाधिलक्षणायाश्चक्षुरादिद्वारैर्विषयाकारपरिणामिन्याः
ये शब्दाद्याकारावभासाः, ते आत्मविज्ञानस्य विषयभूता उत्पद्यमाना एव
आत्मविज्ञानेन व्याप्ता उत्पद्यन्ते ।
तस्मादात्मविज्ञानावभास्याश्च
ते विज्ञानशब्दवाच्याश्च धात्वर्थभूता आत्मन एव धर्मा विक्रियारूपा
इत्यविवेकिभिः परिकल्प्यन्ते । यत्तु ब्रह्मणो विज्ञानम् ,
तत् सवितृप्रकाशवत् अग्न्युष्णत्ववच्च ब्रह्मस्वरूपाव्यतिरिक्तं स्वरूपमेव
तत् । न तत्कारणान्तरसव्यपेक्षम् , नित्यस्वरूपत्वात् , सर्वभावानां च
तेनाविभक्तदेशकालत्वात् कालाकाशादिकारणत्वात्
निरतिशयसूक्ष्मत्वाच्च । न
तस्यान्यदविज्ञेयं सूक्ष्मं व्यवहितं विप्रकृष्टं भूतं भवद्भविष्यद्वा
अस्ति । तस्मात्सर्वज्ञं तद्ब्रह्म । मन्त्रवर्णाच्च ‘अपाणिपादो जवनो
ग्रहीता पश्यत्यचक्षुः स शृणोत्यकर्णः । स वेत्ति वेद्यं न च
तस्यास्ति वेत्ता तमाहुरग्र्यं पुरुषं महान्तम्’ (श्वे. उ. ३ ।
१९) इति । ‘न हि विज्ञतुर्विज्ञातेर्विपरिलोपो विद्यतेऽविनाशित्वान्न तु
तद्द्वितीयमस्ति’ (बृ. उ. ४ । ३ । ३०) इत्यादिश्रुतेश्च ।
विज्ञातृस्वरूपाव्यतिरेकात्करणादिनिमित्तानपेक्षत्वाच्च
ब्रह्मणो ज्ञानस्वरूपत्वेऽपि नित्यत्वप्रसिद्धिः । अतो नैव धात्वर्थस्तत् ,
अक्रियारूपत्वात् । अत एव च न ज्ञानकर्तृ ; तस्मादेव च न ज्ञानशब्दवाच्यमपि
तद्ब्रह्म । तथापि तदाभासवाचकेन बुद्धिधर्मविशेषेण ज्ञानशब्देन तल्लक्ष्यते
; न तु उच्यते, शब्दप्रवृत्तिहेतुजात्यादिधर्मरहितत्वात् । तथा
सत्यशब्देनापि ।
सर्वविशेषप्रत्यस्तमितस्वरूपत्वाद्ब्रह्मणः
बाह्यसत्तासामान्यविषयेण सत्यशब्देन लक्ष्यते ‘सत्यं ब्रह्म’ इति ; न तु
सत्यशब्दवाच्यं ब्रह्म । एवं सत्यादिशब्दा
इतरेतरसंनिधानादन्योन्यनियम्यनियामकाः
सन्तः सत्यादिशब्दवाच्यात् निवर्तका ब्रह्मणः, लक्षणार्थाश्च भवन्तीति ।
अतः सिद्धम् ‘यतो वाचो निवर्तन्ते अप्राप्य मनसा सह’ (तै. उ. २ । ४ ।
१) ‘अनिरुक्तेऽनिलयने’ (तै. उ. २ । ७ । १) इति च अवाच्यत्वम् ,
नीलोत्पलवदवाक्यार्थत्वं च ब्रह्मणः ॥

** वार्तिका

तद्यथाव्याख्यातं ब्रह्म यः वेद विजानाति निहितं स्थितं गुहायाम् , गूहतेः
संवरणार्थस्य निगूढा अस्यां ज्ञानज्ञेयज्ञातृपदार्था इति गुहा बुद्धिः,
गूढावस्यां भोगापवर्गौ पुरुषार्थाविति वा, तस्यां परमे प्रकृष्टे
व्योमन् व्योम्नि आकाशे अव्याकृताख्ये ; तद्धि परमं व्योम,
‘एतस्मिन्खल्वक्षरे गार्ग्याकाशः’ (बृ. उ. ३ । ८ । ११)
इत्यक्षरसंनिकर्षात् ; ‘गुहायां व्योमन्’ इति वा
सामानाधिकरण्यादव्याकृताकाशमेव गुहा ; तत्रापि निगूढाः सर्वे
पदार्थास्त्रिषु कालेषु, कारणत्वात्सूक्ष्मतरत्वाच्च ;
तस्मिन्नन्तर्निहितं ब्रह्म । हार्दमेव तु परमं व्योमेति न्याय्यम् ,
विज्ञानाङ्गत्वेन व्योम्नो विवक्षितत्वात् । ‘यो वै स बहिर्धा
पुरुषादाकाशो यो वै सोऽन्तः पुरुष आकाशो योऽयमन्तर्हृदय आकाशः’ (छा. उ.
३ । १२ । ७), (छा. उ. ३ । १२ । ८) इति श्रुत्यन्तरात्प्रसिद्धं हार्दस्य
व्योम्नः परमत्वम् । तस्मिन्हार्दे व्योम्नि या बुद्धिर्गुहा, तस्यां
निहितं ब्रह्म तद्व्यावृत्त्या विविक्ततयोपलभ्यत इति । न
ह्यन्यथा विशिष्टदेशकालसम्बन्धोऽस्ति ब्रह्मणः,
सर्वगतत्वान्निर्विशेषत्वाच्च । सः एवं
ब्रह्म विजानन् ; किमित्याह - अश्नुते भुङ्क्ते सर्वान्
निरवशेषान् कामान् काम्यभोगानित्यर्थः ।
किमस्मदादिवत्पुत्रस्वर्गादीन्पर्यायेण ?
नेत्याह - सह युगपत् एकक्षणोपारूढानेव एकयोपलब्ध्या
सवितृप्रकाशवन्नित्यया
ब्रह्मस्वरूपाव्यतिरिक्तया, यामवोचाम ‘सत्यं ज्ञानम्’
इति । एतत्तदुच्यते - ब्रह्मणा सहेति । ब्रह्मभूतो विद्वान्
ब्रह्मस्वरूपेणैव सर्वान्कामान् सह अश्नुते । न तथा
यथोपाधिकृतेन स्वरूपेणात्मनो जलसूर्यकादिवत्प्रतिबिम्बभूतेन
सांसारिकेण धर्मादिनिमित्तापेक्षांश्चक्षुरादिकरणापेक्षांश्च
सर्वान्कामान्पर्यायेणाश्नुते लोकः । कथं तर्हि ? यथोक्तेन
प्रकारेण सर्वज्ञेन सर्वगतेन सर्वात्मना
नित्यब्रह्मात्मस्वरूपेण
धर्मादिनिमित्तानपेक्षान्
चक्षुरादिकरणानपेक्षांश्च
सर्वान्कामान्सहाश्नुत इत्यर्थः । विपश्चिता मेधाविना सर्वज्ञेन ।
तद्धि वैपश्चित्यम् , यत्सर्वज्ञत्वम् । तेन सर्वज्ञस्वरूपेण ब्रह्मणा
अश्नुत इति । इतिशब्दो मन्त्रपरिसमाप्त्यर्थः ॥

** वार्तिका

सर्व एव वल्ल्यर्थः ‘ब्रह्मविदाप्नोति परम्’ इति ब्राह्मण वाक्येन
सूत्रितः । स च सूत्रितोऽर्थः सङ्क्षेपतो मन्त्रेण
व्याख्यातः । पुनस्तस्यैव विस्तरेणार्थनिर्णयः कर्तव्य
इत्युत्तरस्तद्वृत्तिस्थानीयो ग्रन्थ आरभ्यते - तस्माद्वा
एतस्मादित्यादिः । तत्र च ‘ सत्यं ज्ञानमनन्तं ब्रह्म’ इत्युक्तं
मन्त्रादौ ; तत्कथं सत्यमनन्तं चेत्यत आह । त्रिविधं ह्यानन्त्यम् - देशतः
कालतो वस्तुतश्चेति । तद्यथा - देशतोऽनन्त आकाशः ; न हि देशतस्तस्य
परिच्छेदोऽस्ति । न तु कालतश्चानन्त्यं वस्तुतश्च आकाशस्य ।
कस्मात् ? कार्यत्वात् । नैवं ब्रह्मण आकाशवत्कालतोऽप्यन्तवत्त्वम् ।
अकार्यत्वात् । कार्यं हि वस्तु कालेन परिच्छिद्यते । अकार्यं च ब्रह्म ।
तस्मात्कालतोऽस्यानन्त्यम् । तथा वस्तुतः । कथं पुनर्वस्तुत आनन्त्यम्
? सर्वानन्यत्वात् । भिन्नं हि वस्तु वस्त्वन्तरस्य अन्तो भवति,
वस्त्वन्तरबुद्धिर्हि
प्रसक्ताद्वस्त्वन्तरान्निवर्तते ।
यतो यस्य बुद्धेर्निवृत्तिः, स तस्यान्तः । तद्यथा
गोत्वबुद्धिरश्वत्वान्निवर्तत
इत्यश्वत्वान्तं गोत्वमित्यन्तवदेव भवति । स चान्तो भिन्नेषु वस्तुषु
दृष्टः । नैवं ब्रह्मणो भेदः । अतो वस्तुतोऽप्यानन्त्यम् । कथं
पुनः सर्वानन्यत्वं ब्रह्मण इति, उच्यते - सर्ववस्तुकारणत्वात् । सर्वेषां
हि वस्तूनां कालाकाशादीनां कारणं ब्रह्म । कार्यापेक्षया
वस्तुतोऽन्तवत्त्वमिति चेत् , न ;
अनृतत्वात्कार्यस्य वस्तुनः । न हि कारणव्यतिरेकेण कार्यं
नाम वस्तुतोऽस्ति, यतः कारणबुद्धिर्विनिवर्तेत ; ‘वाचारम्भणं विकारो
नामधेयं मृत्तिकेत्येव सत्यम्’ (छा. उ. ६ । १ । ४) एवं सदेव
सत्यमिति श्रुत्यन्तरात् ।
तस्मादाकाशादिकारणत्वाद्देशतस्तावदनन्तं
ब्रह्म । आकाशो ह्यनन्त इति प्रसिद्धं देशतः ; तस्येदं कारणम् ;
तस्मात्सिद्धं देशत आत्मन आनन्त्यम् । न
ह्यसर्वगतात्सर्वगतमुत्पद्यमानं लोके
किञ्चिद्दृश्यते । अतो निरतिशयमात्मन आनन्त्यं
देशतः । तथा अकार्यत्वात्कालतः ; तद्भिन्नवस्त्वन्तराभावाच्च वस्तुतः ।
अत एव निरतिशयसत्यत्वम् ॥

** वार्तिका

तस्मात् इति मूलवाक्यसूत्रितं ब्रह्म परामृश्यते ; एतस्मात् इति
मन्त्रवाक्येन अनन्तरं यथालक्षितम् । यद्ब्रह्म आदौ
ब्राह्मणवाक्येन सूत्रितम् , यच्च ‘सत्यं ज्ञानमनन्तं ब्रह्म’
इत्यनन्तरमेव लक्षितम् , तस्मादेतस्माद्ब्रह्मण
आत्मनः आत्मशब्दवाच्यात् ; आत्मा हि तत् सर्वस्य, ‘तत्सत्यं स
आत्मा’ (छा. उ. ६ । ८ । १६) इति श्रुत्यन्तरात् ; अतो ब्रह्म आत्मा ;
तस्मादेतस्माद्ब्रह्मण आत्मस्वरूपात् आकाशः सम्भूतः समुत्पन्नः । आकाशो नाम
शब्दगुणः अवकाशकरो मूर्तद्रव्याणाम् । तस्मात् आकाशात् स्वेन स्पर्शगुणेन
पूर्वेण च आकाशगुणेन शब्देन द्विगुणः वायुः, सम्भूत इत्यनुवर्तते ।
वायोश्च स्वेन रूपगुणेन पूर्वाभ्यां च त्रिगुणः अग्निः सम्भूतः ।
अग्नेश्च स्वेन रसगुणेन पूर्वैश्च त्रिभिः चतुर्गुणा आपः सम्भूताः ।
अद्भ्यः स्वेन गन्धगुणेन पूर्वैश्च चतुर्भिः पञ्चगुणा पृथिवी
सम्भूता । पृथिव्याः ओषधयः । ओषधीभ्यः अन्नम् । अन्नात्
रेतोरूपेण परिणतात् पुरुषः शिरः - पाण्याद्याकृतिमान् । स वै एष
पुरुषः अन्नरसमयः अन्नरसविकारः पुरुषाकृतिभावितं हि
सर्वेभ्योऽङ्गेभ्यस्तेजःसम्भूतं रेतो
बीजम् । तस्माद्यो जायते, सोऽपि तथा पुरुषाकृतिरेव स्यात् ;
सर्वजातिषु जायमानानां जनकाकृतिनियमदर्शनात् ।
सर्वेषामप्यन्नरसविकारत्वे ब्रह्मवंश्यत्वे च
अविशिष्टे, कस्मात्पुरुष एव गृह्यते ? प्राधान्यात् ।
किं पुनः प्राधान्यम् ? कर्मज्ञानाधिकारः । पुरुष एव हि
शक्तत्वादर्थित्वादपर्युदस्तत्वाच्च
कर्मज्ञानयोरधिक्रियते, ‘पुरुषे
त्वेवाविस्तरामात्मा स हि प्रज्ञानेन
सम्पन्नतमो विज्ञातं वदति विज्ञातं पश्यति वेद श्वस्तनं वेद लोकालोकौ
मर्त्येनामतमीक्षतीत्येवं सम्पन्नः ; अथेतरेषां पशूनामशनायापिपासे
एवाभिविज्ञानम्’ इत्यादि श्रुत्यन्तरदर्शनात् ॥

** वार्तिका

स हि पुरुषः इह विद्यया आन्तरतमं ब्रह्म सङ्क्रामयितुमिष्टः । तस्य च
बाह्याकारविशेषेष्वनात्मसु आत्मभाविताबुद्धिः विना
आलम्बनविशेषं कञ्चित् सहसा
आन्तरतमप्रत्यगात्मविषया
निरालम्बना च कर्तुमशक्येति दृष्टशरीरात्मसामान्यकल्पनया
शाखाचन्द्रनिदर्शनवदन्तः प्रवेशयन्नाह - तस्येदमेव
शिरः । तस्य अस्य पुरुषस्यान्नरसमयस्य इदमेव शिरः प्रसिद्धम् ।
प्राणमयादिष्वशिरसां शिरस्त्वदर्शनादिहापि
तत्प्रसङ्गो मा भूदिति इदमेव शिर इत्युच्यते । एवं
पक्षादिषु योजना । अयं दक्षिणो बाहुः पूर्वाभिमुखस्य
दक्षिणः पक्षः । अयं सव्यो बाहुः उत्तरः पक्षः । अयं मध्यमो
देहभागः आत्मा अङ्गानाम् , ‘मध्यं ह्येषामङ्गानामात्मा’ इति
श्रुतेः । इदमिति नाभेरधस्ताद्यदङ्गम् , तत् पुच्छं
प्रतिष्ठा । प्रतितिष्ठत्यनयेति प्रतिष्ठा । पुच्छमिव पुच्छम्
, अधोलम्बनसामान्यात् , यथा गोः पुच्छम् । एतत्प्रकृत्य उत्तरेषां
प्राणमयादीनां रूपकत्वसिद्धिः,
मूषानिषिक्तद्रुतताम्रप्रतिमावत् ।
तदप्येष श्लोको भवति । तत् तस्मिन्नेवार्थे ब्राह्मणोक्ते
अन्नमयात्मप्रकाशके एष श्लोकः मन्त्रः
भवति ॥

** वार्तिका

इति प्रथमानुवाकभाष्यम् ॥

## द्वितीयोऽनुवाकः

अन्नाद्वै प्रजाः प्रजायन्ते । याः काश्च पृथिवीं श्रिताः । अथो अन्नेनैव
जीवन्ति । अथैनदपि यन्त्यन्ततः । अन्नं हि भूतानां ज्येष्ठम् ।
तस्मात्सर्वौषधमुच्यते । सर्वं वै तेऽन्नमाप्नुवन्ति ।
येऽन्नं ब्रह्मोपासते । अन्नं हि भूतानां ज्येष्ठम् ।
तस्मात्सर्वौषधमुच्यते । अन्नाद्भूतानि
जायन्ते । जातान्यन्नेन वर्धन्ते । अद्यतेऽत्ति च
भूतानि । तस्मादन्नं तदुच्यत इति । तस्माद्वा
एतस्मादन्नरसमयात् । अन्योऽन्तर आत्मा
प्राणमयः । तेनैष पूर्णः । स वा एष पुरुषविध एव । तस्य
पुरुषविधताम् । अन्वयं पुरुषविधः । तस्य प्राण एव शिरः । व्यानो
दक्षिणः पक्षः । अपान उत्तरः पक्षः । आकाश आत्मा । पृथिवी पुच्छं
प्रतिष्ठा । तदप्येष श्लोको भवति ॥ १ ॥

अन्नात् रसादिभावपरिणतात् , वै इति स्मरणार्थः, प्रजाः स्थावरजङ्गमात्मकाः,
प्रजायन्ते । याः काश्च अविशिष्टाः पृथिवीं श्रिताः पृथिवीमाश्रिताः, ताः
सर्वा अन्नादेव प्रजायन्ते । अथो अपि, जाताः अन्नेनैव जीवन्ति
प्राणान्धारयन्ति, वर्धन्त इत्यर्थः । अथ अपि, एनत्
अन्नम् , अपियन्ति अपिगच्छन्ति, अपि शब्दः प्रतिशब्दार्थे, अन्नं
प्रति लीयन्त इत्यर्थः ; अन्ततः अन्ते जीवनलक्षणाया वृत्तेः परिसमाप्तौ ।
कस्मात् ? अन्नं हि यस्मात् भूतानां प्राणिनां ज्येष्ठं प्रथमजम् ।
अन्नमयादीनां हि इतरेषां भूतानां कारणमन्नम् ; अतः अन्नप्रभवा
अन्नजीवना अन्नप्रलयाश्च सर्वाः प्रजाः । यस्माच्चैवम् , तस्मात्
सर्वौषधं सर्वप्राणिनां देहदाहप्रशमनमन्नमुच्यते ॥

अन्नब्रह्मविदः फलमुच्यते - सर्वं वै ते समस्तमन्नजातम् आप्नुवन्ति । के ?
ये अन्नं ब्रह्म यथोक्तम् उपासते । कथम् ? अन्नजोऽन्नात्मान्नप्रलयोऽहम्
, तस्मादन्नं ब्रह्म इति । कुतः पुनः सर्वान्नप्राप्तिफलमन्नात्मोपासनमिति,
उच्यते - अन्नं हि भूतानां ज्येष्ठं भूतेभ्यः पूर्वमुत्पन्नत्वाज्ज्येष्ठं
हि यस्मात् , तस्मात्सर्वौषधमुच्यते ; तस्मादुपपन्ना
सर्वान्नात्मोपासकस्य
सर्वान्नप्राप्तिः । अन्नाद्भूतानि जायन्ते,
जातान्यन्नेन वर्धन्ते इति उपसंहारार्थं पुनर्वचनम् ।
इदानीमन्नशब्दनिर्वचनमुच्यते - अद्यते भुज्यते चैव
यद्भूतैः अत्ति च भूतानि स्वयम् , तस्मात्
भूतैर्भुज्यमानत्वाद्भूतभोक्तृत्वाच्च
अन्नं तत् उच्यते । इति शब्दः प्रथमकोशपरिसमाप्त्यर्थः । अन्नमयादिभ्य
आनन्दमयान्तेभ्य आत्मभ्यः अभ्यन्तरतमं ब्रह्म विद्यया
प्रत्यगात्मत्वेन दिदर्शयिषु शास्त्रम्
अविद्याकृतपञ्चकोशापनयनेन
अनेकतुषकोद्रववितुषीकरणेनेव
तण्डुलान् प्रस्तौति - तस्माद्वा एतस्मादन्नरसमयादित्यादि । तस्माद्वै
एतस्मात् यथोक्तात् अन्नरसमयात्पिण्डात् अन्यः व्यतिरिक्तः अन्तरः
अभ्यन्तरः आत्मा पिण्डवदेव मिथ्यापरिकल्पित आत्मत्वेन
प्राणमयः, प्राणः वायुः, तन्मयः तत्प्रायः । तेन प्राणमयेन
एषः अन्नरसमय आत्मा पूर्णः वायुनेव दृतिः । स वै एष प्राणमय आत्मा
पुरुषविध एव पुरुषाकार एव शिरःपक्षादिभिः । किं स्वत एव ?
नेत्याह - प्रसिद्धं तावदन्नरसमयस्यात्मनः पुरुषविधत्वम् ;
तस्य अन्नरसमयस्य पुरुषविधतां पुरुषाकारताम् अनु अयं प्राणमयः
पुरुषविधः मूषानिषिक्तप्रतिमावत् , न स्वत एव । एवं
पूर्वस्य पूर्वस्य पुरुषविधता ; तामनु उत्तरोत्तरः पुरुषविधो
भवति, पूर्वः पूर्वश्चोत्तरोत्तरेण पूर्णः । कथं पुनः पुरुषविधता
अस्येति, उच्यते - तस्य प्राणमयस्य प्राण एव शिरः प्राणमयस्य
वायुविकारस्य प्राणः मुखनासिकानिःसरणो वृत्तिविशेषः
शिर इति कल्प्यते, वचनात् । सर्वत्र वचनादेव पक्षादिकल्पना । व्यानः
व्यानवृत्तिः दक्षिणः पक्षः । अपानः उत्तरः पक्षः । आकाश आत्मा, य
आकाशस्थो वृत्तिविशेषः समानाख्यः, स आत्मेव आत्मा
प्राणवृत्त्यधिकारात् । मध्यस्थत्वादितराः पर्यन्ता
वृत्तीरपेक्ष्य आत्मा ; ‘मध्यं ह्येषामङ्गानामात्मा’ इति प्रसिद्धं
मध्यस्थस्यात्मत्वम् । पृथिवी पुच्छं प्रतिष्ठा । पृथिवीति
पृथिवीदेवता आध्यात्मिकस्य प्राणस्य धारयित्री स्थितिहेतुत्वात् ।
‘सैषा पुरुषस्यापानमवष्टभ्य’ (प्र. उ. ३ । ८) इति हि श्रुत्यन्तरम् ।
अन्यथा उदानवृत्त्या ऊर्ध्वगमनं गुरुत्वात्पतनं वा स्याच्छरीरस्य ।
तस्मात्पृथिवी देवता पुच्छं प्रतिष्ठा प्राणमयस्य आत्मनः । तत्
तस्मिन्नेवार्थे प्राणमयात्मविषये एष श्लोको भवति
॥

इति द्वितीयानुवाकभाष्यम् ॥

** वार्तिका

## तृतीयोऽनुवाकः

प्राणं देवा अनु प्राणन्ति । मनुष्याः पशवश्च ये । प्राणो हि भूतानामायुः ।
तस्मात्सर्वायुषमुच्यते । सर्वमेव त आयुर्यन्ति । ये प्राणं ब्रह्मोपासते ।
प्राणो हि भूतानामायुः । तस्मात्सर्वायुषमुच्यत इति । तस्यैष एव शारीर
आत्मा । यः पूर्वस्य । तस्माद्वा एतस्मात्प्राणमयात् ।
अन्योऽन्तर आत्मा मनोमयः । तेनैष पूर्णः । स वा एष
पुरुषविध एव । तस्य पुरुषविधताम् । अन्वयं पुरुषविधः । तस्य यजुरेव
शिरः । ऋग्दक्षिणः पक्षः । सामोत्तरः पक्षः । आदेश आत्मा । अथर्वाङ्गिरसः
पुच्छं प्रतिष्ठा । तदप्येष श्लोको भवति ॥ १ ॥

प्राणं देवा अनु प्राणन्ति । अग्न्यादयः देवाः प्राणं वाय्वात्मानं
प्राणनशक्तिमन्तम् अनु तदात्मभूताः सन्तः प्राणन्ति
प्राणनकर्म कुर्वन्ति, प्राणनक्रियया क्रियावन्तो भवन्ति ।
अध्यात्माधिकारात् देवाः इन्द्रियाणि प्राणमनु प्राणन्ति ।
मुख्यप्राणमनु चेष्टन्त इति वा । तथा मनुष्याः
पशवश्च ये, ते प्राणनकर्मणैव चेष्टावन्तो भवन्ति । अतश्च
नान्नमयेनैव परिच्छिन्नात्मना आत्मवन्तः प्राणिनः ।
किं तर्हि ? तदन्तर्गतप्राणमयेनापि साधारणेनैव सर्वपिण्डव्यापिना
आत्मवन्तो मनुष्यादयः । एवं मनोमयादिभिः पूर्वपूर्वव्यापिभिः
उत्तरोत्तरैः सूक्ष्मैः
आनन्दमयान्तैराकाशादिभूतारब्धैरविद्याकृतैः
आत्मवन्तः सर्वे प्राणिनः ; तथा, स्वाभाविकेनाप्याकाशादिकारणेन
नित्येनाविकृतेन सर्वगतेन सत्यज्ञानानन्तलक्षणेन
पञ्चकोशातिगेन सर्वात्मना आत्मवन्तः ; स हि परमार्थत आत्मा
सर्वेषामित्येतदप्यर्थादुक्तं भवति । प्राणं देवा
अनु प्राणन्तीत्याद्युक्तम् ; तत्कस्मादित्याह - प्राणः हि यस्मात्
भूतानां प्राणिनाम् आयुः जीवनम् , ‘यावद्ध्यस्मिञ्शरीरे प्राणो
वसति तावदेवायुः’ (कौ. उ. ३ । २) इति श्रुत्यन्तरात् । तस्मात् सर्वायुषम्
, सर्वेषामायुः सर्वायुः, सर्वायुरेव सर्वायुषम् इत्युच्यते ; प्राणापगमे
मरणप्रसिद्धेः । प्रसिद्धं हि लोके सर्वायुष्ट्वं प्राणस्य । अतः
अस्माद्बाह्यादसाधारणादन्नमयादात्मनोऽपक्रम्य अन्तः साधारणं
प्राणमयमात्मानं ब्रह्म उपासते ये ‘अहमस्मि प्राणः सर्वभूतानामात्मा
आयुः, जीवनहेतुत्वात्’ इति, ते सर्वमेव आयुः अस्मिंल्लोके यन्ति ;
नापमृत्युना म्रियन्ते प्राक्प्राप्तादायुष इत्यर्थः । शतं
वर्षाणीति तु युक्तम् , ‘सर्वमायुरेति’ (छा. उ. २ । ११ । २)(छा. उ. ४ ।
११ । २) इति श्रुतिप्रसिद्धेः । किं कारणम् ? - प्राणो हि भूतानामायुः
तस्मात्सर्वायुषमुच्यत इति । यो यद्गुणकं ब्रह्मोपास्ते, स
तद्गुणभाग्भवतीति विद्याफलप्राप्तेर्हेत्वर्थं पुनर्वचनम् -
प्राणो हीत्यादि । तस्य पूर्वस्य अन्नमयस्य एष एव शरीरे अन्नमये भवः
शारीरः आत्मा । कः ? य एष प्राणमयः । तस्माद्वा
एतस्मादित्याद्युक्तार्थमन्यत् ।
अन्योऽन्तर आत्मा मनोमयः । मन इति सङ्कल्पविकल्पात्मकमन्तःकरणम् , तन्मयो
मनोमयः ; सोऽयं प्राणमयस्याभ्यन्तर आत्मा । तस्य यजुरेव शिरः । यजुरिति
अनियताक्षरपादावसानो मन्त्रविशेषः ; तज्जातीयवचनो यजुःशब्दः ; तस्य
शिरस्त्वम् , प्राधान्यात् । प्राधान्यं च यागादौ
संनिपत्योपकारकत्वात् यजुषा हि हविर्दीयते
स्वाहाकारादिना ॥

वाचनिकी वा शिरआदिकल्पना सर्वत्र । मनसो हि
स्थानप्रयत्ननादस्वरवर्णपदवाक्यविषया
तत्सङ्कल्पात्मिका तद्भाविता वृत्तिः श्रोत्रकरणद्वारा यजुःसङ्केतेन
विशिष्टा यजुरित्युच्यते । एवम् ऋक् ; एवं साम च । एवं च
मनोवृत्तित्वे मन्त्राणाम् , वृत्तिरेव आवर्त्यत इति मानसो जप
उपपद्यते । अन्यथा अविषयत्वान्मन्त्रो नावर्तयितुं शक्यः
घटादिवत् इति मानसो जपो नोपपद्यते ।
मन्त्रावृत्तिश्चोद्यते बहुशः
कर्मसु । अक्षरविषयस्मृत्यावृत्त्या मन्त्रावृत्तिः स्यात् इति चेत् , न ;
मुख्यार्थासम्भवात् । ‘त्रिः प्रथमामन्वाह त्रिरुत्तमाम्’ इति ऋगावृत्तिः
श्रूयते । तत्र ऋचः अविषयत्वे तद्विषयस्मृत्यावृत्त्या मन्त्रावृत्तौ च
क्रियमाणायाम् ‘त्रिः प्रथमामन्वाह’ इति
ऋगावृत्तिर्मुख्योऽर्थश्चोदितः
परित्यक्तः स्यात् । तस्मान्मनोवृत्त्युपाधिपरिच्छिन्नं
मनोवृत्तिनिष्ठमात्मचैतन्यमनादिनिधनं
यजुःशब्दवाच्यम् आत्मविज्ञानं मन्त्रा इति । एवं च
नित्यत्वोपपत्तिर्वेदानाम् ।
अन्यथाविषयत्वे रूपादिवदनित्यत्वं च स्यात् ; नैतद्युक्तम् । ‘सर्वे वेदा
यत्रैकं भवन्ति स मानसीन आत्मा’ इति च श्रुतिः नित्यात्मनैकत्वं
ब्रुवन्ती ऋगादीनां नित्यत्वे समञ्जसा स्यात् । ‘ऋचोऽक्षरे
परमे व्योमन्यस्मिन्देवा अधि विश्वे निषेदुः’ (श्वे. उ. ४ । ८) इति च
मन्त्रवर्णः । आदेशः अत्र ब्राह्मणम् , आदेष्टव्यविशेषानादिशतीति ।
अथर्वणाङ्गिरसा च दृष्टा मन्त्रा ब्राह्मणं च
शान्तिकपौष्टिकादिप्रतिष्ठाहेतुकर्मप्रधानत्वात्
पुच्छं प्रतिष्ठा । तदप्येष श्लोको भवति मनोमयात्मप्रकाशकः पूर्ववत् ॥

इति तृतीयानुवाकभाष्यम् ॥

** वार्तिका

## चतुर्थोऽनुवाकः

यतो वाचो निवर्तन्ते । अप्राप्य मनसा सह । आनन्दं ब्रह्मणो विद्वान् । न
बिभेति कदाचनेति । तस्यैष एव शारीर आत्मा । यः पूर्वस्य । तस्माद्वा
एतस्मान्मनोमयात् । अन्योऽन्तर आत्मा विज्ञानमयः । तेनैष पूर्णः । स वा
एष पुरुषविध एव । तस्य पुरुषविधताम् । अन्वयं पुरुषविधः । तस्य
श्रद्धैव शिरः । ऋतं दक्षिणः पक्षः । सत्यमुत्तरः पक्षः ।
योग आत्मा । महः पुच्छं प्रतिष्ठा । तदप्येष श्लोको भवति ॥ १ ॥

यतो वाचो निवर्तन्ते अप्राप्य मनसा सहेत्यादि । तस्य पूर्वस्य प्राणमयस्य
एष एव आत्मा शारीरः शरीरे प्राणमये भवः शरीरः । कः ? य एष मनोमयः ।
तस्माद्वा एतस्मादिति पूर्ववत् । अन्योऽन्तर आत्मा विज्ञानमयः
मनोमयस्याभ्यन्तरो विज्ञानमयः । मनोमयो वेदात्मा उक्तः ।
वेदार्थविषया बुद्धिर्निश्चयात्मिका विज्ञानम् ,
तच्चाध्यवसायलक्षणमन्तःकरणस्य धर्मः, तन्मयः
निश्चयविज्ञानैः प्रमाणस्वरूपैर्निर्वर्तितः आत्मा
विज्ञानमयः प्रमाणविज्ञानपूर्वको हि यज्ञादिः तायते ।
यज्ञादिहेतुत्वं च वक्ष्यति श्लोकेन ।
निश्चयविज्ञानवतो हि कर्तव्येष्वर्थेषु पूर्वं श्रद्धा
उपपद्यते । सा सर्वकर्तव्यानां प्राथम्यात् शिर इव शिरः । ऋतसत्ये
यथाव्याख्याते एव । योगः युक्तिः समाधानम् आत्मैव
आत्मा । आत्मवतो हि युक्तस्य समाधानवतः अङ्गानीव श्रद्धादीनि
यथार्थप्रतिपत्तिक्षमाणि भवन्ति । तस्मात्समाधानं योग आत्मा
विज्ञानमयस्य । महः पुच्छं प्रतिष्ठा । मह इति
महत्तत्त्वं प्रथमजम् , ‘महद्यक्षं प्रथमजं वेद’ (बृ. उ. ५ । ४ । १)
इति श्रुत्यन्तरात् , पुच्छं प्रतिष्ठा कारणत्वात् । कारणं हि कार्याणां
प्रतिष्ठा, यथा वृक्षवीरुधां पृथिवी । सर्वविज्ञानानां च महत्तत्त्वं
कारणम् । तेन तद्विज्ञानमयस्यात्मनः प्रतिष्ठा । तदप्येष श्लोको
भवति पूर्ववत् । यथा अन्नमयादीनां ब्राह्मणोक्तानां प्रकाशकाः
श्लोकाः, एवं विज्ञानमयस्यापि ॥

इति चतुर्थानुवाकभाष्यम् ॥

** वार्तिका

## पञ्चमोऽनुवाकः

विज्ञानं यज्ञं तनुते । कर्माणि तनुतेऽपि च । विज्ञानं देवाः सर्वे ।
ब्रह्म ज्येष्ठमुपासते । विज्ञानं ब्रह्म चेद्वेद ।
तस्माच्चेन्न प्रमाद्यति । शरीरे पाप्मनो हित्वा ।
सर्वान्कामान्समश्नुत इति । तस्यैष एव शारीर आत्मा । यः पूर्वस्य ।
तस्माद्वा एतस्माद्विज्ञानमयात् । अन्योऽन्तर आत्मानन्दमयः । तेनैष
पूर्णः । स वा एष पुरुषविध एव । तस्य पुरुष विधताम् । अन्वयं पुरुषविधः ।
तस्य प्रियमेव शिरः । मोदो दक्षिणः पक्षः । प्रमोद उत्तरः पक्षः ।
आनन्द आत्मा । ब्रह्म पुच्छं प्रतिष्ठा । तदप्येष श्लोको भवति ॥
१ ॥

विज्ञानं यज्ञं तनुते, विज्ञानवान्हि यज्ञं तनोति श्रद्धापूर्वकम् ; अतो
विज्ञानस्य कर्तृत्वं तनुत इति । कर्माणि च तनुते ।
यस्माद्विज्ञानकर्तृकं सर्वम् ,
तस्माद्युक्तं विज्ञानमय आत्मा ब्रह्मेति । किञ्च,
विज्ञानं ब्रह्म सर्वे देवाः इन्द्रादयः ज्येष्ठम् ,
प्रथमजत्वात् ; सर्ववृत्तीनां वा तत्पूर्वकत्वात्प्रथमजं
विज्ञानं ब्रह्म उपासते ध्यायन्ति, तस्मिन्विज्ञानमये
ब्रह्मण्यभिमानं कृत्वा उपासत इत्यर्थः । तस्मात्ते महतो
ब्रह्मण उपासनात् ज्ञानैश्वर्यवन्तो भवन्ति । तच्च विज्ञानं ब्रह्म चेत्
यदि वेद विजानाति ; न केवलं वेदैव, तस्मात् ब्रह्मणः चेत् न
प्रमाद्यति ; बाह्येष्वनात्मस्वात्मा भावितः ;
तस्मात्प्राप्तं विज्ञानमये ब्रह्मण्यात्मभावनायाः
प्रमदनम् ; तन्निवृत्त्यर्थमुच्यते - तस्माच्चेन्न प्रमाद्यतीति ।
अन्नमयादिष्वात्मभावं हित्वा केवले विज्ञानमये ब्रह्मण्यात्मत्वं
भावयन्नास्ते चेदित्यर्थः । ततः किं स्यादिति, उच्यते -
शरीरे पाप्मनो हित्वा ; शरीराभिमाननिमित्ता हि सर्वे पाप्मानः ;
तेषां च विज्ञानमये ब्रह्मण्यात्माभिमानात् निमित्तापाये
हानमुपपद्यते ; छत्रापाय इव च्छायायाः । तस्मात्
शरीराभिमाननिमित्तान्सर्वान् पाप्मनः शरीरप्रभवान्
शरीरे एव हित्वा विज्ञानमयब्रह्मस्वरूपापन्नः तत्स्थान् सर्वान्
कामान् विज्ञानमयेनैवात्मना समश्नुते सम्यग्भुङ्क्ते इत्यर्थः । तस्य
पूर्वस्य मनोमयस्य आत्मा एष एव शरीरे मनोमये भवः शारीरः । कः ? य एष
विज्ञानमयः । तस्माद्वा एतस्मादित्युक्तार्थम् । आनन्दमय इति
कार्यात्मप्रतीतिः, अधिकारात् मयट्शब्दाच्च । अन्नादिमया हि कार्यात्मानो
भौतिका इहाधिकृताः । तदधिकारपतितश्चायमानन्दमयः । मयट् चात्र
विकारार्थे दृष्टः, यथा अन्नमय इत्यत्र ।
तस्मात्कार्यात्मा आनन्दमयः प्रत्येतव्यः ।
सङ्क्रमणाच्च । ‘आनन्दमयमात्मानमुपसङ्क्रामति’ इति वक्ष्यति ।
कार्यात्मनां च सङ्क्रमणमन्नात्मनां दृष्टम् । सङ्क्रमणकर्मत्वेन च
आनन्दमय आत्मा श्रूयते, यथा ‘अन्नमयमात्मानमुपसङ्क्रामति’ इति । न च
आत्मन एवोपसङ्क्रमणम् , अधिकारविरोधात् । असम्भवाच्च । न ह्यात्मनैव
आत्मन उपसङ्क्रमणं सम्भवति, स्वात्मनि भेदाभावात् ; आत्मभूतं च ब्रह्म
सङ्क्रमितुः । शिरआदिकल्पनानुपपत्तेश्च । न हि यथोक्तलक्षणे
आकाशादिकारणे अकार्यपतिते शिरआद्यवयवरूपकल्पना
उपपद्यते । ‘अदृश्येऽनात्म्येऽनिरुक्तेऽनिलयने’ (तै. उ.
२ । ७ । १) ‘अस्थूलमनणु’ (बृ. उ. ३ । ८ । ८) ‘नेति नेत्यात्मा’ (बृ. उ. ३ ।
९ । २६) इत्यादिविशेषापोहश्रुतिभ्यश्च । मन्त्रोदाहरणानुपपत्तेश्च । न हि,
प्रियशिरआद्यवयवविशिष्टे प्रत्यक्षतोऽनुभूयमाने आनन्दमये आत्मनि ब्रह्मणि
नास्ति ब्रह्मेत्याशङ्काभावात् ‘असन्नेव स भवति असद्ब्रह्मेति वेद चेत्’
(तै. उ. २ । ६ । १) इति मन्त्रोदाहरणमुपपद्यते । ‘ब्रह्म पुच्छं
प्रतिष्ठा’ इत्यपि चानुपपन्नं पृथग्ब्रह्मणः प्रतिष्ठात्वेन
ग्रहणम् । तस्मात्कार्यपतित एवानन्दमयः, न पर एवात्मा । आनन्द इति
विद्याकर्मणोः फलम् , तद्विकार आनन्दमयः । स च
विज्ञानमयादान्तरः,
यज्ञादिहेतोर्विज्ञानमयादस्यान्तरत्वश्रुतेः ।
ज्ञानकर्मणोर्हि फलं भोक्त्रर्थत्वादान्तरतमं स्यात् ; आन्तरतमश्च आनन्दमय
आत्मा पूर्वेभ्यः । विद्याकर्मणोः प्रियाद्यर्थत्वाच्च ।
प्रियादिप्रयुक्ते हि विद्याकर्मणी ;
तस्मात्प्रियादीनां फलरूपाणामात्मसंनिकर्षात्
विज्ञानमयादस्याभ्यन्तरत्वमुपपद्यते
; प्रियादिवासनानिर्वर्तितो ह्यात्मा आनन्दमयो विज्ञानमयाश्रितः स्वप्ने
उपलभ्यते । तस्य आनन्दमयस्यात्मनः इष्टपुत्रादिदर्शनजं प्रियं शिर इव
शिरः, प्राधान्यात् । मोद इति प्रियलाभनिमित्तो हर्षः । स एव च प्रकृष्टो
हर्षः प्रमोदः । आनन्द इति सुखसामान्यम् आत्मा प्रियादीनां
सुखावयवानाम् , तेष्वनुस्यूतत्वात् । आनन्द इति
परं ब्रह्म ; तद्धि शुभकर्मणा प्रत्युपस्थाप्यमाने
पुत्रमित्रादिविषयविशेषोपाधौ
अन्तःकरणवृत्तिविशेषे तमसा अप्रच्छाद्यमाने प्रसन्ने
अभिव्यज्यते । तद्विषयसुखमिति प्रसिद्धं लोके ।
तद्वृत्तिविशेषप्रत्युपस्थापकस्य
कर्मणोऽनवस्थितत्वात् सुखस्य क्षणिकत्वम् । तद्यदन्तःकरणं तपसा
तमोघ्नेन विद्यया ब्रह्मचर्येण श्रद्धया च निर्मलत्वमापद्यते
यावत् , तावत् विविक्ते प्रसन्ने अन्तःकरणे आनन्दविशेष उत्कृष्यते
विपुलीभवति । वक्ष्यति च - ‘रसो वै सः, रसं ह्येवायं
लब्ध्वानन्दी भवति, एष ह्येवानन्दयाति’ (तै. उ.
२ । ७ । १) ‘एतस्यैवानन्दस्यान्यानि भूतानि मात्रामुपजीवन्ति’ (बृ. उ.
४ । ३ । ३२) इति श्रुत्यन्तरात् । एवं च कामोपशमोत्कर्षापेक्षया
शतगुणोत्तरोत्तरोत्कर्षः आनन्दस्य वक्ष्यते । एवं च
उत्कृष्यमाणस्य आनन्दमयस्यात्मनः परमार्थब्रह्मविज्ञानापेक्षया ब्रह्म
परमेव यत्प्रकृतं सत्यज्ञानानन्तलक्षणम् , यस्य च प्रतिपत्त्यर्थं
पञ्च अन्नादिमयाः कोशा उपन्यस्ताः, यच्च तेभ्य आभ्यन्तरम् , येन च ते
सर्वे आत्मवन्तः, तत् ब्रह्म पुच्छं प्रतिष्ठा । तदेव च
सर्वस्याविद्यापरिकल्पितस्य
द्वैतस्य अवसानभूतम् अद्वैतं ब्रह्म प्रतिष्ठा, आनन्दमयस्य
एकत्वावसानत्वात् । अस्ति तदेकमविद्याकल्पितस्य द्वैतस्यावसानभूतमद्वैतं
ब्रह्म प्रतिष्ठा पुच्छम् । तदेतस्मिन्नप्यर्थे एष श्लोको भवति ॥

इति पञ्चमानुवाकभाष्यम् ॥

** वार्तिका

## षष्ठोऽनुवाकः

असन्नेव स भवति । असद्ब्रह्मेति वेद चेत् । अस्ति ब्रह्मेति चेद्वेद ।
सन्तमेन न्ततो विदुरिति । तस्यैष एव शारीर आत्मा । यः पूर्वस्य ।
अथातोऽनुप्रश्नाः । उताविद्वानमुं लोकं प्रेत्य । कश्चन गच्छती ३ । आहो
विद्वानमुं लोकं प्रेत्य । कश्चित्समश्नुता ३ उ । सोऽकामयत । बहु
स्यां प्रजायेयेति । स तपोऽतप्यत । स तपस्तप्त्वा । इदं सर्वमसृजत ।
यदिदं किञ्च । तत्सृष्ट्वा । तदेवानुप्राविशत् । तदनुप्रविश्य । सच्च
त्यच्चाभवत् । निरुक्तं चानिरुक्तं च । निलयनं चानिलयनं च । विज्ञानं
चाविज्ञानं च । सत्यं चानृतं च सत्यमभवत् । यदिदं किञ्च ।
तत्सत्यमित्याचक्षते । तदप्येष श्लोको भवति ॥ १ ॥

असन्नेव असत्सम एव, यथा असन् अपुरुषार्थसम्बन्धी, एवं सः भवति
अपुरुषार्थसम्बन्धी । कोऽसौ ? यः असत्
अविद्यमानं ब्रह्म इति वेद विजानाति चेत् यदि ।
तद्विपर्ययेण यत्सर्वविकल्पास्पदं सर्वप्रवृत्तिबीजं
सर्वविशेषप्रत्यस्तमितमपि, अस्ति तत् ब्रह्म इति वेद चेत्
, कुतः पुनराशङ्का तन्नास्तित्वे ? व्यवहारातीतत्वं ब्रह्मण इति ब्रूमः ।
व्यवहारविषये हि वाचारम्भणमात्रे अस्तित्वभावितबुद्धिः तद्विपरीते
व्यवहारातीते नास्तित्वमपि प्रतिपद्यते । यथा
‘घटादिर्व्यवहारविषयतयोपपन्नः सन् ,
तद्विपरीतः असन्’ इति प्रसिद्धम् , एवं तत्सामान्यादिहापि स्याद्ब्रह्मणो
नास्तित्वं प्रत्याशङ्का । तस्मादुच्यते - अस्ति ब्रह्मेति
चेद्वेदेति । किं पुनः स्यात्तदस्तीति विजानतः ?
तदाह - सन्तं विद्यमानं ब्रह्मस्वरूपेण परमार्थसदात्मापन्नम् एनम्
एवंविदं विदुः ब्रह्मविदः । ततः तस्मात् अस्तित्ववेदनात् सः अन्येषां
ब्रह्मवद्विज्ञेयो भवतीत्यर्थः । अथवा यो नास्ति ब्रह्मेति मन्यते, स
सर्वस्यैव सन्मार्गस्य वर्णाश्रमादिव्यवस्थालक्षणस्य
नास्तित्वं प्रतिपद्यते ;
ब्रह्मप्रतिपत्त्यर्थत्वात्तस्य ।
अतः नास्तिकः सः असन् असाधुरुच्यते लोके । तद्विपरीतः सन् यः अस्ति
ब्रह्मेति चेद्वेद, स तद्ब्रह्मप्रतिपत्तिहेतुं सन्मार्गं
वर्णाश्रमादिव्यवस्थालक्षणं श्रद्दधानतया यथावत्प्रतिपद्यते यस्मात् ,
ततः तस्मात् सन्तं साधुमार्गस्थम् एनं विदुः साधवः । तस्मादस्तीत्येव
ब्रह्म प्रतिपत्तव्यमिति वाक्यार्थः । तस्य पूर्वस्य विज्ञानमयस्य एष एव
शरीरे विज्ञानमये भवः शारीरः आत्मा । कोऽसौ ? य एष आनन्दमयः । तं
प्रति नास्त्याशङ्का नास्तित्वे । अपोढसर्वविशेषत्वात्तु ब्रह्मणो
नास्तित्वं प्रत्याशङ्का युक्ता ; सर्वसाम्याच्च ब्रह्मणः । यस्मादेवम् ,
अतः तस्मात् अथ अनन्तरं श्रोतुः शिष्यस्य अनुप्रश्नाः आचार्योक्तिमनु एते
प्रश्नाः । सामान्यं हि ब्रह्म आकाशादिकारणत्वात् विदुषः अविदुषश्च ;
अतः अविदुषोऽपि ब्रह्मप्राप्तिराशङ्क्यते - उत अपि अविद्वान् अमुं लोकं
परमात्मानम् इतः प्रेत्य कश्चन, चनशब्दः अप्यर्थे, अविद्वानपि गच्छति
प्राप्नोति ? ‘किं वा न गच्छति ? ’इति द्वितीयोऽपि प्रश्नो
द्रष्टव्यः, अनुप्रश्ना इति बहुवचनात् । विद्वांसं प्रत्यन्यौ
प्रश्नौ - यद्यविद्वान्सामान्यं कारणमपि ब्रह्म न गच्छति, अतो
विदुषोऽपि ब्रह्मागमनमाशङ्क्यते ; अतस्तं प्रति प्रश्नः - आहो
विद्वानिति । उकारं च वक्ष्यमाणमधस्तादपकृष्य तकारं च
पूर्वस्मादुतशब्दाद्व्यासज्य आहो इत्येतस्मात्पूर्वमुतशब्दं
संयोज्य पृच्छति - उताहो विद्वानिति । विद्वान् ब्रह्मविदपि कश्चित् इतः
प्रेत्य अमुं लोकं समश्नुते प्राप्नोति । समश्नुते उ इत्येवं स्थिते,
अयादेशे यलोपे च कृते, अकारस्य प्लुतिः - समश्नुता ३ उ इति ।
विद्वान्समश्नुते अमुं लोकम् ; किं वा, यथा अविद्वान् , एवं
विद्वानपि न समश्नुते इत्यपरः प्रश्नः । द्वावेव वा प्रश्नौ
विद्वदविद्वद्विषयौ ; बहुवचनं तु
सामर्थ्यप्राप्तप्रश्नान्तरापेक्षया
घटते । ‘असद् ब्रह्मेति वेद चेत्’ ‘अस्ति ब्रह्मेति चेद्वेद’ इति
श्रवणादस्ति नास्तीति संशयः । ततः अर्थप्राप्तः
किमस्ति नास्तीति प्रथमोऽनुप्रश्नः । ब्रह्मणः
अपक्षपातित्वात् अविद्वान्गच्छति न गच्छतीति
द्वितीयः । ब्रह्मणः समत्वेऽपि अविदुष इव विदुषोऽप्यगमनमाशङ्क्य किं
विद्वान्समश्नुते न समश्नुते इति तृतीयोऽनुप्रश्नः ॥

एतेषां प्रतिवचनार्थ उत्तरो ग्रन्थ आरभ्यते । तत्र अस्तित्वमेव
तावदुच्यते । यच्चोक्तम् ‘सत्यं ज्ञानमनन्तं
ब्रह्म’ इति, तत्र च कथं सत्यत्वमित्येतद्वक्तव्यमिति
इदमुच्यते । सत्त्वोक्त्यैव सत्यत्वमुच्यते । उक्तं हि सदेव
सत्यमिति ; तस्मात्सत्त्वोक्त्यैव सत्यत्वमुच्यते । कथमेवमर्थता अवगम्यते
अस्य ग्रन्थस्य ? शब्दानुगमात् । अनेनैव ह्यर्थेनान्वितानि उत्तरवाक्यानि -
‘तत्सत्यमित्याचक्षते’ (तै. उ. २ । ६ । १) ‘यदेष आकाश आनन्दो न स्यात्’
(तै. उ. २ । ७ । १) इत्यादीनि । तत्र असदेव ब्रह्मेत्याशङ्क्यते ।
कस्मात् ? यदस्ति, तद्विशेषतो गृह्यते ; यथा घटादि । यन्नास्ति,
तन्नोपलभ्यते ; यथा शशविषाणादि । तथा नोपलभ्यते ब्रह्म ; तस्माद्विशेषतः
अग्रहणान्नास्तीति । तन्न, आकाशादिकारणत्वाद्ब्रह्मणः । न नास्ति
ब्रह्म । कस्मात् ? आकाशादि हि सर्वं कार्यं ब्रह्मणो जातं
गृह्यते ; यस्माच्च जायते किञ्चित् , तदस्तीति दृष्टं लोके, यथा
घटाङ्कुरादिकारणं मृद्बीजादि ;
तस्मादाकाशादिकारणत्वादस्ति
ब्रह्म । न चासतो जातं किञ्चिद्गृह्यते लोके कार्यम् । असतश्चेन्नामरूपादि
कार्यम् , निरात्मकत्वान्नोपलभ्येत ; उपलभ्यते तु ; तस्मादस्ति ब्रह्म ।
असतश्चेत्कार्यं गृह्यमाणमपि असदन्वितमेव स्यात् ; न चैवम् ; तस्मादस्ति
ब्रह्म । तत्र ‘कथमसतः सज्जायेत’ (छा. उ. ६ । २ । २) इति श्रुत्यन्तरमसतः
सज्जन्मासम्भवमन्वाचष्टे न्यायतः । तस्मात्सदेव ब्रह्मेति युक्तम् । तद्यदि
मृद्बीजादिवत् कारणं स्यात् , अचेतनं तर्हि । न ; कामयितृत्वात् । न हि
कामयित्रचेतनमस्ति लोके । सर्वज्ञं हि ब्रह्मेत्यवोचाम ; अतः
कामयितृत्वोपपत्तिः । कामयितृत्वादस्मदादिवदनाप्तकाममिति चेत्
, न ; स्वातन्त्र्यात् । यथा अन्यान्परवशीकृत्य कामादिदोषाः प्रवर्तयन्ति,
न तथा ब्रह्मणः प्रवर्तकाः कामाः । कथं तर्हि ? सत्यज्ञानलक्षणाः
स्वात्मभूतत्वाद्विशुद्धाः । न तैर्ब्रह्म प्रवर्त्यते ;
तेषां तु तत्प्रवर्तकं ब्रह्म प्राणिकर्मापेक्षया ।
तस्मात्स्वातन्त्र्यं कामेषु
ब्रह्मणः ; अतो न अनाप्तकामं ब्रह्म ।
साधनान्तरानपेक्षत्वाच्च ।
यथा अन्येषामनात्मभूता धर्मादिनिमित्तापेक्षाः कामाः
स्वात्मव्यतिरिक्तकार्यकरणसाधनान्तरापेक्षाश्च,
न तथा ब्रह्मणः । किं तर्हि ? स्वात्मनोऽनन्याः । तदेतदाह - सोऽकामयत । सः
आत्मा यस्मादाकाशः सम्भूतः, अकामयत कामितवान् । कथम् ? बहु प्रभूतं स्यां
भवेयम् । कथमेकस्यार्थान्तराननुप्रवेशे बहुत्वं स्यादिति, उच्यते -
प्रजायेय उत्पद्येय । न हि पुत्रोत्पत्तेरिवार्थान्तरविषयं
बहुभवनम् । कथं तर्हि ? आत्मस्थानभिव्यक्तनामरूपाभिव्यक्त्या । यदा
आत्मस्थे अनभिव्यक्ते नामरूपे व्याक्रियेते, तदा
आत्मस्वरूपापरित्यागेनैव ब्रह्मणः अप्रविभक्तदेशकाले
सर्वावस्थासु व्याक्रियेते । तदेतन्नामरूपव्याकरणं ब्रह्मणो बहुभवनम् ।
नान्यथा निरवयवस्य ब्रह्मणो बहुत्वापत्तिरुपपद्यते अल्पत्वं वा, यथा
आकाशस्याल्पत्वं बहुत्वं च वस्त्वन्तरकृतमेव । अतः
तद्द्वारेणैवात्मा बहु भवति । न
ह्यात्मनोऽन्यदनात्मभूतं
तत्प्रविभक्तदेशकालं सूक्ष्मं व्यवहितं विप्रकृष्टं भूतं
भवद्भविष्यद्वा वस्तु विद्यते । अतः नामरूपे सर्वावस्थे
ब्रह्मणैवात्मवती । न ब्रह्म तदात्मकम् । ते तत्प्रत्याख्याने न स्त
एवेति तदात्मके उच्येते । ताभ्यां च उपाधिभ्यां
ज्ञातृज्ञेयज्ञानशब्दार्थादिसर्वसंव्यवहारभाग्ब्रह्म ।
सः आत्मा एवंकामः सन् तपः अतप्यत । तप इति ज्ञानमुच्यते, ‘यस्य ज्ञानमयं
तपः’ (मु. उ. १ । १ । ८) इति श्रुत्यन्तरात् । आप्तकामत्वाच्च इतरस्य
असम्भव एव तपसः । तत्तपः अतप्यत तप्तवान् ,
सृज्यमानजगद्रचनादिविषयामालोचनामकरोदात्मेत्यर्थः ।
सः एवमालोच्य तपः तप्त्वा प्राणिकर्मादिनिमित्तानुरूपम् इदं सर्वं जगत्
देशतः कालतः नाम्ना रूपेण च यथानुभवं सर्वैः प्राणिभिः
सर्वावस्थैरनुभूयमानम् असृजत सृष्टवान् । यदिदं
किञ्च यत्किञ्चेदमविशिष्टम् , तत् इदं जगत् सृष्ट्वा, किमकरोदिति,
उच्यते - तदेव सृष्टं जगत् अनुप्राविशदिति ॥

तत्रैतच्चिन्त्यम् - कथमनुप्राविशदिति । किम् , यः स्रष्टा, स
तेनैवात्मनानुप्राविशत् , उत अन्येनेति ? किं
तावद्युक्तम् ? क्त्वाप्रत्ययश्रवणात् , यः स्रष्टा, स
एवानुप्राविशदिति । ननु न युक्तं
मृद्वच्चेत्कारणं ब्रह्म,
तदात्मकत्वात्कार्यस्य, कारणमेव
हि कार्यात्मना परिणमते ; अतः अप्रविष्टस्यैव कार्योत्पत्तेरूर्ध्वं
पृथक्कारणस्य पुनः प्रवेशोऽनुपपन्नः । न हि
घटपरिणामव्यतिरेकेण मृदो घटे
प्रवेशोऽस्ति । यथा घटे चूर्णात्मना मृदोऽनुप्रवेशः,
एवमनेन आत्मना नामरूपकार्ये अनुप्रवेश आत्मनः इति चेत् , श्रुत्यन्तराच्च
‘अनेन जीवेनात्मनानुप्रविश्य’ (छा. उ. ६ । ३ । २) इति ; नैवं युक्तम् ,
एकत्वाद्ब्रह्मणः । मृदात्मनस्त्वनेकत्वात् सावयवत्वाच्च युक्तो घटे
मृदश्चूर्णात्मनानुप्रवेशः, मृदश्चूर्णस्य
अप्रविष्टदेशत्वाच्च । न त्वात्मन
एकत्वे सति निरवयवत्वादप्रविष्टदेशाभावाच्च प्रवेश उपपद्यते ; कथं
तर्हि प्रवेशः स्यात् ? युक्तश्च प्रवेशः, श्रुतत्वात् -
‘तदेवानुप्राविशत्’ इति । सावयवमेवास्तु ;
तर्हि सावयवत्वात् मुखो हस्तप्रवेशवत् नामरूपकार्ये जीवात्मनानुप्रवेशो
युक्त एवेति चेत् , न ; अशून्यदेशत्वात् । न हि कार्यात्मना
परिणतस्य नामरूपकार्यदेशव्यतिरेकेण आत्मशून्यः प्रदेशोऽस्ति,
यं प्रविशेज्जीवात्मना । कारणमेव चेत्प्रविशेत् , जीवात्मत्वं जह्यात् ,
यथा घटो मृत्प्रवेशे घटत्वं जहाति । ‘तदेवानुप्राविशत्’ इति च
श्रुतेर्न कारणानुप्रवेशो युक्तः । कार्यान्तरमेव स्यादिति
चेत् - तदेवानुप्राविशदिति जीवात्मरूपं कार्यं नामरूपपरिणतं
कार्यान्तरमेव आपद्यत इति चेत् , न ; विरोधात् । न
हि घटो घटान्तरमापद्यते, व्यतिरेकश्रुतिविरोधाच्च । जीवस्य
नामरूपकार्यव्यतिरेकानुवादिन्यः श्रुतयो
विरुध्येरन् ; तदापत्तौ मोक्षासम्भवाच्च । न हि यतो
मुच्यमानः, तदेव आपद्यते । न हि शृङ्खलापत्तिः बद्धस्य तस्करादेः ।
बाह्यान्तर्भेदेन परिणतमिति चेत् - तदेव कारणं ब्रह्म
शरीराद्याधारत्वेन तदन्तर्जीवात्मना
आधेयत्वेन च परिणतमिति चेत् , न ; बहिष्ठस्य प्रवेशोपपत्तेः । न हि
यो यस्यान्तःस्थः स एव तत्प्रविष्ट उच्यते । बहिष्ठस्यानुप्रवेशः स्यात् ,
प्रवेशशब्दार्थस्यैवं दृष्टत्वात् - यथा गृहं कृत्वा प्राविशदिति ।
जलसूर्यकादिप्रतिबिम्बवत् प्रवेशः स्यादिति चेत् , न ;
अपरिच्छिन्नत्वादमूर्तत्वाच्च । परिच्छिन्नस्य
मूर्तस्यान्यस्य अन्यत्र प्रसादस्वभावके जलादौ
सूर्यकादिप्रतिबिम्बोदयः स्यात् , न त्वात्मनः ; अमूर्तत्वात् ,
आकाशादिकारणस्य आत्मनः व्यापकत्वात् ।
तद्विप्रकृष्टदेशप्रतिबिम्बाधारवस्त्वन्तराभावाच्च
प्रतिबिम्बवत्प्रवेशो न युक्तः । एवं तर्हि नैवास्ति प्रवेशः ; न च
गत्यन्तरमुपलभामहे, ‘तदेवानुप्राविशत्’ इति श्रुतेः ।
श्रुतिश्च नोऽतीन्द्रियविषये विज्ञानोत्पत्तौ निमित्तम् । न
चास्माद्वाक्यात् यत्नवतामपि विज्ञानमुत्पद्यते । हन्त
तर्ह्यनर्थकत्वादपोह्यमेतद्वाक्यम् ‘तत्सृष्ट्वा
तदेवानुप्राविशत्’ इति ; न, अन्यार्थत्वात् । किमर्थमस्थाने
चर्चा ? प्रकृतो ह्यन्यो विवक्षितोऽस्य वाक्यार्थः अस्ति ; स
स्मर्तव्यः - ‘ब्रह्मविदाप्नोति परम्’ (तै. उ. २ । १ । १)
‘सत्यं ज्ञानमनन्तं ब्रह्म’ (तै. उ. २ । १ । १) ‘यो वेद निहितं गुहायाम्’
(तै. उ. २ । १ । १) इति । तद्विज्ञानं च विवक्षितम् ; प्रकृतं च तत् ।
ब्रह्मस्वरूपावगमाय च आकाशाद्यन्नमयान्तं कार्यं प्रदर्शितम् ;
ब्रह्मावगमश्च आरब्धः । तत्र अन्नमयादात्मनोऽन्योऽन्तर आत्मा प्राणमयः
; तदन्तर्मनोमयो विज्ञानमय इति विज्ञानगुहायां प्रवेशितः ; तत्र च आनन्दमयो
विशिष्ट आत्मा प्रदर्शितः । अतः परमानन्दमयलिङ्गाधिगमद्वारेण
आनन्दविवृद्ध्यवसान आत्मा । ब्रह्म पुच्छं
प्रतिष्ठा सर्वविकल्पास्पदो निर्विकल्पोऽस्यामेव गुहायामधिगन्तव्य
इति तत्प्रवेशः प्रकल्प्यते । न ह्यन्यत्रोपलभ्यते ब्रह्म,
निर्विशेषत्वात् ; विशेषसम्बन्धो
ह्युपलब्धिहेतुर्दृष्टः - यथा
राहोश्चन्द्रार्कविशेषसम्बन्धः ।
एवमन्तःकरणगुहात्मसम्बन्धो ब्रह्मण उपलब्धिहेतुः, संनिकर्षात् ,
अवभासात्मकत्वाच्च अन्तःकरणस्य । यथा च आलोकविशिष्टघटाद्युपलब्धिः, एवं
बुद्धिप्रत्ययालोकविशिष्टात्मोपलब्धिः स्यात् , तस्मात् उपलब्धिहेतौ
गुहायां निहितमिति प्रकृतमेव । तद्वृत्तिस्थानीये त्विह
पुनस्तत्सृष्ट्वा तदेवानुप्राविशदित्युच्यते ॥

देवेदमाकाशादिकारणं कार्यं सृष्ट्वा तदनुप्रविष्टमिवान्तर्गुहायां बुद्धौ
द्रष्टृ श्रोतृ मन्तृ विज्ञात्रित्येवं विशेषवदुपलभ्यते । स एव तस्य
प्रवेशः ; तस्मादस्ति तत्कारणं ब्रह्म । अतः
अस्तित्वादस्तीत्येवोपलब्धव्यं
तत् । तत् कार्यमनुप्रविश्य ; किम् ? सच्च मूर्तं त्यच्च अमूर्तम् अभवत् ।
मूर्तामूर्ते ह्यव्याकृतनामरूपे आत्मस्थे अन्तर्गतेन आत्मना व्याक्रियेते
मूर्तामूर्तशब्दवाच्ये । ते आत्मना त्वप्रविभक्तदेशकाले इति कृत्वा आत्मा
ते अभवदित्युच्यते । किं च, निरुक्तं चानिरुक्तं च, निरुक्तं नाम
निष्कृष्य समानासमानजातीयेभ्यः देशकालविशिष्टतया इदं
तदित्युक्तम् ; अनिरुक्तं तद्विपरीतम् ;
निरुक्तानिरुक्ते अपि मूर्तामूर्तयोरेव
विशेषणे । यथा सच्च त्यच्च प्रत्यक्षपरोक्षे, तथा निलयनं
चानिलयनं च । निलयनं नीडम् आश्रयः मूर्तस्यैव धर्मः ; अनिलयनं
तद्विपरीतम् अमूर्तस्यैव धर्मः । त्यदनिरुक्तानिलयनानि
अमूर्तधर्मत्वेऽपि व्याकृतविषयाण्येव,
सर्गोत्तरकालभावश्रवणात् । त्यदिति
प्राणाद्यनिरुक्तं तदेवानिलयनं च । अतो विशेषणानि अमूर्तस्य
व्याकृतविषयाण्येवैतानि । विज्ञानं चेतनम् ; अविज्ञानं तद्रहितमचेतनं
पाषाणादि । सत्यं च व्यवहारविषयम् , अधिकारात् ; न परमार्थसत्यम् ;
एकमेव हि परमार्थसत्यं ब्रह्म । इह पुनः व्यवहारविषयमापेक्षिकं सत्यम् ,
मृगतृष्णिकाद्यनृतापेक्षया उदकादि सत्यमुच्यते । अनृतं च
तद्विपरीतम् । किं पुनः ? एतत्सर्वमभवत् , सत्यं
परमार्थसत्यम् ; किं पुनस्तत् ? ब्रह्म, ‘सत्यं ज्ञानमनन्तं ब्रह्म’
इति प्रकृतत्वात् । यस्मात् , सत्त्यदादिकं मूर्तामूर्तधर्मजातं
यत्किञ्चेदं सर्वमविशिष्टं विकारजातमेकमेव सच्छब्दवाच्यं
ब्रह्माभवत् , तद्व्यतिरेकेणाभावान्नामरूपविकारस्य, तस्मात् तत् ब्रह्म
सत्यमित्याचक्षते ब्रह्मविदः । अस्ति नास्तीत्यनुप्रश्नः प्रकृतः ;
तस्य प्रतिवचनविषये एतदुक्तम् - ‘आत्माकामयत बहु स्याम्’ इति । स यथाकामं च
आकाशादिकार्यं सत्त्यदादिलक्षणं सृष्ट्वा तदनुप्रविश्य
पश्यञ्शृण्वन्मन्वानो विजानन्
बह्वभवत् ; तस्मात् तदेवेदमाकाशादिकारणं कार्यस्थं परमे व्योमन्
हृदयगुहायां निहितं तत्प्रत्ययावभासविशेषेणोपलभ्यमानमस्तीत्येवं
विजानीयादित्युक्तं भवति । तत् एतस्मिन्नर्थे ब्राह्मणोक्ते एषः
श्लोकः मन्त्रः भवति । यथा पूर्वेष्वन्नमयाद्यात्मप्रकाशकाः पञ्चस्वपि,
एवं सर्वान्तरतमात्मास्तित्वप्रकाशकोऽपि मन्त्रः कार्यद्वारेण भवति ॥

इति षष्ठानुवाकभाष्यम् ॥

** वार्तिका

## सप्तमोऽनुवाकः

असद्वा इदमग्र आसीत् । ततो वै सदजायत । तदात्मानं स्वयमकुरुत ।
तस्मात्तत्सुकृतमुच्यत इति । यद्वै तत्सुकृतम् ।
रसो वै सः । रसं ह्येवायं लब्ध्वानन्दी भवति । को ह्येवान्यात्कः
प्राण्यात् । यदेष आकाश आनन्दो न स्यात् । एष ह्येवानन्दयाति ।
यदा ह्येवैष एतस्मिन्नदृश्येऽनात्म्येऽनिरुक्तेऽनिलयनेऽभयं प्रतिष्ठां
विन्दते । अथ सोऽभयं गतो भवति । यदा ह्येवैष एतस्मिन्नुदरमन्तरं
कुरुते । अथ तस्य भयं भवति । तत्त्वेव भयं विदुषोऽमन्वानस्य । तदप्येष
श्लोको भवति ॥ १ ॥

असद्वा इदमग्र आसीत् । असदिति व्याकृतनामरूपविशेषविपरीतरूपम् अव्याकृतं
ब्रह्म उच्यते ; न पुनरत्यन्तमेवासत् । न ह्यसतः सज्जन्मास्ति ।
इदम् इति नामरूपविशेषवद्व्याकृतं जगत् ; अग्रे पूर्वं प्रागुत्पत्तेः
ब्रह्मैव असच्छब्दवाच्यमासीत् । ततः असतः वै सत् प्रविभक्तनामरूपविशेषम्
अजायत उत्पन्नम् । किं ततः प्रविभक्तं कार्यमिति - पितुरिव पुत्रः ?
नेत्याह । तत् असच्छब्दवाच्यं स्वयमेव आत्मानमेव अकुरुत कृतवत् ।
यस्मादेवम् , तस्मात् तत् ब्रह्मैव सुकृतं स्वयं कर्तृ
उच्यते । स्वयं कर्तृ ब्रह्मेति प्रसिद्धं लोके सर्वकारणत्वात् ।
यस्माद्वा स्वयमकरोत्सर्वं सर्वात्मना, तस्मात्पुण्यरूपेणापि तदेव
ब्रह्म कारणं सुकृतम् उच्यते । सर्वथापि तु फलसम्बन्धादिकारणं
सुकृतशब्दवाच्यं प्रसिद्धं लोके । यदि पुण्यं यदि वा अन्यत् सा
प्रसिद्धिः नित्ये चेतनकारणे सति उपपद्यते, तस्मादस्ति ब्रह्म,
सुकृतप्रसिद्धेरिति । इतश्चास्ति ; कुतः ? रसत्वात् । कुतो
रसत्वप्रसिद्धिर्ब्रह्मण इत्यत आह - यद्वै
तत्सुकृतं रसो वै सः । रसो नाम तृप्तिहेतुः आनन्दकरो मधुराम्लादिः
प्रसिद्धो लोके । रसमेव हि अयं लब्ध्वा प्राप्य आनन्दी
सुखी भवति । नासत आनन्दहेतुत्वं दृष्टं लोके । बाह्यानन्दसाधनरहिता अपि
अनीहा निरेषणा ब्राह्मणा बाह्यरसलाभादिव सानन्दा दृश्यन्ते विद्वांसः ;
नूनं ब्रह्मैव रसस्तेषाम् । तस्मादस्ति तत्तेषामानन्दकारणं
रसवद्ब्रह्म । इतश्चास्ति ; कुतः ?
प्राणनादिक्रियादर्शनात् ।
अयमपि हि पिण्डो जीवतः प्राणेन प्राणिति अपानेन अपानिति । एवं वायवीया
ऐन्द्रियकाश्च चेष्टाः संहतैः कार्यकरणैर्निर्वर्त्यमाना दृश्यन्ते ।
तच्चैकार्थवृत्तित्वेन संहननं नान्तरेण चेतनमसंहतं सम्भवति,
अन्यत्रादर्शनात् । तदाह - यत् यदि एषः
आकाशे परमे व्योम्नि गुहायां निहित आनन्दो न स्यात् न भवेत् , को
ह्येव लोके अन्यात् अपानचेष्टां कुर्यादित्यर्थः । कः प्राण्यात् प्राणनं
वा कुर्यात् ; तस्मादस्ति तद्ब्रह्म, यदर्थाः कार्यकरणप्राणनादिचेष्टाः
; तत्कृत एव च आनन्दो लोकस्य । कुतः ? एष ह्येव पर आत्मा आनन्दयाति
आनन्दयति सुखयति लोकं धर्मानुरूपम् । स एवात्मा
आनन्दरूपोऽविद्यया परिच्छिन्नो विभाव्यते
प्राणिभिरित्यर्थः ।
भयाभयहेतुत्वाद्विद्वदविदुषोरस्ति
तद्ब्रह्म । सद्वस्त्वाश्रयणेन हि अभयं भवति ; नासद्वस्त्वाश्रयणेन
भयनिवृत्तिरुपपद्यते । कथमभयहेतुत्वमिति, उच्यते - यदा
ह्येव यस्मात् एषः साधकः एतस्मिन् ब्रह्मणि - किंविशिष्टे ?
अदृश्ये दृश्यं नाम द्रष्टव्यं विकारः,
दर्शनार्थत्वाद्विकारस्य ; न
दृश्यम् अदृश्यम् , अविकार इत्यर्थः । एतस्मिन्नदृश्ये
अविकारेऽविषयभूते, अनात्म्ये अशरीरे,
यस्माददृश्यं तस्मादनात्म्यम् , यस्मादनात्म्यं
तस्मादनिरुक्तम् ; विशेषो हि निरुच्यते ; विशेषश्च
विकारः ; अविकारं च ब्रह्म, सर्वविकारहेतुत्वात् ; तस्मात्
अनिरुक्तम् । यत एवम् , तस्मादनिलयनं निलयनं नीड आश्रयः न निलयनम्
अनिलयनम् अनाधारं तस्मिन् एतस्मिन् अदृश्येऽनात्म्येऽनिरुक्तेऽनिलयने
सर्वकार्यधर्मविलक्षणे ब्रह्मणीति वाक्यार्थः । अभयमिति
क्रियाविशेषणम् । अभयामिति वा लिङ्गान्तरं
परिणम्यते । प्रतिष्ठां स्थितिमात्मभावं विन्दते लभते ।
अथ तदा सः तस्मिन्नानात्वस्य भयहेतोरविद्याकृतस्यादर्शनादभयं गतो भवति ।
स्वरूपप्रतिष्ठो ह्यसौ यदा भवति, तदा नान्यत्पश्यति नान्यच्छृणोति
नान्यद्विजानाति । अन्यस्य ह्यन्यतो भयं भवति, न आत्मन एव आत्मनो भयं
युक्तम् ; तस्मात् आत्मैव आत्मनः अभयकारणम् । सर्वतो हि निर्भया ब्राह्मणा
दृश्यन्ते सत्सु भयहेतुषु ; तच्चायुक्तमसति भयत्राणे ब्रह्मणि ।
तस्मात्तेषामभयदर्शनादस्ति तदभयकारणं ब्रह्मेति । कदा
असौ अभयं गतो भवति साधकः ? यदा नान्यत्पश्यति आत्मनि च अन्तरं भेदं न
कुरुते, तदा अभयं गतो भवतीत्यभिप्रायः । यदा पुनरविद्यावस्थायां हि यस्मात्
एषः अविद्यावान् अविद्यया प्रत्युपस्थापितं वस्तु
तैमिरिकद्वितीयचन्द्रवत्पश्यत्यात्मनि
च एतस्मिन् ब्रह्मणि, उत अपि, अरम् अल्पमपि, अन्तरं छिद्रं भेददर्शनं
कुरुते ; भेददर्शनमेव हि भयकारणम् ; अल्पमपि भेदं
पश्यतीत्यर्थः । अथ तस्माद्भेददर्शनाद्धेतोः
तस्य भेददर्शिनः आत्मनो भयं भवति । तस्मादात्मैवात्मनो
भयकारणमविदुषः ; तदेतदाह - तत् ब्रह्म त्वेव भयं
भेददर्शिनो विदुषः ईश्वरोऽन्यो मत्तः अहमन्यः संसारीत्येवंविदुषः
भेददृष्टमीश्वराख्यं तदेव ब्रह्म अल्पमप्यन्तरं कुर्वतः भयं
भवति एकत्वेन अमन्वानस्य । तस्मात् विद्वानप्यविद्वानेवासौ,
योऽयमेकमभिन्नमात्मतत्त्वं न पश्यति ।
उच्छेदहेतुदर्शनाद्ध्युच्छेद्याभिमतस्य
भयं भवति ; अनुच्छेद्यो ह्युच्छेदहेतुः ; तत्र असत्युच्छेदहेतौ उच्छेद्ये न
तद्दर्शनकार्यं भयं युक्तम् । सर्वं च जगद्भयवद्दृश्यते । तस्माज्जगतो
भयदर्शनाद्गम्यते - नूनं तदस्ति
भयकारणमुच्छेदहेतुरनुच्छेद्यात्मकम्
, यतो जगद्बिभेतीति । तत् एतस्मिन्नप्यर्थे एषः श्लोकः भवति ॥

इति सप्तमनुवाकभाष्यम् ॥

** वार्तिका

## अष्टमोऽनुवाकः

भीषास्माद्वातः पवते । भीषोदेति सूर्यः । भीषास्मादग्निश्चेन्द्रश्च ।
मृत्युर्धावति पञ्चम इति । सैषानन्दस्य मीमां सा भवति । युवा
स्यात्साधुयुवाध्यायकः । आशिष्ठो दृढिष्ठो बलिष्ठः । तस्येयं
पृथिवी सर्वा वित्तस्य पूर्णा स्यात् । स एको मानुष आनन्दः ।
ते ये शतं मानुषा आनन्दाः ॥ १ ॥

स एको मनुष्यगन्धर्वाणामानन्दः । श्रोत्रियस्य चाकामहतस्य । ते ये शतं
मनुष्यगन्धर्वाणामानन्दाः । स एको देवगन्धर्वाणामानन्दः ।
श्रोत्रियस्य चाकामहतस्य । ते ये शतं
देवगन्धर्वाणामानन्दाः । स
एकः पितॄणां चिरलोकलोकानामानन्दः । श्रोत्रियस्य चाकामहतस्य । ते ये
शतं पितॄणां चिरलोकलोकानामानन्दाः । स एक आजानजानां देवानामानन्दः ॥
२ ॥

श्रोत्रियस्य चाकामहतस्य । ते ये शतमाजानजानां देवानामानन्दाः । स एकः
कर्मदेवानां देवानामानन्दः । ये कर्मणा देवानपियन्ति ।
श्रोत्रियस्य चाकामहतस्य । ते ये शतं कर्मदेवानां
देवानामानन्दाः । स एको देवानामानन्दः । श्रोत्रियस्य
चाकामहतस्य । ते ये शतं देवानामानन्दाः । स एक
इन्द्रस्यानन्दः ॥ ३ ॥

श्रोत्रियस्य चाकामहतस्य । ते ये शतमिन्द्रस्यानन्दाः । स एको
बृहस्पतेरानन्दः । श्रोत्रियस्य चाकामहतस्य । ते
ये शतं बृहस्पतेरानन्दाः । स एकः प्रजापतेरानन्दः । श्रोत्रियस्य
चाकामहतस्य । ते ये शतं प्रजापतेरानन्दाः । स एको
ब्रह्मण आनन्दः । श्रोत्रियस्य चाकामहातस्य ॥ ४ ॥

भीषा भयेन अस्मात् वातः पवते । भीषोदेति सूर्यः । भीषा अस्मात्
अग्निश्चेन्द्रश्च । मृत्युर्धावति पञ्चम इति ।
वातादयो हि महार्हाः स्वयमीश्वराः सन्तः पवनादिकार्येष्वायासबहुलेषु
नियताः प्रवर्तन्ते ; तद्युक्तं प्रशास्तरि सति ; यस्मात् नियमेन तेषां
प्रवर्तनम् , तस्मादस्ति भयकारणं तेषां प्रशास्तृ ब्रह्म । यतस्ते
भृत्या इव राज्ञः अस्मात् ब्रह्मणः भयेन प्रवर्तन्ते तच्च
भयकारणमानन्दं ब्रह्म । तस्य अस्य ब्रह्मणः आनन्दस्य एषा
मीमांसा विचारणा भवति । किमानन्दस्य मीमांस्यमिति, उच्यते -
किमानन्दो विषयविषयिसम्बन्धजनितः लौकिकानन्दवत् , आहोस्वित्
स्वाभाविकः, इत्येवमेषा आनन्दस्य मीमांसा ॥

तत्र लौकिक आनन्दो बाह्याध्यात्मिकसाधनसम्पत्तिनिमित्त उत्कृष्टः । सः य एष
निर्दिश्यते ब्रह्मानन्दानुगमार्थम् । अनेन हि प्रसिद्धेन आनन्देन
व्यावृत्तविषयबुद्धिगम्य आनन्दोऽनुगन्तुं शक्यते ।
लौकिकोऽप्यानन्दः ब्रह्मानन्दस्यैव मात्रा ; अविद्यया
तिरस्क्रियमाणे विज्ञाने उत्कृष्यमाणायां च अविद्यायां
ब्रह्मादिभिः कर्मवशात् यथाविज्ञानं विषयादिसाधनसम्बन्धवशाच्च
विभाव्यमानश्च लोकेऽनवस्थितो लौकिकः सम्पद्यते ; स एव
अविद्याकामकर्मापकर्षेण मनुष्यगन्धर्वाद्युत्तरोत्तरभूमिषु
अकामहतविद्वच्छ्रोत्रियप्रत्यक्षो विभाव्यते
शतगुणोत्तरोत्तरोत्कर्षेण यावद्धिरण्यगर्भस्य ब्रह्मण
आनन्द इति ॥

निरस्ते त्वविद्याकृते विषयविषयिविभागे, विद्यया स्वाभाविकः परिपूर्णः एकः
आनन्दः अद्वैतः भवतीत्येतमर्थं विभावयिष्यन्नाह - युवा प्रथमवयाः ;
साधुयुवेति साधुश्चासौ युवा चेति यूनो विशेषणम् ;
युवाप्यसाधुर्भवति साधुरप्ययुवा, अतो विशेषणं
युवा स्यात्साधुयुवेति ; अध्यायकः अधीतवेदः । आशिष्ठः आशास्तृतमः ;
दृढिष्ठः दृढतमः ; बलिष्ठः बलवत्तमः ; एवमाध्यात्मिकसाधनसम्पन्नः ।
तस्येयं पृथिवी उर्वी सर्वा वित्तस्य वित्तेनोपभोगसाधनेन
दृष्टार्थेनादृष्टार्थेन च कर्मसाधनेन सम्पन्ना पूर्णा
राजा पृथिवीपतिरित्यर्थः । तस्य च य आनन्दः, सः एकः मानुषः मनुष्याणां
प्रकृष्टः एक आनन्दः । ते ये शतं मानुषा आनन्दाः, स एको
मनुष्यगन्धर्वाणामानन्दः ; मानुषानन्दात्
शतगुणेनोत्कृष्टः मनुष्यगन्धर्वाणामानन्दः
भवति । मनुष्याः सन्तः कर्मविद्याविशेषात् गन्धर्वत्वं प्राप्ता
मनुष्यगन्धर्वाः । ते ह्यन्तर्धानादिशक्तिसम्पन्नाः
सूक्ष्मकार्यकरणाः ; तस्मात्प्रतिघाताल्पत्वं तेषां
द्वन्द्वप्रतिघातशक्तिसाधनसम्पत्तिश्च । ततः अप्रतिहन्यमानस्य
प्रतीकारवतः मनुष्यगन्धर्वस्य स्याच्चित्तप्रसादः ।
तत्प्रसादविशेषात्सुखविशेषाभिव्यक्तिः ।
एवं पूर्वस्याः पूर्वस्या भूमेरुत्तरस्यामुत्तरस्यां भूमौ प्रसादविशेषतः
शतगुणेन आनन्दोत्कर्ष उपपद्यते । प्रथमं तु अकामहताग्रहणं
मनुष्यविषयभोगकामानभिहतस्य श्रोत्रियस्य
मनुष्यानन्दात् शतगुणेन आनन्दोत्कर्षः
मनुष्यगन्धर्वेण तुल्यो वक्तव्य इत्येवमर्थम् ।
साधुयुवा अध्यायक इति श्रोत्रियत्वावृजिनत्वे गृह्येते । ते
ह्यविशिष्टे सर्वत्र । अकामहतत्वं तु
विषयोत्कर्षापकर्षतः
सुखोत्कर्षापकर्षाय विशेष्यते । अतः
अकामहतग्रहणम् , तद्विशेषतः शतगुणसुखोत्कर्षोपलब्धेः
अकामहतत्वस्य परमानन्दप्राप्तिसाधनत्वविधानार्थम् ।
व्याख्यातमन्यत् । देवगन्धर्वा जातित एव ।
चिरलोकलोकानामिति पितॄणां विशेषणम् । चिरकालस्थायी
लोको येषां पितॄणाम् , ते चिरलोकलोका इति । आजान इति देवलोकः
तस्मिन्नाजाने जाता आजानजा देवाः, स्मार्तकर्मविशेषतो
देवस्थानेषु जाताः । कर्मदेवा ये वैदिकेन कर्मणा
अग्निहोत्रादिना केवलेन देवानपियन्ति । देवा इति
त्रयस्त्रिंशद्धविर्भुजः ; इन्द्रस्तेषां स्वामी ;
तस्य आचार्यो बृहस्पतिः । प्रजापतिः विराट् त्रैलोक्यशरीरो ब्रह्मा
समष्टिव्यष्टिरूपः संसारमण्डलव्यापी । यत्रैते आनन्दभेदा एकतां गच्छन्ति,
धर्मश्च तन्निमित्तः ज्ञानं च तद्विषयम् अकामहतत्वं च निरतिशयं यत्र, स
एष हिरण्यगर्भो ब्रह्मा, तस्यैष आनन्दः श्रोत्रियेण अवृजिनेन अकामहतेन च
सर्वतः प्रत्यक्षमुपलभ्यते । तस्मादेतानि त्रीणि साधनानीत्यवगम्यते ।
तत्र श्रोत्रियत्वावृजिनत्वे नियते अकामहतत्वं तु उत्कृष्यत इति
प्रकृष्टसाधनता अवगम्यते । तस्य
अकामहतत्वप्रकर्षतश्चोपलभ्यमानः
श्रोत्रियप्रत्यक्षो ब्रह्मण आनन्दः यस्य परमानन्दस्य मात्रा एकदेशः,
‘एतस्यैवानन्दस्यान्यानि भूतानि मात्रामुपजीवन्ति’ (बृ. उ. ४ । ३ । ३२)
इति श्रुत्यन्तरात् । स एष आनन्दः - यस्य मात्रा समुद्राम्भस इव विप्रुषः
प्रविभक्ताः यत्रैकतां गताः - स एष परमानन्दः स्वाभाविकः, अद्वैतात् ;
आनन्दानन्दिनोश्च अविभागोऽत्र ॥

तदेतन्मीमांसाफलमुपसंह्रियते -

स यश्चायं पुरुषे । यश्चासावादित्ये । स एकः । स य एवंवित् ।
अस्माल्लोकात्प्रेत्य ।
एतमन्नमयमात्मानमुपसङ्क्रामति ।
एतं प्राणमयमात्मानमुपसङ्क्रामति । एतं मनोमयमात्मानमुपसङ्क्रामति । एतं
विज्ञानमयमात्मानमुपसङ्क्रामति । एतमानन्दमयमात्मानमुपसङ्क्रामति ।
तदप्येष श्लोको भवति ॥ ५ ॥

स यश्चायं पुरुष इति । यः गुहायां निहितः परमे व्योम्नि आकाशादिकार्यं
सृष्ट्वा अन्नमयान्तम् , तदेवानुप्रविष्टः, सः य इति निश्चीयते ।
कोऽसौ ? अयं पुरुषे । यश्चासावादित्ये यः परमानन्दः श्रोत्रियप्रत्यक्षो
निर्दिष्टः, यस्यैकदेशं ब्रह्मादीनि भूतानि सुखार्हाण्युपजीवन्ति, सः
यश्चासावादित्ये इति निर्दिश्यते । स एकः भिन्नप्रदेशघटाकाशाकाशैकत्ववत् ।
ननु तन्निर्देशे स यश्चायं पुरुष इत्यविशेषतोऽध्यात्मं न युक्तो निर्देशः
; यश्चायं दक्षिणेऽक्षन्निति तु युक्तः, प्रसिद्धत्वात् । न, पराधिकारात् ।
परो ह्यात्मा अत्र अधिकृतः ‘अदृश्येऽनात्म्ये’ ‘भीषास्माद्वातः पवते’
‘सैषानन्दस्य मीमांसा’ इति । न हि अकस्मादप्रकृतो युक्तो
निर्देष्टुम् ; परमात्मविज्ञानं च विवक्षितम् । तस्मात् पर एव
निर्दिश्यते - स एक इति । नन्वानन्दस्य मीमांसा प्रकृता ; तस्या अपि
फलमुपसंहर्तव्यम् । अभिन्नः स्वाभाविकः आनन्दः परमात्मैव, न
विषयविषयिसम्बन्धजनित इति । ननु तदनुरूप एव अयं निर्देशः - ‘स
यश्चायं पुरुषे यश्चासावादित्ये स एकः’ इति
भिन्नाधिकरणस्थविशेषोपमर्देन ।
नन्वेवमप्यादित्यविशेषग्रहणमनर्थकम् ; न अनर्थकम् ,
उत्कर्षापकर्षापोहार्थत्वात् ।
द्वैतस्य हि यो मूर्तामूर्तलक्षणस्य पर उत्कर्षः सवित्रभ्यन्तर्गतः स
चेत्पुरुषगतविशेषोपमर्देन परमानन्दमपेक्ष्य समो भवति, न
कश्चिदुत्कर्षोऽपकर्षो वा तां गतिं गतस्येत्यभयं प्रतिष्ठां
विन्दत इत्युपपन्नम् ॥

अस्ति नास्तीत्यनुप्रश्नो व्याख्यातः ।
कार्यरसलाभप्राणनाभयप्रतिष्ठाभयदर्शनोपपत्तिभ्योऽस्त्येव
तदाकाशादिकारणं ब्रह्मेत्यपाकृतः अनुप्रश्न एकः ; द्वावन्यानुप्रश्नौ
विद्वदविदुषोर्ब्रह्मप्राप्त्यप्राप्तिविषयौ ; तत्र
विद्वान्समश्नुते न समश्नुत इत्यनुप्रश्नोऽन्त्यः ;
तदपाकरणायोच्यते । मध्यमोऽनुप्रश्नः अन्त्यापाकरणादेव अपाकृत इति
तदपाकरणाय न यत्यते । स यः कश्चित् एवं यथोक्तं ब्रह्म
उत्सृज्योत्कर्षापकर्षमद्वैतं सत्यं ज्ञानमनन्तमस्मीत्येवं
वेत्तीति एवंवित् ; एवंशब्दस्य प्रकृतपरामर्शार्थत्वात् ।
स किम् ? अस्माल्लोकात्प्रेत्य दृष्टादृष्टेष्टविषयसमुदायो हि अयं लोकः,
तस्मादस्माल्लोकात्प्रेत्य प्रत्यावृत्य निरपेक्षो भूत्वा एतं
यथाव्याख्यातम् अन्नमयमात्मानमुपसङ्क्रामति
विषयजातमन्नमयात्पिण्डात्मनो व्यतिरिक्तं न पश्यति,
सर्वं स्थूलभूतमन्नमयमात्मानं पश्यतीत्यर्थः । ततः अभ्यन्तरमेतं
प्राणमयं सर्वान्नमयात्मस्थमविभक्तम् । अथैतं मनोमयं
विज्ञानमयमानन्दमयमात्मानमुपसङ्क्रामति ।
अथादृश्येऽनात्म्येऽनिरुक्तेऽनिलयनेऽभयं प्रतिष्ठां विन्दते ॥

तत्रैतच्चिन्त्यम् - कोऽयमेवंवित् , कथं वा सङ्क्रामतीति ; किं
परस्मादात्मनोऽन्यः सङ्क्रमणकर्ता प्रविभक्तः, उत
स एवेति । किं ततः ? यद्यन्यः स्यात् , श्रुतिविरोधः - ‘तत्सृष्ट्वा
तदेवानुप्राविशत्’ (तै. उ. २ । ६ । १) ‘अन्योऽसावन्योऽहमस्मीति ।
न स वेद’ (बृ. उ. १ । ४ । १०) ‘एकमेवाद्वितीयम्’ (छा. उ. ६ । २ । १)
‘तत्त्वमसि’ (छा. उ. ६ । ८ । १६) इति । अथ स एव
आनन्दमयमात्मानमुपसङ्क्रामतीति,
कर्मकर्तृत्वानुपपत्तिः । परस्यैव च
संसारित्वं पराभावो वा । यद्युभयथा प्राप्तो दोषो न परिहर्तुं
शक्यत इति, व्यर्था चिन्ता । अथ अन्यतरस्मिन्पक्षे दोषाप्राप्तिः तृतीये
वा पक्षे अदुष्टे, स एव शास्त्रार्थ इति व्यर्थैव चिन्ता ; न,
तन्निर्धारणार्थत्वात् । सत्यं प्राप्तो दोषो न
शक्यः परिहर्तुमन्यतरस्मिन् तृतीये वा पक्षे अदुष्टे अवधृते
व्यर्था चिन्ता स्यात् ; न तु सोऽवधृत इति
तदवधारणार्थत्वादर्थवत्येवैषा
चिन्ता । सत्यमर्थवती चिन्ता, शास्त्रार्थावधारणार्थत्वात् । चिन्तयसि च
त्वम् , न तु निर्णेष्यसि ; किं न निर्णेतव्यमिति वेदवचनम् ? न ; कथं
तर्हि ? बहुप्रतिपक्षत्वात् ; एकत्ववादी त्वम् , वेदार्थपरत्वात् ; बहवो हि
नानात्ववादिनो वेदबाह्याः त्वत्प्रतिपक्षाः ; अतो ममाशङ्का - न
निर्णेष्यसीति । एतदेव मे स्वस्त्ययनम् -
यन्मामेकयोगिनमनेकयोगिबहुप्रतिपक्षमात्थ । अतो जेष्यामि
सर्वान् ; आरभे च चिन्ताम् ॥

स एव तु स्यात् , तद्भावस्य विवक्षितत्वात् । तद्विज्ञानेन परमात्मभावो हि
अत्र विवक्षितः - ‘ब्रह्मविदाप्नोति परम्’ इति । न हि अन्यस्य
अन्यभावापत्तिरुपपद्यते । ननु तस्यापि
तद्भावापत्तिरनुपपन्नैव । न,
अविद्याकृतानात्मापोहार्थत्वात् । या हि
ब्रह्मविद्यया स्वात्मप्राप्तिरुपदिश्यते, सा अविद्याकृतस्य
अन्नादिविशेषात्मनः आत्मत्वेनाध्यारोपितस्य
अनात्मनः अपोहार्था । कथमेवमर्थता अवगम्यते ? विद्यामात्रोपदेशात् ।
विद्यायाश्च दृष्टं कार्यमविद्यानिवृत्तिः ; तच्चेह
विद्यामात्रमात्मप्राप्तौ साधनमुपदिश्यते ।
मार्गविज्ञानोपदेशवदिति चेत् , तदात्मत्वे
विद्यामात्रसाधनोपदेशोऽहेतुः ।
कस्मात् ? देशान्तरप्राप्तौ मार्गविज्ञानोपदेशदर्शनात् । न हि ग्राम एव
गन्तेति चेत् , न ; वैधर्म्यात् । तत्र हि ग्रामविषयं नोपदिश्यते,
तत्प्राप्तिमार्गविषयमेवोपदिश्यते विज्ञानम् ; न तथेह
ब्रह्मविज्ञानव्यतिरेकेण
साधनान्तरविषयं विज्ञानमुपदिश्यते ।
उक्तकर्मादिसाधनापेक्षं ब्रह्मविज्ञानं
परप्राप्तौ साधनमुपदिश्यत इति चेत् , न ;
नित्यत्वान्मोक्षस्येत्यादिना
प्रत्युक्तत्वात् । श्रुतिश्च ‘तत्सृष्ट्वा तदेवानुप्राविशत्’ इति कार्यस्य
तदात्मत्वं दर्शयति । अभयप्रतिष्ठोपपत्तेश्च । यदि हि विद्यावान्
स्वात्मनोऽन्यन्न पश्यति, ततः अभयं प्रतिष्ठां विन्दत
इति स्यात् , भयहेतोः परस्य अन्यस्य अभावात् । अन्यस्य च अविद्याकृतत्वे
विद्यया अवस्तुत्वदर्शनोपपत्तिः ; तद्धि द्वितीयस्य चन्द्रस्य असत्त्वम्
, यदतैमिरिकेण चक्षुष्मता न गृह्यते ; नैवं न गृह्यत इति चेत् , न ;
सुषुप्तसमाहितयोरग्रहणात् । सुषुप्तेऽग्रहणमन्यासक्तवदिति
चेत् , न ; सर्वाग्रहणात् । जाग्रत्स्वप्नयोरन्यस्य
ग्रहणात्सत्त्वमेवेति चेत् , न ;
अविद्याकृतत्वात् जाग्रत्स्वप्नयोः ; यदन्यग्रहणं
जाग्रत्स्वप्नयोः, तदविद्याकृतम् , विद्याभावे
अभावात् । सुषुप्ते अग्रहणमपि अविद्याकृतमिति चेत् , न ;
स्वाभाविकत्वात् । द्रव्यस्य हि तत्त्वमविक्रिया,
परानपेक्षत्वात् ; विक्रिया न तत्त्वम् ,
परापेक्षत्वात् । न हि कारकापेक्षं वस्तुनस्तत्त्वम् ; सतो
विशेषः कारकापेक्षः, विशेषश्च विक्रिया ; जाग्रत्स्वप्नयोश्च ग्रहणं
विशेषः । यद्धि यस्य नान्यापेक्षं स्वरूपम् , तत्तस्य तत्त्वम् ;
यदन्यापेक्षम् , न तत्तत्त्वम् ; अन्याभावे अभावात् । तस्मात्
स्वाभाविकत्वात् जाग्रत्स्वप्नवत् न सुषुप्ते विशेषः । येषां
पुनरीश्वरो अन्य आत्मनः, कार्यं च अन्यत् , तेषां भयानिवृत्तिः,
भयस्य अन्यनिमित्तत्वात् ; सतश्च अन्यस्य आत्महानानुपपत्तिः । न च
असत आत्मलाभः । सापेक्षस्य अन्यस्य भयहेतुत्वमिति चेत् , न ; तस्यापि
तुल्यत्वात् । यद्धर्माद्यनुसहायीभूतं नित्यमनित्यं वा निमित्तमपेक्ष्य
अन्यद्भयकारणं स्यात् , तस्यापि तथाभूतस्य आत्महानाभावात्
भयानिवृत्तिः ; आत्महाने वा सदसतोरितरेतरापत्तौ सर्वत्र
अनाश्वास एव । एकत्वपक्षे पुनः सनिमित्तस्य संसारस्य
अविद्याकल्पितत्वाददोषः ।
तैमिरिकदृष्टस्य हि द्वितीयचन्द्रस्य न आत्मलाभो नाशो वा
अस्ति । विद्याविद्ययोः तद्धर्मत्वमिति चेत् , न ; प्रत्यक्षत्वात् ।
विवेकाविवेकौ रूपादिवत् प्रत्यक्षावुपलभ्येते अन्तःकरणस्थौ । न हि
रूपस्य प्रत्यक्षस्य सतो द्रष्ट्टधर्मत्वम् । अविद्या च
स्वानुभवेन रूप्यते - मूढोऽहम् अविविक्तं मम विज्ञानम्
इति । तथा विद्याविवेको अनुभूयते । उपदिशन्ति च अन्येभ्य आत्मनो
विद्यां बुधाः । तथा च अन्ये अवधारयन्ति । तस्मात्
नामरूपपक्षस्यैव विद्याविद्ये नामरूपे च ; न
आत्मधर्मौ, ‘नामरूपयोर्निर्वहिता ते यदन्तरा तद्ब्रह्म’
(छा. उ. ८ । १४ । १) इति श्रुत्यन्तरात् । ते च पुनर्नामरूपे
सवितर्यहोरात्रे इव कल्पिते ; न परमार्थतो
विद्यमाने । अभेदे ‘एतमानन्दमयमात्मानमुपसङ्क्रामति’ (तै. उ. २ ।
८ । ५) इति कर्मकर्तृत्वानुपपत्तिरिति चेत् , न ; विज्ञानमात्रत्वात्
सङ्क्रमणस्य । न जलूकादिवत् सङ्क्रमणमिहोपदिश्यते ; किं तर्हि,
विज्ञानमात्रं सङ्क्रमणश्रुतेरर्थः । ननु मुख्यमेव सङ्क्रमणं
श्रूयते - उपसङ्क्रामतीति इति चेत् , न ; अन्नमये अदर्शनात् । न हि
अन्नमयमुपसङ्क्रामतः बाह्यादस्माल्लोकात् जलूकावत् सङ्क्रमणं
दृश्यते, अन्यथा वा । मनोमयस्य बहिर्निर्गतस्य विज्ञानमयस्य वा
पुनः प्रत्यावृत्त्या आत्मसङ्क्रमणमिति चेत् , न ; स्वात्मनि
क्रियाविरोधात् ।
अन्योऽन्नमयमन्यमुपसङ्क्रामतीति
प्रकृत्य मनोमयो विज्ञानमयो वा स्वात्मानमेवोपसङ्क्रामतीति विरोधः स्यात् ।
तथा न आनन्दमयस्य आत्मसङ्क्रमणमुपपद्यते । तस्मात् न प्राप्तिः सङ्क्रमणम्
; नापि अन्नमयादीनामन्यतमकर्तृकं
पारिशेष्यादन्नमयाद्यानन्दमयान्तात्मव्यतिरिक्तकर्तृकं
ज्ञानमात्रं च सङ्क्रमणमुपपद्यते । ज्ञानमात्रत्वे च आनन्दमयान्तःस्थस्यैव
सर्वान्तरस्य आकाशाद्यन्नमयान्तं कार्यं सृष्ट्वा अनुप्रविष्टस्य
हृदयगुहाभिसम्बन्धादन्नमयादिषु अनात्मसु आत्मविभ्रमः
सङ्क्रमणात्मकविवेकविज्ञानोत्पत्त्या विनश्यति ।
तदेतस्मिन्नविद्याविभ्रमनाशे सङ्क्रमणशब्द
उपचर्यते ; न हि अन्यथा सर्वगतस्य आत्मनः सङ्क्रमणमुपपद्यते ।
वस्त्वन्तराभावाच्च । न च स्वात्मन एव सङ्क्रमणम् । न हि जलूका
आत्मानमेव सङ्क्रामति । तस्मात् सत्यं ज्ञानमनन्तं ब्रह्मेति
यथोक्तलक्षणात्मप्रतिपत्त्यर्थमेव
बहुभवनसर्गप्रवेशरसलाभाभयसङ्क्रमणादि
परिकल्प्यते ब्रह्मणि सर्वव्यवहारविषये ; न तु परमार्थतो निर्विकल्पे
ब्रह्मणि कश्चिदपि विकल्प उपपद्यते । तमेतं
निर्विकल्पमात्मानम् एवं
क्रमेणोपसङ्क्रम्य विदित्वा न बिभेति कुतश्चन अभयं
प्रतिष्ठां विन्दत इत्येतस्मिन्नर्थेऽपि एषः श्लोकः भवति । सर्वस्यैव
अस्य प्रकरणस्य आनन्दवल्ल्यर्थस्य सङ्क्षेपतः प्रकाशनाय एष मन्त्रो
भवति ॥

इति अष्टमानुवाकभाष्यम् ॥

** वार्तिका

## नवमोऽनुवाकः

यतो वाचो निवर्तन्ते । अप्राप्य मनसा सह । आनन्दं ब्रह्मणो विद्वान् । न
बिभेति कुतश्चनेति । एतं ह वाव न तपति । किमहं साधु ना करवम् । किमहं
पापमकरवमिति । स य एवं विद्वानेते आत्मानं स्पृणुते । उभे ह्येवैष एते
आत्मानं स्पृणुते । य एवं वेद । इत्युपनिषत् ॥ १ ॥

यतः यस्मात् निर्विकल्पात् यथोक्तलक्षणात् अद्वयानन्दात् आत्मनः, वाचः
अभिधानानि द्रव्यादिसविकल्पवस्तुविषयाणि
वस्तुसामान्यान्निर्विकल्पे
अद्वयेऽपि ब्रह्मणि प्रयोक्तृभिः प्रकाशनाय प्रयुज्यमानानि, अप्राप्य
अप्रकाश्यैव निवर्तन्ते स्वसामर्थ्याद्धीयन्ते । मन इति
प्रत्ययो विज्ञानम् । तच्च, यत्राभिधानं
प्रवृत्तमतीन्द्रियेऽप्यर्थे,
तदर्थे च प्रवर्तते प्रकाशनाय । यत्र च विज्ञानम् , तत्र वाचः
प्रवृत्तिः । तस्मात् सहैव वाङ्मनसयोः अभिधानप्रत्ययोः
प्रवृत्तिः सर्वत्र । तस्मात् ब्रह्मप्रकाशनाय सर्वथा
प्रयोक्तृभिः प्रयुज्यमाना अपि वाचः
यस्मादप्रत्ययविषयादनभिधेयाददृश्यादिविशेषणात्
सहैव मनसा विज्ञानेन सर्वप्रकाशनसमर्थेन निवर्तन्ते, तं ब्रह्मण आनन्दं
श्रोत्रियस्य अवृजिनस्य अकामहतस्य सर्वैषणाविनिर्मुक्तस्य आत्मभूतं
विषयविषयिसम्बन्धविनिर्मुक्तं स्वाभाविकं नित्यमविभक्तं परमानन्दं ब्रह्मणो
विद्वान् यथोक्तेन विधिना न बिभेति कुतश्चन, निमित्ताभावात् । न हि
तस्माद्विदुषः अन्यद्वस्त्वन्तरमस्ति भिन्नं यतो बिभेति ।
अविद्यया यदा उदरमन्तरं कुरुते, अथ तस्य भयं भवतीति हि युक्तम् ।
विदुषश्च अविद्याकार्यस्य तैमिरिकदृष्टद्वितीयचन्द्रवत्
नाशाद्भयनिमित्तस्य न बिभेति कुतश्चनेति युज्यते । मनोमये च उदाहृतः
मन्त्रः, मनसो ब्रह्मविज्ञानसाधनत्वात् । तत्र ब्रह्मत्वमध्यारोप्य
तत्स्तुत्यर्थं न बिभेति कदाचनेति भयमात्रं प्रतिषिद्धम् ; इह
अद्वैतविषये न बिभेति कुतश्चनेति भयनिमित्तमेव प्रतिषिध्यते । नन्वस्ति
भयनिमित्तं साध्वकरणं पापक्रिया च । नैवम् । कथमिति, उच्यते - एतं
यथोक्तमेवंविदम् , ह वाव इत्यवधारणार्थौ, न तपति नोद्वेजयति न
सन्तापयति । कथं पुनः साध्वकरणं पापक्रिया च न तपतीति, उच्यते - किं
कस्मात् साधु शोभनं कर्म नाकरवं न कृतवानस्मि इति पश्चात्सन्तापो भवति
आसन्ने मरणकाले ; तथा किं कस्मात् पापं प्रतिषिद्धं कर्म अकरवं
कृतवानस्मि इति च नरकपतनादिदुःखभयात् तापो भवति । ते एते
साध्वकरणपापक्रिये एवमेनं न तपतः, यथा अविद्वांसं तपतः ।
कस्मात्पुनर्विद्वांसं न तपत इति, उच्यते - स य एवंविद्वान्
एते साध्वसाधुनी तापहेतू इति आत्मानं स्पृणुते प्रीणाति बलयति वा,
परमात्मभावेन उभे पश्यतीत्यर्थः । उभे पुण्यपापे हि यस्मात् एवम् एष
विद्वान् एते आत्मानात्मरूपेणैव पुण्यपापे स्वेन विशेषरूपेण शून्ये
कृत्वा आत्मानं स्पृणुत एव । कः ? य एवं वेद
यथोक्तमद्वैतमानन्दं ब्रह्म वेद, तस्य
आत्मभावेन दृष्टे पुण्यपापे निर्वीर्ये अतापके जन्मान्तरारम्भके न भवतः ।
इतीयम् एवं यथोक्ता अस्यां वल्ल्यां ब्रह्मविद्योपनिषत् , सर्वाभ्यः
विद्याभ्यः परमरहस्यं दर्शितमित्यर्थः - परं श्रेयः अस्यां
निषण्णमिति ॥

इति नवमानुवाकभाष्यम् ॥

इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य
श्रीमच्छङ्करभगवतः कृतौ तैत्तिरीयोपनिषद्भाष्ये
ब्रह्मानन्दवल्लीभाष्यं सम्पूर्णम्
॥

** वार्तिका
