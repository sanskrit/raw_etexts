

# प्रथमोऽध्यायः

## प्रथमः पादः

युष्मदस्मत्प्रत्ययगोचरयोर्विषयविषयिणोस्तमःप्रकाशवद्विरुद्धस्वभावयोरितरेतरभावानुपपत्तौ
सिद्धायाम् , तद्धर्माणामपि सुतरामितरेतरभावानुपपत्तिः — इत्यतः
अस्मत्प्रत्ययगोचरे विषयिणि चिदात्मके
युष्मत्प्रत्ययगोचरस्य विषयस्य तद्धर्माणां
चाध्यासः तद्विपर्ययेण विषयिणस्तद्धर्माणां च विषयेऽध्यासो मिथ्येति
भवितुं युक्तम् ।
तथाप्यन्योन्यस्मिन्नन्योन्यात्मकतामन्योन्यधर्मांश्चाध्यस्येतरेतराविवेकेन
अत्यन्तविविक्तयोर्धर्मधर्मिणोः मिथ्याज्ञाननिमित्तः सत्यानृते मिथुनीकृत्य
‘अहमिदम्’ ‘ममेदम्’ इति नैसर्गिकोऽयं लोकव्यवहारः ॥

** व्याख्या **

आह — कोऽयमध्यासो नामेति । उच्यते — स्मृतिरूपः परत्र पूर्वदृष्टावभासः ।
तं केचित् अन्यत्रान्यधर्माध्यास इति वदन्ति । केचित्तु यत्र यदध्यासः
तद्विवेकाग्रहनिबन्धनो भ्रम इति । अन्ये तु यत्र यदध्यासः तस्यैव
विपरीतधर्मत्वकल्पनामाचक्षते । सर्वथापि तु
अन्यस्यान्यधर्मावभासतां न व्यभिचरति । तथा
च लोकेऽनुभवः — शुक्तिका हि रजतवदवभासते, एकश्चन्द्रः सद्वितीयवदिति ॥

** व्याख्या **

कथं पुनः प्रत्यगात्मन्यविषये अध्यासो विषयतद्धर्माणाम् ? सर्वो हि
पुरोऽवस्थित एव विषये विषयान्तरमध्यस्यति ;
युष्मत्प्रत्ययापेतस्य च प्रत्यगात्मनः
अविषयत्वं ब्रवीषि । उच्यते — न तावदयमेकान्तेनाविषयः,
अस्मत्प्रत्ययविषयत्वात् अपरोक्षत्वाच्च
प्रत्यगात्मप्रसिद्धेः ; न चायमस्ति नियमः —
पुरोऽवस्थित एव विषये विषयान्तरमध्यसितव्यमिति ; अप्रत्यक्षेऽपि
ह्याकाशे बालाः तलमलिनतादि अध्यस्यन्ति ; एवमविरुद्धः
प्रत्यगात्मन्यपि अनात्माध्यासः ॥

** व्याख्या **

तमेतमेवंलक्षणमध्यासं पण्डिता अविद्येति मन्यन्ते । तद्विवेकेन च
वस्तुस्वरूपावधारणं विद्यामाहुः । तत्रैवं सति, यत्र
यदध्यासः, तत्कृतेन दोषेण गुणेन वा अणुमात्रेणापि स न सम्बध्यते ।
तमेतमविद्याख्यमात्मानात्मनोरितरेतराध्यासं पुरस्कृत्य सर्वे
प्रमाणप्रमेयव्यवहारा लौकिका वैदिकाश्च प्रवृत्ताः, सर्वाणि च
शास्त्राणि विधिप्रतिषेधमोक्षपराणि । कथं पुनरविद्यावद्विषयाणि
प्रत्यक्षादीनि प्रमाणानि शास्त्राणि चेति, उच्यते — देहेन्द्रियादिषु
अहंममाभिमानरहितस्य प्रमातृत्वानुपपत्तौ प्रमाणप्रवृत्त्यनुपपत्तेः । न
हीन्द्रियाण्यनुपादाय प्रत्यक्षादिव्यवहारः सम्भवति । न
चाधिष्ठानमन्तरेण इन्द्रियाणां व्यापारः
सम्भवति । न चानध्यस्तात्मभावेन देहेन कश्चिद्व्याप्रियते । न
चैतस्मिन् सर्वस्मिन्नसति असङ्गस्यात्मनः प्रमातृत्वमुपपद्यते ।
न च प्रमातृत्वमन्तरेण प्रमाणप्रवृत्तिरस्ति । तस्मादविद्यावद्विषयाण्येव
प्रत्यक्षादीनि प्रमाणानि शास्त्राणि चेति । पश्वादिभिश्चाविशेषात् । यथा
हि पश्वादयः शब्दादिभिः श्रोत्रादीनां सम्बन्धे सति शब्दादिविज्ञाने
प्रतिकूले जाते ततो निवर्तन्ते, अनुकूले च प्रवर्तन्ते ; यथा
दण्डोद्यतकरं पुरुषमभिमुखमुपलभ्य ‘मां हन्तुमयमिच्छति’ इति
पलायितुमारभन्ते, हरिततृणपूर्णपाणिमुपलभ्य तं प्रति अभिमुखीभवन्ति ; एवं
पुरुषा अपि व्युत्पन्नचित्ताः क्रूरदृष्टीनाक्रोशतः
खड्गोद्यतकरान्बलवत उपलभ्य ततो
निवर्तन्ते, तद्विपरीतान्प्रति प्रवर्तन्ते । अतः समानः
पश्वादिभिः पुरुषाणां प्रमाणप्रमेयव्यवहारः । पश्वादीनां च प्रसिद्धः
अविवेकपूर्वकः प्रत्यक्षादिव्यवहारः ।
तत्सामान्यदर्शनाद्व्युत्पत्तिमतामपि
पुरुषाणां प्रत्यक्षादिव्यवहारस्तत्कालः समान इति निश्चीयते । शास्त्रीये
तु व्यवहारे यद्यपि बुद्धिपूर्वकारी नाविदित्वा आत्मनः
परलोकसम्बन्धमधिक्रियते, तथापि न
वेदान्तवेद्यमशनायाद्यतीतमपेतब्रह्मक्षत्रादिभेदमसंसार्यात्मतत्त्वमधिकारेऽपेक्ष्यते,
अनुपयोगात् अधिकारविरोधाच्च । प्राक् च तथाभूतात्मविज्ञानात् प्रवर्तमानं
शास्त्रमविद्यावद्विषयत्वं नातिवर्तते । तथा हि — ‘ब्राह्मणो यजेत’
इत्यादीनि शास्त्राण्यात्मनि
वर्णाश्रमवयोऽवस्थादिविशेषाध्यासमाश्रित्य
प्रवर्तन्ते । अध्यासो नाम अतस्मिंस्तद्बुद्धिरित्यवोचाम । तद्यथा —
पुत्रभार्यादिषु विकलेषु सकलेषु वा अहमेव विकलः सकलो वेति
बाह्यधर्मानात्मन्यध्यस्यति ; तथा देहधर्मान् ‘स्थूलोऽहं कृशोऽहं
गौरोऽहं तिष्ठामि गच्छामि लङ्घयामि च’ इति ; तथेन्द्रियधर्मान् —
‘मूकः काणः क्लीबो बधिरोऽन्धोऽहम्’ इति ; तथान्तःकरणधर्मान्
कामसङ्कल्पविचिकित्साध्यवसायादीन् ।
एवमहंप्रत्ययिनमशेषस्वप्रचारसाक्षिणि
प्रत्यगात्मन्यध्यस्य तं च प्रत्यगात्मानं सर्वसाक्षिणं
तद्विपर्ययेणान्तःकरणादिष्वध्यस्यति । एवमयमनादिरनन्तो
नैसर्गिकोऽध्यासो मिथ्याप्रत्ययरूपः कर्तृत्वभोक्तृत्वप्रवर्तकः
सर्वलोकप्रत्यक्षः । अस्यानर्थहेतोः प्रहाणाय
आत्मैकत्वविद्याप्रतिपत्तये सर्वे वेदान्ता
आरभ्यन्ते । यथा चायमर्थः सर्वेषां वेदान्तानाम् , तथा वयमस्यां
शारीरकमीमांसायां प्रदर्शयिष्यामः ।
वेदान्तमीमांसाशास्त्रस्य
व्याचिख्यासितस्येदमादिमं सूत्रम् —

** व्याख्या **

### जिज्ञासाधिकरणम्

अथातो ब्रह्मजिज्ञासा ॥ १ ॥

तत्र अथशब्दः आनन्तर्यार्थः परिगृह्यते ; नाधिकारार्थः, ब्रह्मजिज्ञासाया
अनधिकार्यत्वात् ; मङ्गलस्य च वाक्यार्थे समन्वयाभावात् ;
अर्थान्तरप्रयुक्त एव ह्यथशब्दः श्रुत्या
मङ्गलप्रयोजनो भवति ; पूर्वप्रकृतापेक्षायाश्च फलत
आनन्तर्याव्यतिरेकात् । सति च आनन्तर्यार्थत्वे, यथा
धर्मजिज्ञासा पूर्ववृत्तं वेदाध्ययनं नियमेनापेक्षते, एवं
ब्रह्मजिज्ञासापि यत्पूर्ववृत्तं नियमेनापेक्षते
तद्वक्तव्यम् । स्वाध्यायानन्तर्यं तु समानम् । नन्विह कर्मावबोधानन्तर्यं
विशेषः ; न ; धर्मजिज्ञासायाः प्रागपि अधीतवेदान्तस्य
ब्रह्मजिज्ञासोपपत्तेः । यथा च
हृदयाद्यवदानानामानन्तर्यनियमः, क्रमस्य विवक्षितत्वात् , न तथेह
क्रमो विवक्षितः ; शेषशेषित्वे अधिकृताधिकारे वा प्रमाणाभावात् ।
धर्मब्रह्मजिज्ञासयोः फलजिज्ञास्यभेदाच्च । अभ्युदयफलं
धर्मज्ञानम् , तच्चानुष्ठानापेक्षम् ; निःश्रेयसफलं तु ब्रह्मज्ञानम् , न
चानुष्ठानान्तरापेक्षम् ; भव्यश्च धर्मो जिज्ञास्यो न ज्ञानकालेऽस्ति,
पुरुषव्यापारतन्त्रत्वात् ; इह तु भूतं ब्रह्म जिज्ञास्यं नित्यत्वान्न
पुरुषव्यापारतन्त्रम् । चोदनाप्रवृत्तिभेदाच्च । या हि चोदना धर्मस्य
लक्षणम् , सा स्वविषये नियुञ्जानैव पुरुषमवबोधयति । ब्रह्मचोदना तु
पुरुषमवबोधयत्येव केवलम् , अवबोधस्य चोदनाजन्यत्वात् , न
पुरुषोऽवबोधे नियुज्यते — यथा
अक्षार्थसन्निकर्षेणार्थावबोधे,
तद्वत् । तस्मात्किमपि वक्तव्यम् , यदनन्तरं ब्रह्मजिज्ञासोपदिश्यत इति ।
उच्यते — नित्यानित्यवस्तुविवेकः, इहामुत्रार्थभोगविरागः,
शमदमादिसाधनसम्पत् , मुमुक्षुत्वं च । तेषु हि
सत्सु , प्रागपि धर्मजिज्ञासाया ऊर्ध्वं च, शक्यते ब्रह्म जिज्ञासितुं
ज्ञातुं च ; न विपर्यये । तस्मात् अथशब्देन
यथोक्तसाधनसम्पत्त्यानन्तर्यमुपदिश्यते
॥

** व्याख्या **

अतःशब्दः हेत्वर्थः । यस्माद्वेद एव अग्निहोत्रादीनां
श्रेयःसाधनानामनित्यफलतां
दर्शयति — ‘तद्यथेह कर्मचितो लोकः क्षीयत एवमेवामुत्र
पुण्यचितो लोकः क्षीयते’ (छा. उ. ८ । १ । ६) इत्यादिः ;
तथा ब्रह्मज्ञानादपि परं पुरुषार्थं दर्शयति — ‘ब्रह्मविदाप्नोति परम्’
(तै. उ. २ । १ । १) इत्यादिः ; तस्मात् यथोक्तसाधनसम्पत्त्यनन्तरं
ब्रह्मजिज्ञासा कर्तव्या ॥

** व्याख्या **

ब्रह्मणो जिज्ञासा ब्रह्मजिज्ञासा । ब्रह्म च वक्ष्यमाणलक्षणम्
‘जन्माद्यस्य यतः’ इति । अत एव न ब्रह्मशब्दस्य
जात्याद्यर्थान्तरमाशङ्कितव्यम् । ब्रह्मण इति कर्मणि षष्ठी, न शेषे
; जिज्ञास्यापेक्षत्वाज्जिज्ञासायाः, जिज्ञास्यान्तरानिर्देशाच्च । ननु
शेषषष्ठीपरिग्रहेऽपि ब्रह्मणो जिज्ञासाकर्मत्वं न विरुध्यते,
सम्बन्धसामान्यस्य विशेषनिष्ठत्वात् ; एवमपि प्रत्यक्षं
ब्रह्मणः कर्मत्वमुत्सृज्य सामान्यद्वारेण परोक्षं कर्मत्वं
कल्पयतो व्यर्थः प्रयासः स्यात् । न व्यर्थः,
ब्रह्माश्रिताशेषविचारप्रतिज्ञानार्थत्वादिति
चेत् , न ; प्रधानपरिग्रहे तदपेक्षितानामर्थाक्षिप्तत्वात् । ब्रह्म हि
ज्ञानेनाप्तुमिष्टतमत्वात्प्रधानम् । तस्मिन्प्रधाने
जिज्ञासाकर्मणि परिगृहीते,
यैर्जिज्ञासितैर्विना ब्रह्म
जिज्ञासितं न भवति, तान्यर्थाक्षिप्तान्येवेति न
पृथक्सूत्रयितव्यानि । यथा ‘राजासौ गच्छति’
इत्युक्ते सपरिवारस्य राज्ञो गमनमुक्तं भवति, तद्वत् ।
श्रुत्यनुगमाच्च । ‘यतो वा इमानि भूतानि जायन्ते’ (तै. उ. ३ ।
१ । १)इत्याद्याः श्रुतयः ‘तद्विजिज्ञासस्व तद्ब्रह्म’ (तै. उ. ३ । १ ।
१) इति प्रत्यक्षमेव ब्रह्मणो जिज्ञासाकर्मत्वं दर्शयन्ति । तच्च
कर्मणिषष्ठीपरिग्रहे सूत्रेणानुगतं भवति । तस्माद्ब्रह्मण
इति कर्मणि षष्ठी ॥

** व्याख्या **

ज्ञातुमिच्छा जिज्ञासा । अवगतिपर्यन्तं ज्ञानं सन्वाच्याया इच्छायाः कर्म,
फलविषयत्वादिच्छायाः । ज्ञानेन हि प्रमाणेनावगन्तुमिष्टं ब्रह्म ।
ब्रह्मावगतिर्हि पुरुषार्थः,
निःशेषसंसारबीजाविद्याद्यनर्थनिबर्हणात् ।
तस्माद्ब्रह्म जिज्ञासितव्यम् ॥

** व्याख्या **

तत्पुनर्ब्रह्म प्रसिद्धमप्रसिद्धं वा स्यात् ; यदि प्रसिद्धं न
जिज्ञासितव्यम् । अथाप्रसिद्धं नैव शक्यं
जिज्ञासितुमिति । उच्यते — अस्ति तावद्ब्रह्म
नित्यशुद्धबुद्धमुक्तस्वभावं सर्वज्ञं सर्वशक्तिसमन्वितम् ।
ब्रह्मशब्दस्य हि व्युत्पाद्यमानस्य नित्यशुद्धत्वादयोऽर्थाः प्रतीयन्ते,
बृंहतेर्धातोरर्थानुगमात् । सर्वस्यात्मत्वाच्च ब्रह्मास्तित्वप्रसिद्धिः ।
सर्वो ह्यात्मास्तित्वं प्रत्येति, न ‘नाहमस्मि’ इति । यदि हि
नात्मास्तित्वप्रसिद्धिः स्यात् , सर्वो लोकः
‘नाहमस्मि’ इति प्रतीयात् । आत्मा च ब्रह्म । यदि तर्हि लोके ब्रह्म
आत्मत्वेन प्रसिद्धमस्ति, ततो ज्ञातमेवेत्यजिज्ञास्यत्वं पुनरापन्नम् ; न
; तद्विशेषं प्रति विप्रतिपत्तेः । देहमात्रं चैतन्यविशिष्टमात्मेति
प्राकृता जना लोकायतिकाश्च प्रतिपन्नाः । इन्द्रियाण्येव
चेतनान्यात्मेत्यपरे । मन इत्यन्ये । विज्ञानमात्रं
क्षणिकमित्येके । शून्यमित्यपरे । अस्ति
देहादिव्यतिरिक्तः संसारी कर्ता भोक्तेत्यपरे । भोक्तैव केवलं न
कर्तेत्येके । अस्ति तद्व्यतिरिक्त ईश्वरः सर्वज्ञः सर्वशक्तिरिति
केचित् । आत्मा स भोक्तुरित्यपरे । एवं बहवो विप्रतिपन्ना
युक्तिवाक्यतदाभाससमाश्रयाः सन्तः । तत्राविचार्य
यत्किञ्चित्प्रतिपद्यमानो
निःश्रेयसात्प्रतिहन्येत, अनर्थं चेयात् ।
तस्माद्ब्रह्मजिज्ञासोपन्यासमुखेन वेदान्तवाक्यमीमांसा
तदविरोधितर्कोपकरणा निःश्रेयसप्रयोजना प्रस्तूयते
॥ १ ॥

** व्याख्या **

### जन्माद्यधिकरणम्

ब्रह्म जिज्ञासितव्यमित्युक्तम् । किंलक्षणं पुनस्तद्ब्रह्मेत्यत आह
भगवान्सूत्रकारः —

जन्माद्यस्य यतः ॥ २ ॥

जन्म उत्पत्तिः आदिः अस्य — इति तद्गुणसंविज्ञानो बहुव्रीहिः ।
जन्मस्थितिभङ्गं समासार्थः । जन्मनश्चादित्वं
श्रुतिनिर्देशापेक्षं वस्तुवृत्तापेक्षं च ।
श्रुतिनिर्देशस्तावत् — ‘यतो वा
इमानि भूतानि जायन्ते’ (तै. उ. ३ । १ । १) इति, अस्मिन्वाक्ये
जन्मस्थितिप्रलयानां क्रमदर्शनात् । वस्तुवृत्तमपि —
जन्मना लब्धसत्ताकस्य धर्मिणः स्थितिप्रलयसम्भवात् । अस्येति
प्रत्यक्षादिसन्निधापितस्य धर्मिण इदमा निर्देशः । षष्ठी
जन्मादिधर्मसम्बन्धार्था । यत इति कारणनिर्देशः । अस्य जगतो
नामरूपाभ्यां व्याकृतस्य अनेककर्तृभोक्तृसंयुक्तस्य
प्रतिनियतदेशकालनिमित्तक्रियाफलाश्रयस्य
मनसाप्यचिन्त्यरचनारूपस्य जन्मस्थितिभङ्गं यतः सर्वज्ञात्सर्वशक्तेः
कारणाद्भवति, तद्ब्रह्मेति वाक्यशेषः । अन्येषामपि
भावविकाराणां त्रिष्वेवान्तर्भाव इति
जन्मस्थितिनाशानामिह ग्रहणम् ।
यास्कपरिपठितानां तु ‘जायतेऽस्ति’ इत्यादीनां ग्रहणे
तेषां जगतः स्थितिकाले
सम्भाव्यमानत्वान्मूलकारणादुत्पत्तिस्थितिनाशा
जगतो न गृहीताः स्युरित्याशङ्क्येत ; तन्मा शङ्कि ; इति या
उत्पत्तिर्ब्रह्मणः , तत्रैव स्थितिः
प्रलयश्च, त एव गृह्यन्ते । न च यथोक्तविशेषणस्य जगतो
यथोक्तविशेषणमीश्वरं मुक्त्वा, अन्यतः
प्रधानादचेतनात् अणुभ्यः अभावात् संसारिणो वा
उत्पत्त्यादि सम्भावयितुं शक्यम् । न च स्वभावतः,
विशिष्टदेशकालनिमित्तानामिहोपादानात् ।
एतदेवानुमानं संसारिव्यतिरिक्तेश्वरास्तित्वादिसाधनं मन्यन्ते
ईश्वरकारणवादिनः ॥

** व्याख्या **

नन्विहापि तदेवोपन्यस्तं जन्मादिसूत्रे ; न ;
वेदान्तवाक्यकुसुमग्रथनार्थत्वात्सूत्राणाम् ।
वेदान्तवाक्यानि हि सूत्रैरुदाहृत्य विचार्यन्ते ।
वाक्यार्थविचारणाध्यवसाननिर्वृत्ता
हि ब्रह्मावगतिः, नानुमानादिप्रमाणान्तरनिर्वृत्ता । सत्सु तु
वेदान्तवाक्येषु जगतो जन्मादिकारणवादिषु ,
तदर्थग्रहणदार्ढ्याय अनुमानमपि वेदान्तवाक्याविरोधि प्रमाणं
भवत् , न निवार्यते, श्रुत्यैव च सहायत्वेन तर्कस्याभ्युपेतत्वात् ।
तथा हि — ‘श्रोतव्यो मन्तव्यः’ (बृ. उ. २ । ४ । ५) इति श्रुतिः ‘पण्डितो
मेधावी गन्धारानेवोपसम्पद्येतैवमेवेहाचार्यवान्पुरुषो वेद’ (छा. उ. ६ ।
१४ । २) इति च पुरुषबुद्धिसाहाय्यमात्मनो दर्शयति । न
धर्मजिज्ञासायामिव श्रुत्यादय एव
प्रमाणं ब्रह्मजिज्ञासायाम् । किन्तु श्रुत्यादयोऽनुभवादयश्च
यथासम्भवमिह प्रमाणम् , अनुभवावसानत्वाद्भूतवस्तुविषयत्वाच्च
ब्रह्मज्ञानस्य । कर्तव्ये हि विषये
नानुभवापेक्षास्तीति श्रुत्यादीनामेव प्रामाण्यं
स्यात् , पुरुषाधीनात्मलाभत्वाच्च कर्तव्यस्य ।
कर्तुमकर्तुमन्यथा वा कर्तुं शक्यं लौकिकं
वैदिकं च कर्म ; यथा अश्वेन गच्छति, पद्भ्याम् , अन्यथा वा, न वा
गच्छतीति । तथा ‘अतिरात्रे षोडशिनं गृह्णाति, नातिरात्रे
षोडशिनं गृह्णाति’ ‘उदिते जुहोति, अनुदिते जुहोति’ इति ।
विधिप्रतिषेधाश्च अत्र अर्थवन्तः स्युः,
विकल्पोत्सर्गापवादाश्च । न
तु वस्तु ‘एवम् , नैवम्’ ‘अस्ति, नास्ति’ इति वा विकल्प्यते ।
विकल्पनास्तु पुरुषबुद्ध्यपेक्षाः । न
वस्तुयाथात्म्यज्ञानं
पुरुषबुद्ध्यपेक्षम् । किं तर्हि ?
वस्तुतन्त्रमेव तत् । न हि स्थाणावेकस्मिन् ‘स्थाणुर्वा,
पुरुषोऽन्यो वा’ इति तत्त्वज्ञानं भवति । तत्र ‘पुरुषोऽन्यो वा’
इति मिथ्याज्ञानम् । ‘स्थाणुरेव’ इति तत्त्वज्ञानम् ,
वस्तुतन्त्रत्वात् । एवं भूतवस्तुविषयाणां
प्रामाण्यं वस्तुतन्त्रम् । तत्रैवं सति ब्रह्मज्ञानमपि
वस्तुतन्त्रमेव, भूतवस्तुविषयत्वात् । ननु
भूतवस्तुविषयत्वे ब्रह्मणः प्रमाणान्तरविषयत्वमेवेति
वेदान्तवाक्यविचारणा अनर्थिकैव प्राप्ता ; न ;
इन्द्रियाविषयत्वेन सम्बन्धाग्रहणात् । स्वभावतो विषयविषयाणीन्द्रियाणि, न
ब्रह्मविषयाणि । सति हीन्द्रियविषयत्वे ब्रह्मणः, इदं ब्रह्मणा सम्बद्धं
कार्यमिति गृह्येत । कार्यमात्रमेव तु गृह्यमाणम् — किं ब्रह्मणा
सम्बद्धम् ? किमन्येन केनचिद्वा सम्बद्धम् ? — इति न शक्यं
निश्चेतुम् । तस्माज्जन्मादिसूत्रं नानुमानोपन्यासार्थम् । किं तर्हि ?
वेदान्तवाक्यप्रदर्शनार्थम् । किं पुनस्तद्वेदान्तवाक्यं यत्
सूत्रेणेह लिलक्षयिषितम् ? ‘भृगुर्वै वारुणिः । वरुणं
पितरमुपससार । अधीहि भगवो ब्रह्मेति’ (तै. उ. ३ । १ । १)
इत्युपक्रम्याह — ‘यतो वा इमानि भूतानि जायन्ते । येन जातानि जीवन्ति ।
यत्प्रयन्त्यभिसंविशन्ति । तद्विजिज्ञासस्व । तद्ब्रह्मेति । ’
(तै. उ. ३ । १ । १) तस्य च निर्णयवाक्यम् — ‘आनन्दाद्ध्येव खल्विमानि
भूतानि जायन्ते । आनन्देन जातानि जीवन्ति । आनन्दं
प्रयन्त्यभिसंविशन्ति’ (तै. उ.
३ । ६ । १) इति । अन्यान्यप्येवंजातीयकानि वाक्यानि
नित्यशुद्धबुद्धमुक्तस्वभावसर्वज्ञस्वरूपकारणविषयाणि
उदाहर्तव्यानि ॥ २ ॥

** व्याख्या **

### शास्त्रयोनित्वाधिकरणम्

जगत्कारणत्वप्रदर्शनेन सर्वज्ञं ब्रह्मेत्युपक्षिप्तम् , तदेव द्रढयन्नाह —

शास्त्रयोनित्वात् ॥ ३ ॥

महत ऋग्वेदादेः शास्त्रस्य अनेकविद्यास्थानोपबृंहितस्य
प्रदीपवत्सर्वार्थावद्योतिनः
सर्वज्ञकल्पस्य योनिः कारणं ब्रह्म । न हीदृशस्य शास्त्रस्य
ऋग्वेदादिलक्षणस्य सर्वज्ञगुणान्वितस्य सर्वज्ञादन्यतः
सम्भवोऽस्ति । यद्यद्विस्तरार्थं शास्त्रं
यस्मात्पुरुषविशेषात्सम्भवति, यथा व्याकरणादि
पाणिन्यादेः ज्ञेयैकदेशार्थमपि, स ततोऽप्यधिकतरविज्ञान इति
प्रसिद्धं लोके । किमु वक्तव्यम् — अनेकशाखाभेदभिन्नस्य
देवतिर्यङ्मनुष्यवर्णाश्रमादिप्रविभागहेतोः
ऋग्वेदाद्याख्यस्य सर्वज्ञानाकरस्य
अप्रयत्नेनैव लीलान्यायेन पुरुषनिःश्वासवत् यस्मान्महतो भूतात्
योनेः सम्भवः — ‘अस्य महतो भूतस्य निःश्वसितमेतत् यदृग्वेदः’ (बृ. उ.
२ । ४ । १०) इत्यादिश्रुतेः — तस्य महतो भूतस्य निरतिशयं सर्वज्ञत्वं
सर्वशक्तिमत्त्वं चेति ॥

अथवा यथोक्तमृग्वेदादिशास्त्रं योनिः कारणं प्रमाणमस्य ब्रह्मणो
यथावत्स्वरूपाधिगमे । शास्त्रादेव प्रमाणात् जगतो
जन्मादिकारणं ब्रह्माधिगम्यत इत्यभिप्रायः । शास्त्रमुदाहृतं
पूर्वसूत्रे — ‘यतो वा इमानि भूतानि जायन्ते’ (तै. उ. ३ ।
१ । १) इत्यादि । किमर्थं तर्हीदं सूत्रम् , यावता पूर्वसूत्रेणैव
एवंजातीयकं शास्त्रमुदाहरता शास्त्रयोनित्वं ब्रह्मणो
दर्शितम् । उच्यते — तत्र सूत्राक्षरेण स्पष्टं
शास्त्रस्यानुपादानाज्जन्मादिसूत्रेण
केवलमनुमानमुपन्यस्तमित्याशङ्क्येत ; तामाशङ्कां
निवर्तयितुमिदं सूत्रं प्रववृते — ‘शास्त्रयोनित्वात्’ इति ॥ ३ ॥

** व्याख्या **

### समन्वयाधिकरणम्

कथं पुनर्ब्रह्मणः शास्त्रप्रमाणकत्वमुच्यते, यावता ‘आम्नायस्य
क्रियार्थत्वादानर्थक्यमतदर्थानाम्’ (जै. सू. १ ।
२ । १) इति क्रियापरत्वं शास्त्रस्य प्रदर्शितम् । अतो
वेदान्तानामानर्थक्यम् ,
अक्रियार्थत्वात् ;
कर्तृदेवतादिप्रकाशनार्थत्वेन
वा क्रियाविधिशेषत्वम् , उपासनादिक्रियान्तरविधानार्थत्वं वा । न हि
परिनिष्ठितवस्तुप्रतिपादनं सम्भवति ;
प्रत्यक्षादिविषयत्वात्परिनिष्ठितवस्तुनः,
तत्प्रतिपादने च हेयोपादेयरहिते पुरुषार्थाभावात् । अत एव ‘सोऽरोदीत्’
इत्येवमादीनामानर्थक्यं मा भूदिति ‘विधिना
त्वेकवाक्यत्वात्स्तुत्यर्थेन
विधीनां स्युः’ (जै. सू. १ । २ । ७) इति स्तावकत्वेनार्थवत्त्वमुक्तम् ।
मन्त्राणां च ‘इषे त्वा’ इत्यादीनां क्रियातत्साधनाभिधायित्वेन
कर्मसमवायित्वमुक्तम् । अतो न क्वचिदपि वेदवाक्यानां
विधिसंस्पर्शमन्तरेणार्थवत्ता दृष्टा उपपन्ना वा । न च
परिनिष्ठिते वस्तुस्वरूपे विधिः सम्भवति, क्रियाविषयत्वाद्विधेः ।
तस्मात्कर्मापेक्षितकर्तृदेवतादिस्वरूपप्रकाशनेन
क्रियाविधिशेषत्वं वेदान्तानाम् । अथ
प्रकरणान्तरभयान्नैतदभ्युपगम्यते,
तथापि स्ववाक्यगतोपासनादिकर्मपरत्वम् । तस्मान्न ब्रह्मणः
शास्त्रयोनित्वमिति प्राप्ते, उच्यते —

तत्तु समन्वयात् ॥ ४ ॥

तुशब्दः पूर्वपक्षव्यावृत्त्यर्थः । तद्ब्रह्म सर्वज्ञं सर्वशक्ति
जगदुत्पत्तिस्थितिलयकारणं वेदान्तशास्त्रादेवावगम्यते ।
कथम् ? समन्वयात् । सर्वेषु हि वेदान्तेषु वाक्यानि
तात्पर्येणैतस्यार्थस्य
प्रतिपादकत्वेन समनुगतानि । ‘सदेव सोम्येदमग्र आसीत्
एकमेवाद्वितीयम्’ (छा. उ. ६ । २ । १) ‘आत्मा वा इदमेक एवाग्र
आसीत्’ (ऐ. उ. १ । १ । १) ‘तदेतद्ब्रह्मापूर्वमनपरमनन्तरमबाह्यम्’ (बृ.
उ. २ । ५ । १९) ‘अयमात्मा ब्रह्म सर्वानुभूः’ (बृ. उ. २ । ५ । १९)
‘ब्रह्मैवेदममृतं पुरस्तात्’ (मु. उ. २ । २ । १२)
इत्यादीनि । न च तद्गतानां पदानां ब्रह्मस्वरूपविषये
निश्चिते समन्वयेऽवगम्यमाने अर्थान्तरकल्पना युक्ता,
श्रुतहान्यश्रुतकल्पनाप्रसङ्गात् । न च तेषां
कर्तृदेवतादिस्वरूपप्रतिपादनपरता
अवसीयते, ‘तत्केन कं पश्येत्’ (बृ. उ. २ । ४ । १४)
इत्यादिक्रियाकारकफलनिराकरणश्रुतेः । न च
परिनिष्ठितवस्तुस्वरूपत्वेऽपि
प्रत्यक्षादिविषयत्वं ब्रह्मणः,
‘तत्त्वमसि’ (छा. उ. ६ । ८ । ७) इति ब्रह्मात्मभावस्य
शास्त्रमन्तरेणानवगम्यमानत्वात् । यत्तु
हेयोपादेयरहितत्वादुपदेशानर्थक्यमिति, नैष
दोषः ; हेयोपादेयशून्यब्रह्मात्मतावगमादेव
सर्वक्लेशप्रहाणात्पुरुषार्थसिद्धेः ।
देवतादिप्रतिपादनस्य तु स्ववाक्यगतोपासनार्थत्वेऽपि न कश्चिद्विरोधः । न तु
तथा ब्रह्मण उपासनाविधिशेषत्वं सम्भवति, एकत्वे हेयोपादेयशून्यतया
क्रियाकारकादिद्वैतविज्ञानोपमर्दोपपत्तेः । न हि
एकत्वविज्ञानेनोन्मथितस्य द्वैतविज्ञानस्य पुनः
सम्भवोऽस्ति येनोपासनाविधिशेषत्वं ब्रह्मणः
प्रतिपाद्येत । यद्यप्यन्यत्र वेदवाक्यानां
विधिसंस्पर्शमन्तरेण प्रमाणत्वं न दृष्टम् ,
तथाप्यात्मविज्ञानस्य फलपर्यन्तत्वान्न तद्विषयस्य शास्त्रस्य
प्रामाण्यं शक्यं प्रत्याख्यातुम् । न चानुमानगम्यं
शास्त्रप्रामाण्यम् , येनान्यत्र दृष्टं
निदर्शनमपेक्ष्येत । तस्मात्सिद्धं ब्रह्मणः
शास्त्रप्रमाणकत्वम् ॥

** व्याख्या **

अत्रापरे प्रत्यवतिष्ठन्ते — यद्यपि शास्त्रप्रमाणकं ब्रह्म, तथापि
प्रतिपत्तिविधिविषयतयैव शास्त्रेण ब्रह्म समर्प्यते ; यथा
यूपाहवनीयादीन्यलौकिकान्यपि विधिशेषतया शास्त्रेण समर्प्यन्ते, तद्वत् ।
कुत एतत् ? प्रवृत्तिनिवृत्तिप्रयोजनपरत्वाच्छास्त्रस्य । तथा हि
शास्त्रतात्पर्यविदामनुक्रमणम् — ‘दृष्टो हि तस्यार्थः
कर्मावबोधनं नाम’ इति ; ‘चोदनेति क्रियायाः प्रवर्तकं वचनम्’ ‘तस्य
ज्ञानमुपदेशः’ (जै. सू. १ । १ । ५) ‘तद्भूतानां क्रियार्थेन समाम्नायः’
(जै. सू. १ । १ । २५) ‘आम्नायस्य क्रियार्थत्वादानर्थक्यमतदर्थानाम्’
(जै. सू. १ । २ । १) इति च । अतः पुरुषं क्वचिद्विषयविशेषे
प्रवर्तयत्कुतश्चिद्विषयविशेषान्निवर्तयच्चार्थवच्छास्त्रम् ।
तच्छेषतया चान्यदुपयुक्तम् । तत्सामान्याद्वेदान्तानामपि तथैवार्थवत्त्वं
स्यात् । सति च विधिपरत्वे, यथा स्वर्गादिकामस्याग्निहोत्रादिसाधनं
विधीयते, एवममृतत्वकामस्य ब्रह्मज्ञानं विधीयत इति युक्तम् ।
नन्विह जिज्ञास्यवैलक्षण्यमुक्तम् — कर्मकाण्डे भव्यो धर्मो
जिज्ञास्यः, इह तु भूतं नित्यनिर्वृत्तं ब्रह्म जिज्ञास्यमिति ; तत्र
धर्मज्ञानफलादनुष्ठानापेक्षाद्विलक्षणं ब्रह्मज्ञानफलं भवितुमर्हति ।
नार्हत्येवं भवितुम् , कार्यविधिप्रयुक्तस्यैव ब्रह्मणः
प्रतिपाद्यमानत्वात् । ‘आत्मा वा अरे द्रष्टव्यः’ (बृ. उ.
२ । ४ । ५) ‘य आत्मापहतपाप्मा ... सोऽन्वेष्टव्यः स विजिज्ञासितव्यः’
(छा. उ. ८ । ७ । १) ‘आत्मेत्येवोपासीत’ (बृ. उ. १ । ४ । ७) ‘आत्मानमेव
लोकमुपासीत’ (बृ. उ. १ । ४ । १५) ‘ब्रह्म वेद ब्रह्मैव भवति’
(मु. उ. ३ । २ । ९) इत्यादिषु विधानेषु सत्सु, ‘कोऽसावात्मा ?’ ‘किं
तद्ब्रह्म ?’ इत्याकाङ्क्षायां तत्स्वरूपसमर्पणेन सर्वे वेदान्ता
उपयुक्ताः — नित्यः सर्वज्ञः सर्वगतो नित्यतृप्तो
नित्यशुद्धबुद्धमुक्तस्वभावो
विज्ञानमानन्दं ब्रह्म इत्येवमादयः । तदुपासनाच्च
शास्त्रदृष्टोऽदृष्टो मोक्षः फलं भविष्यति । कर्तव्यविध्यननुप्रवेशे
तु वस्तुमात्रकथने हानोपादानासम्भवात् ‘सप्तद्वीपा वसुमती’ ‘राजासौ
गच्छति’ इत्यादिवाक्यवद्वेदान्तवाक्यानामानर्थक्यमेव स्यात् ।
ननु वस्तुमात्रकथनेऽपि ‘रज्जुरियम् , नायं सर्पः’ इत्यादौ
भ्रान्तिजनितभीतिनिवर्तनेनार्थवत्त्वं
दृष्टम् ; तथेहाप्यसंसार्यात्मवस्तुकथनेन
संसारित्वभ्रान्तिनिवर्तनेनार्थवत्त्वं
स्यात् । स्यादेतदेवम् , यदि रज्जुस्वरूपश्रवणमात्रेणेव सर्पभ्रान्तिः,
संसारित्वभ्रान्तिर्ब्रह्मस्वरूपश्रवणमात्रेण निवर्तेत ; न तु
निवर्तते ; श्रुतब्रह्मणोऽपि यथापूर्वं
सुखदुःखादिसंसारिधर्मदर्शनात्
, ‘श्रोतव्यो मन्तव्यो निदिध्यासितव्यः’ (बृ. उ. २ । ४ । ५) इति च
श्रवणोत्तरकालयोर्मनननिदिध्यासनयोर्विधिदर्शनात् ।
तस्मात्प्रतिपत्तिविधिविषयतयैव शास्त्रप्रमाणकं
ब्रह्माभ्युपगन्तव्यमिति ॥

** व्याख्या **

अत्राभिधीयते — न ; कर्मब्रह्मविद्याफलयोर्वैलक्षण्यात् । शारीरं वाचिकं
मानसं च कर्म श्रुतिस्मृतिसिद्धं धर्माख्यम् , यद्विषया जिज्ञासा
‘अथातो धर्मजिज्ञासा’ (जै. सू. १ । १ । १) इति सूत्रिता ।
अधर्मोऽपि हिंसादिः प्रतिषेधचोदनालक्षणत्वाज्जिज्ञास्यः
परिहाराय । तयोश्चोदनालक्षणयोरर्थानर्थयोर्धर्माधर्मयोः फले प्रत्यक्षे
सुखदुःखे शरीरवाङ्मनोभिरेवोपभुज्यमाने विषयेन्द्रियसंयोगजन्ये
ब्रह्मादिषु स्थावरान्तेषु प्रसिद्धे । मनुष्यत्वादारभ्य
ब्रह्मान्तेषु देहवत्सु सुखतारतम्यमनुश्रूयते । ततश्च तद्धेतोर्धर्मस्यापि
तारतम्यं गम्यते । धर्मतारतम्यादधिकारितारतम्यम् । प्रसिद्धं
चार्थित्वसामर्थ्यादिकृतमधिकारितारतम्यम् । तथा च
यागाद्यनुष्ठायिनामेव विद्यासमाधिविशेषादुत्तरेण पथा गमनम् ,
केवलैरिष्टापूर्तदत्तसाधनैर्धूमादिक्रमेण दक्षिणेन
पथा गमनम् , तत्रापि सुखतारतम्यम् , तत्साधनतारतम्यं च शास्त्रात्
‘यावत्सम्पातमुषित्वा’ (छा. उ. ५ । १० । ५)
इत्यस्माद्गम्यते । तथा मनुष्यादिषु
स्थावरान्तेषु सुखलवश्चोदनालक्षणधर्मसाध्य एवेति
गम्यते तारतम्येन वर्तमानः । तथोर्ध्वगतेष्वधोगतेषु च देहवत्सु
दुःखतारतम्यदर्शनात्तद्धेतोरधर्मस्य प्रतिषेधचोदनालक्षणस्य
तदनुष्ठायिनां च तारतम्यं गम्यते । एवमविद्यादिदोषवतां
धर्माधर्मतारतम्यनिमित्तं
शरीरोपादानपूर्वकं सुखदुःखतारतम्यमनित्यं संसाररूपं
श्रुतिस्मृतिन्यायप्रसिद्धम् । तथा च श्रुतिः ‘न ह वै
सशरीरस्य सतः प्रियाप्रिययोरपहतिरस्ति’ इति यथावर्णितं
संसाररूपमनुवदति । ‘अशरीरं वाव सन्तं न प्रियाप्रिये स्पृशतः’
(छा. उ. ८ । १२ । १) इति
प्रियाप्रियस्पर्शनप्रतिषेधाच्चोदनालक्षणधर्मकार्यत्वं
मोक्षाख्यस्याशरीरत्वस्य प्रतिषिध्यत इति गम्यते । धर्मकार्यत्वे हि
प्रियाप्रियस्पर्शनप्रतिषेधो नोपपद्येत । अशरीरत्वमेव
धर्मकार्यमिति चेत् , न ; तस्य स्वाभाविकत्वात् — ‘अशरीरꣳ
शरीरेष्वनवस्थेष्ववस्थितम् । महान्तं विभुमात्मानं मत्वा धीरो न
शोचति’ (क. उ. १ । २ । २२) ‘अप्राणो ह्यमनाः शुभ्रः’ (मु. उ. २ ।
१ । २) ‘असङ्गो ह्ययं पुरुषः’ (बृ. उ. ४ । ३ । १५) इत्यादिश्रुतिभ्यः । अत
एवानुष्ठेयकर्मफलविलक्षणं मोक्षाख्यमशरीरत्वं नित्यमिति सिद्धम् । तत्र
किञ्चित्परिणामिनित्यं यस्मिन्विक्रियमाणेऽपि तदेवेदमिति बुद्धिर्न
विहन्यते ; यथा पृथिव्यादि जगन्नित्यत्ववादिनाम् , यथा वा
सांख्यानां गुणाः । इदं तु पारमार्थिकं कूटस्थनित्यं
व्योमवत्सर्वव्यापि सर्वविक्रियारहितं नित्यतृप्तं निरवयवं
स्वयंज्योतिःस्वभावम् , यत्र धर्माधर्मौ सह कार्येण
कालत्रयं च नोपावर्तेते ; तदेतदशरीरत्वं मोक्षाख्यम् —
‘अन्यत्र धर्मादन्यत्राधर्मादन्यत्रास्मात्कृताकृतात् ।
अन्यत्र भूताच्च भव्याच्च’ (क. उ. १ । २ । १४)
इत्यादिश्रुतिभ्यः । अतस्तद्ब्रह्म, यस्येयं
जिज्ञासा प्रस्तुता । तद्यदि कर्तव्यशेषत्वेनोपदिश्येत, तेन च
कर्तव्येन साध्यश्चेन्मोक्षोऽभ्युपगम्येत, अनित्य एव
स्यात् । तत्रैवं सति यथोक्तकर्मफलेष्वेव
तारतम्यावस्थितेष्वनित्येषु
कश्चिदतिशयो मोक्ष इति प्रसज्येत । नित्यश्च मोक्षः
सर्वैर्मोक्षवादिभिरभ्युपगम्यते ।
अतो न कर्तव्यशेषत्वेन ब्रह्मोपदेशो युक्तः । अपि च ‘ब्रह्म वेद ब्रह्मैव
भवति’ (मु. उ. ३ । २ । ९) ‘क्षीयन्ते चास्य कर्माणि तस्मिन्दृष्टे
परावरे’ (मु. उ. २ । २ । ९) ‘आनन्दं ब्रह्मणो विद्वान्न बिभेति
कुतश्चन’ (तै. उ. २ । ९ । १) ‘अभयं वै जनक प्राप्तोऽसि’ (बृ. उ. ४ ।
२ । ४) ‘तदात्मानमेवावेदहं ब्रह्मास्मीति, तस्मात्तत्सर्वमभवत्’
(वाजसनेयि ब्रह्मण. उ. १ । ४ । १०) ‘तत्र को मोहः कः शोक
एकत्वमनुपश्यतः’ (ई. उ. ७) इत्येवमाद्याः श्रुतयो
ब्रह्मविद्यानन्तरमेव मोक्षं दर्शयन्त्यो मध्ये
कार्यान्तरं वारयन्ति । तथा
‘तद्धैतत्पश्यन्नृषिर्वामदेवः
प्रतिपेदेऽहं मनुरभवं सूर्यश्च’ (बृ. उ. १ । ४ । १०) इति
ब्रह्मदर्शनसर्वात्मभावयोर्मध्ये
कर्तव्यान्तरवारणायोदाहार्यम् — यथा ‘तिष्ठन्गायति’ इति
तिष्ठतिगायत्योर्मध्ये तत्कर्तृकं कार्यान्तरं नास्तीति
गम्यते । ‘त्वं हि नः पिता योऽस्माकमविद्यायाः परं पारं तारयसि’ (प्र. उ.
६ । ८) ‘श्रुतं ह्येव मे भगवद्दृशेभ्यस्तरति शोकमात्मविदिति ; सोऽहं भगवः
शोचामि, तं मा भगवाञ्छोकस्य पारं तारयतु’ (छा. उ. ७ । १ । ३) ‘तस्मै
मृदितकषायाय तमसः पारं दर्शयति भगवान्सनत्कुमारः’ (छा. उ. ७ । २६ ।
२) इति चैवमाद्याः श्रुतयो मोक्षप्रतिबन्धनिवृत्तिमात्रमेवात्मज्ञानस्य
फलं दर्शयन्ति । तथा च आचार्यप्रणीतं न्यायोपबृंहितं सूत्रम् —
‘दुःखजन्मप्रवृत्तिदोषमिथ्याज्ञानानामुत्तरोत्तरापाये
तदनन्तरापायादपवर्गः’ (न्या. सू. १ । १ । २) इति ।
मिथ्याज्ञानापायश्च
ब्रह्मात्मैकत्वविज्ञानाद्भवति ।
न चेदं ब्रह्मात्मैकत्वविज्ञानं सम्पद्रूपम् — यथा ‘अनन्तं वै मनोऽनन्ता
विश्वेदेवा अनन्तमेव स तेन लोकं जयति’ (बृ. उ. ३ । १ । ९) इति । न
चाध्यासरूपम् — यथा ‘मनो ब्रह्मेत्युपासीत’ (छा. उ. ३ । १८ । १)
‘आदित्यो ब्रह्मेत्यादेशः’ (छा. उ. ३ । १९ । १) इति च
मनआदित्यादिषु ब्रह्मदृष्ट्यध्यासः । नापि
विशिष्टक्रियायोगनिमित्तम् ‘वायुर्वाव संवर्गः’ (छा.
उ. ४ । ३ । १) ‘प्राणो वाव संवर्गः’ (छा. उ. ४ । ३ । ३) इतिवत् ।
नाप्याज्यावेक्षणादिकर्मवत्कर्माङ्गसंस्काररूपम् ।
सम्पदादिरूपे हि ब्रह्मात्मैकत्वविज्ञानेऽभ्युपगम्यमाने,
‘तत्त्वमसि’ (छा. उ. ६ । ८ । ७) ‘अहं ब्रह्मास्मि’ (बृ. उ. १ । ४ । १०)
‘अयमात्मा ब्रह्म’ (बृ. उ. २ । ५ । १९) इत्येवमादीनां वाक्यानां
ब्रह्मात्मैकत्ववस्तुप्रतिपादनपरः पदसमन्वयः
पीड्येत । ‘भिद्यते हृदयग्रन्थिश्छिद्यन्ते सर्वसंशयाः’
(मु. उ. २ । २ । ९) इति
चैवमादीन्यविद्यानिवृत्तिफलश्रवणान्युपरुध्येरन् ।
‘ब्रह्म वेद ब्रह्मैव भवति’ (मु. उ. ३ । २ । ९) इति चैवमादीनि
तद्भावापत्तिवचनानि सम्पदादिरूपत्वे न
सामञ्जस्येनोपपद्येरन् । तस्मान्न सम्पदादिरूपं
ब्रह्मात्मैकत्वविज्ञानम् । अतो न पुरुषव्यापारतन्त्रा
ब्रह्मविद्या । किं तर्हि ?
प्रत्यक्षादिप्रमाणविषयवस्तुज्ञानवद्वस्तुतन्त्रैव ।
एवंभूतस्य ब्रह्मणस्तज्ज्ञानस्य च न कयाचिद्युक्त्या शक्यः कार्यानुप्रवेशः
कल्पयितुम् । न च विदिक्रियाकर्मत्वेन कार्यानुप्रवेशो ब्रह्मणः — ‘अन्यदेव
तद्विदितादथो अविदितादधि’ (के. उ. १ । ४) इति विदिक्रियाकर्मत्वप्रतिषेधात्
, ‘येनेदं सर्वं विजानाति तं केन विजानीयात्’ (बृ. उ. २ । ४ । १४) इति च ।
तथोपास्तिक्रियाकर्मत्वप्रतिषेधोऽपि भवति — ‘यद्वाचानभ्युदितं येन
वागभ्युद्यते’ इत्यविषयत्वं ब्रह्मण उपन्यस्य, ‘तदेव ब्रह्म
त्वं विद्धि, नेदं यदिदमुपासते’ (के. उ. १ । ५) इति । अविषयत्वे ब्रह्मणः
शास्त्रयोनित्वानुपपत्तिरिति चेत् , न ;
अविद्याकल्पितभेदनिवृत्तिपरत्वाच्छास्त्रस्य ।
न हि शास्त्रमिदंतया विषयभूतं ब्रह्म प्रतिपिपादयिषति । किं तर्हि ?
प्रत्यगात्मत्वेनाविषयतया प्रतिपादयत् अविद्याकल्पितं
वेद्यवेदितृवेदनादिभेदमपनयति । तथा च शास्त्रम् — ‘यस्यामतं
तस्य मतं मतं यस्य न वेद सः । अविज्ञातं विजानतां विज्ञातमविजानताम्’
(के. उ. २ । ३) ‘न दृष्टेर्द्रष्टारं पश्येः’ (बृ. उ. ३ । ४ । २) ‘न
विज्ञातेर्विज्ञातारं विजानीयाः’ (बृ. उ. ३ । ४ । २) इति चैवमादि ।
अतोऽविद्याकल्पितसंसारित्वनिवर्तनेन नित्यमुक्तात्मस्वरूपसमर्पणान्न
मोक्षस्यानित्यत्वदोषः । यस्य तूत्पाद्यो मोक्षः, तस्य मानसं वाचिकं
कायिकं वा कार्यमपेक्षत इति युक्तम् । तथा विकार्यत्वे च । तयोः
पक्षयोर्मोक्षस्य ध्रुवमनित्यत्वम् । न हि दध्यादि
विकार्यम् उत्पाद्यं वा घटादि नित्यं दृष्टं लोके । न च
आप्यत्वेनापि कार्यापेक्षा, स्वात्मस्वरूपत्वे
सत्यनाप्यत्वात् ; स्वरूपव्यतिरिक्तत्वेऽपि
ब्रह्मणो नाप्यत्वम् , सर्वगतत्वेन नित्याप्तस्वरूपत्वात्सर्वेण
ब्रह्मण आकाशस्येव । नापि संस्कार्यो मोक्षः, येन
व्यापारमपेक्षेत । संस्कारो हि नाम
संस्कार्यस्य गुणाधानेन वा स्यात् , दोषापनयनेन वा । न
तावद्गुणाधानेन सम्भवति, अनाधेयातिशयब्रह्मस्वरूपत्वान्मोक्षस्य । नापि
दोषापनयनेन, नित्यशुद्धब्रह्मस्वरूपत्वान्मोक्षस्य । स्वात्मधर्म एव सन्
तिरोभूतो मोक्षः क्रिययात्मनि संस्क्रियमाणेऽभिव्यज्यते — यथा आदर्शे
निघर्षणक्रियया संस्क्रियमाणे भास्वरत्वं धर्म इति चेत् , न ;
क्रियाश्रयत्वानुपपत्तेरात्मनः । यदाश्रया हि
क्रिया, तमविकुर्वती नैवात्मानं लभते । यद्यात्मा क्रियया विक्रियेत,
अनित्यत्वमात्मनः प्रसज्येत । ‘अविकार्योऽयमुच्यते’ इति चैवमादीनि वाक्यानि
बाध्येरन् । तच्चानिष्टम् । तस्मान्न स्वाश्रया क्रिया आत्मनः सम्भवति ।
अन्याश्रयायास्तु क्रियाया अविषयत्वान्न तयात्मा संस्क्रियते । ननु
देहाश्रयया स्नानाचमनयज्ञोपवीतधारणादिकया क्रियया देही संस्क्रियमाणो
दृष्टः, न ; देहादिसंहतस्यैवाविद्यागृहीतस्यात्मनः
संस्क्रियमाणत्वात् । प्रत्यक्षं
हि स्नानाचमनादेर्देहसमवायित्वम् । तया देहाश्रयया तत्संहत एव
कश्चिदविद्ययात्मत्वेन परिगृहीतः संस्क्रियत इति
युक्तम् । यथा देहाश्रयचिकित्सानिमित्तेन धातुसाम्येन
तत्संहतस्य तदभिमानिन आरोग्यफलम् , ‘अहमरोगः’ इति यत्र
बुद्धिरुत्पद्यते — एवं स्नानाचमनयज्ञोपवीतधारणादिकया ‘अहं
शुद्धः संस्कृतः’ इति यत्र बुद्धिरुपद्यते, स संस्क्रियते । स च देहेन संहत
एव । तेनैव ह्यहंकर्त्रा अहंप्रत्ययविषयेण प्रत्ययिना सर्वाः क्रिया
निर्वर्त्यन्ते । तत्फलं च स एवाश्नाति, ‘तयोरन्यः पिप्पलं
स्वाद्वत्त्यनश्नन्नन्योऽभिचाकशीति’ (मु. उ. ३ । १ । १) इति
मन्त्रवर्णात् — ‘आत्मेन्द्रियमनोयुक्तं
भोक्तेत्याहुर्मनीषिणः’ (क. उ. १ । ३ । ४) इति च ।
तथा ‘एको देवः सर्वभूतेषु गूढः सर्वव्यापी सर्वभूतान्तरात्मा ।
कर्माध्यक्षः सर्वभूताधिवासः साक्षी चेता केवलो
निर्गुणश्च’ (श्वे. उ. ६ । ११) इति, ‘स
पर्यगाच्छुक्रमकायमव्रणमस्नाविरं
शुद्धमपापविद्धम्’ (ई. उ. ८) इति, च — एतौ मन्त्रावनाधेयातिशयतां
नित्यशुद्धतां च ब्रह्मणो दर्शयतः । ब्रह्मभावश्च
मोक्षः । तस्मान्न संस्कार्योऽपि मोक्षः । अतोऽन्यन्मोक्षं प्रति
क्रियानुप्रवेशद्वारं न शक्यं केनचिद्दर्शयितुम् । तस्माज्ज्ञानमेकं
मुक्त्वा क्रियाया गन्धमात्रस्याप्यनुप्रवेश इह नोपपद्यते ।
ननु ज्ञानं नाम मानसी क्रिया, न ; वैलक्षण्यात् । क्रिया हि नाम सा, यत्र
वस्तुस्वरूपनिरपेक्षैव चोद्यते, पुरुषचित्तव्यापाराधीना च, यथा — ‘यस्यै
देवतायै हविर्गृहीतं स्यात्तां मनसा ध्यायेद्वषट्करिष्यन्’ इति,
‘संध्यां मनसा ध्यायेत्’ (ऐ. ब्रा. ३ । ८ । १) इति चैवमादिषु ।
ध्यानं चिन्तनं यद्यपि मानसम् , तथापि पुरुषेण कर्तुमकर्तुमन्यथा वा
कर्तुं शक्यम् , पुरुषतन्त्रत्वात् । ज्ञानं तु प्रमाणजन्यम् ।
प्रमाणं च यथाभूतवस्तुविषयम् । अतो ज्ञानं कर्तुमकर्तुमन्यथा
वा कर्तुमशक्यम् । केवलं वस्तुतन्त्रमेव तत् ; न चोदनातन्त्रम् , नापि
पुरुषतन्त्रम् ; तस्मान्मानसत्वेऽपि ज्ञानस्य महद्वैलक्षण्यम् । यथा च
‘पुरुषो वाव गौतमाग्निः’ (छा. उ. ५ । ७ । १) ‘योषा वाव गौतमाग्निः’
(छा. उ. ५ । ७ । १) इत्यत्र योषित्पुरुषयोरग्निबुद्धिर्मानसी भवति ;
केवलचोदनाजन्यत्वात् क्रियैव सा पुरुषतन्त्रा च । या तु
प्रसिद्धेऽग्नावग्निबुद्धिः, न सा चोदनातन्त्रा ; नापि
पुरुषतन्त्रा । किं तर्हि ? प्रत्यक्षविषयवस्तुतन्त्रैवेति
ज्ञानमेवैतत् ; न क्रिया — एवं
सर्वप्रमाणविषयवस्तुषु वेदितव्यम् ।
तत्रैवं सति यथाभूतब्रह्मात्मविषयमपि ज्ञानं न चोदनातन्त्रम् । तद्विषये
लिङादयः श्रूयमाणा अपि अनियोज्यविषयत्वात्कुण्ठीभवन्ति उपलादिषु
प्रयुक्तक्षुरतैक्ष्ण्यादिवत् , अहेयानुपादेयवस्तुविषयत्वात् ।
किमर्थानि तर्हि ‘आत्मा वा अरे द्रष्टव्यः श्रोतव्यः’ (बृ. उ. २ । ४ ।
५) इत्यादीनि विधिच्छायानि वचनानि ?
स्वाभाविकप्रवृत्तिविषयविमुखीकरणार्थानीति
ब्रूमः । यो हि बहिर्मुखः प्रवर्तते पुरुषः ‘इष्टं मे भूयादनिष्टं मा भूत्’
इति, न च तत्रात्यन्तिकं पुरुषार्थं लभते, तमात्यन्तिकपुरुषार्थवाञ्छिनं
स्वाभाविकात्कार्यकरणसङ्घातप्रवृत्तिगोचराद्विमुखीकृत्य
प्रत्यगात्मस्रोतस्तया प्रवर्तयन्ति ‘आत्मा वा
अरे द्रष्टव्यः’ इत्यादीनि ; तस्यात्मान्वेषणाय
प्रवृत्तस्याहेयमनुपादेयं
चात्मतत्त्वमुपदिश्यते — ‘इदं सर्वं यदयमात्मा’ (बृ. उ. २ । ४ । ६)
‘यत्र त्वस्य सर्वमात्मैवाभूत्तत्केन कं पश्येत् ... केन कं
विजानीयात्’ (बृ. उ. ४ । ५ । १५) ‘विज्ञातारमरे केन
विजानीयात्’ (बृ. उ. २ । ४ । १४) ‘अयमात्मा ब्रह्म’ (बृ.
उ. २ । ५ । १९) इत्यादिभिः । यदप्यकर्तव्यप्रधानमात्मज्ञानं हानायोपादानाय
वा न भवतीति, तत्तथैवेत्यभ्युपगम्यते । अलङ्कारो ह्ययमस्माकम् —
यद्ब्रह्मात्मावगतौ सत्यां सर्वकर्तव्यताहानिः
कृतकृत्यता चेति । तथा च श्रुतिः — ‘आत्मानं
चेद्विजानीयादयमस्मीति पूरुषः । किमिच्छन्कस्य कामाय
शरीरमनुसंज्वरेत्’ (बृ. उ. ४ । ४ । १२) इति, ‘एतद्बुद्ध्वा
बुद्धिमान्स्यात्कृतकृत्यश्च भारत’ (भ. गी. १५ ।
२०) इति च स्मृतिः । तस्मान्न प्रतिपत्तिविधिविषयतया ब्रह्मणः समर्पणम्
॥

** व्याख्या **

यदपि केचिदाहुः — प्रवृत्तिनिवृत्तिविधितच्छेषव्यतिरेकेण केवलवस्तुवादी
वेदभागो नास्तीति, तन्न ; औपनिषदस्य पुरुषस्यानन्यशेषत्वात् ।
योऽसावुपनिषत्स्वेवाधिगतः पुरुषोऽसंसारी ब्रह्मस्वरूपः
उत्पाद्यादिचतुर्विधद्रव्यविलक्षणः
स्वप्रकरणस्थोऽनन्यशेषः, नासौ
नास्ति नाधिगम्यत इति वा शक्यं वदितुम् ; ‘स एष नेति
नेत्यात्मा’ (बृ. उ. ३ । ९ । २६) इत्यात्मशब्दात्
आत्मनश्च प्रत्याख्यातुमशक्यत्वात् , य एव निराकर्ता
तस्यैवात्मत्वात् । नन्वात्मा
अहंप्रत्ययविषयत्वादुपनिषत्स्वेव
विज्ञायत इत्यनुपपन्नम् ; न, तत्साक्षित्वेन प्रत्युक्तत्वात् । न
ह्यहंप्रत्ययविषयकर्तृव्यतिरेकेण तत्साक्षी सर्वभूतस्थः सम
एकः कूटस्थनित्यः पुरुषो विधिकाण्डे तर्कसमये वा केनचिदधिगतः
सर्वस्यात्मा । अतः स न केनचित्प्रत्याख्यातुं शक्यः,
विधिशेषत्वं वा नेतुम् — आत्मत्वादेव च सर्वेषाम् — न हेयो
नाप्युपादेयः । सर्वं हि विनश्यद्विकारजातं
पुरुषान्तं विनश्यति ; पुरुषो हि विनाशहेत्वभावादविनाशी ;
विक्रियाहेत्वभावाच्च कूटस्थनित्यः ; अत एव
नित्यशुद्धबुद्धमुक्तस्वभावः ; तस्मात्
‘पुरुषान्न परं किञ्चित्सा काष्ठा सा परा गतिः’ (क. उ.
१ । ३ । ११) ‘तं त्वौपनिषदं पुरुषं पृच्छामि’ (बृ. उ. ३ । ९ । २६) इति
चौपनिषदत्वविशेषणं पुरुषस्योपनिषत्सु प्राधान्येन प्रकाश्यमानत्वे
उपपद्यते । अतो भूतवस्तुपरो वेदभागो नास्तीति वचनं साहसमात्रम् ॥

** व्याख्या **

यदपि शास्त्रतात्पर्यविदामनुक्रमणम् — ‘दृष्टो हि तस्यार्थः कर्मावबोधनम्’
इत्येवमादि, तत् धर्मजिज्ञासाविषयत्वाद्विधिप्रतिषेधशास्त्राभिप्रायं
द्रष्टव्यम् । अपि च ‘आम्नायस्य
क्रियार्थत्वादानर्थक्यमतदर्थानाम्’
इत्येतदेकान्तेनाभ्युपगच्छतां भूतोपदेशानर्थक्यप्रसङ्गः ।
प्रवृत्तिनिवृत्तिविधितच्छेषव्यतिरेकेण
भूतं चेद्वस्तूपदिशति भव्यार्थत्वेन, कूटस्थनित्यं भूतं नोपदिशतीति को
हेतुः । न हि भूतमुपदिश्यमानं क्रिया भवति । अक्रियात्वेऽपि भूतस्य
क्रियासाधनत्वात्क्रियार्थ एव भूतोपदेश इति चेत् , नैष दोषः ;
क्रियार्थत्वेऽपि क्रियानिर्वर्तनशक्तिमद्वस्तूपदिष्टमेव
; क्रियार्थत्वं तु प्रयोजनं तस्य ; न चैतावता वस्त्वनुपदिष्टं भवति । यदि
नामोपदिष्टं किं तव तेन स्यादिति, उच्यते — अनवगतात्मवस्तूपदेशश्च तथैव
भवितुमर्हति ; तदवगत्या मिथ्याज्ञानस्य संसारहेतोर्निवृत्तिः प्रयोजनं
क्रियत इत्यविशिष्टमर्थवत्त्वं क्रियासाधनवस्तूपदेशेन । अपि च ‘ब्राह्मणो
न हन्तव्यः’ इति चैवमाद्या निवृत्तिरुपदिश्यते । न च सा क्रिया । नापि
क्रियासाधनम् । अक्रियार्थानामुपदेशोऽनर्थकश्चेत् , ‘ब्राह्मणो न
हन्तव्यः’ इत्यादिनिवृत्त्युपदेशानामानर्थक्यं प्राप्तम् । तच्चानिष्टम् ।
न च स्वभावप्राप्तहन्त्यर्थानुरागेण नञः शक्यमप्राप्तक्रियार्थत्वं
कल्पयितुं हननक्रियानिवृत्त्यौदासीन्यव्यतिरेकेण । नञश्चैष
स्वभावः, यत्स्वसम्बन्धिनोऽभावं बोधयतीति ।
अभावबुद्धिश्चौदासीन्यकारणम् ।
सा च दग्धेन्धनाग्निवत्स्वयमेवोपशाम्यति ।
तस्मात्प्रसक्तक्रियानिवृत्त्यौदासीन्यमेव
‘ब्राह्मणो न हन्तव्यः’ इत्यादिषु प्रतिषेधार्थं मन्यामहे, अन्यत्र
प्रजापतिव्रतादिभ्यः ।
तस्मात्पुरुषार्थानुपयोग्युपाख्यानादिभूतार्थवादविषयमानर्थक्याभिधानं
द्रष्टव्यम् ॥

** व्याख्या **

यदप्युक्तम् — कर्तव्यविध्यनुप्रवेशमन्तरेण वस्तुमात्रमुच्यमानमनर्थकं
स्यात् ‘सप्तद्वीपा वसुमती’ इत्यादिवदिति, तत्परिहृतम् ;
‘रज्जुरियम् , नायं सर्पः’ इति वस्तुमात्रकथनेऽपि
प्रयोजनस्य दृष्टत्वात् । ननु श्रुतब्रह्मणोऽपि
यथापूर्वं संसारित्वदर्शनान्न
रज्जुस्वरूपकथनवदर्थवत्त्वमित्युक्तम् ।
अत्रोच्यते — नावगतब्रह्मात्मभावस्य यथापूर्वं संसारित्वं शक्यं दर्शयितुम्
, वेदप्रमाणजनितब्रह्मात्मभावविरोधात् । न हि शरीराद्यात्माभिमानिनो
दुःखभयादिमत्त्वं दृष्टमिति, तस्यैव
वेदप्रमाणजनितब्रह्मात्मावगमे
तदभिमाननिवृत्तौ तदेव मिथ्याज्ञाननिमित्तं दुःखभयादिमत्त्वं भवतीति शक्यं
कल्पयितुम् । न हि धनिनो गृहस्थस्य धनाभिमानिनो धनापहारनिमित्तं दुःखं
दृष्टमिति, तस्यैव प्रव्रजितस्य धनाभिमानरहितस्य तदेव धनापहारनिमित्तं
दुःखं भवति । न च कुण्डलिनः कुण्डलित्वाभिमाननिमित्तं सुखं दृष्टमिति
तस्यैव कुण्डलवियुक्तस्य कुण्डलित्वाभिमानरहितस्य तदेव
कुण्डलित्वाभिमाननिमित्तं सुखं
भवति । तदुक्तं श्रुत्या — ‘अशरीरं वाव सन्तं न प्रियाप्रिये
स्पृशतः’ (छा. उ. ८ । १२ । १) इति । शरीरे पतितेऽशरीरत्वं
स्यात् , न जीवत इति चेत् , न ; सशरीरत्वस्य मिथ्याज्ञाननिमित्तत्वात् ।
न ह्यात्मनः शरीरात्माभिमानलक्षणं मिथ्याज्ञानं मुक्त्वा अन्यतः
सशरीरत्वं शक्यं कल्पयितुम् ।
नित्यमशरीरत्वमकर्मनिमित्तत्वादित्यवोचाम ।
तत्कृतधर्माधर्मनिमित्तं सशरीरत्वमिति चेत् , न ;
शरीरसम्बन्धस्यासिद्धत्वात्
धर्माधर्मयोरात्मकृतत्वासिद्धेः, शरीरसम्बन्धस्य धर्माधर्मयोस्तत्कृतत्वस्य
चेतरेतराश्रयत्वप्रसङ्गात् ; अन्धपरम्परैषा अनादित्वकल्पना ।
क्रियासमवायाभावाच्चात्मनः
कर्तृत्वानुपपत्तेः ।
सन्निधानमात्रेण राजप्रभृतीनां दृष्टं
कर्तृत्वमिति चेत् , न ;
धनदानाद्युपार्जितभृत्यसम्बन्धित्वात्तेषां
कर्तृत्वोपपत्तेः ; न त्वात्मनो धनदानादिवच्छरीरादिभिः
स्वस्वामिभावसम्बन्धनिमित्तं
किञ्चिच्छक्यं कल्पयितुम् । मिथ्याभिमानस्तु प्रत्यक्षः
सम्बन्धहेतुः । एतेन यजमानत्वमात्मनो व्याख्यातम् ।
अत्राहुः — देहादिव्यतिरिक्तस्यात्मनः आत्मीये देहादावहमभिमानो
गौणः, न मिथ्येति चेत् , न ; प्रसिद्धवस्तुभेदस्य
गौणत्वमुख्यत्वप्रसिद्धेः ।
यस्य हि प्रसिद्धो वस्तुभेदः — यथा
केसरादिमानाकृतिविशेषोऽन्वयव्यतिरेकाभ्यां
सिंहशब्दप्रत्ययभाङ्मुख्योऽन्यः प्रसिद्धः, ततश्चान्यः पुरुषः प्रायिकैः
क्रौर्यशौर्यादिभिः सिंहगुणैः सम्पन्नः सिद्धः, तस्य तस्मिन्पुरुषे
सिंहशब्दप्रत्ययौ गौणौ भवतः ; नाप्रसिद्धवस्तुभेदस्य । तस्य
त्वन्यत्रान्यशब्दप्रत्ययौ भ्रान्तिनिमित्तावेव
भवतः, न गौणौ ; यथा मन्दान्धकारे स्थाणुरयमित्यगृह्यमाणविशेषे
पुरुषशब्दप्रत्ययौ स्थाणुविषयौ, यथा वा
शुक्तिकायामकस्माद्रजतमिदमिति
निश्चितौ शब्दप्रत्ययौ तद्वद्देहादिसङ्घाते अहम् इति निरुपचारेण
शब्दप्रत्ययावात्मानात्माविवेकेनोत्पद्यमानौ कथं
गौणौ शक्यौ वदितुम् । आत्मानात्मविवेकिनामपि
पण्डितानामजाविपालानामिवाविविक्तौ
शब्दप्रत्ययौ भवतः । तस्माद्देहादिव्यतिरिक्तात्मास्तित्ववादिनां
देहादावहंप्रत्ययो मिथ्यैव, न गौणः ।
तस्मान्मिथ्याप्रत्ययनिमित्तत्वात्सशरीरत्वस्य,
सिद्धं जीवतोऽपि विदुषोऽशरीरत्वम् । तथा च ब्रह्मविद्विषया श्रुतिः —
‘तद्यथाहिनिर्ल्वयनी वल्मीके मृता प्रत्यस्ता शयीतैवमेवेदं
शरीरं शेते अथायमशरीरोऽमृतः प्राणो ब्रह्मैव तेज एव’ (बृ. उ. ४ ।
४ । ७) इति ; ‘सचक्षुरचक्षुरिव सकर्णोऽकर्ण इव सवागवागिव समना अमना इव
सप्राणोऽप्राण इव’ इति च । स्मृतिरपि — ‘स्थितप्रज्ञस्य का भाषा’ (भ.
गी. २ । ५४) इत्याद्या स्थितप्रज्ञस्य लक्षणान्याचक्षाणा विदुषः
सर्वप्रवृत्त्यसम्बन्धं दर्शयति ।
तस्मान्नावगतब्रह्मात्मभावस्य
यथापूर्वं संसारित्वम् । यस्य तु यथापूर्वं संसारित्वं
नासाववगतब्रह्मात्मभाव
इत्यनवद्यम् ॥

** व्याख्या **

यत्पुनरुक्तं श्रवणात्पराचीनयोर्मनननिदिध्यासनयोर्दर्शनाद्विधिशेषत्वं
ब्रह्मणः, न स्वरूपपर्यवसायित्वमिति, तन्न ;
श्रवणवदवगत्यर्थत्वान्मनननिदिध्यासनयोः ।
यदि ह्यवगतं ब्रह्मान्यत्र विनियुज्येत, भवेत्तदा विधिशेषत्वम् ; न तु
तदस्ति, मनननिदिध्यासनयोरपि श्रवणवदवगत्यर्थत्वात् । तस्मान्न
प्रतिपत्तिविधिविषयतया शास्त्रप्रमाणकत्वं ब्रह्मणः सम्भवतीत्यतः
स्वतन्त्रमेव ब्रह्म शास्त्रप्रमाणकं वेदान्तवाक्यसमन्वयादिति
सिद्धम् । एवं च सति ‘अथातो ब्रह्मजिज्ञासा’ इति तद्विषयः
पृथक्शास्त्रारम्भ उपपद्यते । प्रतिपत्तिविधिपरत्वे हि
‘अथातो धर्मजिज्ञासा’ इत्येवारब्धत्वान्न पृथक्शास्त्रमारभ्येत
; आरभ्यमाणं चैवमारभ्येत — अथातः परिशिष्टधर्मजिज्ञासेति, ‘अथातः
क्रत्वर्थपुरुषार्थयोर्जिज्ञासा’ (जै. सू. ४ । ११)
इतिवत् । ब्रह्मात्मैक्यावगतिस्त्वप्रतिज्ञातेति तदर्थो युक्तः
शास्त्रारम्भः — ‘अथातो ब्रह्मजिज्ञासा’ इति । तस्मात् अहं
ब्रह्मास्मीत्येतदवसाना एव सर्वे विधयः सर्वाणि चेतराणि
प्रमाणानि । न ह्यहेयानुपादेयाद्वैतात्मावगतौ सत्याम् ,
निर्विषयाण्यप्रमातृकाणि च प्रमाणानि
भवितुमर्हन्तीति । अपि चाहुः —
‘गौणमिथ्यात्मनोऽसत्त्वे
पुत्रदेहादिबाधनात् । सद्ब्रह्मात्माहमित्येवं बोधे कार्यं
कथं भवेत् ॥ अन्वेष्टव्यात्मविज्ञानात्प्राक्प्रमातृत्वमात्मनः ।
अन्विष्टः स्यात्प्रमातैव पाप्मदोषादिवर्जितः ॥
देहात्मप्रत्ययो यद्वत्प्रमाणत्वेन
कल्पितः । लौकिकं तद्वदेवेदं प्रमाणं त्वाऽऽत्मनिश्चयात्’
इति ॥ ४ ॥

** व्याख्या **


# द्वितीयोऽध्यायः

## प्रथमः पादः

प्रथमेऽध्याये — सर्वज्ञः सर्वेश्वरो जगतः उत्पत्तिकारणम् , मृत्सुवर्णादय
इव घटरुचकादीनाम् ; उत्पन्नस्य जगतो नियन्तृत्वेन स्थितिकारणम् , मायावीव
मायायाः ; प्रसारितस्य जगतः पुनः स्वात्मन्येवोपसंहारकारणम् , अवनिरिव
चतुर्विधस्य भूतग्रामस्य ; स एव च सर्वेषां न आत्मा —
इत्येतद्वेदान्तवाक्यसमन्वयप्रतिपादनेन प्रतिपादितम्
; प्रधानादिकारणवादाश्चाशब्दत्वेन निराकृताः । इदानीं स्वपक्षे
स्मृतिन्यायविरोधपरिहारः प्रधानादिवादानां च
न्यायाभासोपबृंहितत्वं प्रतिवेदान्तं च सृष्ट्यादिप्रक्रियाया
अविगीतत्वमित्यस्यार्थजातस्य प्रतिपादनाय द्वितीयोऽध्याय आरभ्यते । तत्र
प्रथमं तावत्स्मृतिविरोधमुपन्यस्य परिहरति —

### स्मृत्यधिकरणम्

स्मृत्यनवकाशदोषप्रसङ्ग इति चेन्नान्यस्मृत्यनवकाशदोषप्रसङ्गात् ॥ १ ॥

यदुक्तं ब्रह्मैव सर्वज्ञं जगतः कारणम् इति, तदयुक्तम् । कुतः ?
स्मृत्यनवकाशदोषप्रसङ्गात् — स्मृतिश्च तन्त्राख्या
परमर्षिप्रणीता शिष्टपरिगृहीता अन्याश्च तदनुसारिण्यः स्मृतयः, ता एवं
सत्यनवकाशाः प्रसज्येरन् । तासु ह्यचेतनं प्रधानं स्वतन्त्रं जगतः
कारणमुपनिबध्यते । मन्वादिस्मृतयस्तावच्चोदनालक्षणेनाग्निहोत्रादिना
धर्मजातेनापेक्षितमर्थं समर्पयन्त्यः सावकाशा भवन्ति — अस्य
वर्णस्यास्मिन्कालेऽनेन विधानेनोपनयनम् ,
ईदृशश्चाचारः, इत्थं वेदाध्ययनम् , इत्थं समावर्तनम् , इत्थं
सहधर्मचारिणीसंयोग इति ; तथा पुरुषार्थांश्च
वर्णाश्रमधर्मान्नानाविधान्विदधति ।
नैवं कापिलादिस्मृतीनामनुष्ठेये विषये अवकाशोऽस्ति । मोक्षसाधनमेव हि
सम्यग्दर्शनमधिकृत्य ताः प्रणीताः । यदि तत्राप्यनवकाशाः
स्युः, आनर्थक्यमेवासां प्रसज्येत । तस्मात्तदविरोधेन वेदान्ता
व्याख्यातव्याः । कथं पुनरीक्षत्यादिभ्यो हेतुभ्यो ब्रह्मैव सर्वज्ञं
जगतः कारणमित्यवधारितः श्रुत्यर्थः स्मृत्यनवकाशदोषप्रसङ्गेन
पुनराक्षिप्यते ? भवेदयमनाक्षेपः स्वतन्त्रप्रज्ञानाम्
; परतन्त्रप्रज्ञास्तु प्रायेण जनाः स्वातन्त्र्येण
श्रुत्यर्थमवधारयितुमशक्नुवन्तः
प्रख्यातप्रणेतृकासु स्मृतिष्ववलम्बेरन् ; तद्बलेन च श्रुत्यर्थं
प्रतिपित्सेरन् ; अस्मत्कृते च व्याख्याने न
विश्वस्युः, बहुमानात्स्मृतीनां प्रणेतृषु ;
कपिलप्रभृतीनां चार्षं ज्ञानमप्रतिहतं स्मर्यते ;
श्रुतिश्च भवति ‘ ऋषिं प्रसूतं कपिलं यस्तमग्रे ज्ञानैर्बिभर्ति
जायमानं च पश्येत्’ (श्वे. उ. ५ । २) इति ; तस्मान्नैषां मतमयथार्थं
शक्यं सम्भावयितुम् ; तर्कावष्टम्भेन चैतेऽर्थं प्रतिष्ठापयन्ति
; तस्मादपि स्मृतिबलेन वेदान्ता व्याख्येया इति पुनराक्षेपः ॥

तस्य समाधिः — ‘ नान्यस्मृत्यनवकाशदोषप्रसङ्गात्’ इति । यदि
स्मृत्यनवकाशदोषप्रसङ्गेनेश्वरकारणवाद
आक्षिप्येत, एवमप्यन्या ईश्वरकारणवादिन्यः स्मृतयोऽनवकाशाः
प्रसज्येरन् ; ता उदाहरिष्यामः — ‘ यत्तत्सूक्ष्ममविज्ञेयम्’ इति
परं ब्रह्म प्रकृत्य, ‘ स ह्यन्तरात्मा भूतानां क्षेत्रज्ञश्चेति
कथ्यते’ इति चोक्त्वा, ‘ तस्मादव्यक्तमुत्पन्नं त्रिगुणं
द्विजसत्तम’ इत्याह ; तथान्यत्रापि ‘ अव्यक्तं पुरुषे
ब्रह्मन्निर्गुणे सम्प्रलीयते’ इत्याह ; ‘ अतश्च
संक्षेपमिमं शृणुध्वं नारायणः सर्वमिदं पुराणः । स
सर्गकाले च करोति सर्वं संहारकाले च तदत्ति भूयः’ इति
पुराणे ; भगवद्गीतासु च — ‘ अहं कृत्स्नस्य जगतः प्रभवः
प्रलयस्तथा’ (भ. गी. ७ । ६) इति ; परमात्मानमेव च
प्रकृत्यापस्तम्बः पठति — ‘ तस्मात्कायाः प्रभवन्ति सर्वे स
मूलं शाश्वतिकः स नित्यः’ (ध. सू. १ । ८ । २३ । २) इति । एवमनेकशः
स्मृतिष्वपीश्वरः कारणत्वेनोपादानत्वेन च प्रकाश्यते ।
स्मृतिबलेन प्रत्यवतिष्ठमानस्य स्मृतिबलेनैवोत्तरं
वक्ष्यामीत्यतोऽयमन्यस्मृत्यनवकाशदोषोपन्यासः ।
दर्शितं तु श्रुतीनामीश्वरकारणवादं प्रति तात्पर्यम् ; विप्रतिपत्तौ
च स्मृतीनामवश्यकर्तव्येऽन्यतरपरिग्रहेऽन्यतरपरित्यागे च
श्रुत्यनुसारिण्यः स्मृतयः प्रमाणम् ;
अनपेक्ष्या इतराः ; तदुक्तं प्रमाणलक्षणे — ‘ विरोधे त्वनपेक्षं
स्यादसति ह्यनुमानम्’ (जै. सू. १ । ३ । ३) इति । न
चातीन्द्रियानर्थान् श्रुतिमन्तरेण
कश्चिदुपलभत इति शक्यं सम्भावयितुम् , निमित्ताभावात् । शक्यं
कपिलादीनां सिद्धानामप्रतिहतज्ञानत्वादिति चेत् , न ;
सिद्धेरपि सापेक्षत्वात् ; धर्मानुष्ठानापेक्षा हि सिद्धिः,
स च धर्मश्चोदनालक्षणः ; ततश्च पूर्वसिद्धायाश्चोदनाया अर्थो न
पश्चिमसिद्धपुरुषवचनवशेनातिशङ्कितुं शक्यते ।
सिद्धव्यपाश्रयकल्पनायामपि बहुत्वात्सिद्धानां
प्रदर्शितेन प्रकारेण स्मृतिविप्रतिपत्तौ सत्यां न
श्रुतिव्यपाश्रयादन्यन्निर्णयकारणमस्ति । परतन्त्रप्रज्ञस्यापि
नाकस्मात्स्मृतिविशेषविषयः पक्षपातो युक्तः,
कस्यचित्क्वचित्पक्षपाते सति
पुरुषमतिवैश्वरूप्येण तत्त्वाव्यवस्थानप्रसङ्गात् । तस्मात्तस्यापि
स्मृतिविप्रतिपत्त्युपन्यासेन श्रुत्यनुसाराननुसारविषयविवेचनेन
च सन्मार्गे प्रज्ञा सङ्ग्रहणीया । या तु श्रुतिः कपिलस्य ज्ञानातिशयं
प्रदर्शयन्ती प्रदर्शिता न तया श्रुतिविरुद्धमपि कापिलं मतं
श्रद्धातुं शक्यम् , कपिलमिति श्रुतिसामान्यमात्रत्वात् ,
अन्यस्य च कपिलस्य सगरपुत्राणां प्रतप्तुर्वासुदेवनाम्नः
स्मरणात् , अन्यार्थदर्शनस्य च प्राप्तिरहितस्यासाधकत्वात् । भवति
चान्या मनोर्माहात्म्यं प्रख्यापयन्ती श्रुतिः — ‘ यद्वै किञ्च
मनुरवदत्तद्भेषजम्’ (तै. सं. २ । २ । १० । २) इति ;
मनुना च ‘ सर्वभूतेषु चात्मानं सर्वभूतानि चात्मनि ।
सम्पश्यन्नात्मयाजी वै
स्वाराज्यमधिगच्छति’ (मनु. स्मृ.
१२ । ९१) इति सर्वात्मत्वदर्शनं प्रशंसता कापिलं मतं निन्द्यत इति
गम्यते ; कपिलो हि न सर्वात्मत्वदर्शनमनुमन्यते,
आत्मभेदाभ्युपगमात् । महाभारतेऽपि च —
‘ बहवः पुरुषा ब्रह्मन्नुताहो एक एव तु’ इति विचार्य, ‘ बहवः पुरुषा
राजन्सांख्ययोगविचारिणाम्’ इति परपक्षमुपन्यस्य तद्व्युदासेन
— ‘ बहूनां पुरुषाणां हि यथैका योनिरुच्यते । तथा तं पुरुषं
विश्वमाख्यास्यामि गुणाधिकम्’ इत्युपक्रम्य
‘ ममान्तरात्मा तव च ये चान्ये देहसंस्थिताः । सर्वेषां साक्षिभूतोऽसौ न
ग्राह्यः केनचित्क्वचित् ॥ विश्वमूर्धा विश्वभुजो विश्वपादाक्षिनासिकः ।
एकश्चरति भूतेषु स्वैरचारी यथासुखम्’ — इति सर्वात्मतैव निर्धारिता ।
श्रुतिश्च सर्वात्मतायां भवति — ‘ यस्मिन्सर्वाणि
भूतान्यात्मैवाभूद्विजानतः । तत्र को
मोहः कः शोक एकत्वमनुपश्यतः’ (ई. उ. ७) इत्येवंविधा । अतश्च
सिद्धमात्मभेदकल्पनयापि कापिलस्य तन्त्रस्य
वेदविरुद्धत्वं वेदानुसारिमनुवचनविरुद्धत्वं च,
न केवलं स्वतन्त्रप्रकृतिकल्पनयैवेति । वेदस्य हि निरपेक्षं स्वार्थे
प्रामाण्यम् , रवेरिव रूपविषये ; पुरुषवचसां तु मूलान्तरापेक्षं
वक्तृस्मृतिव्यवहितं चेति विप्रकर्षः । तस्माद्वेदविरुद्धे विषये
स्मृत्यनवकाशप्रसङ्गो न दोषः ॥ १ ॥

कुतश्च स्मृत्यनवकाशप्रसङ्गो न दोषः ? —

इतरेषां चानुपलब्धेः ॥ २ ॥

प्रधानादितराणि यानि प्रधानपरिणामत्वेन स्मृतौ कल्पितानि महदादीनि, न तानि
वेदे लोके वोपलभ्यन्ते । भूतेन्द्रियाणि
तावल्लोकवेदप्रसिद्धत्वाच्छक्यन्ते
स्मर्तुम् । अलोकवेदप्रसिद्धत्वात्तु महदादीनां षष्ठस्येवेन्द्रियार्थस्य न
स्मृतिरवकल्पते । यदपि क्वचित्तत्परमिव श्रवणमवभासते, तदप्यतत्परं
व्याख्यातम् — ‘ आनुमानिकमप्येकेषाम्’ (ब्र. सू. १ । ४ ।
१) इत्यत्र । कार्यस्मृतेरप्रामाण्यात्कारणस्मृतेरप्यप्रामाण्यं
युक्तमित्यभिप्रायः । तस्मादपि न
स्मृत्यनवकाशप्रसङ्गो दोषः ।
तर्कावष्टम्भं तु ‘ न विलक्षणत्वात्’ (ब्र. सू. २ । १ । ४)
इत्यारभ्योन्मथिष्यति ॥ २ ॥

### योगप्रत्युक्त्यधिकरणम्

एतेन योगः प्रत्युक्तः ॥ ३ ॥

एतेन सांख्यस्मृतिप्रत्याख्यानेन, योगस्मृतिरपि प्रत्याख्याता
द्रष्टव्येत्यतिदिशति । तत्रापि श्रुतिविरोधेन
प्रधानं स्वतन्त्रमेव कारणम् , महदादीनि च कार्याण्यलोकवेदप्रसिद्धानि
कल्प्यन्ते । नन्वेवं सति समानन्यायत्वात्पूर्वेणैवैतद्गतम् ; किमर्थं
पुनरतिदिश्यते । अस्ति ह्यत्राभ्यधिकाशङ्का — सम्यग्दर्शनाभ्युपायो
हि योगो वेदे विहितः — ‘ श्रोतव्यो मन्तव्यो निदिध्यासितव्यः’ (बृ. उ.
२ । ४ । ५) इति ; ‘ त्रिरुन्नतं स्थाप्य समं शरीरम्’ (श्वे. उ. २ । ८)
इत्यादिना चासनादिकल्पनापुरःसरं बहुप्रपञ्चं योगविधानं
श्वेताश्वतरोपनिषदि दृश्यते ; लिङ्गानि च
वैदिकानि योगविषयाणि सहस्रश उपलभ्यन्ते — ‘ तां योगमिति मन्यन्ते
स्थिरामिन्द्रियधारणाम्’ (क. उ. २ । ३ । ११) इति, ‘ विद्यामेतां योगविधिं च
कृत्स्नम्’ (क. उ. २ । ३ । १८) इति चैवमादीनि ; योगशास्त्रेऽपि — ‘ अथ
तत्त्वदर्शनोपायो योगः’ इति सम्यग्दर्शनाभ्युपायत्वेनैव
योगोऽङ्गीक्रियते ; अतः
सम्प्रतिपन्नार्थैकदेशत्वादष्टकादिस्मृतिवद्योगस्मृतिरप्यनपवदनीया
भविष्यतीति — इयमभ्यधिका शङ्कातिदेशेन निवर्त्यते,
अर्थैकदेशसम्प्रतिपत्तावप्यर्थैकदेशविप्रतिपत्तेः
पूर्वोक्ताया दर्शनात् । सतीष्वप्यध्यात्मविषयासु बह्वीषु स्मृतिषु
सांख्ययोगस्मृत्योरेव निराकरणे यत्नः कृतः ; सांख्ययोगौ हि
परमपुरुषार्थसाधनत्वेन लोके प्रख्यातौ, शिष्टैश्च परिगृहीतौ, लिङ्गेन च
श्रौतेनोपबृंहितौ — ‘ तत्कारणं सांख्ययोगाभिपन्नं ज्ञात्वा देवं
मुच्यते सर्वपाशैः’ (श्वे. उ. ६ । १३) इति ; निराकरणं तु — न
सांख्यज्ञानेन वेदनिरपेक्षेण योगमार्गेण वा
निःश्रेयसमधिगम्यत इति ; श्रुतिर्हि
वैदिकादात्मैकत्वविज्ञानादन्यन्निःश्रेयससाधनं वारयति — ‘
तमेव विदित्वाति मृत्युमेति नान्यः पन्था विद्यतेऽयनाय’ (श्वे. उ. ३ । ८)
इति ; द्वैतिनो हि ते सांख्या योगाश्च नात्मैकत्वदर्शिनः । यत्तु
दर्शनमुक्तम् ‘ तत्कारणं सांख्ययोगाभिपन्नम्’ इति,
वैदिकमेव तत्र ज्ञानं ध्यानं च सांख्ययोगशब्दाभ्यामभिलप्येते
प्रत्यासत्तेरित्यवगन्तव्यम् । येन त्वंशेन न विरुध्येते,
तेनेष्टमेव सांख्ययोगस्मृत्योः सावकाशत्वम् ; तद्यथा — ‘ असङ्गो
ह्ययं पुरुषः’ (बृ. उ. ४ । ३ । १६) इत्येवमादिश्रुतिप्रसिद्धमेव पुरुषस्य
विशुद्धत्वं निर्गुणपुरुषनिरूपणेन सांख्यैरभ्युपगम्यते ; तथा यौगैरपि ‘ अथ
परिव्राड्विवर्णवासा मुण्डोऽपरिग्रहः’ (जा. उ. ५) इत्येवमादि
श्रुतिप्रसिद्धमेव निवृत्तिनिष्ठत्वं
प्रव्रज्याद्युपदेशेनानुगम्यते । एतेन सर्वाणि
तर्कस्मरणानि प्रतिवक्तव्यानि ; तान्यपि तर्कोपपत्तिभ्यां
तत्त्वज्ञानायोपकुर्वन्तीति चेत् , उपकुर्वन्तु
नाम ; तत्त्वज्ञानं तु वेदान्तवाक्येभ्य एव भवति — ‘ नावेदविन्मनुते तं
बृहन्तम्’ (तै. ब्रा. ३ । १२ । ९ । ७) ‘ तं त्वौपनिषदं पुरुषं
पृच्छामि’ (बृ. उ. ३ । ९ । २६) इत्येवमादिश्रुतिभ्यः ॥ ३
॥

### नविलक्षणत्वाधिकरणम्

न विलक्षणत्वादस्य तथात्वं च शब्दात् ॥ ४ ॥

ब्रह्मास्य जगतो निमित्तकारणं प्रकृतिश्चेत्यस्य पक्षस्याक्षेपः
स्मृतिनिमित्तः परिहृतः ; तर्कनिमित्त इदानीमाक्षेपः
परिह्रियते । कुतः पुनरस्मिन्नवधारिते आगमार्थे
तर्कनिमित्तस्याक्षेपस्यावकाशः
? ननु धर्म इव ब्रह्मण्यप्यनपेक्ष आगमो भवितुमर्हति ; — भवेदयमवष्टम्भो यदि
प्रमाणान्तरानवगाह्य आगममात्रप्रमेयोऽयमर्थः स्यादनुष्ठेयरूप इव धर्मः ;
परिनिष्पन्नरूपं तु ब्रह्मावगम्यते ; परिनिष्पन्ने च वस्तुनि
प्रमाणान्तराणामस्त्यवकाशो यथा पृथिव्यादिषु ; यथा च
श्रुतीनां परस्परविरोधे सत्येकवशेनेतरा नीयन्ते, एवं
प्रमाणान्तरविरोधेऽपि तद्वशेनैव श्रुतिर्नीयेत ;
दृष्टसाधर्म्येण चादृष्टमर्थं समर्पयन्ती युक्तिरनुभवस्य
सन्निकृष्यते, विप्रकृष्यते तु श्रुतिः, ऐतिह्यमात्रेण
स्वार्थाभिधानात् ; अनुभवावसानं च ब्रह्मविज्ञानमविद्याया
निवर्तकं मोक्षसाधनं च दृष्टफलतयेष्यते ; श्रुतिरपि — ‘ श्रोतव्यो
मन्तव्यः’ इति श्रवणव्यतिरेकेण मननं विदधती
तर्कमप्यत्रादर्तव्यं दर्शयति ;
अतस्तर्कनिमित्तः पुनराक्षेपः क्रियते ‘ न
विलक्षणत्वादस्य’ इति ॥

यदुक्तम् चेतनं ब्रह्म जगतः कारणं प्रकृतिः इति, तन्नोपपद्यते । कस्मात् ?
विलक्षणत्वादस्य विकारस्य प्रकृत्याः — इदं हि
ब्रह्मकार्यत्वेनाभिप्रेयमाणं
जगद्ब्रह्मविलक्षणमचेतनमशुद्धं च दृश्यते ; ब्रह्म च जगद्विलक्षणं चेतनं
शुद्धं च श्रूयते ; न च विलक्षणत्वे प्रकृतिविकारभावो दृष्टः ; न हि
रुचकादयो विकारा मृत्प्रकृतिका भवन्ति, शरावादयो वा सुवर्णप्रकृतिकाः ;
मृदैव तु मृदन्विता विकाराः क्रियन्ते, सुवर्णेन च सुवर्णान्विताः ;
तथेदमपि जगदचेतनं सुखदुःखमोहान्वितं सत् अचेतनस्यैव
सुखदुःखमोहात्मकस्य कारणस्य कार्यं
भवितुमर्हति, न विलक्षणस्य ब्रह्मणः । ब्रह्मविलक्षणत्वं चास्य
जगतोऽशुद्ध्यचेतनत्वदर्शनादवगन्तव्यम् । अशुद्धं हीदं जगत् ,
सुखदुःखमोहात्मकतया
प्रीतिपरितापविषादादिहेतुत्वात्स्वर्गनरकाद्युच्चावचप्रपञ्चत्वाच्च ।
अचेतनं चेदं जगत् , चेतनं प्रति कार्यकरणभावेनोपकरणभावोपगमात् । न हि
साम्ये सत्युपकार्योपकारकभावो भवति ; न हि प्रदीपौ
परस्परस्योपकुरुतः । ननु चेतनमपि कार्यकरणं
स्वामिभृत्यन्यायेन भोक्तुरुपकरिष्यति । न,
स्वामिभृत्ययोरप्यचेतनांशस्यैव चेतनं
प्रत्युपकारकत्वात् ; यो ह्येकस्य चेतनस्य परिग्रहो
बुद्ध्यादिरचेतनभागः स एवान्यस्य
चेतनस्योपकरोति, न तु स्वयमेव
चेतनश्चेतनान्तरस्योपकरोत्यपकरोति
वा ; निरतिशया ह्यकर्तारश्चेतना इति सांख्या मन्यन्ते ; तस्मादचेतनं
कार्यकारणम् । न च काष्ठलोष्टादीनां चेतनत्वे
किञ्चित्प्रमाणमस्ति ; प्रसिद्धश्चायं
चेतनाचेतनविभागो लोके । तस्माद्ब्रह्मविलक्षणत्वान्नेदं
जगत्तत्प्रकृतिकम् । योऽपि कश्चिदाचक्षीत — श्रुत्वा
जगतश्चेतनप्रकृतिकताम् , तद्बलेनैव समस्तं
जगच्चेतनमवगमयिष्यामि, प्रकृतिरूपस्य
विकारेऽन्वयदर्शनात् ; अविभावनं तु चैतन्यस्य
परिणामविशेषाद्भविष्यति ; यथा
स्पष्टचैतन्यानामप्यात्मनां स्वापमूर्छाद्यवस्थासु चैतन्यं न
विभाव्यते, एवं काष्ठलोष्टादीनामपि चैतन्यं न विभावयिष्यते ; एतस्मादेव
च विभावितत्वाविभावितत्वकृताद्विशेषाद्रूपादिभावाभावाभ्यां च
कार्यकरणानामात्मनां च चेतनत्वाविशेषेऽपि
गुणप्रधानभावो न विरोत्स्यते ; यथा च पार्थिवत्वाविशेषेऽपि
मांससूपौदनादीनां प्रत्यात्मवर्तिनो विशेषात्परस्परोपकारित्वं
भवति, एवमिहापि भविष्यति ; प्रविभागप्रसिद्धिरप्यत एव न विरोत्स्यत इति —
तेनापि कथञ्चिच्चेतनाचेतनत्वलक्षणं विलक्षणत्वं परिह्रियेत ;
शुद्ध्यशुद्धित्वलक्षणं तु विलक्षणत्वं नैव
परिह्रियते । न चेतरदपि विलक्षणत्वं परिहर्तुं शक्यत इत्याह —
तथात्वं च शब्दादिति ; अनवगम्यमानमेव हीदं लोके समस्तस्य
वस्तुनश्चेतनत्वं चेतनप्रकृतिकत्वश्रवणाच्छब्दशरणतया
केवलयोत्प्रेक्ष्यते ; तच्च शब्देनैव
विरुध्यते, यतः शब्दादपि तथात्वमवगम्यते ; तथात्वमिति
प्रकृतिविलक्षणत्वं कथयति ; शब्द एव ‘ विज्ञानं चाविज्ञानं च’ (तै.
उ. २ । ६ । १) इति कस्यचिद्विभागस्याचेतनतां श्रावयंश्चेतनाद्ब्रह्मणो
विलक्षणमचेतनं जगच्छ्रावयति ॥ ४ ॥

ननु चेतनत्वमपि क्वचिदचेतनत्वाभिमतानां भूतेन्द्रियाणां श्रूयते — यथा ‘
मृदब्रवीत्’ ‘ आपोऽब्रुवन्’ (श. ब्रा. ६ । १ । ३ । २ । ४) इति ‘
तत्तेज ऐक्षत’ (छा. उ. ६ । २ । ३)‘ ता आप ऐक्षन्त’ (छा. उ. ६ ।
२ । ४) इति चैवमाद्या भूतविषया चेतनत्वश्रुतिः ; इन्द्रियविषयापि — ‘ ते
हेमे प्राणा अहंश्रेयसे विवदमाना ब्रह्म जग्मुः’ (बृ. उ. ६ । १ । ७) इति, ‘
ते ह वाचमूचुस्त्वं न उद्गायेति’ (बृ. उ. १ । ३ । २)
इत्येवमाद्येन्द्रियविषयेति ।
अत उत्तरं पठति —

अभिमानिव्यपदेशस्तु विशेषानुगतिभ्याम् ॥ ५ ॥

तुशब्द आशङ्कामपनुदति । न खलु ‘ मृदब्रवीत्’ इत्येवंजातीयकया श्रुत्या
भूतेन्द्रियाणां चेतनत्वमाशङ्कनीयम् , यतोऽभिमानिव्यपदेश एषः ;
मृदाद्यभिमानिन्यो वागाद्यभिमानिन्यश्च चेतना देवता वदनसंवदनादिषु
चेतनोचितेषु व्यवहारेषु व्यपदिश्यन्ते, न भूतेन्द्रियमात्रम् ।
कस्मात् ? विशेषानुगतिभ्याम् — विशेषो हि भोक्तॄणां भूतेन्द्रियाणां च
चेतनाचेतनप्रविभागलक्षणः प्रागभिहितः ; सर्वचेतनतायां चासौ नोपपद्येत ;
अपि च कौषीतकिनः प्राणसंवादे
करणमात्राशङ्काविनिवृत्तयेऽधिष्ठातृचेतनपरिग्रहाय
देवताशब्देन विशिंषन्ति — ‘ एता ह वै देवता अहंश्रेयसे विवदमानाः’ इति, ‘
ता वा एताः सर्वा देवताः प्राणे निःश्रेयसं विदित्वा’ (कौ. उ. २ । १२)
इति च । अनुगताश्च सर्वत्राभिमानिन्यश्चेतना देवता
मन्त्रार्थवादेतिहासपुराणादिभ्योऽवगम्यन्ते
— ‘ अग्निर्वाग्भूत्वा मुखं प्राविशत्’ (ऐ. आ. २ । ४ । २ । ४) इत्येवमादिका
च श्रुतिः करणेष्वनुग्राहिकां देवतामनुगतां दर्शयति ; प्राणसंवादवाक्यशेषे
च — ‘ ते ह प्राणाः प्रजापतिं पितरमेत्योचुः’ (छा. उ. ५ । १ । ७) इति
श्रेष्ठत्वनिर्धारणाय प्रजापतिगमनम् ,
तद्वचनाच्चैकैकोत्क्रमणेनान्वयव्यतिरेकाभ्यां
प्राणश्रैष्ठ्यप्रतिपत्तिः, ‘ तस्मै बलिहरणम्’ इति
चैवंजातीयकोऽस्मदादिष्विव
व्यवहारोऽनुगम्यमानोऽभिमानिव्यपदेशं द्रढयति ; ‘ तत्तेज ऐक्षत’ इत्यपि
परस्या एव देवताया अधिष्ठात्र्याः स्वविकारेष्वनुगताया इयमीक्षा
व्यपदिश्यत इति द्रष्टव्यम् । तस्माद्विलक्षणमेवेदं ब्रह्मणो जगत् ;
विलक्षणत्वाच्च न ब्रह्मप्रकृतिकम् ॥ ५ ॥

— इत्याक्षिप्ते, प्रतिविधत्ते —

दृश्यते तु ॥ ६ ॥

तुशब्दः पक्षं व्यावर्तयति । यदुक्तम् विलक्षणत्वान्नेदं
जगद्ब्रह्मप्रकृतिकम् इति,
नायमेकान्तः ; दृश्यते हि लोके — चेतनत्वेन
प्रसिद्धेभ्यः पुरुषादिभ्यो विलक्षणानां
केशनखादीनामुत्पत्तिः, अचेतनत्वेन च
प्रसिद्धेभ्यो गोमयादिभ्यो वृश्चिकादीनाम् । नन्वचेतनान्येव
पुरुषादिशरीराण्यचेतनानां केशनखादीनां कारणानि, अचेतनान्येव च
वृश्चिकादिशरीराण्यचेतनानां गोमयादीनां कार्याणीति । उच्यते
— एवमपि किञ्चिदचेतनं चेतनस्यायतनभावमुपगच्छति किञ्चिन्नेत्यस्त्येव
वैलक्षण्यम् । महांश्चायं पारिणामिकः स्वभावविप्रकर्षः
पुरुषादीनां केशनखादीनां च स्वरूपादिभेदात् , तथा
गोमयादीनां वृश्चिकादीनां च । अत्यन्तसारूप्ये च प्रकृतिविकारभाव
एव प्रलीयेत । अथोच्येत — अस्ति कश्चित्पार्थिवत्वादिस्वभावः पुरुषादीनां
केशनखादिष्वनुवर्तमानो गोमयादीनां च वृश्चिकादिष्विति । ब्रह्मणोऽपि
तर्हि सत्तालक्षणः स्वभाव आकाशादिष्वनुवर्तमानो दृश्यते ।
विलक्षणत्वेन च कारणेन ब्रह्मप्रकृतिकत्वं जगतो
दूषयता किमशेषस्य ब्रह्मस्वभावस्याननुवर्तनं
विलक्षणत्वमभिप्रेयते, उत यस्य
कस्यचित् , अथ चैतन्यस्येति वक्तव्यम् । प्रथमे विकल्पे
समस्तप्रकृतिविकारभावोच्छेदप्रसङ्गः ; न
ह्यसत्यतिशये प्रकृतिविकार इति भवति । द्वितीये
चासिद्धत्वम् ; दृश्यते हि सत्तालक्षणो ब्रह्मस्वभाव
आकाशादिष्वनुवर्तमान इत्युक्तम् । तृतीये तु दृष्टान्ताभावः ; किं हि
यच्चैतन्येनानन्वितं तदब्रह्मप्रकृतिकं दृष्टमिति
ब्रह्मकारणवादिनं प्रत्युदाह्रियेत, समस्तस्य
वस्तुजातस्य ब्रह्मप्रकृतिकत्वाभ्युपगमात् । आगमविरोधस्तु प्रसिद्ध
एव, चेतनं ब्रह्म जगतः कारणं प्रकृतिश्चेत्यागमतात्पर्यस्य
प्रसाधितत्वात् । यत्तूक्तं
परिनिष्पन्नत्वाद्ब्रह्मणि
प्रमाणान्तराणि सम्भवेयुरिति, तदपि मनोरथमात्रम् ; रूपाद्यभावाद्धि
नायमर्थः प्रत्यक्षस्य गोचरः ; लिङ्गाद्यभावाच्च नानुमानादीनाम् ;
आगममात्रसमधिगम्य एव त्वयमर्थो धर्मवत् ; तथा च श्रुतिः — ‘ नैषा
तर्केण मतिरापनेया प्रोक्तान्येनैव सुज्ञानाय प्रेष्ठ’ (क. उ. १ । २ । ९)
इति ; ‘ को अद्धा वेद क इह प्रवोचत्’ ‘ इयं विसृष्टिर्यत आबभूव’ (ऋ.
सं. १ । ३० । ६) इति चैते ऋचौ सिद्धानामपीश्वराणां दुर्बोधतां
जगत्कारणस्य दर्शयतः ; स्मृतिरपि भवति — ‘ अचिन्त्याः
खलु ये भावा न तांस्तर्केण योजयेत्’ इति, ‘
अव्यक्तोऽयमचिन्त्योऽयमविकार्योऽयमुच्यते’
(भ. गी. २ । २५) इति च, ‘ न मे विदुः सुरगणाः प्रभवं न महर्षयः ।
अहमादिर्हि देवानां महर्षीणां च सर्वशः’ (भ. गी. १० ।
२) इति चैवंजातीयका । यदपि श्रवणव्यतिरेकेण मननं विदधच्छब्द एव
तर्कमप्यादर्तव्यं दर्शयतीत्युक्तम् , नानेन मिषेण
शुष्कतर्कस्यात्रात्मलाभः सम्भवति ; श्रुत्यनुगृहीत एव ह्यत्र
तर्कोऽनुभवाङ्गत्वेनाश्रीयते —
स्वप्नान्तबुद्धान्तयोरुभयोरितरेतरव्यभिचारादात्मनोऽनन्वागतत्वम्
, सम्प्रसादे च प्रपञ्चपरित्यागेन सदात्मना
सम्पत्तेर्निष्प्रपञ्चसदात्मत्वम्
, प्रपञ्चस्य ब्रह्मप्रभवत्वात्कार्यकारणानन्यत्वन्यायेन ब्रह्माव्यतिरेकः
— इत्येवंजातीयकः ; ‘ तर्काप्रतिष्ठानादि’ (ब्र. सू. २ । १ । ११) ति च
केवलस्य तर्कस्य विप्रलम्भकत्वं दर्शयिष्यति । योऽपि
चेतनकारणश्रवणबलेनैव समस्तस्य
जगतश्चेतनतामुत्प्रेक्षेत, तस्यापि ‘ विज्ञानं
चाविज्ञानं च’ (तै. उ. २ । ६ । १) इति चेतनाचेतनविभागश्रवणं
विभावनाविभावनाभ्यां चैतन्यस्य शक्यत एव योजयितुम् । परस्यैव
त्विदमपि विभागश्रवणं न युज्यते । कथम् ? परमकारणस्य ह्यत्र समस्तजगदात्मना
समवस्थानं श्राव्यते — ‘ विज्ञानं चाविज्ञानं चाभवत्’ इति ; तत्र यथा
चेतनस्याचेतनभावो नोपपद्यते विलक्षणत्वात् , एवमचेतनस्यापि
चेतनभावो नोपपद्यते । प्रत्युक्तत्वात्तु विलक्षणत्वस्य यथा
श्रुत्यैव चेतनं कारणं ग्रहीतव्यं भवति ॥ ६ ॥

असदिति चेन्न प्रतिषेधमात्रत्वात् ॥ ७ ॥

यदि चेतनं शुद्धं शब्दादिहीनं च ब्रह्म तद्विपरीतस्याचेतनस्याशुद्धस्य
शब्दादिमतश्च कार्यस्य कारणमिष्येत, असत्तर्हि कार्यं
प्रागुत्पत्तेरिति प्रसज्येत ; अनिष्टं
चैतत्सत्कार्यवादिनस्तवेति चेत् — नैष दोषः,
प्रतिषेधमात्रत्वात् ; प्रतिषेधमात्रं हीदम् ; नास्य प्रतिषेधस्य
प्रतिषेध्यमस्ति । न ह्ययं प्रतिषेधः प्रागुत्पत्तेः सत्त्वं कार्यस्य
प्रतिषेद्धुं शक्नोति । कथम् ? यथैव हीदानीमपीदं कार्यं कारणात्मना सत् ,
एवं प्रागुत्पत्तेरपीति गम्यते ; न हीदानीमपीदं कार्यं कारणात्मानमन्तरेण
स्वतन्त्रमेवास्ति — ‘ सर्वं तं परादाद्योऽन्यत्रात्मनः सर्वं वेद’
(बृ. उ. २ । ४ । ६) इत्यादिश्रवणात् ; कारणात्मना तु सत्त्वं कार्यस्य
प्रागुत्पत्तेरविशिष्टम् । ननु शब्दादिहीनं ब्रह्म जगतः कारणम् । बाढम् —
न तु शब्दादिमत्कार्यं कारणात्मना हीनं प्रागुत्पत्तेरिदानीं वा अस्ति ;
तेन न शक्यते वक्तुं प्रागुत्पत्तेरसत्कार्यमिति । विस्तरेण
चैतत्कार्यकारणानन्यत्ववादे वक्ष्यामः ॥ ७ ॥

अपीतौ तद्वत्प्रसङ्गादसमञ्जसम् ॥ ८ ॥

अत्राह — यदि स्थौल्यसावयवत्त्वाचेतनत्वपरिच्छिन्नत्वाशुद्ध्यादिधर्मकं
कार्यं ब्रह्मकारणकमभ्युपगम्येत, तदापीतौ प्रलये प्रतिसंसृज्यमानं
कार्यं कारणाविभागमापद्यमानं कारणमात्मीयेन धर्मेण दूषयेदिति — अपीतौ
कारणस्यापि ब्रह्मणः कार्यस्येवाशुद्ध्यादिरूपताप्रसङ्गात्
सर्वज्ञं ब्रह्म जगतः कारणमित्यसमञ्जसमिदमौपनिषदं
दर्शनम् । अपि च समस्तस्य विभागस्याविभागप्राप्तेः
पुनरुत्पत्तौ
नियमकारणाभावाद्भोक्तृभोग्यादिविभागेनोत्पत्तिर्न
प्राप्नोतीत्यसमञ्जसम् । अपि च भोक्तॄणां परेण ब्रह्मणा अविभागं गतानां
कर्मादिनिमित्तप्रलयेऽपि पुनरुत्पत्तावभ्युपगम्यमानायां
मुक्तानामपि पुनरुत्पत्तिप्रसङ्गादसमञ्जसम् । अथेदं
जगदपीतावपि विभक्तमेव परेण ब्रह्मणावतिष्ठेत, एवमप्यपीतिश्च न सम्भवति
कारणाव्यतिरिक्तं च कार्यं न सम्भवतीत्यसमञ्जसमेवेति ॥ ८ ॥

अत्रोच्यते —

न तु दृष्टान्तभावात् ॥ ९ ॥

नैवास्मदीये दर्शने किञ्चिदसामञ्जस्यमस्ति । यत्तावदभिहितम् —
कारणमपिगच्छत्कार्यं कारणमात्मीयेन धर्मेण
दूषयेदिति, न तद्दूषणम् । कस्मात् ? दृष्टान्तभावात् — सन्ति
हि दृष्टान्ताः, यथा कारणमपिगच्छत्कार्यं कारणमात्मीयेन धर्मेण न
दूषयति ; तद्यथा — शरावादयो मृत्प्रकृतिका विकारा
विभागावस्थायामुच्चावचमध्यमप्रभेदाः सन्तः पुनः
प्रकृतिमपिगच्छन्तो न तामात्मीयेन धर्मेण संसृजन्ति ; रुचकादयश्च
सुवर्णविकारा अपीतौ न सुवर्णमात्मीयेन धर्मेण संसृजन्ति ;
पृथिवीविकारश्चतुर्विधो भूतग्रामो न पृथिवीमपीतावात्मीयेन धर्मेण संसृजति
; त्वत्पक्षस्य तु न कश्चिद्दृष्टान्तोऽस्ति ; अपीतिरेव हि न सम्भवेत् ,
यदि कारणे कार्यं स्वधर्मेणैवावतिष्ठेत । अनन्यत्वेऽपि कार्यकारणयोः,
कार्यस्य कारणात्मत्वम् , न तु कारणस्य कार्यात्मत्वम् — ‘
आरम्भणशब्दादिभ्यः’ (ब्र. सू. २ । १ । १४)
इति वक्ष्यामः । अत्यल्पं चेदमुच्यते — कार्यमपीतावात्मीयेन धर्मेण कारणं
संसृजेदिति ; स्थितावपि हि समानोऽयं प्रसङ्गः,
कार्यकारणयोरनन्यत्वाभ्युपगमात्
; ‘ इदꣳ सर्वं यदयमात्मा’ (बृ. उ. २ । ४ । ६) ‘ आत्मैवेदं सर्वम्’ (छा. उ.
७ । २५ । २) ‘ ब्रह्मैवेदममृतं पुरस्तात्’ (मु. उ. २ । २ । १२) ‘ सर्वं
खल्विदं ब्रह्म’ (छा. उ. ३ । १४ । १) इत्येवमाद्याभिर्हि
श्रुतिभिरविशेषेण त्रिष्वपि कालेषु कार्यस्य
कारणादनन्यत्वं श्राव्यते ; तत्र यः परिहारः कार्यस्य तद्धर्माणां
चाविद्याध्यारोपितत्वान्न तैः कारणं संसृज्यत इति, अपीतावपि स
समानः । अस्ति चायमपरो दृष्टान्तः — यथा स्वयं प्रसारितया मायया
मायावी त्रिष्वपि कालेषु न संस्पृश्यते , अवस्तुत्वात् , एवं
परमात्मापि संसारमायया न संस्पृश्यत इति ; यथा च स्वप्नदृगेकः
स्वप्नदर्शनमायया न संस्पृश्यते,
प्रबोधसम्प्रसादयोरनन्वागतत्वात्
, एवमवस्थात्रयसाक्ष्येकोऽव्यभिचार्यवस्थात्रयेण व्यभिचारिणा न
संस्पृश्यते । मायामात्रं ह्येतत् ,
यत्परमात्मनोऽवस्थात्रयात्मनावभासनम् ,
रज्ज्वा इव सर्पादिभावेनेति । अत्रोक्तं
वेदान्तार्थसम्प्रदायविद्भिराचार्यैः
— ‘ अनादिमायया सुप्तो यदा जीवः प्रबुध्यते । अजमनिद्रमस्वप्नमद्वैतं
बुध्यते तदा’ (मा. का. १ । १६) इति । तत्र यदुक्तमपीतौ
कारणस्यापि कार्यस्येव स्थौल्यादिदोषप्रसङ्ग इति,
एतदयुक्तम् । यत्पुनरेतदुक्तम् — समस्तस्य
विभागस्याविभागप्राप्तेः पुनर्विभागेनोत्पत्तौ
नियमकारणं नोपपद्यत इति, अयमप्यदोषः, दृष्टान्तभावादेव — यथा हि
सुषुप्तिसमाध्यादावपि सत्यां
स्वाभाविक्यामविभागप्राप्तौ
मिथ्याज्ञानस्यानपोदितत्वात्पूर्ववत्पुनः प्रबोधे विभागो भवति, एवमिहापि
भविष्यति । श्रुतिश्चात्र भवति — ‘ इमाः सर्वाः प्रजाः सति सम्पद्य न
विदुः सति सम्पद्यामह इति,’ (छा. उ. ६ । ९ । २) ‘ त इह व्याघ्रो वा सिꣳहो
वा वृको वा वराहो वा कीटो वा पतङ्गो वा दꣳशो वा मशको वा यद्यद्भवन्ति
तदा भवन्ति’ (छा. उ. ६ । ९ । ३) इति । यथा ह्यविभागेऽपि परमात्मनि
मिथ्याज्ञानप्रतिबद्धो विभागव्यवहारः स्वप्नवदव्याहतः स्थितौ
दृश्यते, एवमपीतावपि मिथ्याज्ञानप्रतिबद्धैव
विभागशक्तिरनुमास्यते । एतेन
मुक्तानां पुनरुत्पत्तिप्रसङ्गः प्रत्युक्तः, सम्यग्ज्ञानेन
मिथ्याज्ञानस्यापोदितत्वात् । यः पुनरयमन्तेऽपरो
विकल्प उत्प्रेक्षितः — अथेदं जगदपीतावपि विभक्तमेव परेण
ब्रह्मणावतिष्ठेतेति, सोऽप्यनभ्युपगमादेव
प्रतिषिद्धः । तस्मात्समञ्जसमिदमौपनिषदं दर्शनम्
॥ ९ ॥

स्वपक्षदोषाच्च ॥ १० ॥

स्वपक्षे चैते प्रतिवादिनः साधारणा दोषाः प्रादुःष्युः । कथमित्युच्यते —
यत्तावदभिहितम् , विलक्षणत्वान्नेदं जगद्ब्रह्मप्रकृतिकमिति
प्रधानप्रकृतिकतायामपि समानमेतत् ,
शब्दादिहीनात्प्रधानाच्छब्दादिमतो जगत
उत्पत्त्यभ्युपगमात् ; अत एव च विलक्षणकार्योत्पत्त्यभ्युपगमात् समानः
प्रागुत्पत्तेरसत्कार्यवादप्रसङ्गः ; तथापीतौ कार्यस्य
कारणाविभागाभ्युपगमात्तद्वत्प्रसङ्गोऽपि
समानः ; तथा मृदितसर्वविशेषेषु विकारेष्वपीतावविभागात्मतां गतेषु , इदमस्य
पुरुषस्योपादानमिदमस्येति प्राक्प्रलयात्प्रतिपुरुषं ये नियता भेदाः, न
ते तथैव पुनरुत्पत्तौ नियन्तुं शक्यन्ते, कारणाभावात् ; विनैव च कारणेन
नियमेऽभ्युपगम्यमाने कारणाभावसाम्यान्मुक्तानामपि पुनर्बन्धप्रसङ्गः ; अथ
केचिद्भेदा अपीतावविभागमापद्यन्ते केचिन्नेति चेत् — ये नापद्यन्ते,
तेषां प्रधानकार्यत्वं न प्राप्नोति ; इत्येवमेते दोषाः
साधारणत्वान्नान्यतरस्मिन्पक्षे चोदयितव्या
भवन्तीति अदोषतामेवैषां द्रढयति — अवश्याश्रयितव्यत्वात् ॥ १० ॥

तर्काप्रतिष्ठानादप्यन्यथानुमेयमिति चेदेवमप्यविमोक्षप्रसङ्गः ॥ ११ ॥

इतश्च नागमगम्येऽर्थे केवलेन तर्केण प्रत्यवस्थातव्यम् ; यस्मान्निरागमाः
पुरुषोत्प्रेक्षामात्रनिबन्धनास्तर्का अप्रतिष्ठिता भवन्ति,
उत्प्रेक्षाया निरङ्कुशत्वात् ; तथा हि —
कैश्चिदभियुक्तैर्यत्नेनोत्प्रेक्षितास्तर्का
अभियुक्ततरैरन्यैराभास्यमाना दृश्यन्ते ;
तैरप्युत्प्रेक्षिताः
सन्तस्ततोऽन्यैराभास्यन्त इति न
प्रतिष्ठितत्वं तर्काणां शक्यमाश्रयितुम् ,
पुरुषमतिवैरूप्यात् । अथ कस्यचित्प्रसिद्धमाहात्म्यस्य कपिलस्य
अन्यस्य वा सम्मतस्तर्कः प्रतिष्ठित इत्याश्रीयेत —
एवमप्यप्रतिष्ठितत्वमेव,
प्रसिद्धमाहात्म्याभिमतानामपि
तीर्थकराणां कपिलकणभुक्प्रभृतीनां परस्परविप्रतिपत्तिदर्शनात् । अथोच्येत —
अन्यथा वयमनुमास्यामहे, यथा नाप्रतिष्ठादोषो भविष्यति ; न हि
प्रतिष्ठितस्तर्क एव नास्तीति शक्यते वक्तुम्
; एतदपि हि तर्काणामप्रतिष्ठितत्वं तर्केणैव प्रतिष्ठाप्यते,
केषाञ्चित्तर्काणामप्रतिष्ठितत्वदर्शनेनान्येषामपि
तज्जातीयकानां तर्काणामप्रतिष्ठितत्वकल्पनात् ; सर्वतर्काप्रतिष्ठायां च
लोकव्यवहारोच्छेदप्रसङ्गः ; अतीतवर्तमानाध्वसाम्येन
ह्यनागतेऽप्यध्वनि
सुखदुःखप्राप्तिपरिहाराय
प्रवर्तमानो लोको दृश्यते ; श्रुत्यर्थविप्रतिपत्तौ
चार्थाभासनिराकरणेन सम्यगर्थनिर्धारणं तर्केणैव
वाक्यवृत्तिनिरूपणरूपेण क्रियते ; मनुरपि चैवं मन्यते —
‘ प्रत्यक्षमनुमानं च शास्त्रं च विविधागमम् । त्रयं सुविदितं कार्यं
धर्मशुद्धिमभीप्सता’ इति ‘ आर्षं धर्मोपदेशं च
वेदशास्त्राविरोधिना ।
यस्तर्केणानुसन्धत्ते स धर्मं वेद नेतरः’ (मनु.
स्मृ. १२ । १०५,१०६) इति च ब्रुवन् । अयमेव च तर्कस्यालङ्कारः —
यदप्रतिष्ठितत्वं नाम ; एवं हि सावद्यतर्कपरित्यागेन
निरवद्यस्तर्कः प्रतिपत्तव्यो भवति ; न हि पूर्वजो
मूढ आसीदित्यात्मनापि मूढेन भवितव्यमिति किञ्चिदस्ति प्रमाणम् । तस्मान्न
तर्काप्रतिष्ठानं दोष इति चेत् — एवमप्यविमोक्षप्रसङ्गः ; यद्यपि
क्वचिद्विषये तर्कस्य प्रतिष्ठितत्वमुपलक्ष्यते, तथापि प्रकृते
तावद्विषये प्रसज्यत एवाप्रतिष्ठितत्वदोषादनिर्मोक्षस्तर्कस्य ; न
हीदमतिगम्भीरं भावयाथात्म्यं
मुक्तिनिबन्धनमागममन्तरेणोत्प्रेक्षितुमपि
शक्यम् ; रूपाद्यभावाद्धि नायमर्थः प्रत्यक्षस्य गोचरः, लिङ्गाद्यभावाच्च
नानुमानादीनामिति चावोचाम । अपि च सम्यग्ज्ञानान्मोक्ष इति सर्वेषां
मोक्षवादिनामभ्युपगमः ; तच्च सम्यग्ज्ञानमेकरूपम् ,
वस्तुतन्त्रत्वात् ; एकरूपेण ह्यवस्थितो
योऽर्थः स परमार्थः ; लोके तद्विषयं ज्ञानं सम्यग्ज्ञानमित्युच्यते —
यथाग्निरुष्ण इति ; तत्रैवं सति सम्यग्ज्ञाने पुरुषाणां
विप्रतिपत्तिरनुपपन्ना ; तर्कज्ञानानां
त्वन्योन्यविरोधात्प्रसिद्धा
विप्रतिपत्तिः ; यद्धि केनचित्तार्किकेणेदमेव सम्यग्ज्ञानमिति
प्रतिष्ठापितम् , तदपरेण व्युत्थाप्यते ; तेनापि
प्रतिष्ठापितं ततोऽपरेण व्युत्थाप्यत इति च
प्रसिद्धं लोके ; कथमेकरूपानवस्थितविषयं तर्कप्रभवं
सम्यग्ज्ञानं भवेत् ; न च प्रधानवादी तर्कविदामुत्तम इति
सर्वैस्तार्किकैः परिगृहीतः, येन तदीयं मतं सम्यग्ज्ञानमिति प्रतिपद्येमहि
; न च शक्यन्तेऽतीतानागतवर्तमानास्तार्किका एकस्मिन्देशे काले च समाहर्तुम्
, येन तन्मतिरेकरूपैकार्थविषया सम्यङ्मतिरिति स्यात् ; वेदस्य तु नित्यत्वे
विज्ञानोत्पत्तिहेतुत्वे च सति व्यवस्थितार्थविषयत्वोपपत्तेः, तज्जनितस्य
ज्ञानस्य सम्यक्त्वमतीतानागतवर्तमानैः सर्वैरपि
तार्किकैरपह्नोतुमशक्यम् ;
अतः सिद्धमस्यैवौपनिषदस्य ज्ञानस्य सम्यग्ज्ञानत्वम् ; अतोऽन्यत्र
सम्यग्ज्ञानत्वानुपपत्तेः संसाराविमोक्ष एव प्रसज्येत । अत
आगमवशेन आगमानुसारितर्कवशेन च चेतनं ब्रह्म जगतः कारणं प्रकृतिश्चेति
स्थितम् ॥ ११ ॥

### शिष्टापरिग्रहाधिकरणम्

एतेन शिष्टापरिग्रहा अपि व्याख्याताः ॥ १२ ॥

वैदिकस्य दर्शनस्य प्रत्यासन्नत्वाद्गुरुतरतर्कबलोपेतत्वाद्वेदानुसारिभिश्च
कैश्चिच्छिष्टैः केनचिदंशेन परिगृहीतत्वात्प्रधानकारणवादं
तावद्व्यपाश्रित्य यस्तर्कनिमित्त
आक्षेपो वेदान्तवाक्येषूद्भावितः, स परिहृतः ;
इदानीमण्वादिवादव्यपाश्रयेणापि
कैश्चिन्मन्दमतिभिर्वेदान्तवाक्येषु
पुनस्तर्कनिमित्त आक्षेप आशङ्क्यत इत्यतः
प्रधानमल्लनिबर्हणन्यायेनातिदिशति — परिगृह्यन्त इति परिग्रहाः ; न
परिग्रहाः अपरिग्रहाः ; शिष्टानामपरिग्रहाः शिष्टापरिग्रहाः ;
एतेन प्रकृतेन प्रधानकारणवादनिराकरणकारणेन ; शिष्टैर्मनुव्यासप्रभृतिभिः
केनचिदप्यंशेनापरिगृहीता येऽण्वादिकारणवादाः, तेऽपि प्रतिषिद्धतया
व्याख्याता निराकृता द्रष्टव्याः ;
तुल्यत्वान्निराकरणकारणस्य
नात्र पुनराशङ्कितव्यं किञ्चिदस्ति ; तुल्यमत्रापि परमगम्भीरस्य
जगत्कारणस्य तर्कानवगाह्यत्वम् , तर्कस्य
चाप्रतिष्ठितत्वम् , अन्यथानुमानेऽप्यविमोक्षः,
आगमविरोधश्च — इत्येवंजातीयकं निराकरणकारणम् ॥ १२ ॥

### भोक्त्रापत्त्यधिकरणम्

भोक्त्रापत्तेरविभागश्चेत्स्याल्लोकवत् ॥ १३ ॥

अन्यथा पुनर्ब्रह्मकारणवादस्तर्कबलेनैवाक्षिप्यते । यद्यपि श्रुतिः प्रमाणं
स्वविषये भवति, तथापि प्रमाणान्तरेण विषयापहारेऽन्यपरा भवितुमर्हति, यथा
मन्त्रार्थवादौ ; तर्कोऽपि स्वविषयादन्यत्राप्रतिष्ठितः स्यात् , यथा
धर्माधर्मयोः । किमतः, यद्येवम् ? अत इदमयुक्तम् ,
यत्प्रमाणान्तरप्रसिद्धार्थबाधनं
श्रुतेः । कथं पुनः प्रमाणान्तरप्रसिद्धोऽर्थः श्रुत्या बाध्यत इति ।
अत्रोच्यते — प्रसिद्धो ह्ययं भोक्तृभोग्यविभागो लोके — भोक्ता
चेतनः शारीरः, भोग्याः शब्दादयो विषया इति ; यथा भोक्ता देवदत्तः, भोग्य
ओदन इति ; तस्य च विभागस्याभावः प्रसज्येत, यदि भोक्ता
भोग्यभावमापद्येत भोग्यं वा भोक्तृभावमापद्येत
; तयोश्चेतरेतरभावापत्तिः परमकारणाद्ब्रह्मणोऽनन्यत्वात्प्रसज्येत ; न
चास्य प्रसिद्धस्य विभागस्य बाधनं युक्तम् ; यथा त्वद्यत्वे
भोक्तृभोग्ययोर्विभागो दृष्टः, तथातीतानागतयोरपि कल्पयितव्यः ;
तस्मात्प्रसिद्धस्यास्य भोक्तृभोग्यविभागस्याभावप्रसङ्गादयुक्तमिदं
ब्रह्मकारणतावधारणमिति चेत्कश्चिच्चोदयेत् , तं प्रति ब्रूयात् —
स्याल्लोकवदिति । उपपद्यत एवायमस्मत्पक्षेऽपि विभागः, एवं लोके
दृष्टत्वात् । तथा हि — समुद्रादुदकात्मनोऽनन्यत्वेऽपि
तद्विकाराणां फेनवीचीतरङ्गबुद्बुदादीनामितरेतरविभाग
इतरेतरसंश्लेषादिलक्षणश्च व्यवहार उपलभ्यते
; न च समुद्रादुदकात्मनोऽनन्यत्वेऽपि तद्विकाराणां
फेनतरङ्गादीनामितरेतरभावापत्तिर्भवति
; न च तेषामितरेतरभावानापत्तावपि समुद्रात्मनोऽन्यत्वं भवति ; एवमिहापि — न
भोक्तृभोग्ययोरितरेतरभावापत्तिः, न च परस्माद्ब्रह्मणोऽन्यत्वं भविष्यति ।
यद्यपि भोक्ता न ब्रह्मणो विकारः ‘ तत्सृष्ट्वा तदेवानुप्राविशत्’ (तै.
उ. २ । ६ । १) इति स्रष्टुरेवाविकृतस्य कार्यानुप्रवेशेन
भोक्तृत्वश्रवणात् , तथापि
कार्यमनुप्रविष्टस्यास्त्युपाधिनिमित्तो
विभाग आकाशस्येव घटाद्युपाधिनिमित्तः — इत्यतः,
परमकारणाद्ब्रह्मणोऽनन्यत्वेऽप्युपपद्यते
भोक्तृभोग्यलक्षणो विभागः समुद्रतरङ्गादिन्यायेनेत्युक्तम् ॥ १३ ॥

### आरम्भणाधिकरणम्

तदनन्यत्वमारम्भणशब्दादिभ्यः ॥ १४ ॥

अभ्युपगम्य चेमं व्यावहारिकं भोक्तृभोग्यलक्षणं विभागम् ‘ स्याल्लोकवत्’
इति परिहारोऽभिहितः ; न त्वयं विभागः परमार्थतोऽस्ति, यस्मात्तयोः
कार्यकारणयोरनन्यत्वमवगम्यते । कार्यमाकाशादिकं बहुप्रपञ्चं जगत् ;
कारणं परं ब्रह्म ; तस्मात्कारणात्परमार्थतोऽनन्यत्वं व्यतिरेकेणाभावः
कार्यस्यावगम्यते । कुतः ? आरम्भणशब्दादिभ्यः ।
आरम्भणशब्दस्तावदेकविज्ञानेन
सर्वविज्ञानं प्रतिज्ञाय दृष्टान्तापेक्षायामुच्यते — ‘ यथा सोम्यैकेन
मृत्पिण्डेन सर्वं मृन्मयं विज्ञातꣳ स्याद्वाचारम्भणं विकारो
नामधेयं मृत्तिकेत्येव सत्यम्’ (छा. उ. ६ । १ । ४) इति ; एतदुक्तं
भवति — एकेन मृत्पिण्डेन परमार्थतो मृदात्मना विज्ञातेन सर्वं मृन्मयं
घटशरावोदञ्चनादिकं मृदात्मकत्वाविशेषाद्विज्ञातं भवेत् ; यतो
वाचारम्भणं विकारो नामधेयम् — वाचैव केवलमस्तीत्यारभ्यते —
विकारः घटः शराव उदञ्चनं चेति ; न तु वस्तुवृत्तेन विकारो नाम कश्चिदस्ति ;
नामधेयमात्रं ह्येतदनृतम् ; मृत्तिकेत्येव सत्यम् — इति एष ब्रह्मणो
दृष्टान्त आम्नातः ; तत्र
श्रुताद्वाचारम्भणशब्दाद्दार्ष्टान्तिकेऽपि
ब्रह्मव्यतिरेकेण कार्यजातस्याभाव इति गम्यते । पुनश्च तेजोबन्नानां
ब्रह्मकार्यतामुक्त्वा तेजोबन्नकार्याणां
तेजोबन्नव्यतिरेकेणाभावं ब्रवीति —
‘ अपागादग्नेरग्नित्वं वाचारम्भणं विकारो नामधेयं त्रीणि रूपाणीत्येव
सत्यम्’ (छा. उ. ६ । ४ । १) इत्यादिना । आरम्भणशब्दादिभ्य
इत्यादिशब्दात् ‘ ऐतदात्म्यमिदꣳ सर्वं तत्सत्यꣳ स आत्मा
तत्त्वमसि’ (छा. उ. ६ । ८ । ७) ‘ इदꣳ सर्वं यदयमात्मा’ (बृ. उ. २ । ४ ।
६) ‘ ब्रह्मैवेदं सर्वम्’ ‘ आत्मैवेदꣳ सर्वम्’ (छा. उ. ७ । २५ । २) ‘ नेह
नानास्ति किञ्चन’ (बृ. उ. ४ । ४ । १९) इत्येवमाद्यप्यात्मैकत्वप्रतिपादनपरं
वचनजातमुदाहर्तव्यम् ; न चान्यथा एकविज्ञानेन सर्वविज्ञानं सम्पद्यते ।
तस्माद्यथा घटकरकाद्याकाशानां महाकाशादनन्यत्वम् , यथा च
मृगतृष्णिकोदकादीनामूषरादिभ्योऽनन्यत्वम् ,
दृष्टनष्टस्वरूपत्वात् स्वरूपेणानुपाख्यत्वात् ;
एवमस्य भोग्यभोक्त्रादिप्रपञ्चजातस्य ब्रह्मव्यतिरेकेणाभाव इति
द्रष्टव्यम् ॥

नन्वनेकात्मकं ब्रह्म ; यथा वृक्षोऽनेकशाखः, एवमनेकशक्तिप्रवृत्तियुक्तं
ब्रह्म ; अत एकत्वं नानात्वं चोभयमपि सत्यमेव — यथा वृक्ष इत्येकत्वं
शाखा इति च नानात्वम् ; यथा च समुद्रात्मनैकत्वं फेनतरङ्गाद्यात्मना
नानात्वम् , यथा च मृदात्मनैकत्वं घटशरावाद्यात्मना
नानात्वम् ; तत्रैकत्वांशेन ज्ञानान्मोक्षव्यवहारः
सेत्स्यति ; नानात्वांशेन तु कर्मकाण्डाश्रयौ
लौकिकवैदिकव्यवहारौ सेत्स्यत इति ; एवं
च मृदादिदृष्टान्ता अनुरूपा भविष्यन्तीति । नैवं स्यात् — ‘
मृत्तिकेत्येव सत्यम्’ इति प्रकृतिमात्रस्य
दृष्टान्ते सत्यत्वावधारणात् , वाचारम्भणशब्देन च
विकारजातस्यानृतत्वाभिधानात् ,
दार्ष्टान्तिकेऽपि ‘ ऐतदात्म्यमिदꣳ सर्वं
तत्सत्यम्’ इति च परमकारणस्यैवैकस्य सत्यत्वावधारणात् , ‘ स
आत्मा तत्त्वमसि श्वेतकेतो’ इति च शारीरस्य ब्रह्मभावोपदेशात् ; स्वयं
प्रसिद्धं ह्येतच्छारीरस्य ब्रह्मात्मत्वमुपदिश्यते, न
यत्नान्तरप्रसाध्यम् ; अतश्चेदं शास्त्रीयं
ब्रह्मात्मत्वमवगम्यमानं स्वाभाविकस्य शारीरात्मत्वस्य बाधकं
सम्पद्यते, रज्ज्वादिबुद्धय इव सर्पादिबुद्धीनाम् ; बाधिते
च शारीरात्मत्वे तदाश्रयः समस्तः स्वाभाविको व्यवहारो बाधितो भवति,
यत्प्रसिद्धये नानात्वांशोऽपरो ब्रह्मणः कल्प्येत ;
दर्शयति च — ‘ यत्र त्वस्य सर्वमात्मैवाभूत्तत्केन कं
पश्येत्’ (बृ. उ. ४ । ५ । १५) इत्यादिना
ब्रह्मात्मत्वदर्शिनं प्रति
समस्तस्य क्रियाकारकफललक्षणस्य व्यवहारस्याभावम् ; न चायं
व्यवहाराभावोऽवस्थाविशेषनिबद्धोऽभिधीयते इति युक्तं वक्तुम् , ‘
तत्त्वमसि’ इति ब्रह्मात्मभावस्यानवस्थाविशेषनिबन्धनत्वात् ;
तस्करदृष्टान्तेन चानृताभिसन्धस्य बन्धनं
सत्याभिसन्धस्य च मोक्षं दर्शयन् एकत्वमेवैकं
पारमार्थिकं दर्शयति, मिथ्याज्ञानविजृम्भितं च
नानात्वम् । उभयसत्यतायां हि कथं व्यवहारगोचरोऽपि
जन्तुरनृताभिसन्ध इत्युच्येत । ‘ मृत्योः स
मृत्युमाप्नोति य इह नानेव पश्यति’ (बृ. उ. ४ । ४ । १९) इति च
भेददृष्टिमपवदन्नेतदेव दर्शयति । न चास्मिन्दर्शने ज्ञानान्मोक्ष
इत्युपपद्यते, सम्यग्ज्ञानापनोद्यस्य कस्यचिन्मिथ्याज्ञानस्य
संसारकारणत्वेनानभ्युपगमात् ; उभयसत्यतायां हि कथमेकत्वज्ञानेन
नानात्वज्ञानमपनुद्यत इत्युच्यते । नन्वेकत्वैकान्ताभ्युपगमे
नानात्वाभावात्प्रत्यक्षादीनि लौकिकानि
प्रमाणानि व्याहन्येरन् , निर्विषयत्वात् , स्थाण्वादिष्विव
पुरुषादिज्ञानानि ; तथा विधिप्रतिषेधशास्त्रमपि भेदापेक्षत्वात्तदभावे
व्याहन्येत ; मोक्षशास्त्रस्यापि शिष्यशासित्रादि
भेदापेक्षत्वात्तदभावे व्याघातः
स्यात् ; कथं चानृतेन मोक्षशास्त्रेण प्रतिपादितस्यात्मैकत्वस्य
सत्यत्वमुपपद्येतेति । अत्रोच्यते — नैष दोषः, सर्वव्यवहाराणामेव
प्राग्ब्रह्मात्मताविज्ञानात्सत्यत्वोपपत्तेः स्वप्नव्यवहारस्येव
प्राक्प्रबोधात् ; यावद्धि न
सत्यात्मैकत्वप्रतिपत्तिस्तावत्प्रमाणप्रमेयफललक्षणेषु
विकारेष्वनृतत्वबुद्धिर्न कस्यचिदुत्पद्यते ; विकारानेव तु ‘ अहम्’ ‘ मम’
इत्यविद्यया आत्मात्मीयेन भावेन सर्वो जन्तुः प्रतिपद्यते स्वाभाविकीं
ब्रह्मात्मतां हित्वा ; तस्मात्प्राग्ब्रह्मात्मताप्रतिबोधादुपपन्नः
सर्वो लौकिको वैदिकश्च व्यवहारः — यथा सुप्तस्य प्राकृतस्य जनस्य
स्वप्ने उच्चावचान्भावान्पश्यतो निश्चितमेव प्रत्यक्षाभिमतं विज्ञानं भवति
प्राक्प्रबोधात् , न च प्रत्यक्षाभासाभिप्रायस्तत्काले भवति, तद्वत् ।
कथं त्वसत्येन वेदान्तवाक्येन सत्यस्य ब्रह्मात्मत्वस्य
प्रतिपत्तिरुपपद्येत ? न हि रज्जुसर्पेण दष्टो
म्रियते ; नापि मृगतृष्णिकाम्भसा पानावगाहनादिप्रयोजनं क्रियत इति ।
नैष दोषः, शङ्काविषादिनिमित्तमरणादिकार्योपलब्धेः,
स्वप्नदर्शनावस्थस्य च
सर्पदंशनोदकस्नानादिकार्यदर्शनात् ।
तत्कार्यमप्यनृतमेवेति चेद्ब्रूयात् , अत्र ब्रूमः —
यद्यपि स्वप्नदर्शनावस्थस्य सर्पदंशनोदकस्नानादिकार्यमनृतम् ,
तथापि तदवगतिः सत्यमेव फलम् , प्रतिबुद्धस्याप्यबाध्यमानत्वात् ; न हि
स्वप्नादुत्थितः स्वप्नदृष्टं सर्पदंशनोदकस्नानादिकार्यं मिथ्येति
मन्यमानस्तदवगतिमपि मिथ्येति मन्यते कश्चित् । एतेन
स्वप्नदृशोऽवगत्यबाधनेन
देहमात्रात्मवादो दूषितो वेदितव्यः । तथा
च श्रुतिः — ‘ यदा कर्मसु काम्येषु स्त्रियं स्वप्नेषु पश्यति । समृद्धिं
तत्र जानीयात्तस्मिन्स्वप्ननिदर्शने’ (छा. उ. ५ । २ । ८) इत्यसत्येन
स्वप्नदर्शनेन सत्यायाः समृद्धेः प्राप्तिं दर्शयति, तथा
प्रत्यक्षदर्शनेषु केषुचिदरिष्टेषु जातेषु ‘ न चिरमिव जीविष्यतीति
विद्यात्’ इत्युक्त्वा ‘ अथ स्वप्नाः पुरुषं कृष्णं कृष्णदन्तं पश्यति स
एनं हन्ति’ इत्यादिना तेन तेनासत्येनैव स्वप्नदर्शनेन सत्यमरणं सूच्यत
इति दर्शयति ; प्रसिद्धं चेदं लोकेऽन्वयव्यतिरेककुशलानामीदृशेन
स्वप्नदर्शनेन साध्वागमः सूच्यते, ईदृशेनासाध्वागम इति ; तथा
अकारादिसत्याक्षरप्रतिपत्तिर्दृष्टा रेखानृताक्षरप्रतिपत्तेः । अपि
चान्त्यमिदं प्रमाणमात्मैकत्वस्य प्रतिपादकम् — नातःपरं
किञ्चिदाकाङ्क्ष्यमस्ति ; यथा हि लोके
यजेतेत्युक्ते, किं केन कथम् इत्याकाङ्क्ष्यते ;
नैवं ‘ तत्त्वमसि’ ‘ अहं ब्रह्मास्मि’ इत्युक्ते,
किञ्चिदन्यदाकाङ्क्ष्यमस्ति
— सर्वात्मैकत्वविषयत्वावगतेः ; सति ह्यन्यस्मिन्नवशिष्यमाणेऽर्थे
आकाङ्क्षा स्यात् ; न
त्वात्मैकत्वव्यतिरेकेणावशिष्यमाणोऽन्योऽर्थोऽस्ति,
य आकाङ्क्ष्येत । न चेयमवगतिर्नोत्पद्यत इति शक्यं वक्तुम् , ‘ तद्धास्य
विजज्ञौ’ (छा. उ. ६ । १६ । ३) इत्यादिश्रुतिभ्यः, अवगतिसाधनानां च
श्रवणादीनां वेदानुवचनादीनां च विधीयमानत्वात् । न चेयमवगतिरनर्थिका
भ्रान्तिर्वेति शक्यं वक्तुम् ; अविद्यानिवृत्तिफलदर्शनात् ,
बाधकज्ञानान्तराभावाच्च ।
प्राक्चात्मैकत्वावगतेरव्याहतः
सर्वः सत्यानृतव्यवहारो लौकिको वैदिकश्चेत्यवोचाम । तस्मादन्त्येन प्रमाणेन
प्रतिपादिते आत्मैकत्वे समस्तस्य प्राचीनस्य भेदव्यवहारस्य बाधितत्वात् न
अनेकात्मकब्रह्मकल्पनावकाशोऽस्ति । ननु
मृदादिदृष्टान्तप्रणयनात्परिणामवद्ब्रह्म
शास्त्रस्याभिमतमिति गम्यते ; परिणामिनो हि मृदादयोऽर्था लोके समधिगता
इति । नेत्युच्यते — ‘ स वा एष महानज आत्माजरोऽमरोऽमृतोऽभयो
ब्रह्म’ (बृ. उ. ४ । ४ । २५) ‘ स एष नेति नेत्यात्मा’ (बृ. उ.
३ । ९ । २६) ‘ अस्थूलमनणु’ (बृ. उ. ३ । ८ । ८) इत्याद्याभ्यः
सर्वविक्रियाप्रतिषेधश्रुतिभ्यः ब्रह्मणः
कूटस्थत्वावगमात् ; न ह्येकस्य ब्रह्मणः परिणामधर्मत्वं
तद्रहितत्वं च शक्यं प्रतिपत्तुम् । स्थितिगतिवत्स्यादिति चेत् , न ;
कूटस्थस्येति विशेषणात् ; न हि कूटस्थस्य ब्रह्मणः
स्थितिगतिवदनेकधर्माश्रयत्वं सम्भवति ;
कूटस्थं च नित्यं ब्रह्म सर्वविक्रियाप्रतिषेधादित्यवोचाम । न च यथा
ब्रह्मण आत्मैकत्वदर्शनं मोक्षसाधनम् , एवं जगदाकारपरिणामित्वदर्शनमपि
स्वतन्त्रमेव कस्मैचित्फलायाभिप्रेयते, प्रमाणाभावात् ;
कूटस्थब्रह्मात्मैकत्वविज्ञानादेव हि फलं
दर्शयति शास्त्रम् — ‘ स एष नेति नेत्यात्मा’ इत्युपक्रम्य ‘
अभयं वै जनक प्राप्तोऽसि’ (बृ. उ. ४ । २ । ४) इत्येवंजातीयकम् ।
तत्रैतत्सिद्धं भवति — ब्रह्मप्रकरणे
सर्वधर्मविशेषरहितब्रह्मदर्शनादेव फलसिद्धौ
सत्याम् , यत्तत्राफलं श्रूयते ब्रह्मणो जगदाकारपरिणामित्वादि,
तद्ब्रह्मदर्शनोपायत्वेनैव विनियुज्यते,
फलवत्सन्निधावफलं तदङ्गमितिवत् ; न तु
स्वतन्त्रं फलाय कल्प्यत इति । न हि
परिणामवत्त्वविज्ञानात्परिणामवत्त्वमात्मनः
फलं स्यादिति वक्तुं युक्तम् , कूटस्थनित्यत्वान्मोक्षस्य । ननु
कूटस्थब्रह्मात्मवादिन एकत्वैकान्त्यात्
ईशित्रीशितव्याभावे ईश्वरकारणप्रतिज्ञाविरोध इति
चेत् , न ; अविद्यात्मकनामरूपबीजव्याकरणापेक्षत्वात्सर्वज्ञत्वस्य । ‘
तस्माद्वा एतस्मादात्मन आकाशः सम्भूतः’ (तै. उ. २ । १ । १)
इत्यादिवाक्येभ्यः
नित्यशुद्धबुद्धमुक्तस्वरूपात्सर्वज्ञात्सर्वशक्तेरीश्वराज्जगज्जनिस्थितिप्रलयाः,
चेतनात्प्रधानादन्यस्माद्वा — इत्येषोऽर्थः प्रतिज्ञातः — ‘ जन्माद्यस्य
यतः’ (ब्र. सू. १ । १ । २) इति ; सा प्रतिज्ञा तदवस्थैव, न
तद्विरुद्धोऽर्थः पुनरिहोच्यते । कथं नोच्यते,
अत्यन्तमात्मन एकत्वमद्वितीयत्वं च ब्रुवता ? शृणु यथा
नोच्यते — सर्वज्ञस्येश्वरस्यात्मभूते इवाविद्याकल्पिते नामरूपे
तत्त्वान्यत्वाभ्यामनिर्वचनीये संसारप्रपञ्चबीजभूते
सर्वज्ञस्येश्वरस्य मायाशक्तिः
प्रकृतिरिति च श्रुतिस्मृत्योरभिलप्येते ; ताभ्यामन्यः
सर्वज्ञ ईश्वरः, ‘ आकाशो वै नाम नामरूपयोर्निर्वहिता ते यदन्तरा
तद्ब्रह्म’ (छा. उ. ८ । १४ । १) इति श्रुतेः, ‘ नामरूपे
व्याकरवाणि’ (छा. उ. ६ । ३ । २) ‘ सर्वाणि रूपाणि विचित्य धीरो
नामानि कृत्वाभिवदन्यदास्ते’ (तै. आ. ३ । १२ । ७) ‘ एकं बीजं बहुधा यः
करोति’ (श्वे. उ. ६ । १२) इत्यादिश्रुतिभ्यश्च ;
एवमविद्याकृतनामरूपोपाध्यनुरोधीश्वरो
भवति, व्योमेव घटकरकाद्युपाध्यनुरोधि ; स च स्वात्मभूतानेव
घटाकाशस्थानीयानविद्याप्रत्युपस्थापितनामरूपकृतकार्यकरणसङ्घातानुरोधिनो
जीवाख्यान्विज्ञानात्मनः प्रतीष्टे व्यवहारविषये ;
तदेवमविद्यात्मकोपाधिपरिच्छेदापेक्षमेवेश्वरस्येश्वरत्वं
सर्वज्ञत्वं सर्वशक्तित्वं च, न परमार्थतो विद्यया अपास्तसर्वोपाधिस्वरूपे
आत्मनि ईशित्रीशितव्यसर्वज्ञत्वादिव्यवहार उपपद्यते ; तथा चोक्तम् — ‘
यत्र नान्यत्पश्यति नान्यच्छृणोति नान्यद्विजानाति स भूमा’ (छा. उ.
७ । २४ । १) इति ; ‘ यत्र त्वस्य सर्वमात्मैवाभूत्तत्केन कं पश्येत्’
(बृ. उ. ४ । ५ । १५) इत्यादि च ; एवं परमार्थावस्थायां
सर्वव्यवहाराभावं वदन्ति वेदान्ताः सर्वे
; तथेश्वरगीतास्वपि — ‘ न कर्तृत्वं न कर्माणि लोकस्य सृजति प्रभुः । न
कर्मफलसंयोगं स्वभावस्तु प्रवर्तते’ (भ. गी. ५ । १४) ॥ ‘ नादत्ते
कस्यचित्पापं न चैव सुकृतं विभुः । अज्ञानेनावृतं ज्ञानं तेन मुह्यन्ति
जन्तवः’ (भ. गी. ५ । १५) इति परमार्थावस्थायामीशित्रीशितव्यादिव्यवहाराभावः
प्रदर्श्यते ; व्यवहारावस्थायां तूक्तः श्रुतावपीश्वरादिव्यवहारः — ‘ एष
सर्वेश्वर एष भूताधिपतिरेष भूतपाल एष सेतुर्विधरण एषां
लोकानामसम्भेदाय’ (बृ. उ. ४ । ४ । २२) इति ;
तथा चेश्वरगीतास्वपि — ‘ ईश्वरः सर्वभूतानां हृद्देशेऽर्जुन तिष्ठति ।
भ्रामयन्सर्वभूतानि यन्त्रारूढानि मायया’ (भ. गी. १८ । ६१) इति ;
सूत्रकारोऽपि परमार्थाभिप्रायेण ‘ तदनन्यत्वम्’ इत्याह ;
व्यवहाराभिप्रायेण तु ‘ स्याल्लोकवत्’ इति महासमुद्रस्थानीयतां
ब्रह्मणः कथयति, अप्रत्याख्यायैव कार्यप्रपञ्चं
परिणामप्रक्रियां चाश्रयति सगुणेषूपासनेषूपयोक्ष्यत
इति ॥ १४ ॥

भावे चोपलब्धेः ॥ १५ ॥

इतश्च कारणादनन्यत्वं कार्यस्य, यत्कारणं भाव एव कारणस्य कार्यमुपलभ्यते,
नाभावे ; तद्यथा — सत्यां मृदि घट उपलभ्यते, सत्सु च तन्तुषु पटः ; न च
नियमेनान्यभावेऽन्यस्योपलब्धिर्दृष्टा ; न ह्यश्वो गोरन्यः सन्गोर्भाव
एवोपलभ्यते ; न च कुलालभाव एव घट उपलभ्यते, सत्यपि
निमित्तनैमित्तिकभावेऽन्यत्वात् । नन्वन्यस्य
भावेऽप्यन्यस्योपलब्धिर्नियता दृश्यते, यथाग्निभावे धूमस्येति ;
नेत्युच्यते — उद्वापितेऽप्यग्नौ गोपालघुटिकादिधारितस्य
धूमस्य दृश्यमानत्वात् । अथ धूमं कयाचिदवस्थया विशिंष्यात् — ईदृशो धूमो
नासत्यग्नौ भवतीति, नैवमपि कश्चिद्दोषः ; तद्भावानुरक्तां हि बुद्धिं
कार्यकारणयोरनन्यत्वे हेतुं वयं वदामः ; न
चासावग्निधूमयोर्विद्यते ।
भावाच्चोपलब्धेः — इति वा सूत्रम् । न केवलं शब्दादेव
कार्यकारणयोरनन्यत्वम् ,
प्रत्यक्षोपलब्धिभावाच्च तयोरनन्यत्वमित्यर्थः ; भवति हि
प्रत्यक्षोपलब्धिः कार्यकारणयोरनन्यत्वे ; तद्यथा — तन्तुसंस्थाने
पटे तन्तुव्यतिरेकेण पटो नाम कार्यं नैवोपलभ्यते, केवलास्तु तन्तव
आतानवितानवन्तः प्रत्यक्षमुपलभ्यन्ते, तथा तन्तुष्वंशवः,
अंशुषु तदवयवाः । अनया प्रत्यक्षोपलब्ध्या लोहितशुक्लकृष्णानि
त्रीणि रूपाणि, ततो वायुमात्रमाकाशमात्रं चेत्यनुमेयम् , ततः परं
ब्रह्मैकमेवाद्वितीयम् ; तत्र सर्वप्रमाणानां निष्ठामवोचाम ॥ १५ ॥

सत्त्वाच्चावरस्य ॥ १६ ॥

इतश्च कारणात्कार्यस्यानन्यत्वम् , यत्कारणं प्रागुत्पत्तेः कारणात्मनैव
कारणे सत्त्वमवरकालीनस्य कार्यस्य श्रूयते — ‘ सदेव सोम्येदमग्र
आसीत्’ (छा. उ. ६ । २ । १) ‘ आत्मा वा इदमेक एवाग्र आसीत्’ (ऐ.
आ. १ । १ । १) इत्यादाविदंशब्दगृहीतस्य कार्यस्य कारणेन सामानाधिकरण्यात्
; यच्च यदात्मना यत्र न वर्तते, न तत्तत उत्पद्यते, यथा सिकताभ्यस्तैलम् ;
तस्मात्प्रागुत्पत्तेरनन्यत्वादुत्पन्नमप्यनन्यदेव
कारणात्कार्यमित्यवगम्यते ।
यथा च कारणं ब्रह्म त्रिषु कालेषु सत्त्वं न व्यभिचरति, एवं कार्यमपि
जगत्त्रिषु कालेषु सत्त्वं न व्यभिचरति । एकं च पुनः सत्त्वम् ;
अतोऽप्यनन्यत्वं कारणात्कार्यस्य ॥ १६ ॥

असद्व्यपदेशान्नेति चेन्न धर्मान्तरेण वाक्यशेषात् ॥ १७ ॥

ननु क्वचिदसत्त्वमपि प्रागुत्पत्तेः कार्यस्य व्यपदिशति श्रुतिः — ‘
असदेवेदमग्र आसीत्’ (छा. उ. ३ । १९ । १) इति, ‘ असद्वा
इदमग्र आसीत्’ (तै. उ. २ । ७ । १) इति च ;
तस्मादसद्व्यपदेशान्न
प्रागुत्पत्तेः कार्यस्य सत्त्वमिति चेत् — नेति
ब्रूमः ; न ह्ययमत्यन्तासत्त्वाभिप्रायेण प्रागुत्पत्तेः
कार्यस्यासद्व्यपदेशः — किं तर्हि ? —
व्याकृतनामरूपत्वाद्धर्मादव्याकृतनामरूपत्वं धर्मान्तरम् ,
तेन धर्मान्तरेणायमसद्व्यपदेशः प्रागुत्पत्तेः सत एव कार्यस्य
कारणरूपेणानन्यस्य । कथमेतदवगम्यते ?
वाक्यशेषात् । यदुपक्रमे सन्दिग्धार्थं वाक्यं
तच्छेषान्निश्चीयते ; इह च तावत् ‘ असदेवेदमग्र आसीत्’
इत्यसच्छब्देनोपक्रमे निर्दिष्टं यत् , तदेव
पुनस्तच्छब्देन परामृश्य, सदिति विशिनष्टि — ‘
तत्सदासीत्’ इति — असतश्च पूर्वापरकालासम्बन्धात् आसीच्छब्दानुपपत्तेश्च ;
‘ असद्वा इदमग्र आसीत्’ (तै. उ. २ । ७ । १) इत्यत्रापि ‘ तदात्मानꣳ
स्वयमकुरुत’ (तै. उ. २ । ७ । १) इति वाक्यशेषे
विशेषणान्नात्यन्तासत्त्वम् ;
तस्माद्धर्मान्तरेणैवायमसद्व्यपदेशः
प्रागुत्पत्तेः कार्यस्य ; नामरूपव्याकृतं हि
वस्तु सच्छब्दार्हं लोके प्रसिद्धम् ; अतः
प्राङ्नामरूपव्याकरणादसदिवासीदित्युपचर्यते
॥ २७ ॥

युक्तेः शब्दान्तराच्च ॥ १८ ॥

युक्तेश्च प्रागुत्पत्तेः कार्यस्य सत्त्वमनन्यत्वं च कारणादवगम्यते,
शब्दान्तराच्च ॥

युक्तिस्तावद्वर्ण्यते — दधिघटरुचकाद्यर्थिभिः प्रतिनियतानि कारणानि
क्षीरमृत्तिकासुवर्णादीन्युपादीयमानानि लोके दृश्यन्ते ; न
हि दध्यर्थिभिर्मृत्तिकोपादीयते, न घटार्थिभिः क्षीरम् ;
तदसत्कार्यवादे नोपपद्येत । अविशिष्टे हि
प्रागुत्पत्तेः सर्वस्य सर्वत्रासत्त्वे कस्मात्क्षीरादेव
दध्युत्पद्यते, न मृत्तिकायाः, मृत्तिकाया एव च घट
उत्पद्यते, न क्षीरात् ? अथाविशिष्टेऽपि प्रागसत्त्वे
क्षीर एव दध्नः कश्चिदतिशयो न मृत्तिकायाम् , मृत्तिकायामेव च घटस्य
कश्चिदतिशयो न क्षीरे — इत्युच्येत — तर्ह्यतिशयवत्त्वात्प्रागवस्थाया
असत्कार्यवादहानिः, सत्कार्यवादसिद्धिश्च ; शक्तिश्च कारणस्य
कार्यनियमार्था कल्प्यमाना नान्या असती वा कार्यं
नियच्छेत् , असत्त्वाविशेषादन्यत्वाविशेषाच्च ;
तस्मात्कारणस्यात्मभूता शक्तिः, शक्तेश्चात्मभूतं
कार्यम् । अपि च कार्यकारणयोर्द्रव्यगुणादीनां
चाश्वमहिषवद्भेदबुद्ध्यभावात्तादात्म्यमभ्युपगन्तव्यम् ।
समवायकल्पनायामपि, समवायस्य समवायिभिः सम्बन्धेऽभ्युपगम्यमाने, तस्य
तस्यान्योन्यः सम्बन्धः कल्पयितव्य इत्यनवस्थाप्रसङ्गः,
अनभ्युपगम्यमाने च विच्छेदप्रसङ्गः ; अथ समवायः स्वयं
सम्बन्धरूपत्वादनपेक्ष्यैवापरं सम्बन्धं सम्बध्येत,
संयोगोऽपि तर्हि स्वयं सम्बन्धरूपत्वादनपेक्ष्यैव समवायं सम्बध्येत ;
तादात्म्यप्रतीतेश्च द्रव्यगुणादीनां समवायकल्पनानर्थक्यम् । कथं च
कार्यमवयविद्रव्यं कारणेष्ववयवद्रव्येषु वर्तमानं वर्तेत ? किं
समस्तेष्ववयवेषु वर्तेत, उत प्रत्यवयवम् ? यदि
तावत्समस्तेषु वर्तेत, ततोऽवयव्यनुपलब्धिः प्रसज्येत,
समस्तावयवसन्निकर्षस्याशक्यत्वात् ; न हि
बहुत्वं समस्तेष्वाश्रयेषु वर्तमानं व्यस्ताश्रयग्रहणेन
गृह्यते ; अथावयवशः समस्तेषु वर्तेत,
तदाप्यारम्भकावयवव्यतिरेकेणावयविनोऽवयवाः
कल्प्येरन् , यैरारम्भकेष्ववयवेष्ववयवशोऽवयवी वर्तेत ;
कोशावयवव्यतिरिक्तैर्ह्यवयवैरसिः
कोशं व्याप्नोति ; अनवस्था चैवं प्रसज्येत, तेषु तेष्ववयवेषु
वर्तयितुमन्येषामन्येषामवयवानां कल्पनीयत्वात् ;
अथ प्रत्यवयवं वर्तेत, तदैकत्र व्यापारेऽन्यत्राव्यापारः स्यात् ; न हि
देवदत्तः स्रुघ्ने सन्निधीयमानस्तदहरेव पाटलिपुत्रेऽपि सन्निधीयते ;
युगपदनेकत्र वृत्तावनेकत्वप्रसङ्गः स्यात् ,
देवदत्तयज्ञदत्तयोरिव
स्रुघ्नपाटलिपुत्रनिवासिनोः ;
गोत्वादिवत्प्रत्येकं परिसमाप्तेर्न दोष इति चेत् , न ; तथा
प्रतीत्यभावात् ; यदि गोत्वादिवत्प्रत्येकं परिसमाप्तोऽवयवी
स्यात् , यथा गोत्वं प्रतिव्यक्ति प्रत्यक्षं गृह्यते, एवमवयव्यपि
प्रत्यवयवं प्रत्यक्षं गृह्येत ; न चैवं नियतं गृह्यते ;
प्रत्येकपरिसमाप्तौ चावयविनः कार्येणाधिकारात् , तस्य चैकत्वात् ,
शृङ्गेणापि स्तनकार्यं कुर्यात् , उरसा च पृष्ठकार्यम् ; न चैवं
दृश्यते । प्रागुत्पत्तेश्च कार्यस्यासत्त्वे,
उत्पत्तिरकर्तृका निरात्मिका च स्यात् ; उत्पत्तिश्च
नाम क्रिया, सा सकर्तृकैव भवितुमर्हति, गत्यादिवत् ; क्रिया च नाम स्यात् ,
अकर्तृका च — इति विप्रतिषिध्येत ; घटस्य चोत्पत्तिरुच्यमाना न घटकर्तृका —
किं तर्हि ? — अन्यकर्तृका — इति कल्प्या स्यात् ; तथा
कपालादीनामप्युत्पत्तिरुच्यमानान्यकर्तृकैव
कल्प्येत ; तथा च सति ‘ घट उत्पद्यते’ इत्युक्ते, ‘ कुलालादीनि
कारणान्युत्पद्यन्ते’ इत्युक्तं स्यात् ; न च लोके
घटोत्पत्तिरित्युक्ते कुलालादीनामप्युत्पद्यमानता प्रतीयते,
उत्पन्नताप्रतीतेश्च ; अथ
स्वकारणसत्तासम्बन्ध
एवोत्पत्तिरात्मलाभश्च कार्यस्येति चेत्
— कथमलब्धात्मकं सम्बध्येतेति वक्तव्यम् ; सतोर्हि द्वयोः सम्बन्धः
सम्भवति, न सदसतोरसतोर्वा ; अभावस्य च
निरुपाख्यत्वात्प्रागुत्पत्तेरिति
मर्यादाकरणमनुपपन्नम् ; सतां हि लोके क्षेत्रगृहादीनां मर्यादा दृष्टा
नाभावस्य ; न हि वन्ध्यापुत्रो राजा बभूव
प्राक्पूर्णवर्मणोऽभिषेकादित्येवंजातीयकेन
मर्यादाकरणेन निरुपाख्यो वन्ध्यापुत्रः — राजा बभूव भवति भविष्यतीति वा —
विशेष्यते ; यदि च वन्ध्यापुत्रोऽपि कारकव्यापारादूर्ध्वमभविष्यत् , तत
इदमप्युपापत्स्यत — कार्याभावोऽपि कारकव्यापारादूर्ध्वं भविष्यतीति ; वयं
तु पश्यामः — वन्ध्यापुत्रस्य कार्याभावस्य चाभावत्वाविशेषात् , यथा
वन्ध्यापुत्रः कारकव्यापारादूर्ध्वं न भविष्यति, एवं कार्याभावोऽपि
कारकव्यापारादूर्ध्वं न भविष्यतीति । नन्वेवं सति कारकव्यापारोऽनर्थकः
प्रसज्येत ; यथैव हि प्राक्सिद्धत्वात्कारणस्वरूपसिद्धये न
कश्चिद्व्याप्रियते, एवं
प्राक्सिद्धत्वात्तदनन्यत्वाच्च
कार्यस्य स्वरूपसिद्धयेऽपि न कश्चिद्व्याप्रियेत ; व्याप्रियते च ; अतः
कारकव्यापारार्थवत्त्वाय मन्यामहे प्रागुत्पत्तेरभावः कार्यस्येति
चेत् , नैष दोषः ; यतः कार्याकारेण कारणं व्यवस्थापयतः
कारकव्यापारस्यार्थवत्त्वमुपपद्यते ;
कार्याकारोऽपि कारणस्यात्मभूत एव, अनात्मभूतस्यानारभ्यत्वात् — इत्यभाणि
; न च विशेषदर्शनमात्रेण वस्त्वन्यत्वं भवति ; न हि देवदत्तः
सङ्कोचितहस्तपादः प्रसारितहस्तपादश्च विशेषेण
दृश्यमानोऽपि वस्त्वन्यत्वं गच्छति, स एवेति प्रत्यभिज्ञानात् ; तथा
प्रतिदिनमनेकसंस्थानानामपि पित्रादीनां न वस्त्वन्यत्वं भवति, मम
पिता मम भ्राता मम पुत्र इति प्रत्यभिज्ञानात् ;
जन्मोच्छेदानन्तरितत्वात्तत्र
युक्तम् , नान्यत्रेति चेत् , न ; क्षीरादीनामपि दध्याद्याकारसंस्थानस्य
प्रत्यक्षत्वात् ; अदृश्यमानानामपि वटधानादीनां
समानजातीयावयवान्तरोपचितानामङ्कुरादिभावेन
दर्शनगोचरतापत्तौ जन्मसंज्ञा ;
तेषामेवावयवानामपचयवशाददर्शनापत्तावुच्छेदसंज्ञा
; तत्रेदृग्जन्मोच्छेदान्तरितत्वाच्चेदसतः सत्त्वापत्तिः,
सतश्चासत्त्वापत्तिः, तथा सति गर्भवासिन
उत्तानशायिनश्च भेदप्रसङ्गः ; तथा बाल्ययौवनस्थाविरेष्वपि भेदप्रसङ्गः,
पित्रादिव्यवहारलोपप्रसङ्गश्च । एतेन क्षणभङ्गवादः प्रतिवदितव्यः ।
यस्य तु पुनः प्रागुत्पत्तेरसत्कार्यम् , तस्य निर्विषयः कारकव्यापारः
स्यात् , अभावस्य विषयत्वानुपपत्तेः —
आकाशहननप्रयोजनखड्गाद्यनेकायुधप्रयुक्तिवत्
; समवायिकारणविषयः कारकव्यापारः स्यादिति चेत् , न ; अन्यविषयेण
कारकव्यापारेणान्यनिष्पत्तेरतिप्रसङ्गात् ;
समवायिकारणस्यैवात्मातिशयः कार्यमिति चेत् , न ;
सत्कार्यतापत्तेः । तस्मात्क्षीरादीन्येव द्रव्याणि
दध्यादिभावेनावतिष्ठमानानि कार्याख्यां लभन्त इति न
कारणादन्यत्कार्यं वर्षशतेनापि शक्यं कल्पयितुम् । तथा
मूलकारणमेव आ अन्त्यात्कार्यात् तेन तेन कार्याकारेण
नटवत्सर्वव्यवहारास्पदत्वं
प्रतिपद्यते । एवं युक्तेः, कार्यस्य प्रागुत्पत्तेः
सत्त्वम् , अनन्यत्वं च कारणात् , अवगम्यते ॥

शब्दान्तराच्चैतदवगम्यते — पूर्वसूत्रेऽसद्व्यपदेशिनः
शब्दस्योदाहृतत्वात्ततोऽन्यः
सद्व्यपदेशी शब्दः शब्दान्तरम् — ‘ सदेव सोम्येदमग्र
आसीदेकमेवाद्वितीयम्’ (छा. उ. ६ । २ । १)
इत्यादि । ‘ तद्धैक आहुरसदेवेदमग्र आसीत्’ इति चासत्पक्षमुपक्षिप्य, ‘
कथमसतः सज्जायेत’ इत्याक्षिप्य, ‘ सदेव सोम्येदमग्र आसीत्’
इत्यवधारयति ; तत्रेदंशब्दवाच्यस्य कार्यस्य
प्रागुत्पत्तेः सच्छब्दवाच्येन कारणेन
सामानाधिकरण्यस्य श्रूयमाणत्वात् ,
सत्त्वानन्यत्वे प्रसिध्यतः । यदि तु
प्रागुत्पत्तेरसत्कार्यं
स्यात् , पश्चाच्चोत्पद्यमानं कारणे समवेयात् ,
तदान्यत्कारणात्स्यात् , तत्र ‘
येनाश्रुतꣳ श्रुतं भवति’ (छा. उ. ६ । १ । ३) इतीयं प्रतिज्ञा पीड्येत ;
सत्त्वानन्यत्वावगतेस्त्वियं प्रतिज्ञा समर्थ्यते ॥ १८ ॥

पटवच्च ॥ १९ ॥

यथा च संवेष्टितः पटो न व्यक्तं गृह्यते — किमयं पटः, किं
वान्यद्द्रव्यमिति ; स एव प्रसारितः,
यत्संवेष्टितं द्रव्यं तत्पट एवेति प्रसारणेनाभिव्यक्तो गृह्यते ।
यथा च संवेष्टनसमये पट इति गृह्यमाणोऽपि न विशिष्टायामविस्तारो
गृह्यते ; स एव प्रसारणसमये विशिष्टायामविस्तारो गृह्यते — न
संवेष्टितरूपादन्योऽयं भिन्नः पट इति, एवं तन्त्वादिकारणावस्थं
पटादिकार्यमस्पष्टं सत् ,
तुरीवेमकुविन्दादिकारकव्यापाराभिव्यक्तं
स्पष्टं गृह्यते । अतः
संवेष्टितप्रसारितपटन्यायेनैवानन्यत्कारणात्कार्यमित्यर्थः
॥ १९ ॥

यथा च प्राणादि ॥ २० ॥

यथा च लोके प्राणापानादिषु प्राणभेदेषु प्राणायामेन निरुद्धेषु कारणमात्रेण
रूपेण वर्तमानेषु जीवनमात्रं कार्यं निर्वर्त्यते, नाकुञ्चनप्रसारणादिकं
कार्यान्तरम् ; तेष्वेव प्राणभेदेषु पुनः प्रवृत्तेषु
जीवनादधिकमाकुञ्चनप्रसारणादिकमपि
कार्यान्तरं निर्वर्त्यते ; न च प्राणभेदानां
प्रभेदवतः प्राणादन्यत्वम् , समीरणस्वभावाविशेषात् — एवं
कार्यस्य कारणादनन्यत्वम् । अतश्च कृत्स्नस्य जगतो
ब्रह्मकार्यत्वात्तदनन्यत्वाच्च सिद्धैषा
श्रौती प्रतिज्ञा — ‘ येनाश्रुतꣳ श्रुतं भवत्यमतं मतमविज्ञातं विज्ञातम्’
(छा. उ. ६ । १ । ३) इति ॥ २० ॥

### इतरव्यपदेशाधिकरणम्

इतरव्यपदेशाद्धिताकरणादिदोषप्रसक्तिः ॥ २१ ॥

अन्यथा पुनश्चेतनकारणवाद आक्षिप्यते — चेतनाद्धि
जगत्प्रक्रियायामाश्रीयमाणायां
हिताकरणादयो दोषाः प्रसज्यन्ते । कुतः ? इतरव्यपदेशात् । इतरस्य शारीरस्य
ब्रह्मात्मत्वं व्यपदिशति श्रुतिः — ‘ स आत्मा तत्त्वमसि श्वेतकेतो’
(छा. उ. ६ । ८ । ७) इति प्रतिबोधनात् ; यद्वा — इतरस्य च ब्रह्मणः
शारीरात्मत्वं व्यपदिशति — ‘ तत्सृष्ट्वा तदेवानुप्राविशत्’ (तै.
उ. २ । ६ । १) इति स्रष्टुरेवाविकृतस्य ब्रह्मणः कार्यानुप्रवेशेन
शारीरात्मत्वदर्शनात् ; ‘ अनेन जीवेनात्मनानुप्रविश्य
नामरूपे व्याकरवाणि’ (छा. उ. ६ । ३ । २) इति च परा देवता
जीवमात्मशब्देन व्यपदिशन्ती, न ब्रह्मणो भिन्नः
शारीर इति दर्शयति ; तस्माद्यद्ब्रह्मणः स्रष्टृत्वं
तच्छारीरस्यैवेति । अतस्सः स्वतन्त्रः
कर्ता सन् हितमेवात्मनः सौमनस्यकरं कुर्यात् , नाहितं
जन्ममरणजरारोगाद्यनेकानर्थजालम् ; न हि
कश्चिदपरतन्त्रो बन्धनागारमात्मनः कृत्वानुप्रविशति ; न
च स्वयमत्यन्तनिर्मलः सन् अत्यन्तमलिनं देहमात्मत्वेनोपेयात् ; कृतमपि
कथञ्चिद्यद्दुःखकरं तदिच्छया जह्यात् ; सुखकरं चोपाददीत ; स्मरेच्च —
मयेदं जगद्बिम्बं विचित्रं विरचितमिति ; सर्वो हि लोकः स्पष्टं कार्यं
कृत्वा स्मरति — मयेदं कृतमिति ; यथा च मायावी स्वयं प्रसारितां
मायामिच्छया अनायासेनैवोपसंहरति, एवं शारीरोऽपीमां सृष्टिमुपसंहरेत् ;
स्वकीयमपि तावच्छरीरं शारीरो न शक्नोत्यनायासेनोपसंहर्तुम् ; एवं
हितक्रियाद्यदर्शनादन्याय्या चेतनाज्जगत्प्रक्रियेति गम्यते ॥ २१ ॥

अधिकं तु भेदनिर्देशात् ॥ २२ ॥

तुशब्दः पक्षं व्यावर्तयति । यत्सर्वज्ञं सर्वशक्ति ब्रह्म
नित्यशुद्धबुद्धमुक्तस्वभावं
शारीरादधिकमन्यत् , तत् वयं जगतः स्रष्टृ ब्रूमः
; न तस्मिन्हिताकरणादयो दोषाः प्रसज्यन्ते ; न हि तस्य हितं
किञ्चित्कर्तव्यमस्ति, अहितं वा
परिहर्तव्यम् , नित्यमुक्तस्वभावत्वात् ; न च तस्य
ज्ञानप्रतिबन्धः शक्तिप्रतिबन्धो वा क्वचिदप्यस्ति,
सर्वज्ञत्वात्सर्वशक्तित्वाच्च ।
शारीरस्त्वनेवंविधः ; तस्मिन्प्रसज्यन्ते हिताकरणादयो दोषाः ; न तु तं वयं
जगतः स्रष्टारं ब्रूमः । कुत एतत् ? भेदनिर्देशात् — ‘ आत्मा वा अरे
द्रष्टव्यः श्रोतव्यो मन्तव्यो निदिध्यासितव्यः’ (बृ. उ. २ । ४ ।
५) ‘ सोऽन्वेष्टव्यः स विजिज्ञासितव्यः’ (छा. उ. ८ । ७ । १) ‘ सता सोम्य
तदा सम्पन्नो भवति’ (छा. उ. ६ । ८ । १) ‘ शारीर आत्मा
प्राज्ञेनात्मनान्वारूढः’ (बृ. उ. ४ । ३ ।
३५) इत्येवंजातीयकः कर्तृकर्मादिभेदनिर्देशो जीवादधिकं ब्रह्म
दर्शयति । नन्वभेदनिर्देशोऽपि दर्शितः — ‘ तत्त्वमसि’
इत्येवंजातीयकः ; कथं भेदाभेदौ विरुद्धौ सम्भवतः ? नैष दोषः,
महाकाशघटाकाशन्यायेनोभयसम्भवस्य तत्र तत्र
प्रतिष्ठापितत्वात् । अपि च यदा ‘
तत्त्वमसि’ इत्येवंजातीयकेनाभेदनिर्देशेनाभेदः प्रतिबोधितो भवति ; अपगतं
भवति तदा जीवस्य संसारित्वं ब्रह्मणश्च स्रष्टृत्वम् , समस्तस्य
मिथ्याज्ञानविजृम्भितस्य भेदव्यवहारस्य सम्यग्ज्ञानेन
बाधितत्वात् ; तत्र कुत एव सृष्टिः कुतो वा हिताकरणादयो दोषाः ।
अविद्याप्रत्युपस्थापितनामरूपकृतकार्यकरणसङ्घातोपाध्यविवेककृता
हि भ्रान्तिर्हिताकरणादिलक्षणः संसारः, न तु
परमार्थतोऽस्तीत्यसकृदवोचाम
— जन्ममरणच्छेदनभेदनाद्यभिमानवत् ; अबाधिते तु भेदव्यवहारे ‘
सोऽन्वेष्टव्यः स विजिज्ञासितव्यः’
इत्येवंजातीयकेन भेदनिर्देशेनावगम्यमानं
ब्रह्मणोऽधिकत्वं हिताकरणादिदोषप्रसक्तिं
निरुणद्धि ॥ २२ ॥

अश्मादिवच्च तदनुपपत्तिः ॥ २३ ॥

यथा च लोके पृथिवीत्वसामान्यान्वितानामप्यश्मनां केचिन्महार्हा मणयो
वज्रवैडूर्यादयः, अन्ये मध्यमवीर्याः सूर्यकान्तादयः, अन्ये
प्रहीणाः श्ववायसप्रक्षेपणार्हाः पाषाणाः — इत्यनेकविधं वैचित्र्‌यं
दृश्यते ; यथा चैकपृथिवीव्यपाश्रयाणामपि बीजानां बहुविधं
पत्रपुष्पफलगन्धरसादिवैचित्र्‌यं
चन्दनकिंपाकचम्पकादिषूपलक्ष्यते
; यथा चैकस्याप्यन्नरसस्य लोहितादीनि केशलोमादीनि च विचित्राणि कार्याणि
भवन्ति — एवमेकस्यापि ब्रह्मणो जीवप्राज्ञपृथक्त्वं कार्यवैचित्र्यं
चोपपद्यत इत्यतः तदनुपपत्तिः, परपरिकल्पितदोषानुपपत्तिरित्यर्थः ।
श्रुतेश्च प्रामाण्यात् , विकारस्य च वाचारम्भणमात्रत्वात्
स्वप्नदृश्यभाववैचित्र्यवच्च — इत्यभ्युच्चयः ॥ २३ ॥

### उपसंहारदर्शनाधिकरणम्

उपसंहारदर्शनान्नेति चेन्न क्षीरवद्धि ॥ २४ ॥

चेतनं ब्रह्मैकमद्वितीयं जगतः कारणमिति यदुक्तम् , तन्नोपपद्यते । कस्मात्
? उपसंहारदर्शनात् । इह हि लोके कुलालादयो घटपटादीनां कर्तारो
मृद्दण्डचक्रसूत्रसलिलाद्यनेककारकोपसंहारेण
सङ्गृहीतसाधनाः सन्तस्तत्तत्कार्यं कुर्वाणा दृश्यन्ते । ब्रह्म
चासहायं तवाभिप्रेतम् ; तस्य साधनान्तरानुपसङ्ग्रहे सति कथं
स्रष्टृत्वमुपपद्येत ? तस्मान्न ब्रह्म
जगत्कारणमिति चेत् , नैष दोषः ; यतः
क्षीरवद्द्रव्यस्वभावविशेषादुपपद्यते
— यथा हि लोके क्षीरं जलं वा स्वयमेव दधिहिमकरकादिभावेन परिणमतेऽनपेक्ष्य
बाह्यं साधनम् , तथेहापि भविष्यति । ननु क्षीराद्यपि दध्यादिभावेन
परिणममानमपेक्षत एव बाह्यं साधनमौष्ण्यादिकम् ; कथमुच्यते ‘
क्षीरवद्धि’ इति ? नैष दोषः ; स्वयमपि हि क्षीरं यां च यावतीं च
परिणाममात्रामनुभवत्येव त्वार्यते त्वौष्ण्यादिना दधिभावाय ; यदि च स्वयं
दधिभावशीलता न स्यात् , नैवौष्ण्यादिनापि बलाद्दधिभावमापद्येत ; न हि
वायुराकाशो वा औष्ण्यादिना बलाद्दधिभावमापद्यते ;
साधनसामग्र्या च तस्य पूर्णता सम्पाद्यते ;
परिपूर्णशक्तिकं तु ब्रह्म ; न तस्यान्येन केनचित्पूर्णता
सम्पादयितव्या ; श्रुतिश्च भवति — ‘ न तस्य कार्यं करणं च
विद्यते न तत्समश्चाभ्यधिकश्च दृश्यते । परास्य शक्तिर्विविधैव
श्रूयते स्वाभाविकी ज्ञानबलक्रिया च’ (श्वे. उ. ६ । ८) इति ।
तस्मादेकस्यापि ब्रह्मणो विचित्रशक्तियोगात् क्षीरादिवद्विचित्रपरिणाम
उपपद्यते ॥ २४ ॥

देवादिवदपि लोके ॥ २५ ॥

स्यादेतत् — उपपद्यते क्षीरादीनामचेतनानामनपेक्ष्यापि बाह्यं साधनं
दध्यादिभावः, दृष्टत्वात् ; चेतनाः पुनः कुलालादयः
साधनसामग्रीमपेक्ष्यैव तस्मै तस्मै कार्याय प्रवर्तमाना
दृश्यन्ते ; कथं ब्रह्म चेतनं सत् असहायं प्रवर्तेतेति — देवादिवदिति
ब्रूमः — यथा लोके देवाः पितर ऋषय इत्येवमादयो महाप्रभावाश्चेतना अपि
सन्तोऽनपेक्ष्यैव किञ्चिद्बाह्यं
साधनमैश्वर्यविशेषयोगादभिध्यानमात्रेण
स्वत एव बहूनि नानासंस्थानानि शरीराणि प्रासादादीनि रथादीनि च निर्मिमाणा
उपलभ्यन्ते, मन्त्रार्थवादेतिहासपुराणप्रामाण्यात् ; तन्तुनाभश्च स्वत
एव तन्तून्सृजति ; बलाका चान्तरेणैव शुक्रं गर्भं धत्ते ; पद्मिनी
चानपेक्ष्य किञ्चित्प्रस्थानसाधनं सरोन्तरात्सरोन्तरं
प्रतिष्ठते — एवं चेतनमति ब्रह्म अनपेक्ष्यैव बाह्यं साधनं
स्वत एव जगत्स्रक्ष्यति । स यदि ब्रूयात् — य एते देवादयो ब्रह्मणो
दृष्टान्ता उपात्तास्ते दार्ष्टान्तिकेन ब्रह्मणा न समाना भवन्ति ;
शरीरमेव ह्यचेतनं देवादीनां शरीरान्तरादिविभूत्युत्पादने उपादानम् , न तु
चेतन आत्मा ; तन्तुनाभस्य च क्षुद्रतरजन्तुभक्षणाल्लाला
कठिनतामापद्यमाना तन्तुर्भवति ; बलाका च
स्तनयित्नुरवश्रवणाद्गर्भं धत्ते ; पद्मिनी च चेतनप्रयुक्ता सती
अचेतनेनैव शरीरेण सरोन्तरात्सरोन्तरमुपसर्पति, वल्लीव वृक्षम् , न तु
स्वयमेवाचेतना सरोन्तरोपसर्पणे व्याप्रियते ; तस्मान्नैते ब्रह्मणो
दृष्टान्ता इति — तं प्रति ब्रूयात् — नायं दोषः ;
कुलालादिदृष्टान्तवैलक्षण्यमात्रस्य विवक्षितत्वादिति —
यथा हि कुलालादीनां देवादीनां च समाने चेतनत्वे कुलालादयः
कार्यारम्भे बाह्यं साधनमपेक्षन्ते, न देवादयः ; तथा
ब्रह्म चेतनमपि न बाह्यं साधनमपेक्षिष्यत इत्येतावद्वयं देवाद्युदाहरणेन
विवक्षामः । तस्माद्यथैकस्य सामर्थ्यं दृष्टं तथा सर्वेषामेव
भवितुमर्हतीति नास्त्येकान्त इत्यभिप्रायः ॥ २५ ॥

### कृत्स्नप्रसक्त्यधिकरणम्

कृत्स्नप्रसक्तिर्निरवयवत्वशब्दकोपो वा ॥ २६ ॥

चेतनमेकमद्वितीयं ब्रह्म क्षीरादिवद्देवादिवच्चानपेक्ष्य बाह्यं साधनं
स्वयं परिणममानं जगतः कारणमिति स्थितम् ; शास्त्रार्थपरिशुद्धये
तु पुनराक्षिपति । कृत्स्नप्रसक्तिः कृत्स्नस्य ब्रह्मणः कार्यरूपेण
परिणामः प्राप्नोति, निरवयवत्वात् — यदि ब्रह्म
पृथिव्यादिवत्सावयवमभविष्यत् ,
ततोऽस्यैकदेशः पर्यणंस्यत् , एकदेशश्चावास्थास्यत ;
निरवयवं तु ब्रह्म श्रुतिभ्योऽवगम्यते — ‘ निष्कलं निष्क्रियं
शान्तं निरवद्यं निरञ्जनम्’ (श्वे. उ. ६ । १९) ‘ दिव्यो ह्यमूर्तः
पुरुषः सबाह्याभ्यन्तरो ह्यजः’ (मु. उ. २ । १ । २) ‘ इदं
महद्भूतमनन्तमपारं विज्ञानघन एव’ (बृ. उ. २ । ४ ।
१२) ‘ स एष नेति नेत्यात्मा’ (बृ. उ. ३ । ९ । २६) ‘ अस्थूलमनणु’ (बृ. उ.
३ । ८ । ८) इत्याद्याभ्यः सर्वविशेषप्रतिषेधिनीभ्यः ;
ततश्चैकदेशपरिणामासम्भवात्कृत्स्नपरिणामप्रसक्तौ
सत्यां मूलोच्छेदः प्रसज्येत ; द्रष्टव्यतोपदेशानर्थक्यं च आपद्येत,
अयत्नदृष्टत्वात्कार्यस्य, तद्व्यतिरिक्तस्य च
ब्रह्मणोऽसम्भवात् ; अजत्वादिशब्दव्याकोपश्च ।
अथैतद्दोषपरिजिहीर्षया सावयवमेव ब्रह्माभ्युपगम्येत, तथापि ये निरवयवत्वस्य
प्रतिपादकाः शब्दा उदाहृतास्ते प्रकुप्येयुः ; सावयवत्वे चानित्यत्वप्रसङ्ग
इति — सर्वथायं पक्षो न घटयितुं शक्यत इत्याक्षिपति ॥ २६ ॥

श्रुतेस्तु शब्दमूलत्वात् ॥ २७ ॥

तुशब्देनाक्षेपं परिहरति । न खल्वस्मत्पक्षे कश्चिदपि दोषोऽस्ति । न
तावत्कृत्स्नप्रसक्तिरस्ति । कुतः ? श्रुतेः — यथैव हि
ब्रह्मणो जगदुत्पत्तिः श्रूयते, एवं विकारव्यतिरेकेणापि
ब्रह्मणोऽवस्थानं श्रूयते — प्रकृतिविकारयोर्भेदेन
व्यपदेशात् ‘ सेयं देवतैक्षत हन्ताहमिमास्तिस्रो देवता
अनेन जीवेनात्मनानुप्रविश्य नामरूपे व्याकरवाणि’ (छा. उ. ६ । ३ । २) इति, ‘
तावानस्य महिमा ततो ज्यायाꣳश्च पूरुषः । पादोऽस्य सर्वा भूतानि
त्रिपादस्यामृतं दिवि’ (छा. उ. ३ । १२ । ६) इति
चैवंजातीयकात् ; तथा हृदयायतनत्ववचनात् ; सत्सम्पत्तिवचनाच्च — यदि च
कृत्स्नं ब्रह्म कार्यभावेनोपयुक्तं स्यात् , ‘ सता सोम्य तदा सम्पन्नो
भवति’ (छा. उ. ६ । ८ । १) इति सुषुप्तिगतं विशेषणमनुपपन्नं स्यात्
, विकृतेन ब्रह्मणा नित्यसम्पन्नत्वादविकृतस्य च ब्रह्मणोऽभावात् ;
तथेन्द्रियगोचरत्वप्रतिषेधात् ब्रह्मणो, विकारस्य
चेन्द्रियगोचरत्वोपपत्तेः ; तस्मादस्त्यविकृतं ब्रह्म ।
न च निरवयवत्वशब्दकोपोऽस्ति, श्रूयमाणत्वादेव
निरवयवत्वस्याप्यभ्युपगम्यमानत्वात्
; शब्दमूलं च ब्रह्म शब्दप्रमाणकम् , नेन्द्रियादिप्रमाणकम् ;
तद्यथाशब्दमभ्युपगन्तव्यम् ; शब्दश्चोभयमपि
ब्रह्मणः प्रतिपादयति — अकृत्स्नप्रसक्तिं निरवयवत्वं च ;
लौकिकानामपि मणिमन्त्रौषधिप्रभृतीनां
देशकालनिमित्तवैचित्र्यवशाच्छक्तयो
विरुद्धानेककार्यविषया दृश्यन्ते ; ता अपि तावन्नोपदेशमन्तरेण केवलेन
तर्केणावगन्तुं शक्यन्ते — अस्य वस्तुन एतावत्य एतत्सहाया
एतद्विषया एतत्प्रयोजनाश्च शक्तय इति ; किमुताचिन्त्यस्वभावस्य
ब्रह्मणो रूपं विना शब्देन न निरूप्येत ; तथा चाहुः पौराणिकाः — ‘
अचिन्त्याः खलु ये भावा न तांस्तर्केण योजयेत् । प्रकृतिभ्यः परं
यच्च तदचिन्त्यस्य लक्षणम्’ इति । तस्माच्छब्दमूल
एवातीन्द्रियार्थयाथात्म्याधिगमः ।
ननु शब्देनापि न शक्यते विरुद्धोऽर्थः प्रत्याययितुम् — निरवयवं च ब्रह्म
परिणमते न च कृत्स्नमिति ; यदि निरवयवं ब्रह्म स्यात् , नैव परिणमेत,
कृत्स्नमेव वा परिणमेत ; अथ केनचिद्रूपेण परिणमेत
केनचिच्चावतिष्ठेतेति,
रूपभेदकल्पनात्सावयवमेव प्रसज्येत ; क्रियाविषये हि
‘ अतिरात्रे षोडशिनं गृह्णाति’ ‘ नातिरात्रे षोडशिनं गृह्णाति’
इत्येवंजातीयकायां विरोधप्रतीतावपि विकल्पाश्रयणं
विरोधपरिहारकारणं भवति, पुरुषतन्त्रत्वाच्चानुष्ठानस्य ; इह तु
विकल्पाश्रयणेनापि न विरोधपरिहारः सम्भवति, अपुरुषतन्त्रत्वाद्वस्तुनः
; तस्माद्दुर्घटमेतदिति । नैष दोषः, अविद्याकल्पितरूपभेदाभ्युपगमात् । न
ह्यविद्याकल्पितेन रूपभेदेन सावयवं वस्तु सम्पद्यते ; न हि
तिमिरोपहतनयनेनानेक इव चन्द्रमा दृश्यमानोऽनेक एव भवति
; अविद्याकल्पितेन च नामरूपलक्षणेन रूपभेदेन व्याकृताव्याकृतात्मकेन
तत्त्वान्यत्वाभ्यामनिर्वचनीयेन ब्रह्म
परिणामादिसर्वव्यवहारास्पदत्वं
प्रतिपद्यते ; पारमार्थिकेन च रूपेण सर्वव्यवहारातीतमपरिणतमवतिष्ठते,
वाचारम्भणमात्रत्वाच्चाविद्याकल्पितस्य नामरूपभेदस्य — इति न
निरवयवत्वं ब्रह्मणः कुप्यति ; न चेयं परिणामश्रुतिः
परिणामप्रतिपादनार्था, तत्प्रतिपत्तौ फलानवगमात् ;
सर्वव्यवहारहीनब्रह्मात्मभावप्रतिपादनार्था त्वेषा, तत्प्रतिपत्तौ
फलावगमात् ; ‘ स एष नेति नेत्यात्मा’ इत्युपक्रम्याह ‘ अभयं वै जनक
प्राप्तोऽसि’ (बृ. उ. ४ । २ । ४) इति ; तस्मादस्मत्पक्षे न
कश्चिदपि दोषप्रसङ्गोऽस्ति ॥ २७ ॥

आत्मनि चैवं विचित्राश्च हि ॥ २८ ॥

अपि च नैवात्र विवदितव्यम् — कथमेकस्मिन्ब्रह्मणि
स्वरूपानुपमर्देनैवानेकाकारा
सृष्टिः स्यादिति ; यत आत्मन्यप्येकस्मिन्स्वप्नदृशि
स्वरूपानुपमर्देनैवानेकाकारा
सृष्टिः पठ्यते — ‘ न तत्र रथा न रथयोगा न पन्थानो भवन्त्यथ
रथारथयोगान्पथः सृजते’ (बृ. उ. ४ । ३ । १०)
इत्यादिना ; लोकेऽपि देवादिषु मायाव्यादिषु च स्वरूपानुपमर्देनैव
विचित्रा हस्त्यश्वादिसृष्टयो दृश्यन्ते ; तथैकस्मिन्नपि ब्रह्मणि
स्वरूपानुपमर्देनैवानेकाकारा सृष्टिर्भविष्यतीति ॥ २८ ॥

स्वपक्षदोषाच्च ॥ २९ ॥

परेषामप्येष समानः स्वपक्षे दोषः — प्रधानवादिनोऽपि हि निरवयवमपरिच्छिन्नं
शब्दादिहीनं प्रधानं सावयवस्य परिच्छिन्नस्य शब्दादिमतः कार्यस्य
कारणमिति स्वपक्षः ; तत्रापि
कृत्स्नप्रसक्तिर्निरवयवत्वात्प्रधानस्य
प्राप्नोति, निरवयवत्वाभ्युपगमकोपो वा । ननु नैव तैर्निरवयवं
प्रधानमभ्युपगम्यते ; सत्त्वरजस्तमांसि हि
त्रयो गुणाः ; तेषां साम्यावस्था प्रधानम् ;
तैरेवावयवैस्तत्सावयवमिति —
नैवंजातीयकेन सावयवत्वेन प्रकृतो दोषः परिहर्तुं पार्यते, यतः
सत्त्वरजस्तमसामप्येकैकस्य समानं निरवयवत्वम् एकैकमेव
चेतरद्वयानुगृहीतं सजातीयस्य प्रपञ्चस्योपादानमिति —
समानत्वात्स्वपक्षदोषप्रसङ्गस्य ।
तर्काप्रतिष्ठानात्सावयवत्वमेवेति चेत् —
एवमप्यनित्यत्वादिदोषप्रसङ्गः । अथ
शक्तय एव कार्यवैचित्र्‌यसूचिता अवयवा इत्यभिप्रायः, तास्तु
ब्रह्मवादिनोऽप्यविशिष्टाः । तथा अणुवादिनोऽप्यणुरण्वन्तरेण
संयुज्यमानो निरवयवत्वाद्यदि कार्त्स्न्येन संयुज्येत, ततः
प्रथिमानुपपत्तेरणुमात्रत्वप्रसङ्गः ; अथैकदेशेन संयुज्येत,
तथापि निरवयवत्वाभ्युपगमकोप इति — स्वपक्षेऽपि समान एष दोषः ।
समानत्वाच्च नान्यतरस्मिन्नेव पक्षे उपक्षेप्तव्यो भवति ।
परिहृतस्तु ब्रह्मवादिना स्वपक्षे दोषः ॥ २९ ॥

### सर्वोपेताधिकरणम्

सर्वोपेता च तद्दर्शनात् ॥ ३० ॥

एकस्यापि ब्रह्मणो विचित्रशक्तियोगादुपपद्यते विचित्रो विकारप्रपञ्च
इत्युक्तम् ; तत्पुनः कथमवगम्यते — विचित्रशक्तियुक्तं परं
ब्रह्मेति ; तदुच्यते — सर्वोपेता च तद्दर्शनात् । सर्वशक्तियुक्ता च
परा देवतेत्यभ्युपगन्तव्यम् । कुतः ? तद्दर्शनात् । तथा हि दर्शयति
श्रुतिः सर्वशक्तियोगं परस्या देवतायाः — ‘ सर्वकर्मा सर्वकामः
सर्वगन्धः सर्वरसः सर्वमिदमभ्यात्तोऽवाक्यनादरः’ (छा. उ. ३ । १४ ।
४) ‘ सत्यकामः सत्यसङ्कल्पः’ (छा. उ. ८ । ७ । १) ‘ यः सर्वज्ञः सर्ववित्’
(मु. उ. १ । १ । ९) ‘ एतस्य वा अक्षरस्य प्रशासने गार्गि सूर्याचन्द्रमसौ
विधृतौ तिष्ठतः’ (बृ. उ. ३ । ८ । ९) इत्येवंजातीयका ॥ ३० ॥

विकरणत्वान्नेति चेत्तदुक्तम् ॥ ३१ ॥

स्यादेतत् — विकरणां परां देवतां शास्ति शास्त्रम् — ‘
अचक्षुष्कमश्रोत्रमवागमनाः’ (बृ.
उ. ३ । ८ । ८) इत्येवंजातीयकम् । कथं सा सर्वशक्तियुक्तापि सती कार्याय
प्रभवेत् ? देवादयो हि चेतनाः सर्वशक्तियुक्ता अपि सन्त
आध्यात्मिककार्यकरणसम्पन्ना एव तस्मै तस्मै
कार्याय प्रभवन्तो विज्ञायन्ते ; कथं च ‘ नेति नेति’ (बृ. उ. ३ । ९ । २६)
इति प्रतिषिद्धसर्वविशेषाया देवतायाः सर्वशक्तियोगः सम्भवेत् , इति चेत् —
यदत्र वक्तव्यं तत्पुरस्तादेवोक्तम् ; श्रुत्यवगाह्यमेवेदमतिगम्भीरं
ब्रह्म न तर्कावगाह्यम् ; न च यथैकस्य सामर्थ्यं दृष्टं
तथान्यस्यापि सामर्थ्येन भवितव्यमिति नियमोऽस्तीति ।
प्रतिषिद्धसर्वविशेषस्यापि ब्रह्मणः सर्वशक्तियोगः
सम्भवतीत्येतदप्यविद्याकल्पितरूपभेदोपन्यासेनोक्तमेव ।
तथा च शास्त्रम् — ‘ अपाणिपादो जवनो ग्रहीता पश्यत्यचक्षुः स शृणोत्यकर्णः’
(श्वे. उ. ३ । १९) इत्यकरणस्यपि ब्रह्मणः सर्वसामर्थ्ययोगं दर्शयति ॥ ३१ ॥

### प्रयोजनवत्त्वाधिकरणम्

न प्रयोजनवत्त्वात् ॥ ३२ ॥

अन्यथा पुनश्चेतनकर्तृकत्वं जगत आक्षिपति — न खलु चेतनः परमात्मेदं
जगद्बिम्बं विरचयितुमर्हति । कुतः ?
प्रयोजनवत्त्वात्प्रवृत्तीनाम् ।
चेतनो हि लोके बुद्धिपूर्वकारी पुरुषः प्रवर्तमानो न मन्दोपक्रमामपि
तावत्प्रवृत्तिमात्मप्रयोजनानुपयोगिनीमारभमाणो दृष्टः, किमुत
गुरुतरसंरम्भाम् ; भवति च लोकप्रसिद्ध्यनुवादिनी श्रुतिः — ‘ न वा अरे
सर्वस्य कामाय सर्वं प्रियं भवत्यात्मनस्तु कामाय सर्वं प्रियं
भवति’ (बृ. उ. २ । ४ । ५) इति ; गुरुतरसंरम्भा चेयं प्रवृत्तिः —
यदुच्चावचप्रपञ्चं जगद्बिम्बं विरचयितव्यम् ; यदीयमपि
प्रवृत्तिश्चेतनस्य परमात्मन आत्मप्रयोजनोपयोगिनी
परिकल्प्येत, परितृप्तत्वं परमात्मनः श्रूयमाणं बाध्येत ;
प्रयोजनाभावे वा प्रवृत्त्यभावोऽपि स्यात् ; अथ चेतनोऽपि सन्
उन्मत्तो बुद्ध्यपराधादन्तरेणैवात्मप्रयोजनं प्रवर्तमानो
दृष्टः, तथा परमात्मापि प्रवर्तिष्यते इत्युच्येत — तथा सति
सर्वज्ञत्वं परमात्मनः श्रूयमाणं बाध्येत ;
तस्मादश्लिष्टा चेतनात्सृष्टिरिति ॥ ३२ ॥

लोकवत्तु लीलाकैवल्यम् ॥ ३३ ॥

तुशब्देनाक्षेपं परिहरति ; यथा लोके कस्यचिदाप्तैषणस्य राज्ञो राजामात्यस्य
वा व्यतिरिक्तं किञ्चित्प्रयोजनमनभिसन्धाय केवलं लीलारूपाः प्रवृत्तयः
क्रीडाविहारेषु भवन्ति ; यथा चोच्छ्वासप्रश्वासादयोऽनभिसन्धाय
बाह्यं किञ्चित्प्रयोजनं स्वभावादेव सम्भवन्ति ;
एवमीश्वरस्याप्यनपेक्ष्य
किञ्चित्प्रयोजनान्तरं स्वभावादेव केवलं लीलारूपा
प्रवृत्तिर्भविष्यति ; न हीश्वरस्य प्रयोजनान्तरं
निरूप्यमाणं न्यायतः श्रुतितो वा सम्भवति ; न च
स्वभावः पर्यनुयोक्तुं शक्यते । यद्यप्यस्माकमियं
जगद्बिम्बविरचना गुरुतरसंरम्भेवाभाति, तथापि
परमेश्वरस्य लीलैव केवलेयम् , अपरिमितशक्तित्वात् । यदि नाम लोके लीलास्वपि
किञ्चित्सूक्ष्मं प्रयोजनमुत्प्रेक्ष्येत, तथापि नैवात्र
किञ्चित्प्रयोजनमुत्प्रेक्षितुं
शक्यते, आप्तकामश्रुतेः ।
नाप्यप्रवृत्तिरुन्मत्तप्रवृत्तिर्वा,
सृष्टिश्रुतेः, सर्वज्ञश्रुतेश्च । न चेयं परमार्थविषया सृष्टिश्रुतिः ;
अविद्याकल्पितनामरूपव्यवहारगोचरत्वात् ,
ब्रह्मात्मभावप्रतिपादनपरत्वाच्च
— इत्येतदपि नैव विस्मर्तव्यम् ॥ ३३ ॥

### वैषम्यनैर्घृण्याधिकरणम्

वैषम्यनैर्घृण्ये न सापेक्षत्वात्तथाहि दर्शयति ॥ ३४ ॥

पुनश्च जगज्जन्मादिहेतुत्वमीश्वरस्याक्षिप्यते, स्थूणानिखननन्यायेन
प्रतिज्ञातस्यार्थस्य दृढीकरणाय । नेश्वरो जगतः
कारणमुपपद्यते । कुतः ? वैषम्यनैर्घृण्यप्रसङ्गात् —
कांश्चिदत्यन्तसुखभाजः करोति देवादीन् , कांश्चिदत्यन्तदुःखभाजः पश्वादीन्
, कांश्चिन्मध्यमभोगभाजो मनुष्यादीन् — इत्येवं विषमां सृष्टिं
निर्मिमाणस्येश्वरस्य पृथग्जनस्येव
रागद्वेषोपपत्तेः,
श्रुतिस्मृत्यवधारितस्वच्छत्वादीश्वरस्वभावविलोपः
प्रसज्येत ; तथा खलजनैरपि जुगुप्सितं निर्घृणत्वमतिक्रूरत्वं
दुःखयोगविधानात्सर्वप्रजोपसंहाराच्च प्रसज्येत
; तस्माद्वैषम्यनैर्घृण्यप्रसङ्गान्नेश्वरः कारणमित्येवं प्राप्ते ब्रूमः —

वैषम्यनैर्घृण्ये नेश्वरस्य प्रसज्येते । कस्मात् ? सापेक्षत्वात् । यदि हि
निरपेक्षः केवल ईश्वरो विषमां सृष्टिं निर्मिमीते, स्यातामेतौ दोषौ —
वैषम्यं नैर्घृण्यं च ; न तु निरपेक्षस्य निर्मातृत्वमस्ति ;
सापेक्षो हीश्वरो विषमां सृष्टिं निर्मिमीते । किमपेक्षत इति चेत् —
धर्माधर्मावपेक्षत इति वदामः ; अतः सृज्यमानप्राणिधर्माधर्मापेक्षा
विषमा सृष्टिरिति नायमीश्वरस्यापराधः ; ईश्वरस्तु पर्जन्यवद्द्रष्टव्यः
— यथा हि पर्जन्यो व्रीहियवादिसृष्टौ साधारणं कारणं भवति,
व्रीहियवादिवैषम्ये तु
तत्तद्बीजगतान्येवासाधारणानि
सामर्थ्यानि कारणानि भवन्ति, एवमीश्वरो
देवमनुष्यादिसृष्टौ साधारणं कारणं भवति,
देवमनुष्यादिवैषम्ये तु तत्तज्जीवगतान्येवासाधारणानि
कर्माणि कारणानि भवन्ति ; एवमीश्वरः सापेक्षत्वान्न
वैषम्यनैर्घृण्याभ्यां दुष्यति । कथं पुनरवगम्यते
सापेक्ष ईश्वरो नीचमध्यमोत्तमं संसारं निर्मिमीत इति ? तथा हि
दर्शयति श्रुतिः — ‘ एष ह्येव साधु कर्म कारयति तं यमेभ्यो
लोकेभ्य उन्निनीषत एष उ एवासाधु कर्म कारयति तं यमधो निनीषते’ (कौ.
ब्रा. ३ । ८) इति, ‘ पुण्यो वै पुण्येन कर्मणा भवति पापः पापेन’
(बृ. उ. ३ । २ । १३) इति च ; स्मृतिरपि
प्राणिकर्मविशेषापेक्षमेवेश्वरस्यानुग्रहीतृत्वं
निग्रहीतृत्वं च दर्शयति — ‘ ये यथा मां प्रपद्यन्ते तांस्तथैव भजाम्यहम्’
(भ. गी. ४ । ११) इत्येवंजातीयका ॥ ३४ ॥

न कर्माविभागादिति चेन्नानादित्वात् ॥ ३५ ॥

‘ सदेव सोम्येदमग्र आसीदेकमेवाद्वितीयम्’ (छा. उ. ६ । २ । १) इति
प्राक्सृष्टेरविभागावधारणान्नास्ति कर्म, यदपेक्ष्य
विषमा सृष्टिः स्यात् ; सृष्ट्युत्तरकालं हि शरीरादिविभागापेक्षं
कर्म, कर्मापेक्षश्च शरीरादिविभागः — इतीतरेतराश्रयत्वं प्रसज्येत
; अतो विभागादूर्ध्वं कर्मापेक्ष ईश्वरः प्रवर्ततां नाम ;
प्राग्विभागाद्वैचित्र्यनिमित्तस्य
कर्मणोऽभावात्तुल्यैवाद्या सृष्टिः प्राप्नोतीति चेत् , नैष दोषः
; अनादित्वात्संसारस्य ; भवेदेष दोषः, यद्यादिमानयं संसारः स्यात् ; अनादौ
तु संसारे बीजाङ्कुरवद्धेतुहेतुमद्भावेन कर्मणः सर्गवैषम्यस्य च
प्रवृत्तिर्न विरुध्यते ॥ ३५ ॥

कथं पुनरवगम्यते — अनादिरेष संसार इति ? अत उत्तरं पठति —

उपपद्यते चाप्युपलभ्यते च ॥ ३६ ॥

उपपद्यते च संसारस्यानादित्वम् — आदिमत्त्वे हि
संसारस्याकस्मादुद्भूतेर्मुक्तानामपि
पुनः संसारोद्भूतिप्रसङ्गः, अकृताभ्यागमप्रसङ्गश्च, सुखदुःखादिवैषम्यस्य
निर्निमित्तत्वात् ; न चेश्वरो वैषम्यहेतुरित्युक्तम् ; न चाविद्या
केवला वैषम्यस्य कारणम् , एकरूपत्वात् ;
रागादिक्लेशवासनाक्षिप्तकर्मापेक्षा
त्वविद्या वैषम्यकरी स्यात् ; न च कर्म अन्तरेण शरीरं सम्भवति, न च
शरीरमन्तरेण कर्म सम्भवति — इतीतरेतराश्रयत्वप्रसङ्गः ;
अनादित्वे तु बीजाङ्कुरन्यायेनोपपत्तेर्न कश्चिद्दोषो भवति ।
उपलभ्यते च संसारस्यानादित्वं श्रुतिस्मृत्योः । श्रुतौ
तावत् — ‘ अनेन जीवेनात्मना’ (छा. उ. ६ । ३ । २) इति सर्गप्रमुखे
शारीरमात्मानं जीवशब्देन प्राणधारणनिमित्तेनाभिलपन्ननादिः संसार
इति दर्शयति । आदिमत्त्वे तु प्रागनवधारितप्राणः सन् कथं
प्राणधारणनिमित्तेन जीवशब्देन
सर्गप्रमुखेऽभिलप्येत ? न च
धारयिष्यतीत्यतोऽभिलप्येत — अनागताद्धि सम्बन्धादतीतः सम्बन्धो
बलवान्भवति, अभिनिष्पन्नत्वात् ; ‘ सूर्याचन्द्रमसौ धाता यथापूर्वमकल्पयत्’
(ऋ. सं. १० । १९० । ३) इति च मन्त्रवर्णः पूर्वकल्पसद्भावं दर्शयति ।
स्मृतावप्यनादित्वं संसारस्योपलभ्यते — ‘ न रूपमस्येह
तथोपलभ्यते नान्तो न चादिर्न च सम्प्रतिष्ठा’ (भ. गी.
१५ । ३) इति ; पुराणे चातीतानागतानां च कल्पानां न परिमाणमस्तीति
स्थापितम् ॥ ३६ ॥

### सर्वधर्मोपपत्त्यधिकरणम्

सर्वधर्मोपपत्तेश्च ॥ ३७ ॥

चेतनं ब्रह्म जगतः कारणं प्रकृतिश्चेत्यस्मिन्नवधारिते वेदार्थे
परैरुपक्षिप्तान्विलक्षणत्वादीन्दोषान्पर्यहार्षीदाचार्यः
; इदानीं परपक्षप्रतिषेधप्रधानं प्रकरणं प्रारिप्समाणः
स्वपक्षपरिग्रहप्रधानं
प्रकरणमुपसंहरति । यस्मादस्मिन्ब्रह्मणि कारणे
परिगृह्यमाणे प्रदर्शितेन प्रकारेण सर्वे कारणधर्मा उपपद्यन्ते
‘ सर्वज्ञं सर्वशक्ति महामायं च ब्रह्म’ इति, तस्मादनतिशङ्कनीयमिदमौपनिषदं
दर्शनमिति ॥ ३७ ॥

इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य
श्रीमच्छङ्करभगवतः कृतौ शारीरकमीमांसासूत्रभाष्ये द्वितीयाध्यायस्य
प्रथमः पादः ॥

## द्वितीयः पादः

यद्यपीदं वेदान्तवाक्यानामैदंपर्यं निरूपयितुं शास्त्रं प्रवृत्तम् , न
तर्कशास्त्रवत्केवलाभिर्युक्तिभिः कञ्चित्सिद्धान्तं साधयितुं
दूषयितुं वा प्रवृत्तम् , तथापि वेदान्तवाक्यानि व्याचक्षाणैः
सम्यग्दर्शनप्रतिपक्षभूतानि सांख्यादिदर्शनानि निराकरणीयानीति तदर्थः
परः पादः प्रवर्तते । वेदान्तार्थनिर्णयस्य च
सम्यग्दर्शनार्थत्वात्तन्निर्णयेन
स्वपक्षस्थापनं प्रथमं कृतम् — तद्ध्यभ्यर्हितं परपक्षप्रत्याख्यानादिति ।
ननु मुमुक्षूणां मोक्षसाधनत्वेन सम्यग्दर्शननिरूपणाय स्वपक्षस्थापनमेव
केवलं कर्तुं युक्तम् ; किं परपक्षनिराकरणेन परविद्वेषकारणेन ?
बाढमेवम् ; तथापि महाजनपरिगृहीतानि महान्ति सांख्यादितन्त्राणि
सम्यग्दर्शनापदेशेन प्रवृत्तान्युपलभ्य भवेत्केषाञ्चिन्मन्दमतीनाम् —
एतान्यपि सम्यग्दर्शनायोपादेयानि — इत्यपेक्षा, तथा
युक्तिगाढत्वसम्भवेन सर्वज्ञभाषितत्वाच्च श्रद्धा च
तेषु — इत्यतस्तदसारतोपपादनाय प्रयत्यते । ननु ‘ ईक्षतेर्नाशब्दम्’ (ब्र.
सू. १ । १ । ५) ‘ कामाच्च नानुमानापेक्षा’ (ब्र. सू. १ । १ । १८) ‘ एतेन
सर्वे व्याख्याता व्याख्याताः’ (ब्र. सू. १ । ४ । २८) इति च
पूर्वत्रापि सांख्यादिपक्षप्रतिक्षेपः कृतः ; किं पुनः
कृतकरणेनेति । तदुच्यते — सांख्यादयः स्वपक्षस्थापनाय
वेदान्तवाक्यान्यप्युदाहृत्य
स्वपक्षानुगुण्येनैव योजयन्तो व्याचक्षते, तेषां
यद्व्याख्यानं तद्व्याख्यानाभासम् , न सम्यग्व्याख्यानम् —
इत्येतावत्पूर्वं कृतम् ; इह तु वाक्यनिरपेक्षः
स्वतन्त्रस्तद्युक्तिप्रतिषेधः क्रियत इत्येष विशेषः
॥

### रचनानुपपत्त्यधिकरणम्

रचनानुपपत्तेश्च नानुमानम् ॥ १ ॥

तत्र सांख्या मन्यन्ते — यथा घटशरावादयो भेदा मृदात्मतयान्वीयमाना
मृदात्मकसामान्यपूर्वका लोके दृष्टाः, तथा सर्व एव
बाह्याध्यात्मिका भेदाः सुखदुःखमोहात्मकतयान्वीयमानाः
सुखदुःखमोहात्मकसामान्यपूर्वका भवितुमर्हन्ति ;
यत्सुखदुःखमोहात्मकं सामान्यं तत्त्रिगुणं प्रधानं
मृद्वदचेतनं चेतनस्य पुरुषस्यार्थं साधयितुं स्वभावेनैव
विचित्रेण विकारात्मना प्रवर्तत इति । तथा परिमाणादिभिरपि
लिङ्गैस्तदेव प्रधानमनुमिमते ॥

तत्र वदामः — यदि दृष्टान्तबलेनैवैतन्निरूप्येत, नाचेतनं लोके
चेतनानधिष्ठितं स्वतन्त्रं
किञ्चिद्विशिष्टपुरुषार्थनिर्वर्तनसमर्थान्विकारान्विरचयद्दृष्टम्
; गेहप्रासादशयनासनविहारभूम्यादयो हि लोके प्रज्ञावद्भिः शिल्पिभिर्यथाकालं
सुखदुःखप्राप्तिपरिहारयोग्या रचिता दृश्यन्ते ; तथेदं जगदखिलं पृथिव्यादि
नानाकर्मफलोपभोगयोग्यं बाह्यमाध्यात्मिकं च शरीरादि नानाजात्यन्वितं
प्रतिनियतावयवविन्यासमनेककर्मफलानुभवाधिष्ठानं दृश्यमानं
प्रज्ञावद्भिः सम्भाविततमैः
शिल्पिभिर्मनसाप्यालोचयितुमशक्यं
सत् कथमचेतनं प्रधानं रचयेत् ? लोष्टपाषाणादिष्वदृष्टत्वात् ; मृदादिष्वपि
कुम्भकाराद्यधिष्ठितेषु विशिष्टाकारा रचना दृश्यते — तद्वत्प्रधानस्यापि
चेतनान्तराधिष्ठितत्वप्रसङ्गः । न च मृदाद्युपादानस्वरूपव्यपाश्रयेणैव
धर्मेण मूलकारणमवधारणीयम् , न बाह्यकुम्भकारादिव्यपाश्रयेण — इति
किञ्चिन्नियामकमस्ति । न चैवं सति किञ्चिद्विरुध्यते, प्रत्युत
श्रुतिरनुगृह्यते, चेतनकारणसमर्पणात् । अतो रचनानुपपत्तेश्च
हेतोर्नाचेतनं जगत्कारणमनुमातव्यं भवति ।
अन्वयाद्यनुपपत्तेश्चेति चशब्देन
हेतोरसिद्धिं समुच्चिनोति । न हि बाह्याध्यात्मिकानां भेदानां
सुखदुःखमोहात्मकतयान्वय उपपद्यते, सुखादीनां
चान्तरत्वप्रतीतेः, शब्दादीनां
चातद्रूपत्वप्रतीतेः, तन्निमित्तत्वप्रतीतेश्च,
शब्दाद्यविशेषेऽपि च भावनाविशेषात्सुखादिविशेषोपलब्धेः । तथा
परिमितानां भेदानां मूलाङ्कुरादीनां संसर्गपूर्वकत्वं दृष्ट्वा
बाह्याध्यात्मिकानां भेदानां
परिमितत्वात्संसर्गपूर्वकत्वमनुमिमानस्य
सत्त्वरजस्तमसामपि संसर्गपूर्वकत्वप्रसङ्गः, परिमितत्वाविशेषात् ।
कार्यकारणभावस्तु प्रेक्षापूर्वकनिर्मितानां
शयनासनादीनां दृष्ट इति न
कार्यकारणभावाद्बाह्याध्यात्मिकानां
भेदानामचेतनपूर्वकत्वं शक्यं कल्पयितुम् ॥ १ ॥

प्रवृत्तेश्च ॥ २ ॥

आस्तां तावदियं रचना ; तत्सिद्ध्यर्था या प्रवृत्तिः —
साम्यावस्थानात्प्रच्युतिः,
सत्त्वरजस्तमसामङ्गाङ्गिभावरूपापत्तिः,
विशिष्टकार्याभिमुखप्रवृत्तिता
— सापि नाचेतनस्य प्रधानस्य स्वतन्त्रस्योपपद्यते,
मृदादिष्वदर्शनाद्रथादिषु
च । न हि मृदादयो रथादयो वा स्वयमचेतनाः सन्तश्चेतनैः
कुलालादिभिरश्वादिभिर्वानधिष्ठिता
विशिष्टकार्याभिमुखप्रवृत्तयो दृश्यन्ते ; दृष्टाच्चादृष्टसिद्धिः ; अतः
प्रवृत्त्यनुपपत्तेरपि हेतोर्नाचेतनं जगत्कारणमनुमातव्यं भवति । ननु
चेतनस्यापि प्रवृत्तिः केवलस्य न दृष्टा — सत्यमेतत् — तथापि
चेतनसंयुक्तस्य रथादेरचेतनस्य प्रवृत्तिर्दृष्टा ;
न त्वचेतनसंयुक्तस्य चेतनस्य प्रवृत्तिर्दृष्टा । किं पुनरत्र युक्तम् —
यस्मिन्प्रवृत्तिर्दृष्टा तस्य सा, उत यत्सम्प्रयुक्तस्य दृष्टा तस्य
सेति ? ननु यस्मिन्दृश्यते प्रवृत्तिस्तस्यैव सेति युक्तम् , उभयोः
प्रत्यक्षत्वात् ; न तु प्रवृत्त्याश्रयत्वेन केवलश्चेतनो
रथादिवत्प्रत्यक्षः ; प्रवृत्त्याश्रयदेहादिसंयुक्तस्यैव तु चेतनस्य
सद्भावसिद्धिः — केवलाचेतनरथादिवैलक्षण्यं जीवद्देहस्य दृष्टमिति
; अत एव च प्रत्यक्षे देहे सति चैतन्यस्य दर्शनादसति चादर्शनाद्देहस्यैव
चैतन्यमपीति लोकायतिकाः प्रतिपन्नाः ; तस्मादचेतनस्यैव
प्रवृत्तिरिति । तदभिधीयते — न ब्रूमः
यस्मिन्नचेतने प्रवृत्तिर्दृश्यते न तस्य सेति ; भवतु
तस्यैव सा ; सा तु चेतनाद्भवतीति ब्रूमः, तद्भावे भावात्तदभावे
चाभावात् — यथा काष्ठादिव्यपाश्रयापि दाहप्रकाशादिलक्षणा
विक्रिया, अनुपलभ्यमानापि च केवले ज्वलने, ज्वलनादेव भवति,
तत्संयोगे दर्शनात्तद्वियोगे चादर्शनात् — तद्वत् ; लोकायतिकानामपि
चेतन एव देहोऽचेतनानां रथादीनां प्रवर्तको दृष्ट इत्यविप्रतिषिद्धं चेतनस्य
प्रवर्तकत्वम् । ननु तव देहादिसंयुक्तस्याप्यात्मनो
विज्ञानस्वरूपमात्रव्यतिरेकेण
प्रवृत्त्यनुपपत्तेरनुपपन्नं प्रवर्तकत्वमिति चेत् , न ;
अयस्कान्तवद्रूपादिवच्च
प्रवृत्तिरहितस्यापि प्रवर्तकत्वोपपत्तेः ।
यथायस्कान्तो मणिः स्वयं प्रवृत्तिरहितोऽप्ययसः प्रवर्तको भवति, यथा
च रूपादयो विषयाः स्वयं प्रवृत्तिरहिता अपि चक्षुरादीनां प्रवर्तका
भवन्ति, एवं प्रवृत्तिरहितोऽपीश्वरः सर्वगतः सर्वात्मा
सर्वज्ञः सर्वशक्तिश्च सन् सर्वं प्रवर्तयेदित्युपपन्नम् ।
एकत्वात्प्रवर्त्याभावे प्रवर्तकत्वानुपपत्तिरिति चेत् , न ;
अविद्याप्रत्युपस्थापितनामरूपमायावेशवशेनासकृत्प्रत्युक्तत्वात् ।
तस्मात्सम्भवति प्रवृत्तिः सर्वज्ञकारणत्वे, न त्वचेतनकारणत्वे ॥ २ ॥

पयोम्बुवच्चेत्तत्रापि ॥ ३ ॥

स्यादेतत् — यथा क्षीरमचेतनं स्वभावेनैव वत्सविवृद्ध्यर्थं प्रवर्तते, यथा
च जलमचेतनं स्वभावेनैव लोकोपकाराय स्यन्दते, एवं प्रधानमप्यचेतनं
स्वभावेनैव पुरुषार्थसिद्धये प्रवर्तिष्यत इति ।
नैतत्साधूच्यते, यतस्तत्रापि
पयोम्बुनोश्चेतनाधिष्ठितयोरेव
प्रवृत्तिरित्यनुमिमीमहे, उभयवादिप्रसिद्धे रथादावचेतने केवले
प्रवृत्त्यदर्शनात् ; शास्त्रं च — ‘ योऽप्सु
तिष्ठन् … योऽपोऽन्तरो यमयति’ (बृ. उ. ३ । ७ । ४) ‘ एतस्य वा
अक्षरस्य प्रशासने गार्गि प्राच्योऽन्या नद्यः स्यन्दन्ते’
(बृ. उ. ३ । ८ । ९) इत्येवंजातीयकं समस्तस्य
लोकपरिस्पन्दितस्येश्वराधिष्ठिततां
श्रावयति ; तस्मात्साध्यपक्षनिक्षिप्तत्वात्पयोम्बुवदित्यनुपन्यासः —
चेतनायाश्च धेन्वाः स्नेहेच्छया पयसः प्रवर्तकत्वोपपत्तेः,
वत्सचोषणेन च पयस आकृष्यमाणत्वात् ; न चाम्बुनोऽप्यत्यन्तमनपेक्षा,
निम्नभूम्याद्यपेक्षत्वात्स्यन्दनस्य ; चेतनापेक्षत्वं तु
सर्वत्रोपदर्शितम् । ‘
उपसंहारदर्शनान्नेति चेन्न क्षीरवद्धि’
(ब्र. सू. २ । १ । २४) इत्यत्र तु बाह्यनिमित्तनिरपेक्षमपि स्वाश्रयं
कार्यं भवतीत्येतल्लोकदृष्ट्या निदर्शितम् ; शास्त्रदृष्ट्या
पुनः सर्वत्रैवेश्वरापेक्षत्वमापद्यमानं न पराणुद्यते ॥ ३ ॥

व्यतिरेकानवस्थितेश्चानपेक्षत्वात् ॥ ४ ॥

सांख्यानां त्रयो गुणाः साम्येनावतिष्ठमानाः प्रधानम् ; न तु तद्व्यतिरेकेण
प्रधानस्य प्रवर्तकं निवर्तकं वा किञ्चिद्बाह्यमपेक्ष्यमवस्थितमस्ति ;
पुरुषस्तूदासीनो न प्रवर्तको न निवर्तकः — इत्यतोऽनपेक्षं
प्रधानम् ; अनपेक्षत्वाच्च कदाचित्प्रधानं महदाद्याकारेण
परिणमते, कदाचिन्न परिणमते, इत्येतदयुक्तम् । ईश्वरस्य तु
सर्वज्ञत्वात्सर्वशक्तित्वान्महामायत्वाच्च
प्रवृत्त्यप्रवृत्ती न विरुध्येते ॥ ४ ॥

अन्यत्राभावाच्च न तृणादिवत् ॥ ५ ॥

स्यादेतत् — यथा तृणपल्लवोदकादि निमित्तान्तरनिरपेक्षं स्वभावादेव
क्षीराद्याकारेण परिणमते, एवं प्रधानमपि महदाद्याकारेण
परिणंस्यत इति । कथं च निमित्तान्तरनिरपेक्षं तृणादीति गम्यते ?
निमित्तान्तरानुपलम्भात् । यदि हि
किञ्चिन्निमित्तान्तरमुपलभेमहि,
ततो यथाकामं तेन तेन निमित्तेन तृणाद्युपादाय क्षीरं सम्पादयेमहि ; न तु
सम्पादयामहे ; तस्मात्स्वाभाविकस्तृणादेः परिणामः ; तथा प्रधानस्यापि
स्यादिति । अत्रोच्यते — भवेत्तृणादिवत्स्वाभाविकः प्रधानस्यापि परिणामः,
यदि तृणादेरपि स्वाभाविकः परिणामोऽभ्युपगम्येत ; न त्वभ्युपगम्यते,
निमित्तान्तरोपलब्धेः । कथं निमित्तान्तरोपलब्धिः ?
अन्यत्राभावात् । धेन्वैव ह्युपभुक्तं तृणादि
क्षीरीभवति, न प्रहीणम् अनडुहाद्युपभुक्तं वा ; यदि हि
निर्निमित्तमेतत्स्यात् ,
धेनुशरीरसम्बन्धादन्यत्रापि तृणादि क्षीरीभवेत् ; न च
यथाकामं मानुषैर्न शक्यं सम्पादयितुमित्येतावता निर्निमित्तं
भवति ; भवति हि किञ्चित्कार्यं मानुषसम्पाद्यम् ,
किञ्चिद्दैवसम्पाद्यम् ; मनुष्या अपि
शक्नुवन्त्येवोचितेनोपायेन तृणाद्युपादाय क्षीरं सम्पादयितुम् ;
प्रभूतं हि क्षीरं कामयमानाः प्रभूतं घासं धेनुं चारयन्ति ;
ततश्च प्रभूतं क्षीरं लभन्ते ; तस्मान्न तृणादिवत्स्वाभाविकः
प्रधानस्य परिणामः ॥ ५ ॥

अभ्युपगमेऽप्यर्थाभावात् ॥ ६ ॥

स्वाभाविकी प्रधानस्य प्रवृत्तिर्न भवतीति स्थापितम् ; अथापि नाम भवतः
श्रद्धामनुरुध्यमानाः स्वाभाविकीमेव प्रधानस्य
प्रवृत्तिमभ्युपगच्छेम, तथापि
दोषोऽनुषज्येतैव । कुतः ? अर्थाभावात् । यदि
तावत्स्वाभाविकी प्रधानस्य प्रवृत्तिर्न
किञ्चिदन्यदिहापेक्षत इत्युच्यते, ततो यथैव सहकारि
किञ्चिन्नापेक्षते एवं प्रयोजनमपि
किञ्चिन्नापेक्षिष्यते — इत्यतः प्रधानं
पुरुषस्यार्थं साधयितुं प्रवर्तत इतीयं प्रतिज्ञा हीयेत । स यदि
ब्रूयात् — सहकार्येव केवलं नापेक्षते, न प्रयोजनमपीति ;
तथापि प्रधानप्रवृत्तेः प्रयोजनं विवेक्तव्यम् — भोगो वा स्यात् ,
अपवर्गो वा, उभयं वेति । भोगश्चेत् — कीदृशोऽनाधेयातिशयस्य पुरुषस्य भोगो
भवेत् ? अनिर्मोक्षप्रसङ्गश्च । अपवर्गश्चेत् — प्रागपि प्रवृत्तेरपवर्गस्य
सिद्धत्वात्प्रवृत्तिरनर्थिका स्यात् , शब्दाद्यनुपलब्धिप्रसङ्गश्च ।
उभयार्थताभ्युपगमेऽपि भोक्तव्यानां
प्रधानमात्राणामानन्त्यादनिर्मोक्षप्रसङ्ग
एव ; न चौत्सुक्यनिवृत्त्यर्था प्रवृत्तिः ; न हि
प्रधानस्याचेतनस्यौत्सुक्यं
सम्भवति ; न च पुरुषस्य निर्मलस्य ;
दृक्शक्तिसर्गशक्तिवैयर्थ्यभयाच्चेत्प्रवृत्तिः,
तर्हि
दृक्शक्त्यनुच्छेदवत्सर्गशक्त्यनुच्छेदात्संसारानुच्छेदादनिर्मोक्षप्रसङ्ग
एव । तस्मात्प्रधानस्य पुरुषार्था प्रवृत्तिरित्येतदयुक्तम् ॥ ६ ॥

पुरुषाश्मवदिति चेत्तथापि ॥ ७ ॥

स्यादेतत् — यथा कश्चित्पुरुषो दृक्शक्तिसम्पन्नः प्रवृत्तिशक्तिविहीनः
पङ्गुः अपरं पुरुषं प्रवृत्तिशक्तिसम्पन्नं
दृक्शक्तिविहीनमन्धमधिष्ठाय
प्रवर्तयति, यथा वा अयस्कान्तोऽश्मा स्वयमप्रवर्तमानोऽप्ययः प्रवर्तयति,
एवं पुरुषः प्रधानं प्रवर्तयिष्यति — इति दृष्टान्तप्रत्ययेन पुनः
प्रत्यवस्थानम् । अत्रोच्यते — तथापि नैव दोषान्निर्मोक्षोऽस्ति ;
अभ्युपेतहानं तावद्दोष आपतति, प्रधानस्य स्वतन्त्रस्य
प्रवृत्त्यभ्युपगमात् , पुरुषस्य च
प्रवर्तकत्वानभ्युपगमात् । कथं चोदासीनः पुरुषः प्रधानं
प्रवर्तयेत् ? पङ्गुरपि ह्यन्धं पुरुषं वागादिभिः प्रवर्तयति ; नैवं
पुरुषस्य कश्चिदपि प्रवर्तनव्यापारोऽस्ति,
निष्क्रियत्वान्निर्गुणत्वाच्च
; नाप्ययस्कान्तवत्सन्निधिमात्रेण प्रवर्तयेत् , सन्निधिनित्यत्वेन
प्रवृत्तिनित्यत्वप्रसङ्गात् ; अयस्कान्तस्य
त्वनित्यसन्निधेरस्ति स्वव्यापारः सन्निधिः,
परिमार्जनाद्यपेक्षा चास्यास्ति — इत्यनुपन्यासः पुरुषाश्मवदिति । तथा
प्रधानस्याचैतन्यात्पुरुषस्य चौदासीन्यात्तृतीयस्य च तयोः
सम्बन्धयितुरभावात्सम्बन्धानुपपत्तिः ;
योग्यतानिमित्ते च सम्बन्धे योग्यतानुच्छेदादनिर्मोक्षप्रसङ्गः ;
पूर्ववच्चेहाप्यर्थाभावो विकल्पयितव्यः ; परमात्मनस्तु
स्वरूपव्यपाश्रयमौदासीन्यम् ,
मायाव्यपाश्रयं च प्रवर्तकत्वम् — इत्यस्त्यतिशयः ॥ ७ ॥

अङ्गित्वानुपपत्तेश्च ॥ ८ ॥

इतश्च न प्रधानस्य प्रवृत्तिरवकल्पते — यद्धि
सत्त्वरजस्तमसामन्योन्यगुणप्रधानभावमुत्सृज्य
साम्येन स्वरूपमात्रेणावस्थानम् , सा प्रधानावस्था ;
तस्यामवस्थायामनपेक्षस्वरूपाणां
स्वरूपप्रणाशभयात्परस्परं प्रत्यङ्गाङ्गिभावानुपपत्तेः, बाह्यस्य च
कस्यचित्क्षोभयितुरभावात् , गुणवैषम्यनिमित्तो
महदाद्युत्पादो न स्यात् ॥ ८ ॥

अन्यथानुमितौ च ज्ञशक्तिवियोगात् ॥ ९ ॥

अथापि स्यात् — अन्यथा वयमनुमिमीमहे — यथा नायमनन्तरो दोषः प्रसज्येत ; न
ह्यनपेक्षस्वभावाः कूटस्थाश्चास्माभिर्गुणा अभ्युपगम्यन्ते,
प्रमाणाभावात् ; कार्यवशेन तु गुणानां
स्वभावोऽभ्युपगम्यते ; यथा यथा कार्योत्पाद
उपपद्यते, तथा तथैतेषां स्वभावोऽभ्युपगम्यते ; चलं गुणवृत्तमिति
चास्त्यभ्युपगमः ; तस्मात्साम्यावस्थायामपि वैषम्योपगमयोग्या एव
गुणा अवतिष्ठन्त इति । एवमपि प्रधानस्य
ज्ञशक्तिवियोगाद्रचनानुपपत्त्यादयः
पूर्वोक्ता दोषास्तदवस्था एव ; ज्ञशक्तिमपि त्वनुमिमानः
प्रतिवादित्वान्निवर्तेत,
चेतनमेकमनेकप्रपञ्चस्य जगत उपादानमिति
ब्रह्मवादप्रसङ्गात् ; वैषम्योपगमयोग्या
अपि गुणाः साम्यावस्थायां निमित्ताभावान्नैव वैषम्यं भजेरन् , भजमाना
वा निमित्ताभावाविशेषात्सर्वदैव वैषम्यं भजेरन् — इति प्रसज्यत
एवायमनन्तरोऽपि दोषः ॥ ९ ॥

विप्रतिषेधाच्चासमञ्जसम् ॥ १० ॥

परस्परविरुद्धश्चायं सांख्यानामभ्युपगमः —
क्वचित्सप्तेन्द्रियाण्यनुक्रामन्ति,
क्वचिदेकादश ; तथा क्वचिन्महतस्तन्मात्रसर्गमुपदिशन्ति, क्वचिदहंकारात् ;
तथा क्वचित्त्रीण्यन्तःकरणानि वर्णयन्ति, क्वचिदेकमिति ; प्रसिद्ध एव
तु श्रुत्येश्वरकारणवादिन्या विरोधस्तदनुवर्तिन्या च स्मृत्या ;
तस्मादप्यसमञ्जसं सांख्यानां दर्शनमिति ॥

अत्राह — नन्वौपनिषदानामप्यसमञ्जसमेव दर्शनम् ,
तप्यतापकयोर्जात्यन्तरभावानभ्युपगमात्
; एकं हि ब्रह्म सर्वात्मकं सर्वस्य प्रपञ्चस्य कारणमभ्युपगच्छताम् —
एकस्यैवात्मनो विशेषौ तप्यतापकौ, न जात्यन्तरभूतौ —
इत्यभ्युपगन्तव्यं स्यात् ; यदि चैतौ
तप्यतापकावेकस्यात्मनो विशेषौ स्याताम् , स
ताभ्यां तप्यतापकाभ्यां न निर्मुच्येत — इति तापोपशान्तये
सम्यग्दर्शनमुपदिशच्छास्त्रमनर्थकं स्यात् ;
न ह्यौष्ण्यप्रकाशधर्मकस्य प्रदीपस्य तदवस्थस्यैव ताभ्यां निर्मोक्ष
उपपद्यते ; योऽपि जलतरङ्गवीचीफेनाद्युपन्यासः, तत्रापि
जलात्मन एकस्य वीच्यादयो विशेषा आविर्भावतिरोभावरूपेण नित्या
एव — इति समानो जलात्मनो वीच्यादिभिरनिर्मोक्षः । प्रसिद्धश्चायं
तप्यतापकयोर्जात्यन्तरभावो लोके ; तथा हि — अर्थी
चार्थश्चान्योन्यभिन्नौ लक्ष्येते ; यद्यर्थिनः
स्वतोऽन्योऽर्थो न स्यात् , यस्यार्थिनो यद्विषयमर्थित्वं स तस्यार्थो
नित्यसिद्ध एवेति, न तस्य तद्विषयमर्थित्वं स्यात् — यथा
प्रकाशात्मनः प्रदीपस्य प्रकाशाख्योऽर्थो
नित्यसिद्ध एवेति, न तस्य तद्विषयमर्थित्वं भवति —
अप्राप्ते ह्यर्थेऽर्थिनोऽर्थित्वं स्यादिति ;
तथार्थस्याप्यर्थत्वं न स्यात् ; यदि
स्यात् स्वार्थत्वमेव स्यात् ; न चैतदस्ति ; सम्बन्धिशब्दौ
ह्येतावर्थी चार्थश्चेति ; द्वयोश्च सम्बन्धिनोः सम्बन्धः
स्यात् , नैकस्यैव ; तस्माद्भिन्नावेतावर्थार्थिनौ ।
तथानर्थानर्थिनावपि ; अर्थिनोऽनुकूलः अर्थः,
प्रतिकूलः अनर्थः ; ताभ्यामेकः पर्यायेणोभाभ्यां सम्बध्यते ।
तत्रार्थस्याल्पीयस्त्वात् , भूयस्त्वाच्चानर्थस्य उभावप्यर्थानर्थौ
अनर्थ एवेति — तापकः स उच्यते ; तप्यस्तु पुरुषः — य एकः
पर्यायेणोभाभ्यां सम्बध्यते — इति
तयोस्तप्यतापकयोरेकात्मतायां
मोक्षानुपपत्तिः ; जात्यन्तरभावे तु
तत्संयोगहेतुपरिहारात्स्यादपि
कदाचिन्मोक्षोपपत्तिरिति ॥

अत्रोच्यते — न, एकत्वादेव तप्यतापकभावानुपपत्तेः — भवेदेष दोषः,
यद्येकात्मतायां तप्यतापकावन्योन्यस्य विषयविषयिभावं
प्रतिपद्येयाताम् ; न त्वेतदस्ति, एकत्वादेव ; न ह्यग्निरेकः
सन्स्वमात्मानं दहति, प्रकाशयति वा,
सत्यप्यौष्ण्यप्रकाशादिधर्मभेदे
परिणामित्वे च ; किमु कूटस्थे ब्रह्मण्येकस्मिंस्तप्यतापकभावः
सम्भवेत् । क्व पुनरयं तप्यतापकभावः स्यादिति ; उच्यते — किं न पश्यसि —
कर्मभूतो जीवद्देहस्तप्यः, तापकः सवितेति ? ननु तप्तिर्नाम दुःखम् ; सा
चेतयितुः ; नाचेतनस्य देहस्य ; यदि हि देहस्यैव तप्तिः स्यात् , सा
देहनाशे स्वयमेव नश्यतीति तन्नाशाय साधनं नैषितव्यं स्यादिति ;
उच्यते — देहाभावेऽपि केवलस्य चेतनस्य तप्तिर्न दृष्टा ; न च
त्वयापि तप्तिर्नाम विक्रिया चेतयितुः केवलस्येष्यते ; नापि
देहचेतनयोः संहतत्वम् , अशुद्ध्यादिदोषप्रसङ्गात् ; न च तप्तेरेव
तप्तिमभ्युपगच्छसि । कथं तवापि तप्यतापकभावः ? सत्त्वं तप्यम् ,
तापकं रजः — इति चेत् , न ; ताभ्यां चेतनस्य संहतत्वानुपपत्तेः ;
सत्त्वानुरोधित्वाच्चेतनोऽपि तप्यत इवेति चेत् — परमार्थतस्तर्हि
नैव तप्यत इत्यापतति इवशब्दप्रयोगात् ; न चेत्तप्यते नेवशब्दो दोषाय ;
न हि — डुण्डुभः सर्प इव — इत्येतावता सविषो भवति, सर्पो वा डुण्डुभ इव —
इत्येतावता निर्विषो भवति ; अतश्चाविद्याकृतोऽयं तप्यतापकभावः, न
पारमार्थिकः — इत्यभ्युपगन्तव्यमिति — नैवं सति ममापि
किञ्चिद्दुष्यति । अथ पारमार्थिकमेव चेतनस्य तप्यत्वमभ्युपगच्छसि, तवैव
सुतरामनिर्मोक्षः प्रसज्येत, नित्यत्वाभ्युपगमाच्च तापकस्य ।
तप्यतापकशक्त्योर्नित्यत्वेऽपि
सनिमित्तसंयोगापेक्षत्वात्तप्तेः,
संयोगनिमित्तादर्शननिवृत्तौ आत्यन्तिकः संयोगोपरमः, ततश्चात्यन्तिको मोक्ष
उपपन्नः — इति चेत् , न ; अदर्शनस्य तमसो नित्यत्वाभ्युपगमात् ; गुणानां
चोद्भवाभिभवयोरनियतत्वादनियतः संयोगनिमित्तोपरम इति
वियोगस्याप्यनियतत्वात्सांख्यस्यैवानिर्मोक्षोऽपरिहार्यः
स्यात् । औपनिषदस्य तु आत्मैकत्वाभ्युपगमात् , एकस्य च
विषयविषयिभावानुपपत्तेः,
विकारभेदस्य च वाचारम्भणमात्रत्वश्रवणात् ,
अनिर्मोक्षशङ्का स्वप्नेऽपि नोपजायते ; व्यवहारे
तु — यत्र यथा दृष्टस्तप्यतापकभावस्तत्र तथैव सः — इति न चोदयितव्यः
परिहर्तव्यो वा भवति ॥१० ॥

### महद्दीर्घाधिकरणम्

प्रधानकारणवादो निराकृतः, परमाणुकारणवाद इदानीं निराकर्तव्यः ; तत्रादौ
तावत् — योऽणुवादिना ब्रह्मवादिनि दोष उत्प्रेक्ष्यते, स
प्रतिसमाधीयते । तत्रायं वैशेषिकाणामभ्युपगमः
कारणद्रव्यसमवायिनो गुणाः कार्यद्रव्ये समानजातीयं
गुणान्तरमारभन्ते, शुक्लेभ्यस्तन्तुभ्यः शुक्लस्य पटस्य
प्रसवदर्शनात् , तद्विपर्ययादर्शनाच्च ; तस्माच्चेतनस्य
ब्रह्मणो जगत्कारणत्वेऽभ्युपगम्यमाने, कार्येऽपि जगति चैतन्यं
समवेयात् ; तददर्शनात्तु न चेतनं ब्रह्म जगत्कारणं भवितुमर्हतीति ।
इममभ्युपगमं तदीययैव प्रक्रियया व्यभिचारयति —

महद्दीर्घवद्वा ह्रस्वपरिमण्डलाभ्याम् ॥ ११ ॥

एषा तेषां प्रक्रिया — परमाणवः किल कञ्चित्कालमनारब्धकार्या यथायोगं
रूपादिमन्तः पारिमाण्डल्यपरिमाणाश्च तिष्ठन्ति ; ते च
पश्चाददृष्टादिपुरःसराः संयोगसचिवाश्च सन्तो
द्व्यणुकादिक्रमेण कृत्स्नं
कार्यजातमारभन्ते, कारणगुणाश्च कार्ये
गुणान्तरम् ; यदा द्वौ परमाणू द्व्यणुकमारभेते, तदा
परमाणुगता रूपादिगुणविशेषाः शुक्लादयो द्व्यणुके
शुक्लादीनपरानारभन्ते ; परमाणुगुणविशेषस्तु
पारिमाण्डल्यं न द्व्यणुके पारिमाण्डल्यमपरमारभते,
द्व्यणुकस्य परिमाणान्तरयोगाभ्युपगमात् ;
अणुत्वह्रस्वत्वे हि द्व्यणुकवर्तिनी परिमाणे
वर्णयन्ति । यदापि द्वे द्व्यणुके चतुरणुकमारभेते, तदापि समानं
द्व्यणुकसमवायिनां शुक्लादीनामारम्भकत्वम् ; अणुत्वह्रस्वत्वे
तु द्व्यणुकसमवायिनी अपि नैवारभेते, चतुरणुकस्य
महत्त्वदीर्घत्वपरिमाणयोगाभ्युपगमात् ।
यदापि बहवः परमाणवः, बहूनि वा द्व्यणुकानि, द्व्यणुकसहितो वा परमाणुः
कार्यमारभते, तदापि समानैषा योजना । तदेवं यथा परमाणोः
परिमण्डलात्सतोऽणु ह्रस्वं च द्व्यणुकं जायते, महद्दीर्घं
च त्र्यणुकादि, न परिमण्डलम् ; यथा वा द्व्यणुकादणोर्ह्रस्वाच्च सतो
महद्दीर्घं च त्र्यणुकं जायते, नाणु, नो ह्रस्वम् ; एवं
चेतनाद्ब्रह्मणोऽचेतनं जगज्जनिष्यते — इत्यभ्युपगमे किं
तव च्छिन्नम् ॥

अथ मन्यसे — विरोधिना परिमाणान्तरेणाक्रान्तं कार्यद्रव्यं द्व्यणुकादि —
इत्यतो नारम्भकाणि कारणगतानि पारिमाण्डल्यादीनि — इत्यभ्युपगच्छामि ; न
तु चेतनाविरोधिना गुणान्तरेण जगत आक्रान्तत्वमस्ति, येन कारणगता चेतना
कार्ये चेतनान्तरं नारभेत ; न ह्यचेतना नाम चेतनाविरोधी
कश्चिद्गुणोऽस्ति, चेतनाप्रतिषेधमात्रत्वात् ;
तस्मात्पारिमाण्डल्यादिवैषम्यात्प्राप्नोति चेतनाया
आरम्भकत्वमिति । मैवं मंस्थाः — यथा कारणे विद्यमानानामपि
पारिमाण्डल्यादीनामनारम्भकत्वम् , एवं चैतन्यस्यापि
— इत्यस्यांशस्य समानत्वात् ; न च परिमाणान्तराक्रान्तत्वं
पारिमाण्डल्यादीनामनारम्भकत्वे कारणम् ,
प्राक्परिमाणान्तरारम्भात्पारिमाण्डल्यादीनामारम्भकत्वोपपत्तेः,
आरब्धमपि कार्यद्रव्यं प्राग्गुणारम्भात्क्षणमात्रमगुणं
तिष्ठतीत्यभ्युपगमात् ; न च
परिमाणान्तरारम्भे व्यग्राणि पारिमाण्डल्यादीनीत्यतः
स्वसमानजातीयं परिमाणान्तरं नारभन्ते,
परिमाणान्तरस्यान्यहेतुकत्वाभ्युपगमात्
; ‘ कारणबहुत्वात्कारणमहत्त्वात्प्रचयविशेषाच्च महत्’ (वै. सू. ७ । १ । ९)
‘ तद्विपरीतमणु’ (वै. सू. ७ । १ । १०) ‘ एतेन दीर्घत्वह्रस्वत्वे
व्याख्याते’ (वै. सू. ७ । १ । १७) इति हि काणभुजानि
सूत्राणि ; न च —
सन्निधानविशेषात्कुतश्चित्कारणबहुत्वादीन्येवारभन्ते,
न पारिमाण्डल्यादीनीति — उच्येत, द्रव्यान्तरे गुणान्तरे वा आरभ्यमाणे
सर्वेषामेव कारणगुणानां स्वाश्रयसमवायाविशेषात् ;
तस्मात्स्वभावादेव
पारिमाण्डल्यादीनामनारम्भकत्वम्
, तथा चेतनाया अपीति द्रष्टव्यम् ॥

संयोगाच्च द्रव्यादीनां
विलक्षणानामुत्पत्तिदर्शनात्समानजातीयोत्पत्तिव्यभिचारः ।
द्रव्ये प्रकृते गुणोदाहरणमयुक्तमिति चेत् , न ; दृष्टान्तेन
विलक्षणारम्भमात्रस्य विवक्षितत्वात् ; न च
द्रव्यस्य द्रव्यमेवोदाहर्तव्यम् , गुणस्य वा गुण एवेति कश्चिन्नियमे
हेतुरस्ति ; सूत्रकारोऽपि भवतां द्रव्यस्य गुणमुदाजहार — ‘
प्रत्यक्षाप्रत्यक्षाणामप्रत्यक्षत्वात्संयोगस्य
पञ्चात्मकं न विद्यते’ (वै. सू. ४ । २ । २) इति — यथा
प्रत्यक्षाप्रत्यक्षयोर्भूम्याकाशयोः
समवयन्संयोगोऽप्रत्यक्षः, एवं प्रत्यक्षाप्रत्यक्षेषु पञ्चसु भूतेषु
समवयच्छरीरमप्रत्यक्षं स्यात् ; प्रत्यक्षं हि शरीरम् ,
तस्मान्न पाञ्चभौतिकमिति — एतदुक्तं भवति — गुणश्च संयोगो
द्रव्यं शरीरम् । ‘ दृश्यते तु’ (ब्र. सू. २ । १ । ६) इति
चात्रापि विलक्षणोत्पत्तिः प्रपञ्चिता । नन्वेवं सति तेनैवैतद्गतम् ;
नेति ब्रूमः — तत्सांख्यं प्रत्युक्तमेतत्तु वैशेषिकं प्रति ।
नन्वतिदेशोऽपि समानन्यायतया कृतः — ‘ एतेन
शिष्टापरिग्रहा अपि व्याख्याताः’ (ब्र. सू. २ । १ । १२) इति ;
सत्यमेतत् ; तस्यैव त्वयं वैशेषिकपरीक्षारम्भे तत्प्रक्रियानुगतेन
निदर्शनेन प्रपञ्चः कृतः ॥ ११ ॥

### परमाणुजगदकारणत्वाधिकरणम्

उभयथापि न कर्मातस्तदभावः ॥ १२ ॥

इदानीं परमाणुकारणवादं निराकरोति । स च वाद इत्थं समुत्तिष्ठते — पटादीनि
हि लोके सावयवानि द्रव्याणि स्वानुगतैरेव
संयोगसचिवैस्तन्त्वादिभिर्द्रव्यैरारभ्यमाणानि
दृष्टानि ; तत्सामान्येन यावत्किञ्चित्सावयवम् , तत्सर्वं स्वानुगतैरेव
संयोगसचिवैस्तैस्तैर्द्रव्यैरारब्धमिति गम्यते ; स
चायमवयवावयविविभागो यतो निवर्तते,
सोऽपकर्षपर्यन्तगतः परमाणुः ; सर्वं चेदं गिरिसमुद्रादिकं
जगत्सावयवम् ; सावयत्वाच्चाद्यन्तवत् ; न चाकारणेन कार्येण भवितव्यम् —
इत्यतः परमाणवो जगतः कारणम् — इति कणभुगभिप्रायः । तानीमानि चत्वारि
भूतानि भूम्युदकतेजःपवनाख्यानि सावयवान्युपलभ्य चतुर्विधाः परमाणवः
परिकल्प्यन्ते ; तेषां चापकर्षपर्यन्तगतत्वेन परतो
विभागासम्भवाद्विनश्यतां
पृथिव्यादीनां परमाणुपर्यन्तो विभागो भवति ; स
प्रलयकालः । ततः सर्गकाले च
वायवीयेष्वणुष्वदृष्टापेक्षं
कर्मोत्पद्यते ; तत्कर्म स्वाश्रयमणुमण्वन्तरेण संयुनक्ति ; ततो
द्व्यणुकादिक्रमेण वायुरुत्पद्यते ; एवमग्निः ;
एवमापः ; एवं पृथिवी ; एवमेव शरीरं सेन्द्रियम् — इत्येवं
सर्वमिदं जगत् अणुभ्यः सम्भवति ; अणुगतेभ्यश्च रूपादिभ्यो
द्व्यणुकादिगतानि रूपादीनि सम्भवन्ति, तन्तुपटन्यायेन — इति काणादा
मन्यन्ते ॥

तत्रेदमभिधीयते — विभागावस्थानां तावदणूनां संयोगः
कर्मापेक्षोऽभ्युपगन्तव्यः,
कर्मवतां तन्त्वादीनां संयोगदर्शनात् ; कर्मणश्च कार्यत्वान्निमित्तं
किमप्यभ्युपगन्तव्यम् ; अनभ्युपगमे निमित्ताभावान्नाणुष्वाद्यं
कर्म स्यात् ; अभ्युपगमेऽपि — यदि प्रयत्नोऽभिघातादिर्वा यथादृष्टं किमपि
कर्मणो निमित्तमभ्युपगम्येत, तस्यासम्भवान्नैवाणुष्वाद्यं कर्म स्यात्
; न हि तस्यामवस्थायामात्मगुणः प्रयत्नः सम्भवति, शरीराभावात् ;
शरीरप्रतिष्ठे हि मनस्यात्मनः संयोगे सति आत्मगुणः
प्रयत्नो जायते । एतेनाभिघाताद्यपि दृष्टं निमित्तं
प्रत्याख्यातव्यम् । सर्गोत्तरकालं
हि तत्सर्वं नाद्यस्य कर्मणो निमित्तं सम्भवति । अथादृष्टमाद्यस्य
कर्मणो निमित्तमित्युच्येत — तत्पुनरात्मसमवायि वा स्यात्
अणुसमवायि वा । उभयथापि नादृष्टनिमित्तमणुषु कर्मावकल्पेत,
अदृष्टस्याचेतनत्वात् ; न ह्यचेतनं चेतनेनानधिष्ठितं स्वतन्त्रं
प्रवर्तते प्रवर्तयति वेति सांख्यप्रक्रियायामभिहितम् ;
आत्मनश्चानुत्पन्नचैतन्यस्य तस्यामवस्थायामचेतनत्वात् ;
आत्मसमवायित्वाभ्युपगमाच्च नादृष्टमणुषु कर्मणो निमित्तं
स्यात् , असम्बन्धात् ; अदृष्टवता पुरुषेणास्त्यणूनां सम्बन्ध इति चेत् —
सम्बन्धसातत्यात्प्रवृत्तिसातत्यप्रसङ्गः, नियामकान्तराभावात् । तदेवं
नियतस्य कस्यचित्कर्मनिमित्तस्याभावान्नाणुष्वाद्यं कर्म स्यात् ;
कर्माभावात्तन्निबन्धनः संयोगो न स्यात् ; संयोगाभावाच्च
तन्निबन्धनं द्व्यणुकादि कार्यजातं न स्यात् ।
संयोगश्चाणोरण्वन्तरेण सर्वात्मना
वा स्यात् एकदेशेन वा ? सर्वात्मना चेत् ,
उपचयानुपपत्तेरणुमात्रत्वप्रसङ्गः,
दृष्टविपर्ययप्रसङ्गश्च, प्रदेशवतो द्रव्यस्य प्रदेशवता द्रव्यान्तरेण
संयोगस्य दृष्टत्वात् ; एकदेशेन चेत् , सावयवत्वप्रसङ्गः ;
परमाणूनां कल्पिताः प्रदेशाः स्युरिति चेत् ,
कल्पितानामवस्तुत्वादवस्त्वेव संयोग इति
वस्तुनः कार्यस्यासमवायिकारणं न स्यात् ; असति चासमवायिकारणे
द्व्यणुकादिकार्यद्रव्यं नोत्पद्येत । यथा
चादिसर्गे निमित्ताभावात्संयोगोत्पत्त्यर्थं कर्म नाणूनां सम्भवति,
एवं महाप्रलयेऽपि विभागोत्पत्त्यर्थं कर्म नैवाणूनां सम्भवेत् ; न हि
तत्रापि किञ्चिन्नियतं तन्निमित्तं दृष्टमस्ति ; अदृष्टमपि
भोगप्रसिद्ध्यर्थम् , न प्रलयप्रसिद्ध्यर्थम् — इत्यतो
निमित्ताभावान्न स्यादणूनां संयोगोत्पत्त्यर्थं
विभागोत्पत्त्यर्थं वा कर्म । अतश्च संयोगविभागाभावात्तदायत्तयोः
सर्गप्रलययोरभावः प्रसज्येत । तस्मादनुपपन्नोऽयं परमाणुकारणवादः ॥
१२ ॥

समवायाभ्युपगमाच्च साम्यादनवस्थितेः ॥ १३ ॥

समवायाभ्युपगमाच्च — तदभाव इति — प्रकृतेनाणुवादनिराकरणेन सम्बध्यते ।
द्वाभ्यां चाणुभ्यां
द्व्यणुकमुत्पद्यमानमत्यन्तभिन्नमणुभ्यामण्वोः
समवैतीत्यभ्युपगम्यते भवता ; न चैवमभ्युपगच्छता शक्यतेऽणुकारणता
समर्थयितुम् । कुतः ? साम्यादनवस्थितेः — यथैव
ह्यणुभ्यामत्यन्तभिन्नं सत् द्व्यणुकं समवायलक्षणेन सम्बन्धेन
ताभ्यां सम्बध्यते, एवं समवायोऽपि समवायिभ्योऽत्यन्तभिन्नः सन्
समवायलक्षणेनान्येनैव सम्बन्धेन समवायिभिः सम्बध्येत,
अत्यन्तभेदसाम्यात् ; ततश्च तस्य तस्यान्योऽन्यः सम्बन्धः कल्पयितव्य
इत्यनवस्थैव प्रसज्येत । ननु इहप्रत्ययग्राह्यः समवायो
नित्यसम्बद्ध एव समवायिभिर्गृह्यते, नासम्बद्धः,
सम्बन्धान्तरापेक्षो वा ; ततश्च न तस्यान्यः सम्बन्धः कल्पयितव्यः
येनानवस्था प्रसज्येतेति । नेत्युच्यते ; संयोगोऽप्येवं सति
संयोगिभिर्नित्यसम्बद्ध एवेति समवायवन्नान्यं सम्बन्धमपेक्षेत ।
अथार्थान्तरत्वात्संयोगः सम्बन्धान्तरमपेक्षेत, समवायोऽपि
तर्ह्यर्थान्तरत्वात्सम्बन्धान्तरमपेक्षेत ।
न च — गुणत्वात्संयोगः सम्बन्धान्तरमपेक्षते, न समवायः अगुणत्वादिति
युज्यते वक्तुम् ; अपेक्षाकारणस्य तुल्यत्वात् ,
गुणपरिभाषायाश्चातन्त्रत्वात् । तस्मादर्थान्तरं
समवायमभ्युपगच्छतः प्रसज्येतैवानवस्था ; प्रसज्यमानायां
चानवस्थायामेकासिद्धौ
सर्वासिद्धेर्द्वाभ्यामणुभ्यां
द्व्यणुकं नैवोत्पद्येत ; तस्मादप्यनुपपन्नः परमाणुकारणवादः ॥ १३ ॥

नित्यमेव च भावात् ॥ १४ ॥

अपि चाणवः प्रवृत्तिस्वभावा वा, निवृत्तिस्वभावा वा, उभयस्वभावा वा,
अनुभयस्वभावा वा अभ्युपगम्यन्ते — गत्यन्तराभावात् ;
चतुर्धापि नोपपद्यते — प्रवृत्तिस्वभावत्वे नित्यमेव
प्रवृत्तेर्भावात्प्रलयाभावप्रसङ्गः ; निवृत्तिस्वभावत्वेऽपि
नित्यमेव निवृत्तेर्भावात्सर्गाभावप्रसङ्गः ; उभयस्वभावत्वं च
विरोधादसमञ्जसम् ; अनुभयस्वभावत्वे तु
निमित्तवशात्प्रवृत्तिनिवृत्त्योरभ्युपगम्यमानयोरदृष्टादेर्निमित्तस्य
नित्यसन्निधानान्नित्यप्रवृत्तिप्रसङ्गः,
अतन्त्रत्वेऽप्यदृष्टादेर्नित्याप्रवृत्तिप्रसङ्गः ।
तस्मादप्यनुपपन्नः परमाणुकारणवादः ॥ १४ ॥

रूपादिमत्त्वाच्च विपर्ययो दर्शनात् ॥ १५ ॥

सावयवानां द्रव्याणामवयवशो विभज्यमानानां यतः परो विभागो न सम्भवति ते
चतुर्विधा रूपादिमन्तः परमाणवश्चतुर्विधस्य रूपादिमतो
भूतभौतिकस्यारम्भका नित्याश्चेति यद्वैशेषिका
अभ्युपगच्छन्ति, स तेषामभ्युपगमो निरालम्बन एव ; यतो
रूपादिमत्त्वात्परमाणूनामणुत्वनित्यत्वविपर्ययः प्रसज्येत
; परमकारणापेक्षया स्थूलत्वमनित्यत्वं च
तेषामभिप्रेतविपरीतमापद्येतेत्यर्थः ।
कुतः ? एवं लोके दृष्टत्वात् — यद्धि लोके रूपादिमद्वस्तु तत्
स्वकारणापेक्षया स्थूलमनित्यं च दृष्टम् ;
तद्यथा — पटस्तन्तूनपेक्ष्य स्थूलोऽनित्यश्च भवति ;
तन्तवश्चांशूनपेक्ष्य स्थूला अनित्याश्च भवन्ति —
तथा चामी परमाणवो रूपादिमन्तस्तैरभ्युपगम्यन्ते ; तस्मात्तेऽपि
कारणवन्तस्तदपेक्षया स्थूला अनित्याश्च प्राप्नुवन्ति । यच्च
नित्यत्वे कारणं तैरुक्तम् — ‘ सदकारणवन्नित्यम्’ (वै. सू. ४ । १ । १)
इति, तदप्येवं सति अणुषु न सम्भवति, उक्तेन प्रकारेणाणूनामपि
कारणवत्त्वोपपत्तेः । यदपि नित्यत्वे द्वितीयं
कारणमुक्तम् — ‘ अनित्यमिति च विशेषतः प्रतिषेधाभावः’ (वै. सू. ४ ।
१ । ४) इति, तदपि नावश्यं परमाणूनां नित्यत्वं साधयति ; असति हि
यस्मिन्कस्मिंश्चिन्नित्ये वस्तुनि नित्यशब्देन नञः
समासो नोपपद्यते ; न पुनः परमाणुनित्यत्वमेवापेक्ष्यते ; तच्चास्त्येव
नित्यं परमकारणं ब्रह्म ; न च शब्दार्थव्यवहारमात्रेण कस्यचिदर्थस्य
प्रसिद्धिर्भवति, प्रमाणान्तरसिद्धयोः शब्दार्थयोर्व्यवहारावतारात् ।
यदपि नित्यत्वे तृतीयं कारणमुक्तम् — ‘ अविद्या च’ इति —
तद्यद्येवं विव्रीयेत — सतां परिदृश्यमानकार्याणां
कारणानां प्रत्यक्षेणाग्रहणमविद्येति, ततो
द्व्यणुकनित्यताप्यापद्येत
; अथाद्रव्यत्वे सतीति विशेष्येत, तथाप्यकारणवत्त्वमेव
नित्यतानिमित्तमापद्येत, तस्य च
प्रागेवोक्तत्वात् ‘ अविद्या च’ (वै. सू. ४ । १ । ५) इति पुनरुक्तं
स्यात् ; अथापि कारणविभागात्कारणविनाशाच्चान्यस्य तृतीयस्य
विनाशहेतोरसम्भवोऽविद्या, सा परमाणूनां नित्यत्वं ख्यापयति
— इति व्याख्यायेत — वश्यं विनश्यद्वस्तु द्वाभ्यामेव हेतुभ्यां
विनष्टुमर्हतीति नियमोऽस्ति ; संयोगसचिवे
ह्यनेकस्मिंश्च द्रव्ये
द्रव्यान्तरस्यारम्भकेऽभ्युपगम्यमान
एतदेवं स्यात् । यदा त्वपास्तविशेषं सामान्यात्मकं कारणं
विशेषवदवस्थान्तरमापद्यमानमारम्भकमभ्युपगम्यते,
तदा घृतकाठिन्यविलयनवन्मूर्त्यवस्थाविलयनेनापि विनाश उपपद्यते ।
तस्माद्रूपादिमत्त्वात्स्यादभिप्रेतविपर्ययः
परमाणूनाम् । तस्मादप्यनुपपन्नः परमाणुकारणवादः ॥ १५ ॥

उभयथा च दोषात् ॥ १६ ॥

गन्धरसरूपस्पर्शगुणा स्थूला पृथिवी, रूपरसस्पर्शगुणाः सूक्ष्मा आपः,
रूपस्पर्शगुणं सूक्ष्मतरं तेजः, स्पर्शगुणः सूक्ष्मतमो वायुः
— इत्येवमेतानि चत्वारि भूतान्युपचितापचितगुणानि
स्थूलसूक्ष्मसूक्ष्मतरसूक्ष्मतमतारतम्योपेतानि
च लोके लक्ष्यन्ते । तद्वत्परमाणवोऽप्युपचितापचितगुणाः कल्प्येरन् न वा ?
उभयथापि च दोषानुषङ्गोऽपरिहार्य एव स्यात् । कल्प्यमाने
तावदुपचितापचितगुणत्वे, उपचितगुणानां
मूर्त्युपचयादपरमाणुत्वप्रसङ्गः ; न चान्तरेणापि
मूर्त्युपचयं गुणोपचयो भवतीत्युच्येत, कार्येषु
भूतेषु गुणोपचये मूर्त्युपचयदर्शनात् । अकल्प्यमाने
तूपचितापचितगुणत्वे —
परमाणुत्वसाम्यप्रसिद्धये यदि
तावत्सर्व एकैकगुणा एव कल्प्येरन् , ततस्तेजसि
स्पर्शस्योपलब्धिर्न स्यात् , अप्सु रूपस्पर्शयोः,
पृथिव्यां च रसरूपस्पर्शानाम् , कारणगुणपूर्वकत्वात्कार्यगुणानाम् ; अथ
सर्वे चतुर्गुणा एव कल्प्येरन् , ततोऽप्स्वपि गन्धस्योपलब्धिः
स्यात् , तेजसि गन्धरसयोः, वायौ च गन्धरूपरसानाम् । न चैवं
दृश्यते । तस्मादप्यनुपपन्नः परमाणुकारणवादः ॥ १६ ॥

अपरिग्रहाच्चात्यन्तमनपेक्षा ॥ १७ ॥

प्रधानकारणवादो वेदविद्भिरपि कैश्चिन्मन्वादिभिः
सत्कार्यत्वाद्यंशोपजीवनाभिप्रायेणोपनिबद्धः
; अयं तु परमाणुकारणवादो न कैश्चिदपि शिष्टैः केनचिदप्यंशेन परिगृहीत
इत्यत्यन्तमेवानादरणीयो वेदवादिभिः । अपि च
वैशेषिकास्तन्त्रार्थभूतान्
षट्पदार्थान् द्रव्यगुणकर्मसामान्यविशेषसमवायाख्यान्
अत्यन्तभिन्नान् भिन्नलक्षणान् अभ्युपगच्छन्ति — यथा
मनुष्योऽश्वः शश इति ; तथात्वं चाभ्युपगम्य
तद्विरुद्धं द्रव्याधीनत्वं शेषाणामभ्युपगच्छन्ति ;
तन्नोपपद्यते । कथम् ? यथा हि लोके शशकुशपलाशप्रभृतीनामत्यन्तभिन्नानां
सतां नेतरेतराधीनत्वं भवति, एवं द्रव्यादीनामप्यत्यन्तभिन्नत्वात् ,
नैव द्रव्याधीनत्वं गुणादीनां भवितुमर्हति ; अथ भवति द्रव्याधीनत्वं
गुणादीनाम् , ततो द्रव्यभावे भावाद्द्रव्याभावेऽभावाद्द्रव्यमेव
संस्थानादिभेदादनेकशब्दप्रत्ययभाग्भवति — यथा देवदत्त एक
एव सन् अवस्थान्तरयोगादनेकशब्दप्रत्ययभाग्भवति, तद्वत् ; तथा सति
सांख्यसिद्धान्तप्रसङ्गः
स्वसिद्धान्तविरोधश्चापद्येयाताम् ।
नन्वग्नेरन्यस्यापि सतो धूमस्याग्न्यधीनत्वं दृश्यते ; सत्यं दृश्यते ;
भेदप्रतीतेस्तु तत्राग्निधूमयोरन्यत्वं निश्चीयते ; इह तु — शुक्लः
कम्बलः, रोहिणी धेनुः, नीलमुत्पलम् — इति द्रव्यस्यैव तस्य तस्य तेन तेन
विशेषणेन प्रतीयमानत्वात् नैव द्रव्यगुणयोरग्निधूमयोरिव
भेदप्रतीतिरस्ति ; तस्माद्द्रव्यात्मकता
गुणस्य । एतेन कर्मसामान्यविशेषसमवायानां द्रव्यात्मकता
व्याख्याता ॥

गुणानां द्रव्याधीनत्वं द्रव्यगुणयोरयुतसिद्धत्वादिति यदुच्यते,
तत्पुनरयुतसिद्धत्वमपृथग्देशत्वं वा स्यात् ,
अपृथक्कालत्वं वा, अपृथक्स्वभावत्वं वा ? सर्वथापि नोपपद्यते
— अपृथग्देशत्वे तावत्स्वाभ्युपगमो विरुध्येत । कथम् ? तन्त्वारब्धो हि
पटस्तन्तुदेशोऽभ्युपगम्यते, न पटदेशः ; पटस्य तु गुणाः
शुक्लत्वादयः पटदेशा अभ्युपगम्यन्ते, न तन्तुदेशाः
; तथा चाहुः — ‘ द्रव्याणि द्रव्यान्तरमारभन्ते गुणाश्च गुणान्तरम्’ (वै.
सू. १ । १ । १०) इति ; तन्तवो हि कारणद्रव्याणि कार्यद्रव्यं
पटमारभन्ते, तन्तुगताश्च गुणाः शुक्लादयः कार्यद्रव्ये
पटे शुक्लादिगुणान्तरमारभन्ते — इति हि तेऽभ्युपगच्छन्ति ; सोऽभ्युपगमो
द्रव्यगुणयोरपृथग्देशत्वेऽभ्युपगम्यमाने बाध्येत । अथ
अपृथक्कालत्वमयुतसिद्धत्वमुच्येत,
सव्यदक्षिणयोरपि गोविषाणयोरयुतसिद्धत्वं
प्रसज्येत । तथा अपृथक्स्वभावत्वे त्वयुतसिद्धत्वे, न
द्रव्यगुणयोरात्मभेदः सम्भवति, तस्य तादात्म्येनैव
प्रतीयमानत्वात् ॥

युतसिद्धयोः सम्बन्धः संयोगः, अयुतसिद्धयोस्तु समवायः — इत्ययमभ्युपगमो
मृषैव तेषाम् , प्राक्सिद्धस्य
कार्यात्कारणस्यायुतसिद्धत्वानुपपत्तेः ।
अथान्यतरापेक्ष एवायमभ्युपगमः स्यात् — अयुतसिद्धस्य कार्यस्य कारणेन
सम्बन्धः समवाय इति, एवमपि प्रागसिद्धस्यालब्धात्मकस्य
कार्यस्य कारणेन सम्बन्धो नोपपद्यते,
द्वयायत्तत्वात्सम्बन्धस्य ।
सिद्धं भूत्वा सम्बध्यत इति चेत् , प्राक्कारणसम्बन्धात्कार्यस्य
सिद्धावभ्युपगम्यमानायामयुतसिद्ध्यभावात् , कार्यकारणयोः
संयोगविभागौ न विद्येते इतीदं दुरुक्तं स्यात् । यथा
चोत्पन्नमात्रस्याक्रियस्य कार्यद्रव्यस्य
विभुभिराकाशादिभिर्द्रव्यान्तरैः
सम्बन्धः संयोग एवाभ्युपगम्यते, न समवायः, एवं कारणद्रव्येणापि सम्बन्धः
संयोग एव स्यात् , न समवायः । नापि संयोगस्य समवायस्य वा सम्बन्धस्य
सम्बन्धिव्यतिरेकेणास्तित्वे किञ्चित्प्रमाणमस्ति ;
सम्बन्धिशब्दप्रत्ययव्यतिरेकेण
संयोगसमवायशब्दप्रत्ययदर्शनात्तयोरस्तित्वमिति चेत् , न ; एकत्वेऽपि
स्वरूपबाह्यरूपापेक्षया अनेकशब्दप्रत्ययदर्शनात् । यथैकोऽपि सन्
देवदत्तो लोके स्वरूपं सम्बन्धिरूपं चापेक्ष्य अनेकशब्दप्रत्ययभाग्भवति —
मनुष्यो ब्राह्मणः श्रोत्रियो वदान्यो बालो युवा स्थविरः पिता पुत्रः
पौत्रो भ्राता जामातेति, यथा चैकापि सती रेखा स्थानान्यत्वेन
निविशमाना एकदशशतसहस्रादिशब्दप्रत्ययभेदमनुभवति, तथा सम्बन्धिनोरेव
सम्बन्धिशब्दप्रत्ययव्यतिरेकेण संयोगसमवायशब्दप्रत्ययार्हत्वम् , न
व्यतिरिक्तवस्त्वस्तित्वेन — इत्युपलब्धिलक्षणप्राप्तस्यानुपलब्धेः अभावः
वस्त्वन्तरस्य ; नापि सम्बन्धिविषयत्वे सम्बन्धशब्दप्रत्यययोः
सन्ततभावप्रसङ्गः ; स्वरूपबाह्यरूपापेक्षयेति —
उक्तोत्तरत्वात् । तथाण्वात्ममनसामप्रदेशत्वान्न संयोगः
सम्भवति, प्रदेशवतो द्रव्यस्य प्रदेशवता द्रव्यान्तरेण संयोगदर्शनात् ;
कल्पिताः प्रदेशा अण्वात्ममनसां भविष्यन्तीति चेत् , न ;
अविद्यमानार्थकल्पनायां
सर्वार्थसिद्धिप्रसङ्गात् ,
इयानेवाविद्यमानो विरुद्धोऽविरुद्धो वा अर्थः कल्पनीयः, नातोऽधिकः —
इति नियमहेत्वभावात् , कल्पनायाश्च स्वायत्तत्वात्प्रभूतत्वसम्भवाच्च
— न च वैशेषिकैः कल्पितेभ्यः षड्भ्यः पदार्थेभ्योऽन्येऽधिकाः शतं सहस्रं वा
अर्था न कल्पयितव्या इति निवारको हेतुरस्ति ; तस्माद्यस्मै यस्मै
यद्यद्रोचते तत्तत्सिध्येत् ; कश्चित्कृपालुः
प्राणिनां दुःखबहुलः संसार एव मा भूदिति कल्पयेत् ;
अन्यो वा व्यसनी मुक्तानामपि पुनरुत्पत्तिं कल्पयेत् ;
कस्तयोर्निवारकः स्यात् । किञ्चान्यत् — द्वाभ्यां
परमाणुभ्यां निरवयवाभ्यां सावयवस्य द्व्यणुकस्याकाशेनेव
संश्लेषानुपपत्तिः ; न ह्याकाशस्य पृथिव्यादीनां च
जतुकाष्ठवत्संश्लेषोऽस्ति ; कार्यकारणद्रव्ययोराश्रिताश्रयभावोऽन्यथा
नोपपद्यत इत्यवश्यं कल्प्यः समवाय इति चेत् , न ; इतरेतराश्रयत्वात् —
कार्यकारणयोर्हि भेदसिद्धावाश्रिताश्रयभावसिद्धिः आश्रिताश्रयभावसिद्धौ च
तयोर्भेदसिद्धिः — कुण्डबदरवत् — इतीतरेतराश्रयता स्यात् ; न हि
कार्यकारणयोर्भेद आश्रिताश्रयभावो वा
वेदान्तवादिभिरभ्युपगम्यते, कारणस्यैव
संस्थानमात्रं कार्यमित्यभ्युपगमात् ॥

किञ्चान्यत् — परमाणूनां परिच्छिन्नत्वात् , यावत्यो दिशः — षट् अष्टौ दश
वा — तावद्भिरवयवैः सावयवास्ते स्युः, सावयवत्वादनित्याश्च — इति
नित्यत्वनिरवयवत्वाभ्युपगमो बाध्येत । यांस्त्वं
दिग्भेदभेदिनोऽवयवान्कल्पयसि, त एव मम परमाणव
इति चेत् , न ; स्थूलसूक्ष्मतारतम्यक्रमेण आ परमकारणाद्विनाशोपपत्तेः —
यथा पृथिवी द्व्यणुकाद्यपेक्षया स्थूलतमा वस्तुभूतापि विनश्यति, ततः
सूक्ष्मं सूक्ष्मतरं च पृथिव्येकजातीयकं विनश्यति, ततो द्व्यणुकम् ,
तथा परमाणवोऽपि पृथिव्येकजातीयकत्वाद्विनश्येयुः ।
विनश्यन्तोऽप्यवयवविभागेनैव
विनश्यन्तीति चेत् , नायं दोषः ; यतो घृतकाठिन्यविलयनवदपि
विनाशोपपत्तिमवोचाम — यथा हि
घृतसुवर्णादीनामविभज्यमानावयवानामप्यग्निसंयोगात्
द्रवभावापत्त्या काठिन्यविनाशो भवति, एवं परमाणूनामपि परमकारणभावापत्त्या
मूर्त्यादिविनाशो भविष्यति । तथा कार्यारम्भोऽपि नावयवसंयोगेनैव केवलेन
भवति, क्षीरजलादीनामन्तरेणाप्यवयवसंयोगान्तरं
दधिहिमादिकार्यारम्भदर्शनात् ।
तदेवमसारतरतर्कसन्दृब्धत्वादीश्वरकारणश्रुतिविरुद्धत्वाच्छ्रुतिप्रवणैश्च
शिष्टैर्मन्वादिभिरपरिगृहीतत्वादत्यन्तमेवानपेक्षा
अस्मिन्परमाणुकारणवादे कार्या
श्रेयोर्थिभिरिति वाक्यशेषः ॥ १७ ॥

### समुदायाधिकरणम्

समुदाय उभयहेतुकेऽपि तदप्राप्तिः ॥ १८ ॥

वैशेषिकराद्धान्तो दुर्युक्तियोगाद्वेदविरोधाच्छिष्टापरिग्रहाच्च
नापेक्षितव्य इत्युक्तम् ; सोऽर्धवैनाशिक इति
वैनाशिकत्वसाम्यात्सर्ववैनाशिकराद्धान्तो
नतरामपेक्षितव्य इतीदमिदानीमुपपादयामः । स च
बहुप्रकारः, प्रतिपत्तिभेदाद्विनेयभेदाद्वा ; तत्रैते त्रयो वादिनो भवन्ति
— केचित्सर्वास्तित्ववादिनः ; केचिद्विज्ञानास्तित्वमात्रवादिनः ; अन्ये
पुनः सर्वशून्यत्ववादिन इति । तत्र ये सर्वास्तित्ववादिनो बाह्यमान्तरं च
वस्त्वभ्युपगच्छन्ति, भूतं भौतिकं च, चित्तं चैत्तं च,
तांस्तावत्प्रतिब्रूमः । तत्र
भूतं पृथिवीधात्वादयः, भौतिकं रूपादयश्चक्षुरादयश्च, चतुष्टये च
पृथिव्यादिपरमाणवः खरस्नेहोष्णेरणस्वभावाः, ते पृथिव्यादिभावेन
संहन्यन्ते — इति मन्यन्ते ; तथा
रूपविज्ञानवेदनासंज्ञासंस्कारसंज्ञकाः
पञ्चस्कन्धाः, तेऽप्यध्यात्मं सर्वव्यवहारास्पदभावेन संहन्यन्ते — इति
मन्यन्ते ॥

तत्रेदमभिधीयते — योऽयमुभयहेतुक उभयप्रकारः समुदायः परेषामभिप्रेतः —
अणुहेतुकश्च भूतभौतिकसंहतिरूपः, स्कन्धहेतुकश्च
पञ्चस्कन्धीरूपः — तस्मिन्नुभयहेतुकेऽपि
समुदायेऽभिप्रेयमाणे, तदप्राप्तिः स्यात् — समुदायाप्राप्तिः
समुदायभावानुपपत्तिरित्यर्थः । कुतः ? समुदायिनामचेतनत्वात् ,
चित्ताभिज्वलनस्य च समुदायसिद्ध्यधीनत्वात् , अन्यस्य च कस्यचिच्चेतनस्य
भोक्तुः प्रशासितुर्वा स्थिरस्य संहन्तुरनभ्युपगमात् ,
निरपेक्षप्रवृत्त्यभ्युपगमे च
प्रवृत्त्यनुपरमप्रसङ्गात् ,
आशयस्याप्यन्यत्वानन्यत्वाभ्यामनिरूप्यत्वात्
, क्षणिकत्वाभ्युपगमाच्च निर्व्यापारत्वात्प्रवृत्त्यनुपपत्तेः ।
तस्मात्समुदायानुपपत्तिः ; समुदायानुपपत्तौ च तदाश्रया
लोकयात्रा लुप्येत ॥ १८ ॥

इतरेतरप्रत्ययत्वादिति चेन्नोत्पत्तिमात्रनिमित्तत्वात् ॥ १९ ॥

यद्यपि भोक्ता प्रशासिता वा कश्चिच्चेतनः संहन्ता स्थिरो नाभ्युपगम्यते,
तथाप्यविद्यादीनामितरेतरकारणत्वादुपपद्यते लोकयात्रा ; तस्यां
चोपपद्यमानायां न किञ्चिदपरमपेक्षितव्यमस्ति ; ते
चाविद्यादयः — अविद्या संस्कारः विज्ञानं नाम रूपं
षडायतनं स्पर्शः वेदना तृष्णा उपादानं भवः जातिः जरा मरणं शोकः
परिदेवना दुःखं दुर्मनस्ता — इत्येवंजातीयका इतरेतरहेतुकाः
सौगते समये क्वचित्संक्षिप्ता निर्दिष्टाः, क्वचित्प्रपञ्चिताः ;
सर्वेषामप्ययमविद्यादिकलापोऽप्रत्याख्येयः ;
तदेवमविद्यादिकलापे परस्परनिमित्तनैमित्तिकभावेन
घटीयन्त्रवदनिशमावर्तमानेऽर्थाक्षिप्त उपपन्नः सङ्घात इति चेत्
, तन्न । कस्मात् ? उत्पत्तिमात्रनिमित्तत्वात् — भवेदुपपन्नः सङ्घातः, यदि
सङ्घातस्य किञ्चिन्निमित्तमवगम्येत ; न त्ववगम्यते ; यत
इतरेतरप्रत्ययत्वेऽप्यविद्यादीनां
पूर्वपूर्वम् उत्तरोत्तरस्योत्पत्तिमात्रनिमित्तं भवत् भवेत् , न तु
सङ्घातोत्पत्तेः किञ्चिन्निमित्तं सम्भवति ।
नन्वविद्यादिभिरर्थादाक्षिप्यते
सङ्घात इत्युक्तम् ; अत्रोच्यते — यदि तावदयमभिप्रायः — अविद्यादयः
सङ्घातमन्तरेणात्मानमलभमाना अपेक्षन्ते सङ्घातमिति,
ततस्तस्य सङ्घातस्य किञ्चिन्निमित्तं वक्तव्यम् ; तच्च
नित्येष्वप्यणुष्वभ्युगम्यमानेष्वाश्रयाश्रयिभूतेषु च भोक्तृषु
सत्सु न सम्भवतीत्युक्तं वैशेषिकपरीक्षायाम् ; किमङ्ग पुनः
क्षणिकेष्वप्यणुषु
भोक्तृरहितेष्वाश्रयाश्रयिशून्येषु
वाभ्युपगम्यमानेषु सम्भवेत् । अथायमभिप्रायः — अविद्यादय एव सङ्घातस्य
निमित्तमिति, कथं तमेवाश्रित्यात्मानं लभमानास्तस्यैव निमित्तं
स्युः । अथ मन्यसे — सङ्घाता एवानादौ संसारे सन्तत्यानुवर्तन्ते,
तदाश्रयाश्चाविद्यादय इति, तदपि
सङ्घातात्संघातान्तरमुत्पद्यमानं
नियमेन वा सदृशमेवोत्पद्येत, अनियमेन वा सदृशं विसदृशं वोत्पद्येत ;
नियमाभ्युपगमे मनुष्यपुद्गलस्य
देवतिर्यग्योनिनारकप्राप्त्यभावः
प्राप्नुयात् ; अनियमाभ्युपगमेऽपि मनुष्यपुद्गलः कदाचित्क्षणेन हस्ती
भूत्वा देवो वा पुनर्मनुष्यो वा भवेदिति प्राप्नुयात् ;
उभयमप्यभ्युपगमविरुद्धम् । अपि च यद्भोगार्थः सङ्घातः स्यात्
, स जीवो नास्ति स्थिरो भोक्ता इति तवाभ्युपगमः ; ततश्च भोगो भोगार्थ एव, स
नान्येन प्रार्थनीयः ; तथा मोक्षो मोक्षार्थ एवेति मुमुक्षुणा नान्येन
भवितव्यम् ; अन्येन चेत्प्रार्थ्येतोभयम् ,
भोगमोक्षकालावस्थायिना तेन
भवितव्यम् ; अवस्थायित्वे क्षणिकत्वाभ्युपगमविरोधः ।
तस्मादितरेतरोत्पत्तिमात्रनिमित्तत्वमविद्यादीनां
यदि भवेत् , भवतु नाम ; न तु सङ्घातः सिध्येत् , भोक्त्रभावात् —
इत्यभिप्रायः ॥ १९ ॥

उत्तरोत्पादे च पूर्वनिरोधात् ॥ २० ॥

उक्तमेतत् — अविद्यादीनामुत्पत्तिमात्रनिमित्तत्वान्न सङ्घातसिद्धिरस्तीति
; तदपि तु उत्पत्तिमात्रनिमित्तत्वं न सम्भवतीतीदमिदानीमुपपाद्यते ।
क्षणभङ्गवादिनोऽयमभ्युपगमः — उत्तरस्मिन्क्षणे उत्पद्यमाने
पूर्वः क्षणो निरुध्यत इति ; न चैवमभ्युपगच्छता पूर्वोत्तरयोः
क्षणयोर्हेतुफलभावः शक्यते सम्पादयितुम् , निरुध्यमानस्य
निरुद्धस्य वा पूर्वक्षणस्याभावग्रस्तत्वादुत्तरक्षणहेतुत्वानुपपत्तेः ; अथ
भावभूतः परिनिष्पन्नावस्थः पूर्वक्षण उत्तरक्षणस्य हेतुरित्यभिप्रायः,
तथापि नोपपद्यते, भावभूतस्य पुनर्व्यापारकल्पनायां
क्षणान्तरसम्बन्धप्रसङ्गात् ; अथ भाव एवास्य
व्यापार इत्यभिप्रायः, तथापि नैवोपपद्यते, हेतुस्वभावानुपरक्तस्य
फलस्योत्पत्त्यसम्भवात् ; स्वभावोपरागाभ्युपगमे च,
हेतुस्वभावस्य फलकालावस्थायित्वे सति,
क्षणभङ्गाभ्युपगमत्यागप्रसङ्गः ; विनैव वा
स्वभावोपरागेण हेतुफलभावमभ्युपगच्छतः सर्वत्र
तत्प्राप्तेरतिप्रसङ्गः । अपि चोत्पादनिरोधौ नाम
वस्तुनः स्वरूपमेव वा स्याताम् , अवस्थान्तरं वा, वस्त्वन्तरमेव वा —
सर्वथापि नोपपद्यते ; यदि तावद्वस्तुनः स्वरूपमेवोत्पादनिरोधौ
स्याताम् , ततो वस्तुशब्द उत्पादनिरोधशब्दौ च पर्यायाः प्राप्नुयुः ;
अथास्ति कश्चिद्विशेष इति मन्येत — उत्पादनिरोधशब्दाभ्यां
मध्यवर्तिनो वस्तुन आद्यन्ताख्ये अवस्थे अभिलप्येते इति,
एवमप्याद्यन्तमध्यक्षणत्रयसम्बन्धित्वाद्वस्तुनः क्षणिकत्वाभ्युपगमहानिः ;
अथात्यन्तव्यतिरिक्तावेवोत्पादनिरोधौ वस्तुनः स्याताम् — अश्वमहिषवत् ,
ततो वस्तु उत्पादनिरोधाभ्यामसंस्पृष्टमिति वस्तुनः शाश्वतत्वप्रसङ्गः ;
यदि च दर्शनादर्शने वस्तुन उत्पादनिरोधौ स्याताम् , एवमपि द्रष्टृधर्मौ तौ
न वस्तुधर्माविति वस्तुनः शाश्वतत्वप्रसङ्ग एव । तस्मादप्यसङ्गतं सौगतं
मतम् ॥ २० ॥

असति प्रतिज्ञोपरोधो यौगपद्यमन्यथा ॥ २१ ॥

क्षणभङ्गवादे पूर्वक्षणो निरोधग्रस्तत्वान्नोत्तरस्य क्षणस्य
हेतुर्भवतीत्युक्तम् ; अथासत्येव हेतौ
फलोत्पत्तिं ब्रूयात् , ततः प्रतिज्ञोपरोधः स्यात् —
चतुर्विधान्हेतून्प्रतीत्य चित्तचैत्ता उत्पद्यन्त इतीयं
प्रतिज्ञा हीयेत ; निर्हेतुकायां चोत्पत्तावप्रतिबन्धात्सर्वं
सर्वत्रोत्पद्येत । अथोत्तरक्षणोत्पत्तिर्यावत्तावदवतिष्ठते पूर्वक्षण
इति ब्रूयात् , ततो यौगपद्यं हेतुफलयोः स्यात् ; तथापि प्रतिज्ञोपरोध
एव स्यात् — क्षणिकाः सर्वे संस्कारा इतीयं प्रतिज्ञोपरुध्येत ॥ २१ ॥

प्रतिसंख्याऽप्रतिसंख्यानिरोधाप्राप्तिरविच्छेदात् ॥ २२ ॥

अपि च वैनाशिकाः कल्पयन्ति — बुद्धिबोध्यं त्रयादन्यत्संस्कृतं क्षणिकं
चेति ; तदपि च त्रयम् — प्रतिसंख्याप्रतिसंख्यानिरोधौ आकाशं
चेत्याचक्षते ; त्रयमपि चैतत् अवस्तु अभावमात्रं
निरुपाख्यमिति मन्यन्ते ; बुद्धिपूर्वकः किल
विनाशो भावानां प्रतिसंख्यानिरोधो नाम भाष्यते ;
तद्विपरीतोऽप्रतिसंख्यानिरोधः ;
आवरणाभावमात्रमाकाशमिति । तेषामाकाशं
परस्तात्प्रत्याख्यास्यति ; निरोधद्वयमिदानीं
प्रत्याचष्टे — प्रतिसंख्याप्रतिसंख्यानिरोधयोः
अप्राप्तिरसम्भव इत्यर्थः । कस्मात् ? अविच्छेदात् — एतौ हि
प्रतिसंख्याप्रतिसंख्यानिरोधौ सन्तानगोचरौ वा स्याताम् ,
भावगोचरौ वा ; न तावत्सन्तानगोचरौ सम्भवतः, सर्वेष्वपि
सन्तानेषु सन्तानिनामविच्छिन्नेन हेतुफलभावेन
सन्तानविच्छेदस्यासम्भवात् ;
नापि भावगोचरौ सम्भवतः — न हि भावानां निरन्वयो निरुपाख्यो विनाशः
सम्भवति, सर्वास्वप्यवस्थासु
प्रत्यभिज्ञानबलेनान्वय्यविच्छेददर्शनात्
, अस्पष्टप्रत्यभिज्ञानास्वप्यवस्थासु
क्वचिद्दृष्टेनान्वय्यविच्छेदेनान्यत्रापि
तदनुमानात् । तस्मात्परपरिकल्पितस्य निरोधद्वयस्यानुपपत्तिः ॥ २२ ॥

उभयथा च दोषात् ॥ २३ ॥

योऽयमविद्यादिनिरोधः प्रतिसंख्यानिरोधान्तःपाती परपरिकल्पितः, स
सम्यग्ज्ञानाद्वा सपरिकरात्स्यात् ; स्वयमेव वा —
पूर्वस्मिन्विकल्पे निर्हेतुकविनाशाभ्युपगमहानिप्रसङ्गः ;
उत्तरस्मिंस्तु मार्गोपदेशानर्थक्यप्रसङ्गः ।
एवमुभयथापि दोषप्रसङ्गादसमञ्जसमिदं दर्शनम् ॥ २३ ॥

आकाशे चाविशेषात् ॥ २४ ॥

यच्च तेषामेवाभिप्रेतं निरोधद्वयमाकाशं च निरुपाख्यमिति — तत्र
निरोधद्वयस्य निरुपाख्यत्वं पुरस्तान्निराकृतम् ;
आकाशस्येदानीं निराक्रियते । आकाशे चायुक्तो निरुपाख्यत्वाभ्युपगमः,
प्रतिसंख्याप्रतिसंख्यानिरोधयोरिव वस्तुत्वप्रतिपत्तेरविशेषात् ।
आगमप्रामाण्यात्तावत् ‘ आत्मन आकाशः सम्भूतः’ (तै. उ. २ । १ । १)
इत्यादिश्रुतिभ्य आकाशस्य च वस्तुत्वप्रसिद्धिः ।
विप्रतिपन्नान्प्रति तु शब्दगुणानुमेयत्वं वक्तव्यम् —
गन्धादीनां गुणानां
पृथिव्यादिवस्त्वाश्रयत्वदर्शनात् ।
अपि च आवरणाभावमात्रमाकाशमिच्छताम् , एकस्मिन्सुपर्णे पतत्यावरणस्य
विद्यमानत्वात्सुपर्णान्तरस्योत्पित्सतोऽनवकाशत्वप्रसङ्गः
; यत्रावरणाभावस्तत्र पतिष्यतीति चेत् — येनावरणाभावो विशेष्यते, तत्तर्हि
वस्तुभूतमेवाकाशं स्यात् , न आवरणाभावमात्रम् ; अपि च
आवरणाभावमात्रमाकाशं मन्यमानस्य
सौगतस्य स्वाभ्युपगमविरोधः प्रसज्येत ; सौगते हि समये ‘ पृथिवी
भगवः किंसन्निश्रया’ इत्यस्मिन्प्रश्नप्रतिवचनप्रवाहे
पृथिव्यादीनामन्ते ‘ वायुः किंसन्निश्रयः’
इत्यस्य प्रश्नस्य प्रतिवचनं भवति — ‘ वायुराकाशसन्निश्रयः’
इति ; तदाकाशस्यावस्तुत्वे न समञ्जसं स्यात् ;
तस्मादप्ययुक्तमाकाशस्यावस्तुत्वम् ।
अपि च निरोधद्वयमाकाशं च त्रयमप्येतन्निरुपाख्यमवस्तु नित्यं चेति
विप्रतिषिद्धम् ; न ह्यवस्तुनो नित्यत्वमनित्यत्वं वा
सम्भवति, वस्त्वाश्रयत्वाद्धर्मधर्मिव्यवहारस्य ; धर्मधर्मिभावे हि
घटादिवद्वस्तुत्वमेव स्यात् , न निरुपाख्यत्वम् ॥ २४ ॥

अनुस्मृतेश्च ॥ २५ ॥

अपि च वैनाशिकः सर्वस्य वस्तुनः क्षणिकतामभ्युपयन् उपलब्धुरपि
क्षणिकतामभ्युपेयात् ; न च सा सम्भवति ;
अनुस्मृतेः — अनुभवम् उपलब्धिमनूत्पद्यमानं स्मरणमेव
अनुस्मृतिः ; सा चोपलब्ध्येककर्तृका सती सम्भवति,
पुरुषान्तरोपलब्धिविषये पुरुषान्तरस्य
स्मृत्यदर्शनात् ; कथं हि ‘ अहमदोऽद्राक्षम् — इदं
पश्यामि’ इति च पूर्वोत्तरदर्शिन्येकस्मिन्नसति प्रत्ययः स्यात् ।
अपि च दर्शनस्मरणयोः कर्तर्येकस्मिन्प्रत्यक्षः प्रत्यभिज्ञाप्रत्ययः
सर्वस्य लोकस्य प्रसिद्धः — ‘ अहमदोऽद्राक्षम् — इदं पश्यामि’ इति
; यदि हि तयोर्भिन्नः कर्ता स्यात् , ततः ‘ अहं स्मरामि — अद्राक्षीदन्यः’
इति प्रतीयात् ; न त्वेवं प्रत्येति कश्चित् ; यत्रैवं प्रत्ययस्तत्र
दर्शनस्मरणयोर्भिन्नमेव कर्तारं सर्वलोकोऽवगच्छति — ‘ स्मराम्यहम्
— असावदोऽद्राक्षीत्’ इति ; इह तु ‘ अहमदोऽद्राक्षम्’ इति
दर्शनस्मरणयोर्वैनाशिकोऽप्यात्मानमेवैकं
कर्तारमवगच्छति ; न ‘ नाहम्’ इत्यात्मनो दर्शनं निर्वृत्तं
निह्नुते — यथा अग्निरनुष्णोऽप्रकाश इति वा । तत्रैवं
सत्येकस्य दर्शनस्मरणलक्षणक्षणद्वयसम्बन्धे
क्षणिकत्वाभ्युपगमहानिरपरिहार्या
वैनाशिकस्य स्यात् । तथा अनन्तरामनन्तरामात्मन एव प्रतिपत्तिं
प्रत्यभिजानन्नेककर्तृकाम् आ उत्तमादुच्छ्वासात्
, अतीताश्च प्रतिपत्तीः आ जन्मन आत्मैककर्तृकाः प्रतिसन्दधानः, कथं
क्षणभङ्गवादी वैनाशिको नापत्रपेत ? स यदि ब्रूयात्
सादृश्यादेतत्सम्पत्स्यत इति, तं प्रतिब्रूयात् — तेनेदं
सदृशमिति द्वयायत्तत्वात्सादृश्यस्य, क्षणभङ्गवादिनः
सदृशयोर्द्वयोर्वस्तुनोर्ग्रहीतुरेकस्याभावात्
, सादृश्यनिमित्तं प्रतिसन्धानमिति मिथ्याप्रलाप एव स्यात् ;
स्याच्चेत्पूर्वोत्तरयोः क्षणयोः सादृश्यस्य
ग्रहीतैकः, तथा सत्येकस्य क्षणद्वयावस्थानात्क्षणिकत्वप्रतिज्ञा
पीड्येत ; ‘ तेनेदं सदृशम्’ इति प्रत्ययान्तरमेवेदम् , न
पूर्वोत्तरक्षणद्वयग्रहणनिमित्तमिति चेत् , न ; तेन इदम् इति
भिन्नपदार्थोपादानात् ; प्रत्ययान्तरमेव चेत्सादृश्यविषयं
स्यात् , ‘ तेनेदं सदृशम्’ इति वाक्यप्रयोगोऽनर्थकः स्यात् ,
सादृश्यम् इत्येव प्रयोगः प्राप्नुयात् । यदा हि लोकप्रसिद्धः
पदार्थः परीक्षकैर्न परिगृह्यते, तदा स्वपक्षसिद्धिः परपक्षदोषो
वा उभयमप्युच्यमानं परीक्षकाणामात्मनश्च यथार्थत्वेन न
बुद्धिसन्तानमारोहति । एवमेवैषोऽर्थः
इति निश्चितं यत् , तदेव वक्तव्यम् ; ततोऽन्यदुच्यमानं
बहुप्रलापित्वमात्मनः केवलं
प्रख्यापयेत् । न चायं सादृश्यात्संव्यवहारो युक्तः ;
तद्भावावगमात् , तत्सदृशभावानवगमाच्च । भवेदपि कदाचिद्बाह्यवस्तुनि
विप्रलम्भसम्भवात् ‘ तदेवेदं स्यात् , तत्सदृशं वा’ इति
सन्देहः ; उपलब्धरि तु सन्देहोऽपि न कदाचिद्भवति — ‘ स एवाहं
स्यां तत्सदृशो वा’ इति, ‘ य एवाहं पूर्वेद्युरद्राक्षं स एवाहमद्य
स्मरामि’ इति निश्चिततद्भावोपलम्भात् । तस्मादप्यनुपपन्नो
वैनाशिकसमयः ॥ २५ ॥

नासतोऽदृष्टत्वात् ॥ २६ ॥

इतश्चानुपपन्नो वैनाशिकसमयः, यतः स्थिरमनुयायिकारणमनभ्युपगच्छताम्
अभावाद्भावोत्पत्तिरित्येतदापद्येत ; दर्शयन्ति
चाभावाद्भावोत्पत्तिम् — ‘ नानुपमृद्य प्रादुर्भावात्’
इति ; विनष्टाद्धि किल बीजादङ्कुर उत्पद्यते, तथा
विनष्टात्क्षीराद्दधि,
मृत्पिण्डाच्च घटः ;
कूटस्थाच्चेत्कारणात्कार्यमुत्पद्येत,
अविशेषात्सर्वं सर्वत उत्पद्येत ; तस्मादभावग्रस्तेभ्यो
बीजादिभ्योऽङ्कुरादीनामुत्पद्यमानत्वादभावाद्भावोत्पत्तिः
— इति मन्यन्ते । तत्रेदमुच्यते — ‘ नासतोऽदृष्टत्वात्’ इति । नाभावाद्भाव
उत्पद्यते ; यद्यभावाद्भाव उत्पद्येत,
अभावत्वाविशेषात्कारणविशेषाभ्युपगमोऽनर्थकः
स्यात् ; न हि, बीजादीनामुपमृदितानां योऽभावस्तस्याभावस्य शशविषाणादीनां च,
निःस्वभावत्वाविशेषादभावत्वे कश्चिद्विशेषोऽस्ति ; येन, बीजादेवाङ्कुरो
जायते क्षीरादेव दधि — इत्येवंजातीयकः
कारणविशेषाभ्युपगमोऽर्थवान्स्यात्
; निर्विशेषस्य त्वभावस्य कारणत्वाभ्युपगमे शशविषाणादिभ्योऽप्यङ्कुरादयो
जायेरन् ; न चैवं दृश्यते ; यदि पुनरभावस्यापि विशेषोऽभ्युपगम्येत —
उत्पलादीनामिव नीलत्वादिः, ततो विशेषवत्त्वादेवाभावस्य
भावत्वमुत्पलादिवत्प्रसज्येत ;
नाप्यभावः कस्यचिदुत्पत्तिहेतुः स्यात् , अभावत्वादेव,
शशविषाणादिवत् ; अभावाच्च भावोत्पत्तावभावान्वितमेव सर्वं
कार्यं स्यात् ; न चैवं दृश्यते, सर्वस्य च वस्तुनः स्वेन स्वेन
रूपेण भावात्मनैवोपलभ्यमानत्वात् ; न च मृदन्विताः शरावादयो
भावास्तन्त्वादिविकाराः केनचिदभ्युपगम्यन्ते ;
मृद्विकारानेव तु मृदन्वितान्भावान् लोकः प्रत्येति । यत्तूक्तम् —
स्वरूपोपमर्दमन्तरेण कस्यचित्कूटस्थस्य वस्तुनः
कारणत्वानुपपत्तेरभावाद्भावोत्पत्तिर्भवितुमर्हतीति,
तद्दुरुक्तम् , स्थिरस्वभावानामेव सुवर्णादीनां प्रत्यभिज्ञायमानानां
रुचकादिकारणभावदर्शनात् ; येष्वपि बीजादिषु स्वरूपोपमर्दो
लक्ष्यते, तेष्वपि नासावुपमृद्यमाना पूर्वावस्था उत्तरावस्थायाः
कारणमभ्युपगम्यते, अनुपमृद्यमानानामेवानुयायिनां
बीजाद्यवयवानामङ्कुरादिकारणभावाभ्युपगमात् ।
तस्मादसद्भ्यः शशविषाणादिभ्यः सदुत्पत्त्यदर्शनात् , सद्भ्यश्च
सुवर्णादिभ्यः सदुत्पत्तिदर्शनात् ,
अनुपपन्नोऽयमभावाद्भावोत्पत्त्यभ्युपगमः । अपि
च चतुर्भिश्चित्तचैत्ता उत्पद्यन्ते परमाणुभ्यश्च भूतभौतिकलक्षणः समुदाय
उत्पद्यते — इत्यभ्युपगम्य, पुनरभावाद्भावोत्पत्तिं
कल्पयद्भिरभ्युपगतमपह्नुवानैर्वैनाशिकैः
सर्वो लोक आकुलीक्रियते ॥ २६ ॥

उदासीनानामपि चैवं सिद्धिः ॥ २७ ॥

यदि चाभावाद्भावोत्पत्तिरभ्युपगम्येत, एवं सत्युदासीनानामनीहमानानामपि
जनानामभिमतसिद्धिः स्यात् , अभावस्य सुलभत्वात् । कृषीवलस्य
क्षेत्रकर्मण्यप्रयतमानस्यापि सस्यनिष्पत्तिः स्यात् ; कुलालस्य
च मृत्संस्क्रियायामप्रयतमानस्यापि अमत्रोत्पत्तिः ; तन्तुवायस्यापि
तन्तूनतन्वानस्यापि तन्वानस्येव वस्त्रलाभः ; स्वर्गापवर्गयोश्च
न कश्चित्कथञ्चित्समीहेत । न चैतद्युज्यते अभ्युपगम्यते वा केनचित् ।
तस्मादनुपपन्नोऽयमभावाद्भावोत्पत्त्यभ्युपगमः ॥ २७ ॥

### अभावाधिकरणम्

नाभाव उपलब्धेः ॥ २८ ॥

एवं बाह्यार्थवादमाश्रित्य समुदायाप्राप्त्यादिषु दूषणेषूद्भावितेषु
विज्ञानवादी बौद्ध इदानीं प्रत्यवतिष्ठते — केषाञ्चित्किल
विनेयानां बाह्ये वस्तुन्यभिनिवेशमालक्ष्य तदनुरोधेन
बाह्यार्थवादप्रक्रियेयं विरचिता । नासौ
सुगताभिप्रायः । तस्य तु विज्ञानैकस्कन्धवाद एवाभिप्रेतः । तस्मिंश्च
विज्ञानवादे बुद्ध्यारूढेन रूपेणान्तस्थ एव प्रमाणप्रमेयफलव्यवहारः
सर्व उपपद्यते, सत्यपि बाह्येऽर्थे बुद्ध्यारोहमन्तरेण
प्रमाणादिव्यवहारानवतारात् । कथं पुनरवगम्यते —
अन्तस्थ एवायं सर्वव्यवहारः, न विज्ञानव्यतिरिक्तो
बाह्योऽर्थोऽस्तीति ? तदसम्भवादित्याह
— स हि बाह्योऽर्थोऽभ्युपगम्यमानः परमाणवो वा स्युः, तत्समूहा वा
स्तम्भादयः स्युः ; तत्र न तावत्परमाणवः
स्तम्भादिप्रत्ययपरिच्छेद्या भवितुमर्हन्ति,
परमाण्वाभासज्ञानानुपपत्तेः ; नापि तत्समूहाः स्तम्भादयः, तेषां
परमाणुभ्योऽन्यत्वानन्यत्वाभ्यां निरूपयितुमशक्यत्वात् । एवं
जात्यादीनपि प्रत्याचक्षीत । अपि च अनुभवमात्रेण साधारणात्मनो ज्ञानस्य
जायमानस्य योऽयं प्रतिविषयं पक्षपातः — स्तम्भज्ञानं कुड्यज्ञानं
घटज्ञानं पटज्ञानमिति, नासौ ज्ञानगतविशेषमन्तरेणोपपद्यत इत्यवश्यं
विषयसारूप्यं ज्ञानस्याङ्गीकर्तव्यम् ; अङ्गीकृते च
तस्मिन्विषयाकारस्य
ज्ञानेनैवावरुद्धत्वादपार्थिका
बाह्यार्थसद्भावकल्पना । अपि च सहोपलम्भनियमादभेदो विषयविज्ञानयोरापतति ; न
ह्यनयोरेकस्यानुपलम्भेऽन्यस्योपलम्भोऽस्ति ; न चैतत्स्वभावविवेके युक्तम् ,
प्रतिबन्धकारणाभावात् ; तस्मादप्यर्थाभावः । स्वप्नादिवच्चेदं द्रष्टव्यम्
— यथा हि स्वप्नमायामरीच्युदकगन्धर्वनगरादिप्रत्यया विनैव बाह्येनार्थेन
ग्राह्यग्राहकाकारा भवन्ति ; एवं जागरितगोचरा अपि स्तम्भादिप्रत्यया
भवितुमर्हन्तीत्यवगम्यते, प्रत्ययत्वाविशेषात् । कथं पुनरसति
बाह्यार्थे प्रत्ययवैचित्र्यमुपपद्यते ? वासनावैचित्र्यादित्याह —
अनादौ हि संसारे बीजाङ्कुरवद्विज्ञानानां वासनानां
चान्योन्यनिमित्तनैमित्तिकभावेन
वैचित्र्यं न विप्रतिषिध्यते ; अपि च अन्वयव्यतिरेकाभ्यां वासनानिमित्तमेव
ज्ञानवैचित्र्यमित्यवगम्यते, स्वप्नादिष्वन्तरेणाप्यर्थं वासनानिमित्तस्य
ज्ञानवैचित्र्यस्य उभाभ्यामप्यावाभ्यामभ्युपगम्यमानत्वात् , अन्तरेण तु
वासनामर्थनिमित्तस्य ज्ञानवैचित्र्‌यस्य मया अनभ्युपगम्यमानत्वात्
; तस्मादप्यभावो बाह्यार्थस्येति । एवं प्राप्ते ब्रूमः —

नाभाव उपलब्धेरिति । न खल्वभावो बाह्यस्यार्थस्याध्यवसातुं शक्यते ।
कस्मात् ? उपलब्धेः — उपलभ्यते हि प्रतिप्रत्ययं बाह्योऽर्थः
— स्तम्भः कुड्यं घटः पट इति ; न चोपलभ्यमानस्यैवाभावो भवितुमर्हति ; यथा
हि कश्चिद्भुञ्जानो भुजिसाध्यायां तृप्तौ स्वयमनुभूयमानायामेवं
ब्रूयात् — ‘ नाहं भुञ्जे न वा तृप्यामि’ इति —
तद्वदिन्द्रियसन्निकर्षेण स्वयमुपलभमान एव
बाह्यमर्थम् , ‘ नाहमुपलभे न च सोऽस्ति’ इति ब्रुवन् ,
कथमुपादेयवचनः स्यात् । ननु नाहमेवं ब्रवीमि — ‘ न कञ्चिदर्थमुपलभे’ इति ;
किं तु ‘ उपलब्धिव्यतिरिक्तं नोपलभे’ इति ब्रवीमि ; बाढमेवं ब्रवीषि
निरङ्कुशत्वात्ते तुण्डस्य, न तु युक्त्युपेतं ब्रवीषि, यत
उपलब्धिव्यतिरेकोऽपि बलादर्थस्याभ्युपगन्तव्यः, उपलब्धेरेव ; न
हि कश्चिदुपलब्धिमेव स्तम्भः कुड्यं चेत्युपलभते ; उपलब्धिविषयत्वेनैव तु
स्तम्भकुड्यादीन्सर्वे लौकिका उपलभन्ते । अतश्च एवमेव सर्वे लौकिका
उपलभन्ते, यत् प्रत्याचक्षाणा अपि बाह्यमर्थम् एवमाचक्षते — ‘
यदन्तर्ज्ञेयरूपं तद्बहिर्वदवभासते’ इति — तेऽपि हि
सर्वलोकप्रसिद्धां बहिरवभासमानां संविदं
प्रतिलभमानाः, प्रत्याख्यातुकामाश्च बाह्यमर्थम् , ‘
बहिर्वत्’ इति वत्कारं कुर्वन्ति ; इतरथा हि कस्मात् ‘
बहिर्वत्’ इति ब्रूयुः ; न हि ‘ विष्णुमित्रो
वन्ध्यापुत्रवदवभासते’ इति कश्चिदाचक्षीत ;
तस्मात् यथानुभवं तत्त्वम् अभ्युपगच्छद्भिः बहिरेवावभासते इति
युक्तम् अभ्युपगन्तुम् , न तु बहिर्वत् अवभासत इति । ननु
बाह्यस्यार्थस्यासम्भवात् बहिर्वदवभासते
इत्यध्यवसितम् ; नायं साधुरध्यवसायः, यतः
प्रमाणप्रवृत्त्यप्रवृत्तिपूर्वकौ
सम्भवासम्भवाववधार्येते, न पुनः
सम्भवासम्भवपूर्विके
प्रमाणप्रवृत्त्यप्रवृत्ती
; यद्धि प्रत्यक्षादीनामन्यतमेनापि प्रमाणेनोपलभ्यते, तत्सम्भवति ; यत्तु न
केनचिदपि प्रमाणेनोपलभ्यते, तन्न सम्भवति ; इह तु यथास्वं सर्वैरेव
प्रमाणैर्बाह्योऽर्थ उपलभ्यमानः कथं
व्यतिरेकाव्यतिरेकादिविकल्पैर्न
सम्भवतीत्युच्येत — उपलब्धेरेव । न च ज्ञानस्य विषयसारूप्याद्विषयनाशो
भवति, असति विषये विषयसारूप्यानुपपत्तेः, बहिरुपलब्धेश्च विषयस्य ;
अत एव सहोपलम्भनियमोऽपि प्रत्ययविषययोरुपायोपेयभावहेतुकः, न अभेदहेतुकः —
इत्यभ्युपगन्तव्यम् । अपि च घटज्ञानं पटज्ञानमिति विशेषणयोरेव
घटपटयोर्भेदः, न विशेष्यस्य ज्ञानस्य — यथा शुक्लो गौः
कृष्णो गौरिति शौक्ल्यकार्ष्ण्ययोरेव भेदः, न गोत्वस्य । द्वाभ्यां च
भेद एकस्य सिद्धो भवति, एकस्माच्च द्वयोः ; तस्मादर्थज्ञानयोर्भेदः ;
तथा घटदर्शनं घटस्मरणमित्यत्रापि प्रतिपत्तव्यम् ; अत्रापि हि
विशेष्ययोरेव दर्शनस्मरणयोर्भेदः, न विशेषणस्य घटस्य —
यथा क्षीरगन्धः क्षीररस इति विशेष्ययोरेव गन्धरसयोर्भेदः, न विशेषणस्य
क्षीरस्य, तद्वत् । अपि च द्वयोर्विज्ञानयोः पूर्वोत्तरकालयोः
स्वसंवेदनेनैव उपक्षीणयोः
इतरेतरग्राह्यग्राहकत्वानुपपत्तिः
; ततश्च — विज्ञानभेदप्रतिज्ञा क्षणिकत्वादिधर्मप्रतिज्ञा
स्वलक्षणसामान्यलक्षणवास्यवासकत्वाविद्योपप्लवसदसद्धर्मबन्धमोक्षादिप्रतिज्ञाश्च
स्वशास्त्रगताः — ता हीयेरन् । किञ्चान्यत् — विज्ञानं
विज्ञानमित्यभ्युपगच्छता,
बाह्योऽर्थः स्तम्भः कुड्यमित्येवंजातीयकः
कस्मान्नाभ्युपगम्यत इति वक्तव्यम् ।
विज्ञानमनुभूयत इति चेत् , बाह्योऽप्यर्थोऽनुभूयत एवेति
युक्तमभ्युपगन्तुम् ; अथ विज्ञानं
प्रकाशात्मकत्वात्प्रदीपवत्स्वयमेवानुभूयते,
न तथा बाह्योऽप्यर्थ इति चेत् — अत्यन्तविरुद्धां स्वात्मनि
क्रियामभ्युपगच्छसि — अग्निरात्मानं
दहतीतिवत् ; अविरुद्धं तु लोकप्रसिद्धम् —
स्वात्मव्यतिरिक्तेन विज्ञानेन
बाह्योऽर्थोऽनुभूयत इति नेच्छसि ; अहो पाण्डित्यं
महद्दर्शितम् ; न चार्थाव्यतिरिक्तमपि विज्ञानं स्वयमेवानुभूयते,
स्वात्मनि क्रियाविरोधादेव । ननु विज्ञानस्य
स्वरूपव्यतिरिक्तग्राह्यत्वे,
तदप्यन्येन ग्राह्यं तदप्यन्येन — इत्यनवस्था प्राप्नोति ; अपि च
प्रदीपवदवभासात्मकत्वाज्ज्ञानस्य ज्ञानान्तरं कल्पयतः
समत्वादवभास्यावभासकभावानुपपत्तेः कल्पनानर्थक्यमिति तदुभयमप्यसत् ,
विज्ञानग्रहणमात्र एव विज्ञानसाक्षिणो
ग्रहणाकाङ्क्षानुत्पादादनवस्थाशङ्कानुपपत्तेः,
साक्षिप्रत्यययोश्च स्वभाववैषम्यादुपलब्ध्रुपलभ्यभावोपपत्तेः,
स्वयंसिद्धस्य च साक्षिणोऽप्रत्याख्येयत्वात् ।
किञ्चान्यत् — प्रदीपवद्विज्ञानमवभासकान्तरनिरपेक्षं स्वयमेव प्रथते —
इति ब्रुवता अप्रमाणगम्यं विज्ञानमनवगन्तृकमित्युक्तं स्यात् —
शिलाघनमध्यस्थप्रदीपसहस्रप्रथनवत् ; बाढमेवम् —
अनुभवरूपत्वात्तु विज्ञानस्येष्टो नः
पक्षस्त्वया अनुज्ञायत इति चेत् , न ;
अन्यस्यावगन्तुश्चक्षुःसाधनस्य
प्रदीपादिप्रथनदर्शनात् ; अतो
विज्ञानस्याप्यवभास्यत्वाविशेषात्सत्येवान्यस्मिन्नवगन्तरि
प्रथनं प्रदीपवदित्यवगम्यते । साक्षिणोऽवगन्तुः स्वयंसिद्धतामुपक्षिपता,
स्वयं प्रथते विज्ञानम् इत्येष एव मम पक्षस्त्वया
वाचोयुक्त्यन्तरेणाश्रित इति चेत् ,
न ; विज्ञानस्योत्पत्तिप्रध्वंसानेकत्वादिविशेषवत्त्वाभ्युपगमात् ; अतः
प्रदीपवद्विज्ञानस्यापि व्यतिरिक्तावगम्यत्वमस्माभिः प्रसाधितम् ॥
२८ ॥

वैधर्म्याच्च न स्वप्नादिवत् ॥ २९ ॥

यदुक्तं बाह्यार्थापलापिना — स्वप्नादिप्रत्ययवज्जागरितगोचरा अपि
स्तम्भादिप्रत्यया विनैव बाह्येनार्थेन भवेयुः,
प्रत्ययत्वाविशेषादिति, तत्प्रतिवक्तव्यम् ; अत्रोच्यते — न
स्वप्नादिप्रत्ययवज्जाग्रत्प्रत्यया भवितुमर्हन्ति । कस्मात् ?
वैधर्म्यात् — वैधर्म्यं हि भवति स्वप्नजागरितयोः ।
किं पुनर्वैधर्म्यम् ? बाधाबाधाविति ब्रूमः — बाध्यते हि
स्वप्नोपलब्धं वस्तु प्रतिबुद्धस्य — मिथ्या
मयोपलब्धो महाजनसमागम इति, न ह्यस्ति मम महाजनसमागमः,
निद्राग्लानं तु मे मनो बभूव, तेनैषा
भ्रान्तिरुद्बभूवेति ; एवं
मायादिष्वपि भवति यथायथं बाधः ; नैवं जागरितोपलब्धं
वस्तु स्तम्भादिकं कस्याञ्चिदप्यवस्थायां बाध्यते । अपि च
स्मृतिरेषा, यत्स्वप्नदर्शनम् ; उपलब्धिस्तु जागरितदर्शनम् ;
स्मृत्युपलब्ध्योश्च प्रत्यक्षमन्तरं स्वयमनुभूयते
अर्थविप्रयोगसम्प्रयोगात्मकम्
— इष्टं पुत्रं स्मरामि, नोपलभे, उपलब्धुमिच्छामीति । तत्रैवं सति न शक्यते
वक्तुम् — मिथ्या जागरितोपलब्धिः, उपलब्धित्वात् , स्वप्नोपलब्धिवदिति —
उभयोरन्तरं स्वयमनुभवता ; न च स्वानुभवापलापः प्राज्ञमानिभिर्युक्तः
कर्तुम् । अपि च अनुभवविरोधप्रसङ्गाज्जागरितप्रत्ययानां स्वतो
निरालम्बनतां वक्तुमशक्नुवता
स्वप्नप्रत्ययसाधर्म्याद्वक्तुमिष्यते
; न च, यो यस्य स्वतो धर्मो न सम्भवति सोऽन्यस्य साधर्म्यात्तस्य
सम्भविष्यति ; न ह्यग्निरुष्णोऽनुभूयमान
उदकसाधर्म्याच्छीतो भविष्यति ; दर्शितं तु
वैधर्म्यं स्वप्नजागरितयोः ॥ २९ ॥

न भावोऽनुपलब्धेः ॥ ३० ॥

यदप्युक्तम् — विनाप्यर्थेन ज्ञानवैचित्र्यं वासनावैचित्र्यादेवावकल्पत
इति, तत्प्रतिवक्तव्यम् ; अत्रोच्यते — न भावो वासनानामुपपद्यते,
त्वत्पक्षेऽनुपलब्धेर्बाह्यानामर्थानाम् ; अर्थोपलब्धिनिमित्ता हि
प्रत्यर्थं नानारूपा वासना भवन्ति । अनुपलभ्यमानेषु त्वर्थेषु
किंनिमित्ता विचित्रा वासना भवेयुः ?
अनादित्वेऽप्यन्धपरम्परान्यायेनाप्रतिष्ठैवानवस्था
व्यवहारविलोपिनी स्यात् , नाभिप्रायसिद्धिः ;
यावप्यन्वयव्यतिरेकावर्थापलापिनोपन्यस्तौ
— वासनानिमित्तमेवेदं ज्ञानजातं नार्थनिमित्तमिति, तावप्येवं सति
प्रत्युक्तौ द्रष्टव्यौ, विना अर्थोपलब्ध्या
वासनानुपपत्तेः । अपि च विनापि
वासनाभिरर्थोपलब्ध्युपगमात्
, विना त्वर्थोपलब्ध्या वासनोत्पत्त्यनभ्युपगमात्
अर्थसद्भावमेवान्वयव्यतिरेकावपि
प्रतिष्ठापयतः । अपि च वासना नाम संस्कारविशेषाः ; संस्काराश्च
नाश्रयमन्तरेणावकल्पन्ते एवं लोके दृष्टत्वात् ; न
च तव वासनाश्रयः कश्चिदस्ति, प्रमाणतोऽनुपलब्धेः ॥ ३० ॥

क्षणिकत्वाच्च ॥ ३१ ॥

यदप्यालयविज्ञानं नाम वासनाश्रयत्वेन परिकल्पितम् , तदपि
क्षणिकत्वाभ्युपगमादनवस्थितस्वरूपं
सत् , प्रवृत्तिविज्ञानवन्न वासनानामधिकरणं भवितुमर्हति ; न हि
कालत्रयसम्बन्धिन्येकस्मिन्नन्वयिन्यसति कूटस्थे वा
सर्वार्थदर्शिनि
देशकालनिमित्तापेक्षवासनाधीनस्मृतिप्रतिसन्धानादिव्यवहारः
सम्भवति ; स्थिरस्वरूपत्वे त्वालयविज्ञानस्य सिद्धान्तहानिः । अपि च
विज्ञानवादेऽपि क्षणिकत्वाभ्युपगमस्य समानत्वात् , यानि
बाह्यार्थवादे क्षणिकत्वनिबन्धनानि दूषणान्युद्भावितानि — ‘
उत्तरोत्पादे च पूर्वनिरोधात्’ इत्येवमादीनि,
तानीहाप्यनुसन्धातव्यानि । एवमेतौ
द्वावपि वैनाशिकपक्षौ निराकृतौ — बाह्यार्थवादिपक्षो
विज्ञानवादिपक्षश्च ;
शून्यवादिपक्षस्तु सर्वप्रमाणविप्रतिषिद्ध
इति तन्निराकरणाय नादरः क्रियते । न ह्ययं सर्वप्रमाणसिद्धो
लोकव्यवहारोऽन्यत्तत्त्वमनधिगम्य
शक्यतेऽपह्नोतुम् , अपवादाभावे उत्सर्गप्रसिद्धेः ॥
३१ ॥

सर्वथानुपपत्तेश्च ॥ ३२ ॥

किं बहुना ? सर्वप्रकारेण — यथा यथायं वैनाशिकसमय उपपत्तिमत्त्वाय
परीक्ष्यते तथा तथा — सिकताकूपवद्विदीर्यत एव ; न
काञ्चिदप्यत्रोपपत्तिं पश्यामः ; अतश्चानुपपन्नो
वैनाशिकतन्त्रव्यवहारः । अपि च
बाह्यार्थविज्ञानशून्यवादत्रयमितरेतरविरुद्धमुपदिशता
सुगतेन स्पष्टीकृतमात्मनोऽसम्बद्धप्रलापित्वम् , प्रद्वेषो वा प्रजासु —
विरुद्धार्थप्रतिपत्त्या विमुह्येयुरिमाः प्रजा इति ।
सर्वथाप्यनादरणीयोऽयं सुगतसमयः
श्रेयस्कामैरित्यभिप्रायः ॥ ३२ ॥

### एकस्मिन्नसम्भवाधिकरणम्

नैकस्मिन्नसम्भवात् ॥ ३३ ॥

निरस्तः सुगतसमयः ; विवसनसमय इदानीं निरस्यते । सप्त चैषां पदार्थाः
सम्मताः — जीवाजीवास्रवसंवरनिर्जरबन्धमोक्षा नाम ;
संक्षेपतस्तु द्वावेव पदार्थौ जीवाजीवाख्यौ, यथायोगं
तयोरेवेतरान्तर्भावात् — इति मन्यन्ते । तयोरिममपरं प्रपञ्चमाचक्षते,
पञ्चास्तिकाया नाम — जीवास्तिकायः पुद्गलास्तिकायो
धर्मास्तिकायोऽधर्मास्तिकाय
आकाशास्तिकायश्चेति ।
सर्वेषामप्येषामवान्तरभेदान्बहुविधान्स्वसमयपरिकल्पितान्वर्णयन्ति ।
सर्वत्र चेमं सप्तभङ्गीनयं नाम न्यायमवतारयन्ति — स्यादस्ति, स्यान्नास्ति,
स्यादस्ति च नास्ति च, स्यादवक्तव्यः, स्यादस्ति चावक्तव्यश्च,
स्यान्नास्ति चावक्तव्यश्च, स्यादस्ति च नास्ति
चावक्तव्यश्चेति ; एवमेवैकत्वनित्यत्वादिष्वपीमं सप्तभङ्गीनयं
योजयन्ति ॥

अत्राचक्ष्महे — नायमभ्युपगमो युक्त इति । कुतः ? एकस्मिन्नसम्भवात् । न
ह्येकस्मिन्धर्मिणि युगपत्सदसत्त्वादिविरुद्धधर्मसमावेशः सम्भवति,
शीतोष्णवत् ; य एते सप्तपदार्था निर्धारिता एतावन्त एवंरूपाश्चेति,
ते तथैव वा स्युः, नैव वा तथा स्युः ; इतरथा हि, तथा वा स्युरतथा
वेत्यनिर्धारितरूपं ज्ञानं संशयज्ञानवदप्रमाणमेव स्यात् ।
नन्वनेकात्मकं वस्त्विति निर्धारितरूपमेव ज्ञानमुत्पद्यमानं
संशयज्ञानवन्नाप्रमाणं भवितुमर्हति ; नेति ब्रूमः — निरङ्कुशं
ह्यनेकान्तत्वं सर्ववस्तुषु प्रतिजानानस्य निर्धारणस्यापि
वस्तुत्वाविशेषात् , ‘ स्यादस्ति स्यान्नास्ति’
इत्यादिविकल्पोपनिपातादनिर्धारणात्मकतैव स्यात् ; एवं
निर्धारयितुर्निर्धारणफलस्य च स्यात्पक्षेऽस्तिता,
स्याच्च पक्षे नास्तितेति । एवं सति कथं प्रमाणभूतः सन् तीर्थकरः
प्रमाणप्रमेयप्रमातृप्रमितिष्वनिर्धारितासु उपदेष्टुं
शक्नुयात् ? कथं वा
तदभिप्रायानुसारिणस्तदुपदिष्टेऽर्थेऽनिर्धारितरूपे
प्रवर्तेरन् ? ऐकान्तिकफलत्वनिर्धारणे हि सति तत्साधनानुष्ठानाय सर्वो
लोकोऽनाकुलः प्रवर्तते, नान्यथा ; अतश्चानिर्धारितार्थं शास्त्रं
प्रणयन् मत्तोन्मत्तवदनुपादेयवचनः स्यात् । तथा पञ्चानामस्तिकायानां
पञ्चत्वसंख्या ‘ अस्ति वा नास्ति वा’ इति विकल्प्यमाना,
स्यात्तावदेकस्मिन्पक्षे, पक्षान्तरे तु न स्यात् — इत्यतो
न्यूनसंख्यात्वमधिकसंख्यात्वं वा प्राप्नुयात् । न चैषां
पदार्थानामवक्तव्यत्वं सम्भवति ; अवक्तव्याश्चेन्नोच्येरन् ;
उच्यन्ते चावक्तव्याश्चेति विप्रतिषिद्धम् ; उच्यमानाश्च
तथैवावधार्यन्ते नावधार्यन्त इति च । तथा
तदवधारणफलं सम्यग्दर्शनमस्ति वा नास्ति वा — एवं
तद्विपरीतमसम्यग्दर्शनमप्यस्ति वा नास्ति
वा — इति प्रलपन् मत्तोन्मत्तपक्षस्यैव स्यात् , न
प्रत्यायितव्यपक्षस्य ।
स्वर्गापवर्गयोश्च पक्षे भावः पक्षे चाभावः, तथा पक्षे
नित्यता पक्षे चानित्यता — इत्यनवधारणायां
प्रवृत्त्यनुपपत्तिः ।
अनादिसिद्धजीवप्रभृतीनां च
स्वशास्त्रावधृतस्वभावानामयथावधृतस्वभावत्वप्रसङ्गः ।
एवं जीवादिषु पदार्थेष्वेकस्मिन्धर्मिणि
सत्त्वासत्त्वयोर्विरुद्धयोर्धर्मयोरसम्भवात्
, सत्त्वे चैकस्मिन्धर्मेऽसत्त्वस्य धर्मान्तरस्यासम्भवात् , असत्त्वे चैवं
सत्त्वस्यासम्भवात् , असङ्गतमिदमार्हतं मतम् ।
एतेनैकानेकनित्यानित्यव्यतिरिक्ताव्यतिरिक्ताद्यनेकान्ताभ्युपगमा
निराकृता मन्तव्याः । यत्तु पुद्गलसंज्ञकेभ्योऽणुभ्यः सङ्घाताः सम्भवन्तीति
कल्पयन्ति, तत्पूर्वेणैवाणुवादनिराकरणेन निराकृतं भवतीत्यतो न
पृथक्तन्निराकरणाय प्रयत्यते ॥ ३३ ॥

एवं चात्माकार्त्स्न्यम् ॥ ३४ ॥

यथैकस्मिन्धर्मिणि विरुद्धधर्मासम्भवो दोषः स्याद्वादे प्रसक्तः,
एवमात्मनोऽपि जीवस्य अकार्त्स्न्यमपरो दोषः
प्रसज्येत । कथम् ? शरीरपरिमाणो हि जीव इत्यार्हता
मन्यन्ते ; शरीरपरिमाणतायां च सत्याम् , अकृत्स्नोऽसर्वगतः
परिच्छिन्न आत्मेत्यतो घटादिवदनित्यत्वमात्मनः
प्रसज्येत ; शरीराणां चानवस्थितपरिमाणत्वात् मनुष्यजीवो
मनुष्यशरीरपरिमाणो भूत्वा पुनः केनचित्कर्मविपाकेन हस्तिजन्म
प्राप्नुवन् न कृत्स्नं हस्तिशरीरं व्याप्नुयात् ;
पुत्तिकाजन्म च प्राप्नुवन् न कृत्स्नः पुत्तिकाशरीरे
संमीयेत ; समान एष एकस्मिन्नपि जन्मनि कौमारयौवनस्थाविरेषु
दोषः । स्यादेतत् — अनन्तावयवो जीवः, तस्य त एवावयवा अल्पे
शरीरे सङ्कुचेयुः ; महति च विकसेयुरिति । तेषां पुनरनन्तानां
जीवावयवानां समानदेशत्वं प्रतिहन्यते वा, न वेति वक्तव्यम् ;
प्रतिघाते तावत् नानन्तावयवाः परिच्छिन्ने देशे संमीयेरन् ;
अप्रतिघातेऽप्येकावयवदेशत्वोपपत्तेः सर्वेषामवयवानां
प्रथिमानुपपत्तेर्जीवस्याणुमात्रत्वप्रसङ्गः
स्यात् ; अपि च शरीरमात्रपरिच्छिन्नानां जीवावयवानामानन्त्यं
नोत्प्रेक्षितुमपि शक्यम् ॥ ३४ ॥

अथ पर्यायेण बृहच्छरीरप्रतिपत्तौ केचिज्जीवावयवा उपगच्छन्ति,
तनुशरीरप्रतिपत्तौ च केचिदपगच्छन्तीत्युच्येत
; तत्राप्युच्यते —

न च पर्यायादप्यविरोधो विकारादिभ्यः ॥ ३५ ॥

न च पर्यायेणाप्यवयवोपगमापगमाभ्यामेतद्देहपरिमाणत्वं
जीवस्याविरोधेनोपपादयितुं
शक्यते । कुतः ? विकारादिदोषप्रसङ्गात् — अवयवोपगमापगमाभ्यां
ह्यनिशमापूर्यमाणस्यापक्षीयमाणस्य च जीवस्य विक्रियावत्त्वं
तावदपरिहार्यम् ; विक्रियावत्त्वे च चर्मादिवदनित्यत्वं प्रसज्येत ;
ततश्च बन्धमोक्षाभ्युपगमो बाध्येत — कर्माष्टकपरिवेष्टितस्य जीवस्य
अलाबूवत्संसारसागरे निमग्नस्य बन्धनोच्छेदादूर्ध्वगामित्वं
भवतीति । किञ्चान्यत् — आगच्छतामपगच्छतां च
अवयवानामागमापायधर्मवत्त्वादेव
अनात्मत्वं शरीरादिवत् ; ततश्चावस्थितः कश्चिदवयव आत्मेति स्यात् ; न च स
निरूपयितुं शक्यते — अयमसाविति । किञ्चान्यत् — आगच्छन्तश्चैते
जीवावयवाः कुतः प्रादुर्भवन्ति, अपगच्छन्तश्च क्व वा
लीयन्त इति वक्तव्यम् ; न हि भूतेभ्यः प्रादुर्भवेयुः, भूतेषु
च निलीयेरन् , अभौतिकत्वाज्जीवस्य ; नापि कश्चिदन्यः साधारणोऽसाधारणो वा
जीवानामवयवाधारो निरूप्यते, प्रमाणाभावात् । किञ्चान्यत् —
अनवधृतस्वरूपश्चैवं सति आत्मा स्यात् ,
आगच्छतामपगच्छतां च अवयवानामनियतपरिमाणत्वात् ; अत
एवमादिदोषप्रसङ्गात् न पर्यायेणाप्यवयवोपगमापगमावात्मन
आश्रयितुं शक्येते । अथवा पूर्वेण सूत्रेण शरीरपरिमाणस्यात्मन
उपचितापचितशरीरान्तरप्रतिपत्तावकार्त्स्न्यप्रसञ्जनद्वारेणानित्यतायां
चोदितायाम् , पुनः पर्यायेण परिमाणानवस्थानेऽपि स्रोतःसन्ताननित्यतान्यायेन
आत्मनो नित्यता स्यात् — यथा रक्तपटानां विज्ञानानवस्थानेऽपि
तत्सन्ताननित्यता, तद्वद्विसिचामपि —
इत्याशङ्क्य, अनेन सूत्रेणोत्तरमुच्यते — सन्तानस्य
तावदवस्तुत्वे नैरात्म्यवादप्रसङ्गः, वस्तुत्वेऽप्यात्मनो
विकारादिदोषप्रसङ्गादस्य पक्षस्यानुपपत्तिरिति ॥ ३५ ॥

अन्त्यावस्थितेश्चोभयनित्यत्वादविशेषः ॥ ३६ ॥

अपि च अन्त्यस्य मोक्षावस्थाभाविनो जीवपरिमाणस्य नित्यत्वमिष्यते जैनैः ;
तद्वत्पूर्वयोरप्याद्यमध्यमयोर्जीवपरिमाणयोर्नित्यत्वप्रसङ्गादविशेषप्रसङ्गः
स्यात् ; एकशरीरपरिमाणतैव स्यात् , न उपचितापचितशरीरान्तरप्राप्तिः । अथवा
अन्त्यस्य जीवपरिमाणस्य अवस्थितत्वात् पूर्वयोरप्यवस्थयोरवस्थितपरिमाण एव
जीवः स्यात् ; ततश्चाविशेषेण सर्वदैव अणुर्महान्वा जीवोऽभ्युपगन्तव्यः, न
शरीरपरिमाणः । अतश्च सौगतवदार्हतमपि मतमसङ्गतमित्युपेक्षितव्यम् ॥ ३६ ॥

### पत्यधिकरणम्

पत्युरसामञ्जस्यात् ॥ ३७ ॥

इदानीं केवलाधिष्ठात्रीश्वरकारणवादः प्रतिषिध्यते । तत्कथमवगम्यते ? ‘
प्रकृतिश्च प्रतिज्ञादृष्टान्तानुपरोधात्’ (ब्र. सू. १ । ४ । २३)
‘ अभिध्योपदेशाच्च’ (ब्र. सू. १ । ४ । २४) इत्यत्र प्रकृतिभावेन
अधिष्ठातृभावेन च उभयस्वभावस्येश्वरस्य स्वयमेव
आचार्येण प्रतिष्ठापितत्वात् ; यदि
पुनरविशेषेणेश्वरकारणवादमात्रमिह
प्रतिषिध्येत, पूर्वोत्तरविरोधाद्व्याहताभिव्याहारः सूत्रकार
इत्येतदापद्येत ; तस्मादप्रकृतिरधिष्ठाता
केवलं निमित्तकारणमीश्वरः — इत्येष पक्षो
वेदान्तविहितब्रह्मैकत्वप्रतिपक्षत्वात्
यत्नेनात्र प्रतिषिध्यते । सा चेयं वेदबाह्येश्वरकल्पना अनेकप्रकारा —
केचित्तावत्सांख्ययोगव्यपाश्रयाः कल्पयन्ति —
प्रधानपुरुषयोरधिष्ठाता केवलं
निमित्तकारणमीश्वरः ; इतरेतरविलक्षणाः प्रधानपुरुषेश्वरा इति ;
माहेश्वरास्तु मन्यन्ते — कार्यकारणयोगविधिदुःखान्ताः पञ्च पदार्थाः
पशुपतिनेश्वरेण पशुपाशविमोक्षणायोपदिष्टाः ; पशुपतिरीश्वरो
निमित्तकारणमिति ; तथा वैशेषिकादयोऽपि
केचित्कथञ्चित्स्वप्रक्रियानुसारेण
निमित्तकारणमीश्वरः — इति वर्णयन्ति ॥

अत उत्तरमुच्यते — पत्युरसामञ्जस्यादिति ; पत्युरीश्वरस्य
प्रधानपुरुषयोरधिष्ठातृत्वेन
जगत्कारणत्वं नोपपद्यते । कस्मात् ? असामञ्जस्यात् ।
किं पुनरसामञ्जस्यम् ? हीनमध्यमोत्तमभावेन हि प्राणिभेदान्विदधत ईश्वरस्य
रागद्वेषादिदोषप्रसक्तेः अस्मदादिवदनीश्वरत्वं प्रसज्येत ।
प्राणिकर्मापेक्षित्वाददोष इति चेत् , न ;
कर्मेश्वरयोः प्रवर्त्यप्रवर्तयितृत्वे
इतरेतराश्रयदोषप्रसङ्गात् । न,
अनादित्वात् , इति चेत् , न ; वर्तमानकालवदतीतेष्वपि
कालेष्वितरेतराश्रयदोषाविशेषादन्धपरम्परान्यायापत्तेः ।
अपि च ‘ प्रवर्तनालक्षणा दोषाः’ इति न्यायवित्समयः ; न हि
कश्चिददोषप्रयुक्तः स्वार्थे परार्थे वा
प्रवर्तमानो दृश्यते ; स्वार्थप्रयुक्त एव च सर्वो जनः परार्थेऽपि प्रवर्तत
इत्येवमप्यसामञ्जस्यम् , स्वार्थवत्त्वादीश्वरस्यानीश्वरत्वप्रसङ्गात् ।
पुरुषविशेषत्वाभ्युपगमाच्चेश्वरस्य, पुरुषस्य
चौदासीन्याभ्युपगमादसामञ्जस्यम्
॥ ३७ ॥

सम्बन्धानुपपत्तेश्च ॥ ३८ ॥

पुनरप्यसामञ्जस्यमेव — न हि प्रधानपुरुषव्यतिरिक्त ईश्वरोऽन्तरेण सम्बन्धं
प्रधानपुरुषयोरीशिता ; न तावत्संयोगलक्षणः सम्बन्धः सम्भवति,
प्रधानपुरुषेश्वराणां सर्वगतत्वान्निरवयवत्वाच्च ;
नापि समवायलक्षणः सम्बन्धः, आश्रयाश्रयिभावानिरूपणात् ; नाप्यन्यः
कश्चित्कार्यगम्यः सम्बन्धः शक्यते कल्पयितुम् ,
कार्यकारणभावस्यैवाद्याप्यसिद्धत्वात् । ब्रह्मवादिनः
कथमिति चेत् , न ; तस्य तादात्म्यलक्षणसम्बन्धोपपत्तेः ; अपि च
आगमबलेन ब्रह्मवादी कारणादिस्वरूपं निरूपयतीति नावश्यं तस्य
यथादृष्टमेव सर्वमभ्युपगन्तव्यमिति नियमोऽस्ति ;
परस्य तु दृष्टान्तबलेन कारणादिस्वरूपं निरूपयतः यथादृष्टमेव
सर्वमभ्युपगन्तव्यमित्ययमस्त्यतिशयः । परस्यापि
सर्वज्ञप्रणीतागमसद्भावात् समानमागमबलमिति
चेत् , न ; इतरेतराश्रयप्रसङ्गात् — आगमप्रत्ययात्सर्वज्ञत्वसिद्धिः
सर्वज्ञत्वप्रत्ययाच्चागमसिद्धिरिति । तस्मादनुपपन्ना
सांख्ययोगवादिनामीश्वरकल्पना । एवमन्यास्वपि
वेदबाह्यास्वीश्वरकल्पनासु यथासम्भवमसामञ्जस्यं योजयितव्यम् ॥ ३८ ॥

अधिष्ठानानुपपत्तेश्च ॥ ३९ ॥

इतश्चानुपपत्तिस्तार्किकपरिकल्पितस्येश्वरस्य — स हि परिकल्प्यमानः,
कुम्भकार इव मृदादीनि, प्रधानादीन्यधिष्ठाय प्रवर्तयेत् ; न
चैवमुपपद्यते ; न ह्यप्रत्यक्षं रूपादिहीनं च प्रधानमीश्वरस्याधिष्ठेयं
सम्भवति, मृदादिवैलक्षण्यात् ॥ ३९ ॥

करणवच्चेन्न भोगादिभ्यः ॥ ४० ॥

स्यादेतत् — यथा करणग्रामं चक्षुरादिकमप्रत्यक्षं रूपादिहीनं च
पुरुषोऽधितिष्ठति, एवं
प्रधानमीश्वरोऽधिष्ठास्यतीति
; तथापि नोपपद्यते ; भोगादिदर्शनाद्धि करणग्रामस्य अधिष्ठितत्वं गम्यते ; न
चात्र भोगादयो दृश्यन्ते ; करणग्रामसाम्ये च अभ्युपगम्यमाने संसारिणामिव
ईश्वरस्यापि भोगादयः प्रसज्येरन् ॥

अन्यथा वा सूत्रद्वयं व्याख्यायते — ‘ अधिष्ठानानुपपत्तेश्च’ —
इतश्चानुपपत्तिस्तार्किकपरिकल्पितस्येश्वरस्य ;
साधिष्ठानो हि लोके सशरीरो राजा राष्ट्रस्येश्वरो दृश्यते, न
निरधिष्ठानः ; अतश्च तद्दृष्टान्तवशेनादृष्टमीश्वरं
कल्पयितुमिच्छतः ईश्वरस्यापि किञ्चिच्छरीरं करणायतनं
वर्णयितव्यं स्यात् ; न च तद्वर्णयितुं शक्यते,
सृष्ट्युत्तरकालभावित्वाच्छरीरस्य,
प्राक्सृष्टेस्तदनुपपत्तेः ;
निरधिष्ठानत्वे चेश्वरस्य प्रवर्तकत्वानुपपत्तिः,
एवं लोके दृष्टत्वात् । ‘ करणवच्चेन्न भोगादिभ्यः’ — अथ
लोकदर्शनानुसारेण ईश्वरस्यापि
किञ्चित्करणानामायतनं शरीरं कामेन
कल्प्येत — एवमपि नोपपद्यते ; सशरीरत्वे हि सति
संसारिवद्भोगादिप्रसङ्गात्
ईश्वरस्याप्यनीश्वरत्वं प्रसज्येत ॥ ४० ॥

अन्तवत्त्वमसर्वज्ञता वा ॥ ४१ ॥

इतश्चानुपपत्तिस्तार्किकपरिकल्पितस्येश्वरस्य — स हि
सर्वज्ञस्तैरभ्युपगम्यतेऽनन्तश्च
; अनन्तं च प्रधानम् , अनन्ताश्च पुरुषा मिथो भिन्ना अभ्युपगम्यन्ते । तत्र
सर्वज्ञेनेश्वरेण प्रधानस्य पुरुषाणामात्मनश्चेयत्ता परिच्छिद्येत वा, न वा
परिच्छिद्येत ? उभयथापि दोषोऽनुषक्त एव । कथम् ? पूर्वस्मिंस्तावद्विकल्पे,
इयत्तापरिच्छिन्नत्वात्प्रधानपुरुषेश्वराणामन्तवत्त्वमवश्यंभावि, एवं लोके
दृष्टत्वात् ; यद्धि लोके इयत्तापरिच्छिन्नं वस्तु घटादि,
तदन्तवद्दृष्टम् — तथा
प्रधानपुरुषेश्वरत्रयमपीयत्तापरिच्छिन्नत्वादन्तवत्स्यात्
; संख्यापरिमाणं तावत्प्रधानपुरुषेश्वरत्रयरूपेण परिच्छिन्नम् ;
स्वरूपपरिमाणमपि तद्गतमीश्वरेण परिच्छिद्येत,
पुरुषगता च महासंख्या । ततश्चेयत्तापरिच्छिन्नानां मध्ये ये
संसारान्मुच्यन्ते, तेषां संसारोऽन्तवान् , संसारित्वं च तेषामन्तवत् ;
एवमितरेष्वपि क्रमेण मुच्यमानेषु संसारस्य संसारिणां च अन्तवत्त्वं
स्यात् ; प्रधानं च सविकारं पुरुषार्थमीश्वरस्य अधिष्ठेयं
संसारित्वेनाभिमतम् । तच्छून्यतायाम् ईश्वरः
किमधितिष्ठेत् ? किंविषये वा सर्वज्ञतेश्वरते
स्याताम् ? प्रधानपुरुषेश्वराणाम् चैवमन्तवत्त्वे सति
आदिमत्त्वप्रसङ्गः ; आद्यन्तवत्त्वे च
शून्यवादप्रसङ्गः । अथ मा भूदेष दोष
इत्युत्तरो विकल्पोऽभ्युपगम्येत — न प्रधानस्य
पुरुषाणामात्मनश्च इयत्ता ईश्वरेण परिच्छिद्यत इति ; तत
ईश्वरस्य सर्वज्ञत्वाभ्युपगमहानिरपरो दोषः प्रसज्येत ।
तस्मादप्यसङ्गतस्तार्किकपरिगृहीत
ईश्वरकारणवादः ॥ ४१ ॥

### उत्पत्त्यसम्भवाधिकरणम्

उत्पत्त्यसम्भवात् ॥ ४२ ॥

येषामप्रकृतिरधिष्ठाता केवलनिमित्तकारणमीश्वरोऽभिमतः, तेषां पक्षः
प्रत्याख्यातः । येषां पुनः प्रकृतिश्चाधिष्ठाता च
उभयात्मकं कारणमीश्वरोऽभिमतः, तेषां पक्षः प्रत्याख्यायते ।
ननु श्रुतिसमाश्रयणेनाप्येवंरूप एवेश्वरः प्राङ्निर्धारितः —
प्रकृतिश्चाधिष्ठाता चेति ; श्रुत्यनुसारिणी च स्मृतिः
प्रमाणमिति स्थितिः ; तत्कस्य हेतोरेष पक्षः प्रत्याचिख्यासित इति
— उच्यते — यद्यप्येवंजातीयकोंऽशः समानत्वान्न विसंवादगोचरो भवति, अस्ति
त्वंशान्तरं विसंवादस्थानमित्यतस्तत्प्रत्याख्यानायारम्भः ॥

तत्र भागवता मन्यते — भगवानेवैको वासुदेवो निरञ्जनज्ञानस्वरूपः
परमार्थतत्त्वम् ; स चतुर्धात्मानं प्रविभज्य
प्रतिष्ठितः — वासुदेवव्यूहरूपेण, सङ्कर्षणव्यूहरूपेण,
प्रद्युम्नव्यूहरूपेण, अनिरुद्धव्यूहरूपेण च ;
वासुदेवो नाम परमात्मा उच्यते ; सङ्कर्षणो नाम जीवः ;
प्रद्युम्नो नाम मनः ; अनिरुद्धो नाम अहंकारः ; तेषां वासुदेवः
परा प्रकृतिः, इतरे सङ्कर्षणादयः कार्यम् ; तमित्थंभूतं परमेश्वरं
भगवन्तमभिगमनोपादानेज्यास्वाध्याययोगैर्वर्षशतमिष्ट्वा
क्षीणक्लेशो भगवन्तमेव प्रतिपद्यत इति । तत्र
यत्तावदुच्यते — योऽसौ नारायणः परोऽव्यक्तात्प्रसिद्धः
परमात्मा सर्वात्मा, स आत्मनात्मानमनेकधा व्यूह्यावस्थित इति — तन्न
निराक्रियते, ‘ स एकधा भवति त्रिधा भवति’ (छा. उ. ७ । २६ । २)
इत्यादिश्रुतिभ्यः परमात्मनोऽनेकधाभावस्याधिगतत्वात् ; यदपि
तस्य भगवतोऽभिगमनादिलक्षणमाराधनमजस्रमनन्यचित्ततयाभिप्रेयते, तदपि न
प्रतिषिध्यते, श्रुतिस्मृत्योरीश्वरप्रणिधानस्य प्रसिद्धत्वात् ।
यत्पुनरिदमुच्यते — वासुदेवात्सङ्कर्षण उत्पद्यते, सङ्कर्षणाच्च
प्रद्युम्नः, प्रद्युम्नाच्चानिरुद्ध इति, अत्र
ब्रूमः — न वासुदेवसंज्ञकात्परमात्मनः सङ्कर्षणसंज्ञकस्य
जीवस्योत्पत्तिः सम्भवति, अनित्यत्वादिदोषप्रसङ्गात् ;
उत्पत्तिमत्त्वे हि जीवस्य अनित्यत्वादयो दोषाः प्रसज्येरन् ;
ततश्च नैवास्य भगवत्प्राप्तिर्मोक्षः स्यात् , कारणप्राप्तौ
कार्यस्य प्रविलयप्रसङ्गात् ; प्रतिषेधिष्यति च आचार्यो
जीवस्योत्पत्तिम् — ‘ नात्माऽश्रुतेर्नित्यत्वाच्च
ताभ्यः’ (ब्र. सू. २ । ३ । १७) इति । तस्मादसङ्गतैषा कल्पना ॥
४२ ॥

न च कर्तुः करणम् ॥ ४३ ॥

इतश्चासङ्गतैषा कल्पना — यस्मान्न हि लोके कर्तुर्देवदत्तादेः करणं
परश्वाद्युत्पद्यमानं दृश्यते ; वर्णयन्ति च भागवताः
कर्तुर्जीवात्सङ्कर्षणसंज्ञकात्करणं मनः
प्रद्युम्नसंज्ञकमुत्पद्यते,
कर्तृजाच्च तस्मादनिरुद्धसंज्ञकोऽहंकार उत्पद्यत इति ; न
चैतद्दृष्टान्तमन्तरेणाध्यवसातुं शक्नुमः
; न चैवंभूतां श्रुतिमुपलभामहे ॥ ४३ ॥

विज्ञानादिभावे वा तदप्रतिषेधः ॥ ४४ ॥

अथापि स्यात् — न चैते सङ्कर्षणादयो जीवादिभावेनाभिप्रेयन्ते — किं तर्हि ?
— ईश्वरा एवैते सर्वे ज्ञानैश्वर्यशक्तिबलवीर्यतेजोभिरैश्वरैर्धर्मैरन्विता
अभ्युपगम्यन्ते — वासुदेवा एवैते सर्वे निर्दोषा निरधिष्ठाना
निरवद्याश्चेति ; तस्मान्नायं यथावर्णित
उत्पत्त्यसम्भवो दोषः प्राप्नोतीति । अत्रोच्यते — एवमपि,
तदप्रतिषेधः उत्पत्त्यसम्भवस्याप्रतिषेधः,
प्राप्नोत्येवायमुत्पत्त्यसम्भवो
दोषः प्रकारान्तरेणेत्यभिप्रायः । कथम् ? यदि तावदयमभिप्रायः —
परस्परभिन्ना एवैते वासुदेवादयश्चत्वार
ईश्वरास्तुल्यधर्माणः, नैषामेकात्मकत्वमस्तीति —
ततोऽनेकेश्वरकल्पनानर्थक्यम् , एकेनैवेश्वरेणेश्वरकार्यसिद्धेः ;
सिद्धान्तहानिश्च, भगवानेवैको वासुदेवः परमार्थतत्त्वमित्यभ्युपगमात् ।
अथायमभिप्रायः — एकस्यैव भगवत एते चत्वारो व्यूहास्तुल्यधर्माण इति, तथापि
तदवस्थ एवोत्पत्त्यसम्भवः ; न हि वासुदेवात्सङ्कर्षणस्योत्पत्तिः
सम्भवति, सङ्कर्षणाच्च प्रद्युम्नस्य,
प्रद्युम्नाच्चानिरुद्धस्य,
अतिशयाभावात् ; भवितव्यं हि कार्यकारणयोरतिशयेन, यथा मृद्घटयोः ; न
ह्यसत्यतिशये, कार्यं कारणमित्यवकल्पते । न च
पञ्चरात्रसिद्धान्तिभिर्वासुदेवादिषु
एकस्मिन्सर्वेषु वा ज्ञानैश्वर्यादितारतम्यकृतः कश्चिद्भेदोऽभ्युपगम्यते ;
वासुदेवा एव हि सर्वे व्यूहा निर्विशेषा इष्यन्ते । न चैते
भगवद्व्यूहाश्चतुःसंख्यायामेवावतिष्ठेरन् ,
ब्रह्मादिस्तम्बपर्यन्तस्य समस्तस्यैव जगतो भगवद्व्यूहत्वावगमात् ॥
४४ ॥

विप्रतिषेधाच्च ॥ ४५ ॥

विप्रतिषेधश्च अस्मिन् शास्त्रे बहुविध उपलभ्यते — गुणगुणित्वकल्पनादि
लक्षणः ; ज्ञानैश्वर्यशक्तिबलवीर्यतेजांसि गुणाः, आत्मान एवैते
भगवन्तो वासुदेवा इत्यादिदर्शनात् । वेदविप्रतिषेधश्च भवति — चतुर्षु
वेदेषु परं श्रेयोऽलब्ध्वा शाण्डिल्य इदं
शास्त्रमधिगतवानित्यादिवेदनिन्दादर्शनात् ।
तस्मात् असङ्गतैषा कल्पनेति सिद्धम् ॥ ४५ ॥

इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य
श्रीमच्छङ्करभगवतः कृतौ शारीरकमीमांसासूत्रभाष्ये द्वितीयाध्यायस्य
द्वितीयः पादः ॥

## तृतीयः पादः

वेदान्तेषु तत्र तत्र भिन्नप्रस्थाना उत्पत्तिश्रुतय उपलभ्यन्ते ;
केचिदाकाशस्योत्पत्तिमामनन्ति, केचिन्न ; तथा
केचिद्वायोरुत्पत्तिमामनन्ति, केचिन्न ; एवं जीवस्य
प्राणानां च ; एवमेव क्रमादिद्वारकोऽपि विप्रतिषेधः
श्रुत्यन्तरेषूपलक्ष्यते ;
विप्रतिषेधाच्च परपक्षाणामनपेक्षितत्वं स्थापितम् ;
तद्वत्स्वपक्षस्यापि
विप्रतिषेधादेवानपेक्षितत्वमाशङ्क्येत
— इत्यतः सर्ववेदान्तगतसृष्टिश्रुत्यर्थनिर्मलत्वाय परः प्रपञ्च आरभ्यते ;
तदर्थनिर्मलत्वे च फलं यथोक्ताशङ्कानिवृत्तिरेव । तत्र प्रथमं
तावदाकाशमाश्रित्य चिन्त्यते —

### वियदधिकरणम्

न वियदश्रुतेः ॥ १ ॥

किमस्याकाशस्योत्पत्तिरस्ति, उत नास्तीति । तत्र तावत्प्रतिपाद्यते — न
वियदश्रुतेरिति ; न खल्वाकाशमुत्पद्यते । कस्मात् ? अश्रुतेः — न
ह्यस्योत्पत्तिप्रकरणे श्रवणमस्ति ; छान्दोग्ये हि ‘ सदेव सोम्येदमग्र
आसीदेकमेवाद्वितीयम्’ (छा. उ. ६ । २ । १) इति सच्छब्दवाच्यं ब्रह्म
प्रकृत्य, ‘ तदैक्षत’ ‘ तत्तेजोऽसृजत’ (छा. उ. ६ । २ । ३) इति
च पञ्चानां महाभूतानां मध्यमं तेज आदि कृत्वा त्रयाणां
तेजोबन्नानामुत्पत्तिः श्राव्यते ;
श्रुतिश्च नः प्रमाणमतीन्द्रियार्थविज्ञानोत्पत्तौ ; न च अत्र
श्रुतिरस्त्याकाशस्योत्पत्तिप्रतिपादिनी ;
तस्मान्नाकाशस्योत्पत्तिरिति ॥ १ ॥

अस्ति तु ॥ २ ॥

तुशब्दः पक्षान्तरपरिग्रहे ; मा नामाकाशस्य छान्दोग्ये भूदुत्पत्तिः ;
श्रुत्यन्तरे त्वस्ति ; तैत्तिरीयका हि समामनन्ति — ‘ सत्यं
ज्ञानमनन्तं ब्रह्म’ (तै. उ. २ । १ । १) इति प्रकृत्य, ‘
तस्माद्वा एतस्मादात्मन आकाशः सम्भूतः’ (तै. उ. २ । १ । १)
इति । ततश्च श्रुत्योर्विप्रतिषेधः — क्वचित्तेजःप्रमुखा सृष्टिः,
क्वचिदाकाशप्रमुखेति । नन्वेकवाक्यता अनयोः
श्रुत्योर्युक्ता ; सत्यं सा युक्ता, न तु सा
अवगन्तुं शक्यते । कुतः ? ‘ तत्तेजोऽसृजत’ (छा. उ. ६ । २ । ३) इति
सकृच्छ्रुतस्य स्रष्टुः स्रष्टव्यद्वयेन सम्बन्धानुपपत्तेः — ‘
तत्तेजोऽसृजत’ ‘ तदाकाशमसृजत’ इति । ननु सकृच्छ्रुतस्यापि
कर्तुः कर्तव्यद्वयेन सम्बन्धो दृश्यते — यथा सूपं पक्त्वा ओदनं
पचतीति, एवं तदाकाशं सृष्ट्वा तत्तेजोऽसृजत इति योजयिष्यामि ; नैवं
युज्यते ; प्रथमजत्वं हि छान्दोग्ये तेजसोऽवगम्यते ;
तैत्तिरीयके च आकाशस्य ; न च उभयोः प्रथमजत्वं सम्भवति
; एतेन इतरश्रुत्यक्षरविरोधोऽपि व्याख्यातः — ‘ तस्माद्वा एतस्मादात्मन
आकाशः सम्भूतः’ (तै. उ. २ । १ । १) इत्यत्रापि — तस्मादाकाशः
सम्भूतः, तस्मात्तेजः सम्भूतम् — इति सकृच्छ्रुतस्यापादानस्य
सम्भवनस्य च वियत्तेजोभ्यां युगपत्सम्बन्धानुपपत्तेः, ‘ वायोरग्निः’
(तै. उ. २ । १ । १) इति च पृथगाम्नानात् ॥ २ ॥

अस्मिन्विप्रतिषेधे कश्चिदाह —

गौण्यसम्भवात् ॥ ३ ॥

नास्ति वियत उत्पत्तिः, अश्रुतेरेव । या त्वितरा वियदुत्पत्तिवादिनी
श्रुतिरुदाहृता, सा गौणी भवितुमर्हति । कस्मात् ?
असम्भवात् । न ह्याकाशस्योत्पत्तिः सम्भावयितुं
शक्या, श्रीमत्कणभुगभिप्रायानुसारिषु जीवत्सु ; ते हि
कारणसामग्र्यसम्भवादाकाशस्योत्पत्तिं वारयन्ति ;
समवाय्यसमवायिनिमित्तकारणेभ्यो हि किल सर्वमुत्पद्यमानं
समुत्पद्यते ; द्रव्यस्य चैकजातीयकमनेकं च द्रव्यं
समवायिकारणं भवति ; न चाकाशस्यैकजातीयकमनेकं च द्रव्यमारम्भकमस्ति ;
यस्मिन्समवायिकारणे सति, असमवायिकारणे च तत्संयोगे, आकाश उत्पद्येत ;
तदभावात्तु तदनुग्रहप्रवृत्तं निमित्तकारणं दूरापेतमेव आकाशस्य भवति ।
उत्पत्तिमतां च तेजःप्रभृतीनां पूर्वोत्तरकालयोर्विशेषः
सम्भाव्यते — प्रागुत्पत्तेः प्रकाशादिकार्यं न बभूव,
पश्चाच्च भवतीति ; आकाशस्य पुनर्न पूर्वोत्तरकालयोर्विशेषः
सम्भावयितुं शक्यते । किं हि
प्रागुत्पत्तेरनवकाशमसुषिरमच्छिद्रं
बभूवेति शक्यतेऽध्यवसातुम् ? पृथिव्यादिवैधर्म्याच्च विभुत्वादिलक्षणात्
आकाशस्य अजत्वसिद्धिः । तस्माद्यथा लोके — आकाशं कुरु, आकाशो जातः —
इत्येवंजातीयको गौणः प्रयोगो भवति, यथा च — घटाकाशः, करकाकाशः गृहाकाशः —
इत्येकस्याप्याकाशस्य एवंजातीयको भेदव्यपदेशो गौणो भवति — वेदेऽपि ‘
आरण्यानाकाशेष्वालभेरन्’ इति ; एवमुत्पत्तिश्रुतिरपि गौणी
द्रष्टव्या ॥ ३ ॥

शब्दाच्च ॥ ४ ॥

शब्दः खल्वप्याकाशस्य अजत्वं ख्यापयति, यत आह — ‘ वायुश्चान्तरिक्षं
चैतदमृतम्’ (बृ. उ. २ । ३ । ३) इति ; न
ह्यमृतस्योत्पत्तिरुपपद्यते ; ‘
आकाशवत्सर्वगतश्च नित्यः’ (शत. ब्रा. १० । ६ । ३ । २) इति च आकाशेन ब्रह्म
सर्वगतत्वनित्यत्वाभ्यां धर्माभ्यामुपमिमानः आकाशस्यापि तौ धर्मौ सूचयति
; न च तादृशस्योत्पत्तिरुपपद्यते । ‘ स यथानन्तोऽयमाकाश एवमनन्त आत्मा
वेदितव्यः’ इति च उदाहरणम् — ‘ आकाशशरीरं ब्रह्म’ (तै. उ. १ ।
६ । २) ‘ आकाश आत्मा’ (तै. उ. १ । ७ । १) इति च । न
ह्याकाशस्योत्पत्तिमत्त्वे
ब्रह्मणस्तेन विशेषणं सम्भवति — नीलेनेवोत्पलस्य ।
तस्मान्नित्यमेवाकाशेन साधारणं ब्रह्मेति गम्यते ॥ ४ ॥

स्याच्चैकस्य ब्रह्मशब्दवत् ॥ ५ ॥

इदं पदोत्तरं सूत्रम् । स्यादेतत् । कथं पुनरेकस्य सम्भूतशब्दस्य ‘
तस्माद्वा एतस्मादात्मन आकाशः सम्भूतः’ (तै. उ. २ । १ । १)
इत्यस्मिन्नधिकारे परेषु तेजःप्रभृतिष्वनुवर्तमानस्य मुख्यत्वं सम्भवति,
आकाशे च गौणत्वमिति । अत उत्तरमुच्यते — स्याच्चैकस्यापि
सम्भूतशब्दस्य विषयविशेषवशाद्गौणो मुख्यश्च
प्रयोगः — ब्रह्मशब्दवत् ; यथैकस्यापि ब्रह्मशब्दस्य ‘ तपसा
ब्रह्म विजिज्ञासस्व तपो ब्रह्म’ (तै. उ. ३ । २ । १)
इत्यस्मिन्नधिकारेऽन्नादिषु गौणः
प्रयोगः, आनन्दे च मुख्यः ; यथा च तपसि ब्रह्मविज्ञानसाधने ब्रह्मशब्दो
भक्त्या प्रयुज्यते, अञ्जसा तु विज्ञेये ब्रह्मणि — तद्वत् । कथं
पुनरनुत्पत्तौ नभसः ‘ एकमेवाद्वितीयम्’ (छा. उ. ६ । २ । १)
इतीयं प्रतिज्ञा समर्थ्यते ? ननु नभसा द्वितीयेन सद्वितीयं ब्रह्म
प्राप्नोति ; कथं च ब्रह्मणि विदिते सर्वं विदितं स्यादिति, तदुच्यते — ‘
एकमेव’ इति तावत्स्वकार्यापेक्षयोपपद्यते ; यथा लोके कश्चित्कुम्भकारकुले
पूर्वेद्युर्मृद्दण्डचक्रादीनि उपलभ्य अपरेद्युश्च नानाविधान्यमत्राणि
प्रसारितान्युपलभ्य ब्रूयात् — ‘ मृदेवैकाकिनी पूर्वेद्युरासीत्’ इति, स
च तयावधारणया मृत्कार्यजातमेव पूर्वेद्युर्नासीदित्यभिप्रेयात् , न
दण्डचक्रादि — तद्वदद्वितीयश्रुतिरधिष्ठात्रन्तरं वारयति — यथा
मृदोऽमत्रप्रकृतेः कुम्भकारोऽधिष्ठाता दृश्यते, नैवं ब्रह्मणो
जगत्प्रकृतेरन्योऽधिष्ठाता अस्तीति । न च नभसापि
द्वितीयेन सद्वितीयं ब्रह्म प्रसज्यते ; लक्षणान्यत्वनिमित्तं हि नानात्वम्
; न च प्रागुत्पत्तेर्ब्रह्मनभसोर्लक्षणान्यत्वमस्ति — क्षीरोदकयोरिव
संसृष्टयोः — व्यापित्वामूर्तत्वादिधर्मसामान्यात् ; सर्गकाले
तु ब्रह्म जगदुत्पादयितुं यतते, स्तिमितमितरत्तिष्ठति, तेनान्यत्वमवसीयते
; तथा च ‘ आकाशशरीरं ब्रह्म’ (तै. उ. १ । ६ । २) इत्यादिश्रुतिभ्योऽपि
ब्रह्माकाशयोरभेदोपचारसिद्धिः ; अत एव च ब्रह्मविज्ञानेन
सर्वविज्ञानसिद्धिः ; अपि च सर्वं
कार्यमुत्पद्यमानमाकाशेनाव्यतिरिक्तदेशकालमेवोत्पद्यते,
ब्रह्मणा च अव्यतिरिक्तदेशकालमेवाकाशं भवतीति — अतो ब्रह्मणा तत्कार्येण च
विज्ञातेन सह विज्ञातमेवाकाशं भवति — यथा क्षीरपूर्णे घटे
कतिचिदब्बिन्दवः प्रक्षिप्ताः सन्तः
क्षीरग्रहणेनैव गृहीता भवन्ति ; न हि
क्षीरग्रहणादब्बिन्दुग्रहणं
परिशिष्यते ; एवं ब्रह्मणा तत्कार्यैश्चाव्यतिरिक्तदेशकालत्वात्
गृहीतमेव ब्रह्मग्रहणेन नभो भवति । तस्माद्भाक्तं नभसः
सम्भवश्रवणमिति ॥ ५ ॥

एवं प्राप्ते, इदमाह —

प्रतिज्ञाऽहानिरव्यतिरेकाच्छब्देभ्यः ॥ ६ ॥

‘ येनाश्रुतꣳ श्रुतं भवत्यमतं मतमविज्ञातं विज्ञातम्’ (छा. उ. ६ । १ । ३)
इति, ‘ आत्मनि खल्वरे दृष्टे श्रुते मते विज्ञाते इदꣳ सर्वं विदितम्’
(बृ. उ. ४ । ५ । ६) इति, ‘ कस्मिन्नु भगवो विज्ञाते सर्वमिदं विज्ञातं
भवति’ (मु. उ. १ । १ । ३) इति, ‘ न काचन मद्बहिर्धा विद्यास्ति’ इति
चैवंरूपा प्रतिवेदान्तं प्रतिज्ञा विज्ञायते ; तस्याः प्रतिज्ञाया
एवमहानिरनुपरोधः स्यात् , यद्यव्यतिरेकः कृत्स्नस्य
वस्तुजातस्य विज्ञेयाद्ब्रह्मणः स्यात् ; व्यतिरेके हि
सति एकविज्ञानेन सर्वं विज्ञायत इतीयं प्रतिज्ञा हीयते । स चाव्यतिरेक
एवमुपपद्यते, यदि कृत्स्नं वस्तुजातमेकस्माद्ब्रह्मण उत्पद्येत ।
शब्देभ्यश्च प्रकृतिविकाराव्यतिरेकन्यायेनैव
प्रतिज्ञासिद्धिरवगम्यते ; तथा हि — ‘
येनाश्रुतं श्रुतꣳ भवति’ इति प्रतिज्ञाय,
मृदादिदृष्टान्तैः
कार्यकारणाभेदप्रतिपादनपरैः
प्रतिज्ञैषा समर्थ्यते ; तत्साधनायैव चोत्तरे शब्दाः — ‘ सदेव
सोम्येदमग्र आसीदेकमेवाद्वितीयम्’ (छा. उ. ६ । २ । १) ‘ तदैक्षत’
‘ तत्तेजोऽसृजत’ (छा. उ. ६ । २ । ३) इत्येवं कार्यजातं ब्रह्मणः प्रदर्श्य,
अव्यतिरेकं प्रदर्शयन्ति — ‘ ऐतदात्म्यमिदꣳ सर्वम्’ (छा. उ. ६ । ८ । ७)
इत्यारभ्य आ प्रपाठकपरिसमाप्तेः ; तद्यद्याकाशं न ब्रह्मकार्यं
स्यात् , न ब्रह्मणि विज्ञाते आकाशं विज्ञायेत ; ततश्च
प्रतिज्ञाहानिः स्यात् ; न च प्रतिज्ञाहान्या
वेदस्याप्रामाण्यं युक्तं कर्तुम् । तथा हि प्रतिवेदान्तं ते ते
शब्दास्तेन तेन दृष्टान्तेन तामेव प्रतिज्ञां ज्ञापयन्ति — ‘ इदꣳ सर्वं
यदयमात्मा’ (छा. उ. २ । ४ । ६) ‘ ब्रह्मैवेदममृतं पुरस्तात्’ (मु. उ.
२ । २ । १२) इत्येवमादयः ; तस्माज्ज्वलनादिवदेव गगनमप्युत्पद्यते ॥

यदुक्तम् — अश्रुतेर्न वियदुत्पद्यत इति, तदयुक्तम् ,
वियदुत्पत्तिविषयश्रुत्यन्तरस्य
दर्शितत्वात् — ‘ तस्माद्वा एतस्मादात्मन आकाशः सम्भूतः’ (तै. उ. २ । १ ।
१) इति । सत्यं दर्शितम् , विरुद्धं तु ‘ तत्तेजोऽसृजत’ इत्यनेन
श्रुत्यन्तरेण ; न, एकवाक्यत्वात्सर्वश्रुतीनाम् ।
भवत्वेकवाक्यत्वमविरुद्धानाम् ; इह तु विरोध उक्तः —
सकृच्छ्रुतस्य स्रष्टुः
स्रष्टव्यद्वयसम्बन्धासम्भवाद्द्वयोश्च
प्रथमजत्वासम्भवाद्विकल्पासम्भवाच्चेति — नैष दोषः, तेजःसर्गस्य
तैत्तिरीयके तृतीयत्वश्रवणात् — ‘ तस्माद्वा
एतस्मादात्मन आकाशः सम्भूतः, आकाशाद्वायुः, वायोरग्निः’
(तै. उ. २ । १ । १) इति ; अशक्या हीयं श्रुतिरन्यथा परिणेतुम् ; शक्या
तु परिणेतुं छान्दोग्यश्रुतिः — तदाकाशं वायुं च सृष्ट्वा ‘
तत्तेजोऽसृजत’ इति ; न हीयं
श्रुतिस्तेजोजनिप्रधाना सती
श्रुत्यन्तरप्रसिद्धामाकाशस्योत्पत्तिं वारयितुं शक्नोति,
एकस्य वाक्यस्य व्यापारद्वयासम्भवात् ; स्रष्टा त्वेकोऽपि
क्रमेणानेकं स्रष्टव्यं सृजेत् — इत्येकवाक्यत्वकल्पनायां
सम्भवन्त्यां न विरुद्धार्थत्वेन श्रुतिर्हातव्या ; न चास्माभिः
सकृच्छ्रुतस्य स्रष्टुः स्रष्टव्यद्वयसम्बन्धोऽभिप्रेयते,
श्रुत्यन्तरवशेन स्रष्टव्यान्तरोपसङ्ग्रहात् ; यथा च ‘ सर्वं
खल्विदं ब्रह्म तज्जलान्’ इत्यत्र साक्षादेव सर्वस्य वस्तुजातस्य
ब्रह्मजत्वं श्रूयमाणं न प्रदेशान्तरविहितं
तेजःप्रमुखमुत्पत्तिक्रमं वारयति, एवं तेजसोऽपि
ब्रह्मजत्वं श्रूयमाणं न श्रुत्यन्तरविहितं
नभःप्रमुखमुत्पत्तिक्रमं
वारयितुमर्हति । ननु शमविधानार्थमेतद्वाक्यम् — ‘ तज्जलानिति
शान्त उपासीत’ इति श्रुतेः ; नैतत्सृष्टिवाक्यम् ; तस्मादेतन्न
प्रदेशान्तरप्रसिद्धं क्रममुपरोद्धुमर्हति ; ‘
तत्तेजोऽसृजत’ इत्येतत्सृष्टिवाक्यम् ; तस्मादत्र यथाश्रुति क्रमो
ग्रहीतव्य इति । नेत्युच्यते ; न हि तेजःप्राथम्यानुरोधेन
श्रुत्यन्तरप्रसिद्धो वियत्पदार्थः
परित्यक्तव्यो भवति, पदार्थधर्मत्वात्क्रमस्य ; अपि च ‘
तत्तेजोऽसृजत’ इति नात्र क्रमस्य वाचकः कश्चिच्छब्दोऽस्ति ; अर्थात्तु
क्रमो गम्यते ; स च ‘ वायोरग्निः’ (तै. उ. २ । १ । १) इत्यनेन
श्रुत्यन्तरप्रसिद्धेन क्रमेण निवार्यते ; विकल्पसमुच्चयौ तु
वियत्तेजसोः प्रथमजत्वविषयावसम्भवानभ्युपगमाभ्यां निवारितौ ; तस्मान्नास्ति
श्रुत्योर्विप्रतिषेधः । अपि च छान्दोग्ये ‘ येनाश्रुतꣳ श्रुतं भवति’
इत्येतां प्रतिज्ञां वाक्योपक्रमे श्रुतां
समर्थयितुमसमाम्नातमपि वियत्
उत्पत्तावुपसंख्यातव्यम् ; किमङ्ग पुनस्तैत्तिरीयके समाम्नातं
नभो न सङ्गृह्यते । यच्चोक्तम् — आकाशस्य
सर्वेणानन्यदेशकालत्वाद्ब्रह्मणा
तत्कार्यैश्च सह विदितमेव तद्भवति ; अतो न प्रतिज्ञा हीयते ; न च ‘
एकमेवाद्वितीयम्’ इति श्रुतिकोपो भवति,
क्षीरोदकवद्ब्रह्मनभसोरव्यतिरेकोपपत्तेरिति ।
अत्रोच्यते — न क्षीरोदकन्यायेनेदमेकविज्ञानेन सर्वविज्ञानं नेतव्यम् ;
मृदादिदृष्टान्तप्रणयनाद्धि प्रकृतिविकारन्यायेनैवेदं सर्वविज्ञानं
नेतव्यमिति गम्यते ; क्षीरोदकन्यायेन च सर्वविज्ञानं कल्प्यमानं न
सम्यग्विज्ञानं स्यात् ; न हि क्षीरज्ञानगृहीतस्योदकस्य
सम्यग्विज्ञानगृहीतत्वमस्ति ; न च वेदस्य पुरुषाणामिव
मायालीकवञ्चनादिभिरर्थावधारणमुपपद्यते
; सावधारणा चेयम् ‘ एकमेवाद्वितीयम्’ इति श्रुतिः क्षीरोदकन्यायेन नीयमाना
पीड्येत । न च स्वकार्यापेक्षयेदं वस्त्वेकदेशविषयं
सर्वविज्ञानमेकमेवाद्वितीयतावधारणं
चेति न्याय्यम् , मृदादिष्वपि हि तत्सम्भवात् — न तदपूर्ववदुपन्यसितव्यं
भवति — ‘ श्वेतकेतो यन्नु सोम्येदं महामना अनूचानमानी स्तब्धोऽस्युत
तमादेशमप्राक्ष्यः येनाश्रुतꣳ श्रुतं भवति’ (छा. उ. ६ । १ । ३)
इत्यादिना । तस्मादशेषवस्तुविषयमेवेदं सर्वविज्ञानं
सर्वस्य ब्रह्मकार्यतापेक्षयोपन्यस्यत इति द्रष्टव्यम् ॥ ६ ॥

यत्पुनरेतदुक्तम् — असम्भवाद्गौणी गगनस्योत्पत्तिश्रुतिरिति, अत्र ब्रूमः —

यावद्विकारं तु विभागो लोकवत् ॥ ७ ॥

तुशब्दोऽसम्भवाशङ्काव्यावृत्त्यर्थः । न खल्वाकाशोत्पत्तावसम्भवाशङ्का
कर्तव्या ; यतो यावत्किञ्चिद्विकारजातं दृश्यते —
घटघटिकोदञ्चनादि वा, कटककेयूरकुण्डलादि वा,
सूचीनाराचनिस्त्रिंशादि वा — तावानेव विभागो लोके लक्ष्यते ; नत्वविकृतं
किञ्चित्कुतश्चिद्विभक्तमुपलभ्यते ; विभागश्चाकाशस्य
पृथिव्यादिभ्योऽवगम्यते ;
तस्मात्सोऽपि विकारो भवितुमर्हति । एतेन
दिक्कालमनःपरमाण्वादीनां कार्यत्वं
व्याख्यातम् । नन्वात्माप्याकाशादिभ्यो विभक्त इति तस्यापि कार्यत्वं
घटादिवत्प्राप्नोति ; न, ‘ आत्मन आकाशः सम्भूतः’ (तै. उ. २ । १ । १) इति
श्रुतेः ; यदि ह्यात्मापि विकारः स्यात् , तस्मात्परमन्यन्न
श्रुतमित्याकाशादि सर्वं कार्यं निरात्मकमात्मनः
कार्यत्वे स्यात् ; तथा च शून्यवादः प्रसज्येत ;
आत्मत्वाच्चात्मनो निराकरणशङ्कानुपपत्तिः । न
ह्यात्मागन्तुकः कस्यचित् , स्वयंसिद्धत्वात् ; न
ह्यात्मा आत्मनः प्रमाणमपेक्ष्य सिध्यति ; तस्य हि
प्रत्यक्षादीनि प्रमाणान्यसिद्धप्रमेयसिद्धये
उपादीयन्ते ; न ह्याकाशादयः पदार्थाः प्रमाणनिरपेक्षाः
स्वयं सिद्धाः केनचिदभ्युपगम्यन्ते ; आत्मा तु
प्रमाणादिव्यवहाराश्रयत्वात्प्रागेव
प्रमाणादिव्यवहारात्सिध्यति ; न चेदृशस्य निराकरणं सम्भवति ; आगन्तुकं हि
वस्तु निराक्रियते, न स्वरूपम् ; य एव हि निराकर्ता तदेव तस्य स्वरूपम्
; न ह्यग्नेरौष्ण्यमग्निना निराक्रियते ; तथा अहमेवेदानीं जानामि वर्तमानं
वस्तु, अहमेवातीतमतीततरं चाज्ञासिषम् , अहमेवानागतमनागततरं च ज्ञास्यामि,
इत्यतीतानागतवर्तमानभावेनान्यथाभवत्यपि ज्ञातव्ये न ज्ञातुरन्यथाभावोऽस्ति,
सर्वदा वर्तमानस्वभावत्वात् ; तथा भस्मीभवत्यपि देहे नात्मन उच्छेदः ;
वर्तमानस्वभावादन्यथास्वभावत्वं वा न सम्भावयितुं शक्यम् ;
एवमप्रत्याख्येयस्वभावत्वादकार्यत्वमात्मानः, कार्यत्वं च
आकाशस्य ॥

यत्तूक्तं समानजातीयमनेकं कारणद्रव्यं व्योम्नो नास्तीति, तत्प्रत्युच्यते
— न तावत्समानजातीयमेवारभते, न भिन्नजातीयमिति नियमोऽस्ति ; न हि
तन्तूनां तत्संयोगानां च समानजातीयत्वमस्ति,
द्रव्यगुणत्वाभ्युपगमात् ; न च
निमित्तकारणानामपि तुरीवेमादीनां
समानजातीयत्वनियमोऽस्ति । स्यादेतत् —
समवायिकारणविषय एव समानजातीयत्वाभ्युपगमः, न
कारणान्तरविषय इति ; तदप्यनैकान्तिकम् ; सूत्रगोवालैर्ह्यनेकजातीयैरेका
रज्जुः सृज्यमाना दृश्यते ; तथा सूत्रैरूर्णादिभिश्च
विचित्रान्कम्बलान्वितन्वते ;
सत्त्वद्रव्यत्वाद्यपेक्षया वा समानजातीयत्वे कल्प्यमाने नियमानर्थक्यम् ,
सर्वस्य सर्वेण समानजातीयत्वात् । नाप्यनेकमेवारभ्यते, नैकम् — इति
नियमोऽस्ति ; अणुमनसोराद्यकर्मारम्भाभ्युपगमात् । एकैको हि
परमाणुर्मनश्चाद्यं कर्मारभते, न द्रव्यान्तरैः संहत्य —
इत्यभ्युपगम्यते । द्रव्यारम्भ एवानेकारम्भकत्वनियम
इति चेत् , न ; परिणामाभ्युपगमात् । भवेदेष नियमः — यदि संयोगसचिवं
द्रव्यं द्रव्यान्तरस्यारम्भकमभ्युपगम्येत ; तदेव तु द्रव्यं
विशेषवदवस्थान्तरमापद्यमानं कार्यं नामाभ्युपगम्यते ;
तच्च क्वचिदनेकं परिणमते मृद्बीजादि अङ्कुरादिभावेन ; क्वचिदेकं परिणमते
क्षीरादि दध्यादिभावेन ; नेश्वरशासनमस्ति — अनेकमेव कारणं कार्यं
जनयतीति । अतः श्रुतिप्रामाण्यादेकस्माद्ब्रह्मण
आकाशादिमहाभूतोत्पत्तिक्रमेण जगज्जातमिति निश्चीयते
; तथा चोक्तम् — ‘ उपसंहारदर्शनान्नेति चेन्न क्षीरवद्धि’ (ब्र. सू. २ ।
१ । २४) इति ॥

यच्चोक्तम् आकाशस्योत्पत्तौ न पूर्वोत्तरकालयोर्विशेषः सम्भावयितुं शक्यत
इति, तदयुक्तम् ; येनैव विशेषेण पृथिव्यादिभ्यो व्यतिरिच्यमानं नभः
स्वरूपवदिदानीमध्यवसीयते, स एव विशेषः प्रागुत्पत्तेर्नासीदिति
गम्यते ; यथा च ब्रह्म न स्थूलादिभिः पृथिव्यादिस्वभावैः स्वभाववत्
— ‘ अस्थूलमनणु’ (बृ. उ. ३ । ८ । ८) इत्यादिश्रुतिभ्यः, एवमाकाशस्वभावेनापि
न स्वभाववदनाकाशमिति श्रुतेरवगम्यते ; तस्मात्प्रागुत्पत्तेरनाकाशमिति
स्थितम् । यदप्युक्तं पृथिव्यादिवैधर्म्यादाकाशस्याजत्वमिति,
तदप्यसत् , श्रुतिविरोधे
सत्युत्पत्त्यसम्भवानुमानस्याभासत्वोपपत्तेः,
उत्पत्त्यनुमानस्य च दर्शितत्वात् ; अनित्यमाकाशम् , अनित्यगुणाश्रयत्वात्
, घटादिवदित्यादिप्रयोगसम्भवाच्च ; आत्मन्यनैकान्तिकमिति चेत् , न ;
तस्यौपनिषदं प्रत्यनित्यगुणाश्रयत्वासिद्धेः ; विभुत्वादीनां
च आकाशस्योत्पत्तिवादिनं प्रत्यसिद्धत्वात् । यच्चोक्तमेतत् — शब्दाच्चेति
— तत्रामृतत्वश्रुतिस्तावद्वियति ‘ अमृता दिवौकसः’ इतिवद्द्रष्टव्या ;
उत्पत्तिप्रलययोरुपपादितत्वात् ; ‘ आकाशवत्सर्वगतश्च नित्यः’ (शत.
ब्रा. १० । ६ । ३ । २) इत्यपि प्रसिद्धमहत्त्वेनाकाशेनोपमानं क्रियते
निरतिशयमहत्त्वाय, न आकाशसमत्वाय — यथा ‘ इषुरिव सविता धावति’ इति
क्षिप्रगतित्वायोच्यते, न इषुतुल्यगतित्वाय — तद्वत् ;
एतेनानन्तत्वोपमानश्रुतिर्व्याख्याता ; ‘ ज्यायानाकाशात्’
इत्यादिश्रुतिभ्यश्च ब्रह्मणः
सकाशादाकाशस्योनपरिमाणत्वसिद्धिः । ‘
न तस्य प्रतिमास्ति’ (श्वे. उ. ४ । १९) इति च ब्रह्मणोऽनुपमानत्वं
दर्शयति ; ‘ अतोऽन्यदार्तम्’ (बृ. उ. ३ । ४ । २) इति च
ब्रह्मणोऽन्येषामाकाशादीनामार्तत्वं दर्शयति । तपसि
ब्रह्मशब्दवदाकाशस्य
जन्मश्रुतेर्गौणत्वमित्येतदाकाशसम्भवश्रुत्यनुमानाभ्यां
परिहृतम् । तस्माद्ब्रह्मकार्यं वियदिति सिद्धम् ॥ ७ ॥

### मातरिश्वाधिकरणम्

एतेन मातरिश्वा व्याख्यातः ॥ ८ ॥

अतिदेशोऽयम् । एतेन वियद्व्याख्यानेन मातरिश्वापि वियदाश्रयो वायुर्व्या
ख्यातः । तत्राप्येते यथायोगं पक्षा रचयितव्याः — न वायुरुत्पद्यते,
छन्दोगानामुत्पत्तिप्रकरणेऽनाम्नानादित्येकः पक्षः, अस्ति तु
तैत्तिरीयाणामुत्पत्तिप्रकरणे आम्नानम् ‘
आकाशाद्वायुः’ (तै. उ. २ । १ । १) — इति पक्षान्तरम् ;
ततश्च श्रुत्योर्विप्रतिषेधे सति गौणी वायोरुत्पत्तिश्रुतिः, असम्भवात्
इत्यपरोऽभिप्रायः ; असम्भवश्च ‘ सैषानस्तमिता देवता यद्वायुः’ (बृ. उ. १ ।
५ । २२) इत्यस्तमयप्रतिषेधात् अमृतत्वादिश्रवणाच्च ।
प्रतिज्ञानुपरोधाद्यावद्विकारं च
विभागाभ्युपगमादुत्पद्यते वायुरिति सिद्धान्तः ।
अस्तमयप्रतिषेधोऽपरविद्याविषय
आपेक्षिकः, अग्न्यादीनामिव वायोरस्तमयाभावात् । कृतप्रतिविधानं च
अमृतत्वादिश्रवणम् । ननु वायोराकाशस्य च
तुल्ययोरुत्पत्तिप्रकरणे
श्रवणाश्रवणयोरेकमेवाधिकरणमुभयविषयमस्तु
किमतिदेशेनासति विशेष इति, उच्यते — सत्यमेवमेतत् ; तथापि मन्दधियां
शब्दमात्रकृताशङ्कानिवृत्त्यर्थोऽयमतिदेशः क्रियते —
संवर्गविद्यादिषु ह्युपास्यतया वायोर्महाभागत्वश्रवणात्
अस्तमयप्रतिषेधादिभ्यश्च भवति नित्यत्वाशङ्का कस्यचिदिति ॥ ८ ॥

### असम्भवाधिकरणम्

असम्भवस्तु सतोऽनुपपत्तेः ॥ ९ ॥

वियत्पवनयोरसम्भाव्यमानजन्मनोरप्युत्पत्तिमुपश्रुत्य, ब्रह्मणोऽपि
भवेत्कुतश्चिदुत्पत्तिरिति स्यात्कस्यचिन्मतिः ; तथा
विकारेभ्य एवाकाशादिभ्य उत्तरेषां विकाराणामुत्पत्तिमुपश्रुत्य,
आकाशस्यापि विकारादेव ब्रह्मण उत्पत्तिरिति कश्चिन्मन्येत ;
तामाशङ्कामपनेतुमिदं सूत्रम् —

असम्भवस्त्विति । न खलु ब्रह्मणः सदात्मकस्य कुतश्चिदन्यतः सम्भव
उत्पत्तिराशङ्कितव्या । कस्मात् ? अनुपपत्तेः ।
सन्मात्रं हि ब्रह्म ; न तस्य सन्मात्रादेवोत्पत्तिः
सम्भवति, असत्यतिशये प्रकृतिविकारभावानुपपत्तेः ; नापि
सद्विशेषात् , दृष्टविपर्ययात् — सामान्याद्धि विशेषा
उत्पद्यमाना दृश्यन्ते ; मृदादेर्घटादयः, न तु
विशेषेभ्यः सामान्यम् ; नाप्यसतः, निरात्मकत्वात् ; ‘
कथमसतः सज्जायेत’ (छा. उ. ६ । २ । २) इति च आक्षेपश्रवणात् । ‘ स कारणं
करणाधिपाधिपो न चास्य कश्चिज्जनिता न चाधिपः’ (श्वे. उ. ६ । ९) इति च
ब्रह्मणो जनयितारं वारयति । वियत्पवनयोः पुनरुत्पत्तिः प्रदर्शिता, न
तु ब्रह्मणः सा अस्तीति वैषम्यम् । न च विकारेभ्यो
विकारान्तरोत्पत्तिदर्शनाद्ब्रह्मणोऽपि
विकारत्वं भवितुमर्हति, मूलप्रकृत्यनभ्युपगमेऽनवस्थाप्रसङ्गात् ; या
मूलप्रकृतिरभ्युपगम्यते, तदेव च नो ब्रह्मेत्यविरोधः ॥ ९ ॥

### तेजोऽधिकरणम्

तेजोऽतस्तथाह्याह ॥ १० ॥

छान्दोग्ये सन्मूलत्वं तेजसः श्रावितम् , तैत्तिरीयके तु वायुमूलत्वम् ;
तत्र तेजोयोनिं प्रति श्रुतिविप्रतिपत्तौ सत्याम् , प्राप्तं
तावद्ब्रह्मयोनिकं तेज इति । कुतः ? ‘ सदेव’ इत्युपक्रम्य
‘ तत्तेजोऽसृजत’ इत्युपदेशात् ; सर्वविज्ञानप्रतिज्ञायाश्च
ब्रह्मप्रभवत्वे सर्वस्य सम्भवात् ; ‘
तज्जलान्’ (छा. उ. ३ । १४ । १) इति च अविशेषश्रुतेः ; ‘
एतस्माज्जायते प्राणः’ (मु. उ. २ । १ । ३) इति च उपक्रम्य
श्रुत्यन्तरे सर्वस्याविशेषेण ब्रह्मजत्वोपदेशात् ;
तैत्तिरीयके च ‘ स तपस्तप्त्वा । इदꣳ सर्वमसृजत । यदिदं किञ्च’ (तै. उ.
२ । ६ । १) इत्यविशेषश्रवणात् ; तस्मात् — ‘ वायोरग्निः’ (तै. उ. २ ।
१ । १) इति क्रमोपदेशो द्रष्टव्यः — वायोरनन्तरमग्निः सम्भूत इति ॥

एवं प्राप्ते, उच्यते — तेजः अतः मातरिश्वनः जायत इति । कस्मात् ? तथा
ह्याह — ‘ वायोरग्निः’ इति । अव्यवहिते हि तेजसो ब्रह्मजत्वे
सति, असति वायुजत्वे ‘ वायोरग्निः’ इतीयं श्रुतिः कदर्थिता स्यात् ।
ननु क्रमार्थैषा भविष्यतीत्युक्तम् ; नेति ब्रूमः — ‘ तस्माद्वा
एतस्मादात्मन आकाशः सम्भूतः’ (तै. उ. २ । १ । १) इति
पुरस्तात् सम्भवत्यपादानस्य आत्मनः पञ्चमीनिर्देशात् , तस्यैव च
सम्भवतेरिहाधिकारात् , परस्तादपि तदधिकारे ‘ पृथिव्या ओषधयः’ (तै. उ.
२ । १ । १) इत्यपादानपञ्चमीदर्शनात् ‘ वायोरग्निः’ इत्यपादानपञ्चम्येवैषेति
गम्यते ; अपि च, वायोरूर्ध्वमग्निः सम्भूतः — इति कल्प्यः उपपदार्थयोगः,
कॢप्तस्तु कारकार्थयोगः — वायोरग्निः सम्भूतः इति ; तस्मादेषा
श्रुतिर्वायुयोनित्वं तेजसोऽवगमयति । नन्वितरापि
श्रुतिर्ब्रह्मयोनित्वं तेजसोऽवगमयति — ‘
तत्तेजोऽसृजत’ इति ; न, तस्याः
पारम्पर्यजत्वेऽप्यविरोधात्
; यदापि ह्याकाशं वायुं च सृष्ट्वा वायुभावापन्नं ब्रह्म तेजोऽसृजतेति
कल्प्यते, तदापि ब्रह्मजत्वं तेजसो न विरुध्यते, यथा — तस्याः
शृतम् , तस्या दधि, तस्या आमिक्षेत्यादि ; दर्शयति च ब्रह्मणो
विकारात्मनावस्थानम् — ‘ तदात्मानꣳ स्वयमकुरुत’ (तै. उ. २ ।
७ । १) इति ; तथा च ईश्वरस्मरणं भवति — ‘ बुद्धिर्ज्ञानमसंमोहः’ (भ. गी.
१० । ४) इत्याद्यनुक्रम्य ‘ भवन्ति भावा भूतानां मत्त एव पृथग्विधाः’ (भ.
गी. १० । ५) इति । यद्यपि बुद्ध्यादयः स्वकारणेभ्यः प्रत्यक्षं भवन्तो
दृश्यन्ते, तथापि सर्वस्य भावजातस्य साक्षात्प्रणाड्या वा
ईश्वरवंश्यत्वात् ; एतेनाक्रमसृष्टिवादिन्यः श्रुतयो
व्याख्याताः, तासां सर्वथोपपत्तेः, क्रमवत्सृष्टिवादिनीनां
त्वन्यथानुपपत्तेः । प्रतिज्ञापि सद्वंश्यत्वमात्रमपेक्षते, न
अव्यवहितजन्यत्वम् — इत्यविरोधः ॥ १० ॥

### अबधिकरणम्

आपः ॥ ११ ॥

‘ अतस्तथा ह्याह’ इत्यनुवर्तते ; आपः, अतः तेजसः, जायन्ते । कस्मात् ? तथा
ह्याह — ‘ तदपोऽसृजत’ इति, ‘ अग्नेरापः’ इति च ; सति वचने नास्ति संशयः ।
तेजसस्तु सृष्टिं व्याख्याय पृथिव्या व्याख्यास्यन् , अपोऽन्तरियामिति ‘
आपः’ इति सूत्रयांबभूव ॥ ११ ॥

### पृथिव्यधिकाराधिकरणम्

पृथिव्यधिकाररूपशब्दान्तरेभ्यः ॥ १२ ॥

‘ ता आप ऐक्षन्त बह्व्यः स्याम प्रजायेमहीति ता अन्नमसृजन्त’ (छा. उ. ६ ।
२ । ४) इति श्रूयते ; तत्र संशयः — किमनेनान्नशब्देन
व्रीहियवाद्यभ्यवहार्यं वा
ओदनाद्युच्यते, किं वा पृथिवीति ; तत्र प्राप्तं तावत् —
व्रीहियवादि ओदनादि वा परिग्रहीतव्यमिति ; तत्र ह्यन्नशब्दः प्रसिद्धो लोके
; वाक्यशेषोऽप्येतमर्थमुपोद्बलयति — ‘ तस्माद्यत्र क्वचन वर्षति तदेव
भूयिष्ठमन्नं भवति’ इति व्रीहियवाद्येव हि सति वर्षणे बहु
भवति, न पृथिवीति ॥

एवं प्राप्ते, ब्रूमः — पृथिव्येवेयमन्नशब्देनाद्भ्यो जायमाना विवक्ष्यत
इति । कस्मात् ? अधिकारात् , रूपात् , शब्दान्तराच्च । अधिकारस्तावत्
— ‘ तत्तेजोऽसृजत’ ‘ तदपोऽसृजत’ इति महाभूतविषयो वर्तते ; तत्र
क्रमप्राप्तां पृथिवीं महाभूतं विलङ्घ्य
नाकस्माद्व्रीह्यादिपरिग्रहो न्याय्यः । तथा रूपमपि
वाक्यशेषे पृथिव्यनुगुणं दृश्यते — ‘ यत्कृष्णं तदन्नस्य’ इति ; न
ह्योदनादेरभ्यवहार्यस्य कृष्णत्वनियमोऽस्ति, नापि व्रीह्यादीनाम् ।
ननु पृथिव्या अपि नैव कृष्णत्वनियमोऽस्ति, पयःपाण्डुरस्याङ्गाररोहितस्य
च क्षेत्रस्य दर्शनात् ; नायं दोषः — बाहुल्यापेक्षत्वात् ; भूयिष्ठं हि
पृथिव्याः कृष्णं रूपम् , न तथा श्वेतरोहिते ; पौराणिका अपि
पृथिवीच्छायां शर्वरीमुपदिशन्ति, सा च कृष्णाभासा —
इत्यतः कृष्णं रूपं पृथिव्या इति श्लिष्यते । श्रुत्यन्तरमपि
समानाधिकारम् — ‘ अद्भ्यः पृथिवी’ इति भवति, ‘ तद्यदपां शर
आसीत्तत्समहन्यत सा पृथिव्यभवत्’ (बृ. उ. १ । २ । २) इति च
; पृथिव्यास्तु व्रीह्यादेरुत्पत्तिं दर्शयति — ‘ पृथिव्या ओषधय
ओषधीभ्योऽन्नम्’ इति च । एवमधिकारादिषु पृथिव्याः
प्रतिपादकेषु सत्सु कुतो व्रीह्यादिप्रतिपत्तिः ?
प्रसिद्धिरप्यधिकारादिभिरेव बाध्यते
; वाक्यशेषोऽपि पार्थिवत्वादन्नाद्यस्य तद्द्वारेण पृथिव्या एवाद्भ्यः
प्रभवत्वं सूचयतीति द्रष्टव्यम् । तस्मात्पृथिवीयमन्नशब्देति ॥
१२ ॥

### तदभिध्यानाधिकरणम्

तदभिध्यानादेव तु तल्लिङ्गात्सः ॥ १३ ॥

किमिमानि वियदादीनि भूतानि स्वयमेव स्वविकारान्सृजन्ति, आहोस्वित्परमेश्वर
एव तेन तेन आत्मनावतिष्ठमानोऽभिध्यायन् तं तं विकारं सृजतीति सन्देहे
सति, प्राप्तं तावत् — स्वयमेव सृजन्तीति । कुतः ? ‘
आकाशाद्वायुर्वायोरग्निः’ (तै. उ. २ । १ ।
१) इत्यादिस्वातन्त्र्यश्रवणात् । ननु अचेतनानां स्वतन्त्राणां प्रवृत्तिः
प्रतिषिद्धा ; नैष दोषः — ‘ तत्तेज ऐक्षत’ (छा. उ. ६ । २ । ३) ‘ ता आप
ऐक्षन्त’ (छा. उ. ६ । २ । ४) इति च भूतानामपि चेतनत्वश्रवणादिति ॥

एवं प्राप्ते, अभिधीयते — स एव परमेश्वरस्तेन तेन आत्मना
अवतिष्ठमानोऽभिध्यायन् तं तं विकारं
सृजतीति । कुतः ? तल्लिङ्गात् । तथा हि शास्त्रम् — ‘ यः पृथिव्यां
तिष्ठन् पृथिव्या अन्तरो यं पृथिवी न वेद यस्य पृथिवी शरीरं यः
पृथिवीमन्तरो यमयति’ (बृ. उ. ३ । ७ । ३) इत्येवंजातीयकम् —
साध्यक्षाणामेव भूतानां प्रवृत्तिं दर्शयति ; तथा ‘
सोऽकामयत बहु स्यां प्रजायेयेति’ (तै. उ. २ । ६ । १) इति
प्रस्तुत्य, ‘ सच्च त्यच्चाभवत्’ (तै. उ. २ । ६ । १) , ‘ तदात्मानꣳ
स्वयमकुरुत’ (तै. उ. २ । ७ । १) इति च तस्यैव च सर्वात्मभावं दर्शयति ।
यत्तु ईक्षणश्रवणमप्तेजसोः, तत्परमेश्वरावेशवशादेव द्रष्टव्यम् — ‘
नान्योऽतोऽस्ति द्रष्टा’ (बृ. उ. ३ । ७ । २३) इतीक्षित्रन्तरप्रतिषेधात् ,
प्रकृतत्वाच्च सत ईक्षितुः ‘ तदैक्षत बहु स्यां प्रजायेयेति’ (तै. उ. २ ।
६ । १) इत्यत्र ॥ १३ ॥

### विपर्ययाधिकरणम्

विपर्ययेण तु क्रमोऽत उपपद्यते च ॥ १४ ॥

भूतानामुत्पत्तिक्रमश्चिन्तितः ; अथेदानीम् अप्ययक्रमश्चिन्त्यते —
किमनियतेन क्रमेणाप्ययः, उत उत्पत्तिक्रमेण, अथवा
तद्विपरीतेनेति । त्रयोऽपि च उत्पत्तिस्थितिप्रलया
भूतानां ब्रह्मायत्ताः श्रूयन्ते — ‘ यतो वा इमानि भूतानि
जायन्ते । येन जातानि जीवन्ति । यत्प्रयन्त्यभिसंविशन्ति’ (तै.
उ. ३ । १ । १) इति । तत्रानियमोऽविशेषादिति प्राप्तम् ; अथवा उत्पत्तेः
क्रमस्य श्रुतत्वात्प्रलयस्यापि क्रमाकाङ्क्षिणः स एव क्रमः स्यादिति ॥

एवं प्राप्तं ततो ब्रूमः — विपर्ययेण तु प्रलयक्रमः, अतः उत्पत्तिक्रमात् ,
भवितुमर्हति ; तथा हि लोके दृश्यते — येन क्रमेण सोपानमारूढः, ततो विपरीतेन
क्रमेणावरोहतीति ; अपि च दृश्यते — मृदो जातं घटशरावादि अप्ययकाले
मृद्भावमप्येति, अद्भ्यश्च जातं हिमकरकादि
अब्भावमप्येतीति । अतश्चोपपद्यत एतत् —
यत्पृथिवी अद्भ्यो जाता सती स्थितिकालव्यतिक्रान्तौ अपः
अपीयात् ; आपश्च तेजसो जाताः सत्यः तेजः अपीयुः ; एवं क्रमेण
सूक्ष्मं सूक्ष्मतरं च अनन्तरमनन्तरं कारणमपीत्य सर्वं कार्यजातं
परमकारणं परमसूक्ष्मं च ब्रह्माप्येतीति वेदितव्यम् ; न हि
स्वकारणव्यतिक्रमेण कारणकारणे कार्याप्ययो
न्याय्यः ।
स्मृतावप्युत्पत्तिक्रमविपर्ययेणैवाप्ययक्रमस्तत्र
तत्र दर्शितः — ‘ जगत्प्रतिष्ठा देवर्षे पृथिव्यप्सु प्रलीयते ।
ज्योतिष्यापः प्रलीयन्ते ज्योतिर्वायौ प्रलीयते’
इत्येवमादौ । उत्पत्तिक्रमस्तु उत्पत्तावेव श्रुतत्वान्नाप्यये
भवितुमर्हति ; न च असौ अयोग्यत्वादप्ययेनाकाङ्क्ष्यते ; न हि
कार्ये ध्रियमाणे कारणस्याप्ययो युक्तः, कारणाप्यये
कार्यस्यावस्थानानुपपत्तेः ; कार्याप्यये तु
कारणस्यावस्थानं युक्तम् — मृदादिष्वेवं दृष्टत्वात् ॥ १४
॥

### अन्तराविज्ञानाधिकरणम्

अन्तरा विज्ञानमनसी क्रमेण तल्लिङ्गादिति चेन्नाविशेषात् ॥ १५ ॥

भूतानामुत्पत्तिप्रलयावनुलोमप्रतिलोमक्रमाभ्यां भवत इत्युक्तम् ;
आत्मादिरुत्पत्तिः प्रलयश्चात्मान्तः —
इत्यप्युक्तम् । सेन्द्रियस्य तु मनसो
बुद्धेश्च सद्भावः प्रसिद्धः श्रुतिस्मृत्योः — ‘ बुद्धिं तु
सारथिं विद्धि मनः प्रग्रहमेव च ।’ (क. उ. १ । ३ । ३) ‘ इन्द्रियाणि
हयानाहुः’ (क. उ. १ । ३ । ४) इत्यादिलिङ्गेभ्यः ; तयोरपि
कस्मिंश्चिदन्तराले क्रमेणोत्पत्तिप्रलयावुपसङ्ग्राह्यौ, सर्वस्य
वस्तुजातस्य ब्रह्मजत्वाभ्युपगमात् । अपि च आथर्वणे उत्पत्तिप्रकरणे
भूतानामात्मनश्चान्तराले करणान्यनुक्रम्यन्ते — ‘ एतस्माज्जायते
प्राणो मनः सर्वेन्द्रियाणि च । खं वायुर्ज्योतिरापः पृथिवी
विश्वस्य धारिणी’ (मु. उ. २ । १ । ३) इति ।
तस्मात्पूर्वोक्तोत्पत्तिप्रलयक्रमभङ्गप्रसङ्गो
भूतानामिति चेत् , न ; अविशेषात् — यदि तावद्भौतिकानि करणानि, ततो
भूतोत्पत्तिप्रलयाभ्यामेवैषामुत्पत्तिप्रलयौ भवत इति
नैतयोः क्रमान्तरं मृग्यम् ; भवति च भौतिकत्वे लिङ्गं करणानाम् — ‘
अन्नमयं हि सोम्य मन आपोमयः प्राणस्तेजोमयी वाक्’ (छा. उ. ६ । ५ । ४)
इत्येवंजातीयकम् ; व्यपदेशोऽपि क्वचिद्भूतानां करणानां च
ब्राह्मणपरिव्राजकन्यायेन नेतव्यः । अथ त्वभौतिकानि करणानि,
तथापि भूतोत्पत्तिक्रमो न करणैर्विशेष्यते — प्रथमं
करणान्युत्पद्यन्ते चरमं भूतानि, प्रथमं
वा भूतान्युत्पद्यन्ते चरमं करणानीति ; आथर्वणे तु समाम्नायक्रममात्रं
करणानां भूतानां च, न तत्रोत्पत्तिक्रम उच्यते ; तथा अन्यत्रापि
पृथगेव भूतक्रमात्करणक्रम आम्नायते — ‘ प्रजापतिर्वा इदमग्र आसीत्स
आत्मानमैक्षत स मनोऽसृजत तन्मन एवासीत्तदात्मानमैक्षत
तद्वाचमसृजत’ इत्यादिना । तस्मान्नास्ति
भूतोत्पत्तिक्रमस्य भङ्गः ॥ १५ ॥

### चराचरव्यपाश्रयाधिकरणम्

चराचरव्यपाश्रयस्तु स्यात्तद्व्यपदेशो भाक्तस्तद्भावभावित्वात् ॥ १६ ॥

स्तो जीवस्याप्युत्पत्तिप्रलयौ, जातो देवदत्तो मृतो देवदत्त
इत्येवंजातीयकाल्लौकिकव्यपदेशात्
जातकर्मादिसंस्कारविधानाच्च — इति
स्यात्कस्यचिद्भ्रान्तिः ;
तामपनुदामः । न जीवस्योत्पत्तिप्रलयौ स्तः,
शास्त्रफलसम्बन्धोपपत्तेः ; शरीरानुविनाशिनि हि जीवे
शरीरान्तरगतेष्टानिष्टप्राप्तिपरिहारार्थौ विधिप्रतिषेधावनर्थकौ
स्याताम् ; श्रूयते च — ‘ जीवापेतं वाव किलेदं म्रियते न
जीवो म्रियते’ (छा. उ. ६ । ११ । ३) इति । ननु लौकिको
जन्ममरणव्यपदेशो जीवस्य दर्शितः ; सत्यं
दर्शितः ; भाक्तस्त्वेष जीवस्य जन्ममरणव्यपदेशः । किमाश्रयः
पुनरयं मुख्यः, यदपेक्षया भाक्त इति ? उच्यते — चराचरव्यपाश्रयः ;
स्थावरजङ्गमशरीरविषयौ जन्ममरणशब्दौ ; स्थावरजङ्गमानि हि भूतानि
जायन्ते च म्रियन्ते च ; अतस्तद्विषयौ जन्ममरणशब्दौ मुख्यौ
सन्तौ तत्स्थे जीवात्मन्युपचर्येते, तद्भावभावित्वात् —
शरीरप्रादुर्भावतिरोभावयोर्हि सतोर्जन्ममरणशब्दौ
भवतः, नासतोः ; न हि शरीरसम्बन्धादन्यत्र जीवो जातो मृतो वा
केनचिल्लक्ष्यते ; ‘ स वा अयं पुरुषो जायमानः
शरीरमभिसम्पद्यमानः स उत्क्रामन् म्रियमाणः’
(बृ. उ. ४ । ३ । ८) इति च शरीरसंयोगवियोगनिमित्तावेव जन्ममरणशब्दौ
दर्शयति । जातकर्मादिविधानमपि देहप्रादुर्भावापेक्षमेव
द्रष्टव्यम् , अभावाज्जीवप्रादुर्भावस्य । जीवस्य परस्मादात्मन
उत्पत्तिर्वियदादीनामिवास्ति नास्ति वेत्येतदुत्तरेण सूत्रेण
वक्ष्यति ; देहाश्रयौ तावज्जीवस्य स्थूलावुत्पत्तिप्रलयौ न स्तः
इत्येतदनेन सूत्रेणावोचत् ॥ १६ ॥

### आत्माधिकरणम्

नात्माऽश्रुतेर्नित्यत्वाच्च ताभ्यः ॥ १७ ॥

अस्त्यात्मा जीवाख्यः शरीरेन्द्रियपञ्जराध्यक्षः कर्मफलसम्बन्धी ; स किं
व्योमादिवदुत्पद्यते ब्रह्मणः, आहोस्विद्ब्रह्मवदेव नोत्पद्यते, इति
श्रुतिविप्रतिपत्तेर्विशयः ; कासुचिच्छ्रुतिषु
अग्निविस्फुलिङ्गादिनिदर्शनैर्जीवात्मनः
परस्माद्ब्रह्मण उत्पत्तिराम्नायते ; कासुचित्तु अविकृतस्यैव परस्य
ब्रह्मणः कार्यप्रवेशेन जीवभावो विज्ञायते, न च
उत्पत्तिराम्नायत इति । तत्र प्राप्तं तावत् —
उत्पद्यते जीव इति । कुतः ? प्रतिज्ञानुपरोधादेव । ‘
एकस्मिन्विदिते सर्वमिदं विदितम्’ इतीयं प्रतिज्ञा
सर्वस्य वस्तुजातस्य ब्रह्मप्रभवत्वे सति नोपरुध्येत,
तत्त्वान्तरत्वे तु जीवस्य
प्रतिज्ञेयमुपरुध्येत । न च
अविकृतः परमात्मैव जीव इति शक्यते विज्ञातुम् , लक्षणभेदात् —
अपहतपाप्मत्वादिधर्मको हि परमात्मा, तद्विपरीतो हि जीवः ।
विभागाच्चास्य विकारत्वसिद्धिः — यावान् हि आकाशादिः
प्रविभक्तः, स सर्वो विकारः ; तस्य च आकाशादेरुत्पत्तिः समधिगता ;
जीवात्मापि पुण्यापुण्यकर्मा सुखदुःखयुक् प्रतिशरीरं
प्रविभक्त इति, तस्यापि प्रपञ्चोत्पत्त्यवसरे
उत्पत्तिर्भवितुमर्हति । अपि च
‘ यथाग्नेः क्षुद्रा विस्फुलिङ्गा व्युच्चरन्त्येवमेवास्मादात्मनः सर्वे
प्राणाः’ (बृ. उ. २ । १ । २०) इति प्राणादेर्भोग्यजातस्य सृष्टिं
शिष्ट्वा ‘ सर्व एत आत्मानो व्युच्चरन्ति’ इति
भोक्तॄणामात्मनां पृथक्सृष्टिं शास्ति । ‘ यथा
सुदीप्तात्पावकाद्विस्फुलिङ्गाः सहस्रशः प्रभवन्ते सरूपाः ।
तथाक्षराद्विविधाः सोम्य भावाः प्रजायन्ते तत्र चैवापियन्ति’
(मु. उ. २ । १ । १) इति च जीवात्मनामुत्पत्तिप्रलयावुच्येते, सरूपवचनात् —
जीवात्मानो हि परमात्मना सरूपा भवन्ति, चैतन्ययोगात् ; न च
क्वचिदश्रवणमन्यत्र श्रुतं वारयितुमर्हति,
श्रुत्यन्तरगतस्याप्यविरुद्धस्याधिकस्यार्थस्य
सर्वत्रोपसंहर्तव्यत्वात् ।
प्रवेशश्रुतिरप्येवं सति विकारभावापत्त्यैव व्याख्यातव्या — ‘
तदात्मानꣳ स्वयमकुरुत’ (तै. उ. २ । ७ । १) इत्यादिवत् । तस्मादुत्पद्यते
जीव इति ॥

एवं प्राप्ते, ब्रूमः — नात्मा जीव उत्पद्यत इति । कस्मात् ? अश्रुतेः ; न
ह्यस्योत्पत्तिप्रकरणे श्रवणमस्ति भूयःसु प्रदेशेषु । ननु
क्वचिदश्रवणमन्यत्र श्रुतं न
वारयतीत्युक्तम् ; सत्यमुक्तम् ;
उत्पत्तिरेव त्वस्य न सम्भवतीति वदामः । कस्मात् ?
नित्यत्वाच्च ताभ्यः — चशब्दादजत्वादिभ्यश्च — नित्यत्वं ह्यस्य
श्रुतिभ्योऽवगम्यते, तथा अजत्वम् अविकारित्वम् अविकृतस्यैव
ब्रह्मणो जीवात्मनावस्थानं ब्रह्मात्मना चेति ; न
चैवंरूपस्योत्पत्तिरुपपद्यते ।
ताः काः श्रुतयः ? — ‘ न जीवो म्रियते’ (छा. उ. ६ । ११ । ३) ‘ स वा एष
महानज आत्माऽजरोऽमरोऽमृतोऽभयो ब्रह्म’ (बृ. उ. ४ । ४ । २५) ‘ न जायते
म्रियते वा विपश्चित्’ (क. उ. १ । २ । १८) ‘ अजो नित्यः शाश्वतोऽयं पुराणः’
(क. उ. १ । २ । १८) ‘ तत्सृष्ट्वा तदेवानुप्राविशत्’ (तै. उ. २ । ६ । १) ‘
अनेन जीवेनात्मनानुप्रविश्य नामरूपे व्याकरवाणि’ (छा. उ. ६ । ३ । २) ‘ स
एष इह प्रविष्ट आ नखाग्रेभ्यः’ (बृ. उ. १ । ४ । ७) ‘ तत्त्वमसि’ (छा. उ.
६ । ८ । ७) ‘ अहं ब्रह्मास्मि’ (बृ. उ. १ । ४ । १०) ‘ अयमात्मा ब्रह्म
सर्वानुभूः’ (बृ. उ. २ । ५ । १९) इत्येवमाद्या नित्यत्ववादिन्यः
सत्यः जीवस्योत्पत्तिं प्रतिबध्नन्ति । ननु
प्रविभक्तत्वाद्विकारः,
विकारत्वाच्चोत्पद्यते — इत्युक्तम् ; अत्रोच्यते — नास्य
प्रविभागः स्वतोऽस्ति, ‘ एको देवः सर्वभूतेषु गूढः सर्वव्यापी
सर्वभूतान्तरात्मा’ (श्वे. उ. ६ । ११) इति श्रुतेः ;
बुद्ध्याद्युपाधिनिमित्तं तु अस्य प्रविभागप्रतिभानम् , आकाशस्येव
घटादिसम्बन्धनिमित्तम् ; तथा च शास्त्रम् — ‘ स वा
अयमात्मा ब्रह्म विज्ञानमयो मनोमयः प्राणमयश्चक्षुर्मयः
श्रोत्रमयः’ (बृ. उ. ४ । ४ । ५) इत्येवमादि — ब्रह्मण
एवाविकृतस्य सतोऽस्यैकस्यानेकबुद्ध्यादिमयत्वं दर्शयति ;
तन्मयत्वं च अस्य तद्विविक्तस्वरूपानभिव्यक्त्या
तदुपरक्तस्वरूपत्वम् — स्त्रीमयो
जाल्म इत्यादिवत् — द्रष्टव्यम् । यदपि
क्वचिदस्योत्पत्तिप्रलयश्रवणम्
, तदप्यत एवोपाधिसम्बन्धान्नेतव्यम् — उपाध्युत्पत्त्या अस्योत्पत्तिः,
तत्प्रलयेन च प्रलय इति ; तथा च दर्शयति — ‘ प्रज्ञानघन एवैतेभ्यो
भूतेभ्यः समुत्थाय तान्येवानु विनश्यति न प्रेत्य संज्ञास्ति’ (बृ. उ.
४ । ५ । १३) इति ; तथोपाधिप्रलय एवायम् , नात्मविलयः — इत्येतदपि — ‘
अत्रैव मा भगवान्मोहान्तमापीपदन्न वा अहमिमं विजानामि न प्रेत्य
संज्ञास्ति’ — इति प्रश्नपूर्वकं प्रतिपादयति — ‘ न वा
अरेऽहं मोहं ब्रवीम्यविनाशी वा अरेऽयमात्मानुच्छित्तिधर्मा
मात्राऽसंसर्गस्त्वस्य भवति’ (बृ. उ. ४ । ५ । १४)
— इति । प्रतिज्ञानुपरोधोऽप्यविकृतस्यैव ब्रह्मणो जीवभावाभ्युपगमात् ;
लक्षणभेदोऽप्यनयोरुपाधिनिमित्त एव, ‘ अत ऊर्ध्वं विमोक्षायैव ब्रूहि’
(बृ. उ. ४ । ३ । १५) इति च प्रकृतस्यैव विज्ञानमयस्यात्मनः
सर्वसंसारधर्मप्रत्याख्यानेन
परमात्मभावप्रतिपादनात् । तस्मात्
नैवात्मोत्पद्यते प्रविलीयते चेति ॥ १७ ॥

### ज्ञाधिकरणम्

ज्ञोऽत एव ॥ १८ ॥

स किं काणभुजानामिवागन्तुकचैतन्यः, स्वतोऽचेतनः, आहोस्वित्सांख्यानामिव
नित्यचैतन्यस्वरूप एव, इति वादिविप्रतिपत्तेः संशयः । किं
तावत्प्राप्तम् ? आगन्तुकमात्मनश्चैतन्यमात्ममनःसंयोगजम्
, अग्निघटसंयोगजरोहितादिगुणवदिति प्राप्तम् ; नित्यचैतन्यत्वे हि
सुप्तमूर्छितग्रहाविष्टानामपि चैतन्यं स्यात् ; ते
पृष्टाः सन्तः ‘ न किञ्चिद्वयमचेतयामहि’ इति जल्पन्ति ; स्वस्थाश्च
चेतयमाना दृश्यन्ते ; अतः कादाचित्कचैतन्यत्वादागन्तुकचैतन्य आत्मेति ॥

एवं प्राप्ते, अभिधीयते — ज्ञः नित्यचैतन्योऽयमात्मा — अत एव — यस्मादेव
नोत्पद्यते, परमेव ब्रह्म अविकृतमुपाधिसम्पर्काज्जीवभावेनावतिष्ठते ;
परस्य हि ब्रह्मणश्चैतन्यस्वरूपत्वमाम्नातम् — ‘ विज्ञानमानन्दं ब्रह्म’
(बृ. उ. ३ । ९ । २८) ‘ सत्यं ज्ञानमनन्तं ब्रह्म’ (तै. उ. २ । १ । १) ‘
अनन्तरोऽबाह्यः कृत्स्नः प्रज्ञानघन एव’ (बृ. उ. ४ । ५ । १३) इत्यादिषु
श्रुतिषु ; तदेव चेत्परं ब्रह्म जीवः, तस्माज्जीवस्यापि
नित्यचैतन्यस्वरूपत्वमग्न्यौष्ण्यप्रकाशवदिति
गम्यते । विज्ञानमयप्रक्रियायां च श्रुतयो भवन्ति — ‘ असुप्तः
सुप्तानभिचाकशीति’ (बृ. उ. ४ । ३ । ११) ‘ अत्रायं पुरुषः
स्वयंज्योतिर्भवति’ (बृ. उ. ४ । ३ ।
९) इति, ‘ न हि विज्ञातुर्विज्ञातेर्विपरिलोपो विद्यते’ (बृ. उ. ४ । ३ ।
३०) इत्येवंरूपाः । ‘ अथ यो वेदेदं जिघ्राणीति स आत्मा’ (छा. उ. ८ । १२ ।
४) इति च — सर्वैः करणद्वारैः ‘ इदं वेद, इदं वेद’ इति
विज्ञानेनानुसन्धानात्
तद्रूपत्वसिद्धिः । नित्यचैतन्यस्वरूपत्वे
घ्राणाद्यानर्थक्यमिति चेत् , न,
गन्धादिविषयविशेषपरिच्छेदार्थत्वात्
; तथा हि दर्शयति — ‘ गन्धाय घ्राणम्’ इत्यादि । यत्तु सुप्तादयो न चेतयन्त
इति, तस्य श्रुत्यैव परिहारोऽभिहितः । सुषुप्तं प्रकृत्य — ‘ यद्वै तन्न
पश्यति पश्यन्वै तन्न पश्यति ; न हि द्रष्टुर्दृष्टेर्विपरिलोपो
विद्यतेऽविनाशित्वात् ; न तु तद्द्वितीयमस्ति ततोऽन्यद्विभक्तं
यत्पश्येत्’ (बृ. उ. ४ । ३ । २३) इत्यादिना ; एतदुक्तं भवति —
विषयाभावादियमचेतयमानता, न चैतन्याभावादिति — यथा
वियदाश्रयस्य प्रकाशस्य प्रकाश्याभावादनभिव्यक्तिः, न
स्वरूपाभावात् — तद्वत् । वैशेषिकादितर्कश्च श्रुतिविरोध
आभासी भवति । तस्मान्नित्यचैतन्यस्वरूप एव आत्मेति निश्चिनुमः ॥ १८
॥

### उत्क्रान्तिगत्यधिकरणम्

उत्क्रान्तिगत्यागतीनाम् ॥ १९ ॥

इदानीं तु किंपरिमाणो जीव इति चिन्त्यते — किमणुपरिमाणः, उत मध्यमपरिमाणः,
आहोस्वित् महापरिमाण इति । ननु च नात्मोत्पद्यते
नित्यचैतन्यश्चायमित्युक्तम्
; अतश्च पर एव आत्मा जीव इत्यापतति ; परस्य च आत्मनोऽनन्तत्वमाम्नातम् ;
तत्र कुतो जीवस्य परिमाणचिन्तावतार इति ; उच्यते — सत्यमेतत् ;
उत्क्रान्तिगत्यागतिश्रवणानि तु जीवस्य परिच्छेदं प्रापयन्ति ;
स्वशब्देन च अस्य क्वचिदणुपरिमाणत्वमाम्नायते ; तस्य
सर्वस्यानाकुलत्वोपपादनायायमारम्भः ।
तत्र प्राप्तं तावत् — उत्क्रान्तिगत्यागतीनां
श्रवणात्परिच्छिन्नोऽणुपरिमाणो
जीव इति ; उत्क्रान्तिस्तावत् — ‘ स यदास्माच्छरीरादुत्क्रामति सहैवैतैः
सर्वैरुत्क्रामति’ (कौ. उ. ३ । ४) इति ; गतिरपि — ‘ ये वै के
चास्माल्लोकात्प्रयन्ति चन्द्रमसमेव ते सर्वे गच्छन्ति’
(कौ. उ. १ । २) इति ; आगतिरपि — ‘ तस्माल्लोकात्पुनरैत्यस्मै लोकाय
कर्मणे’ (बृ. उ. ४ । ४ । ६) इति ; आसामुत्क्रान्तिगत्यागतीनां
श्रवणात्परिच्छिन्नस्तावज्जीव इति प्राप्नोति — न हि
विभोश्चलनमवकल्पत इति ; सति परिच्छेदे,
शरीरपरिमाणत्वस्यार्हतपरीक्षायां निरस्तत्वात्
अणुरात्मेति गम्यते ॥ १९ ॥

स्वात्मना चोत्तरयोः ॥ २० ॥

उत्क्रान्तिः कदाचिदचलतोऽपि ग्रामस्वाम्यनिवृत्तिवद्देहस्वाम्यनिवृत्त्या
कर्मक्षयेणावकल्पेत ; उत्तरे तु गत्यागती नाचलतः सम्भवतः ; स्वात्मना
हि तयोः सम्बन्धो भवति, गमेः कर्तृस्थक्रियात्वात् ; अमध्यमपरिमाणस्य च
गत्यागती अणुत्वे एव सम्भवतः ; सत्योश्च
गत्यागत्योरुत्क्रान्तिरप्यपसृप्तिरेव
देहादिति प्रतीयते ; न हि अनपसृप्तस्य देहाद्गत्यागती स्याताम् —
देहप्रदेशानां च उत्क्रान्तावपादानत्ववचनात् — ‘
चक्षुष्टो वा मूर्ध्नो वान्येभ्यो वा शरीरदेशेभ्यः’ (बृ. उ.
४ । ४ । २) इति ; ‘ स एतास्तेजोमात्राः समभ्याददानो
हृदयमेवान्ववक्रामति’ (बृ. उ. ४ । ४ ।
१) ‘ शुक्रमादाय पुनरैति स्थानम्’ (बृ. उ. ४ । ३ । ११) इति चान्तरेऽपि
शरीरे शारीरस्य गत्यागती भवतः ; तस्मादप्यस्याणुत्वसिद्धिः ॥ २०
॥

नाणुरतच्छ्रुतेरिति चेन्नेतराधिकारात् ॥ २१ ॥

अथापि स्यात् — नाणुरयमात्मा । कस्मात् ? अतच्छ्रुतेः ;
अणुत्वविपरीतपरिमाणश्रवणादित्यर्थः
; ‘ स वा एष महानज आत्मा, योऽयं विज्ञानमयः प्राणेषु’ (बृ. उ. ४ । ४ । २२)
‘ आकाशवत्सर्वगतश्च नित्यः’ (शत. ब्रा. १० । ६ । ३ । २) ‘ सत्यं
ज्ञानमनन्तं ब्रह्म’ (तै. उ. २ । १ । १) इत्येवंजातीयका
हि श्रुतिरात्मनोऽणुत्वे विप्रतिषिध्येतेति चेत् , नैष दोषः । कस्मात् ?
इतराधिकारात् — परस्य हि आत्मनः प्रक्रियायामेषा परिमाणान्तरश्रुतिः,
परस्यैवात्मनः प्राधान्येन वेदान्तेषु वेदितव्यत्वेन प्रकृतत्वात्
, ‘ विरजः पर आकाशात्’ इत्येवंविधाच्च परस्यैवात्मनस्तत्र तत्र
विशेषाधिकारात् । ननु ‘ योऽयं विज्ञानमयः
प्राणेषु’ (बृ. उ. ४ । ४ । २२) इति शारीर एव
महत्त्वसम्बन्धित्वेन प्रतिनिर्दिश्यते —
शास्त्रदृष्ट्या तु एष निर्देशो वामदेववद्द्रष्टव्यः ।
तस्मात्प्राज्ञविषयत्वात्परिमाणान्तरश्रवणस्य न जीवस्याणुत्वं
विरुध्यते ॥ २१ ॥

स्वशब्दोन्मानाभ्यां च ॥ २२ ॥

इतश्चाणुरात्मा, यतः साक्षादेवास्याणुत्ववाची शब्दः श्रूयते — ‘
एषोऽणुरात्मा चेतसा वेदितव्यो यस्मिन्प्राणः पञ्चधा
संविवेश’ (मु. उ. ३ । १ । ९) इति ; प्राणसम्बन्धाच्च जीव एवायमणुरभिहित
इति गम्यते । तथोन्मानमपि जीवस्याणिमानं गमयति — ‘ बालाग्रशतभागस्य
शतधा कल्पितस्य च । भागो जीवः स विज्ञेयः’ (श्वे. उ. ५ । ९) इति ;
‘ आराग्रमात्रो ह्यवरोऽपि दृष्टः’ (श्वे. उ. ५ । ८) इति च उन्मानान्तरम्
॥ २२ ॥

नन्वणुत्वे सति एकदेशस्थस्य सकलदेहगतोपलब्धिर्विरुध्यते ; दृश्यते च
जाह्नवीह्रदनिमग्नानां सर्वाङ्गशैत्योपलब्धिः, निदाघसमये च
सकलशरीरपरितापोपलब्धिरिति — अत उत्तरं पठति —

अविरोधश्चन्दनवत् ॥ २३ ॥

यथा हि हरिचन्दनबिन्दुः शरीरैकदेशसम्बद्धोऽपि सन् सकलदेहव्यापिनमाह्लादं
करोति, एवमात्मापि देहैकदेशस्थः सकलदेहव्यापिनीमुपलब्धिं करिष्यति ;
त्वक्सम्बन्धाच्चास्य सकलशरीरगता वेदना न विरुध्यते ; त्वगात्मनोर्हि
सम्बन्धः कृत्स्नायां त्वचि वर्तते ; त्वक्च कृत्स्नशरीरव्यापिनीति
॥ २३ ॥

अवस्थितिवैशेष्यादिति चेन्नाभ्युपगमाद्धृदि हि ॥ २४ ॥

अत्राह — यदुक्तमविरोधश्चन्दनवदिति, तदयुक्तम् ,
दृष्टान्तदार्ष्टान्तिकयोरतुल्यत्वात्
; सिद्धे हि आत्मनो देहैकदेशस्थत्वे चन्दनदृष्टान्तो भवति, प्रत्यक्षं तु
चन्दनस्यावस्थितिवैशेष्यमेकदेशस्थत्वं सकलदेहाह्लादनं च ; आत्मनः पुनः
सकलदेहोपलब्धिमात्रं प्रत्यक्षम् , नैकदेशवर्तित्वम् ; अनुमेयं तु तदिति
यदप्युच्येत — न च अत्रानुमानं सम्भवति — किमात्मनः सकलशरीरगता वेदना
त्वगिन्द्रियस्येव सकलदेहव्यापिनः सतः, किं वा विभोर्नभस इव,
आहोस्विच्चन्दनबिन्दोरिवाणोरेकदेशस्थस्य इति
संशयानतिवृत्तेरिति ; अत्रोच्यते —
नायं दोषः । कस्मात् ? अभ्युपगमात् । अभ्युपगम्यते हि आत्मनोऽपि
चन्दनस्येव देहैकदेशवृत्तित्वमवस्थितिवैशेष्यम् ; कथमिति, उच्यते
— हृदि ह्येष आत्मा पठ्यते वेदान्तेषु , ‘ हृदि ह्येष आत्मा’ (प्र. उ. ३ ।
६) ‘ स वा एष आत्मा हृदि’ (छा. उ. ८ । ३ । ३) ‘ कतम आत्मेति योऽयं
विज्ञानमयः प्राणेषु हृद्यन्तर्ज्योतिः पुरुषः’ (बृ. उ. ४ ।
३ । ७) इत्याद्युपदेशेभ्यः । तस्माद्दृष्टान्तदार्ष्टान्तिकयोरवैषम्यात्
युक्तमेवैतत् — ‘ अविरोधश्चन्दनवत्’ इति ॥ २४ ॥

गुणाद्वा लोकवत् ॥ २५ ॥

चैतन्यगुणव्याप्तेर्वा अणोरपि सतो जीवस्य सकलदेहव्यापि कार्यं न विरुध्यते
— यथा लोके मणिप्रदीपप्रभृतीनामपवरकैकदेशवर्तिनामपि प्रभा अपवरकव्यापिनी
सती कृत्स्नेऽपवरके कार्यं करोति — तद्वत् । स्यात् कदाचिच्चन्दनस्य
सावयवत्वात्सूक्ष्मावयवविसर्पणेनापि सकलदेह आह्लादयितृत्वम् ; न
त्वणोर्जीवस्यावयवाः सन्ति, यैरयं सकलदेहं विसर्पेत् — इत्याशङ्क्य ‘
गुणाद्वा लोकवत्’ इत्युक्तम् ॥ २५ ॥

कथं पुनर्गुणो गुणिव्यतिरेकेणान्यत्र वर्तेत ? न हि पटस्य शुक्लो गुणः
पटव्यतिरेकेणान्यत्र वर्तमानो दृश्यते । प्रदीपप्रभावद्भवेदिति
चेत् , न ; तस्या अपि द्रव्यत्वाभ्युपगमात् — निबिडावयवं हि
तेजोद्रव्यं प्रदीपः, प्रविरलावयवं तु तेजोद्रव्यमेव
प्रभा इति, अत उत्तरं पठति —

व्यतिरेको गन्धवत् ॥ २६ ॥

यथा गुणस्यापि सतो गन्धस्य गन्धवद्द्रव्यव्यतिरेकेण वृत्तिर्भवति,
अप्राप्तेष्वपि कुसुमादिषु गन्धवत्सु कुसुमगन्धोपलब्धेः
; एवमणोरपि सतो जीवस्य चैतन्यगुणव्यतिरेको भविष्यति । अतश्चानैकान्तिकमेतत्
— गुणत्वाद्रूपादिवदाश्रयविश्लेषानुपपत्तिरिति । गुणस्यैव सतो गन्धस्य
आश्रयविश्लेषदर्शनात् । गन्धस्यापि सहैवाश्रयेण विश्लेष इति चेत्
, न ; यस्मान्मूलद्रव्याद्विश्लेषः तस्य क्षयप्रसङ्गात् ; अक्षीयमाणमपि
तत्पूर्वावस्थातो गम्यते ; अन्यथा
तत्पूर्वावस्थैर्गुरुत्वादिभिर्हीयेत ।
स्यादेतत् — गन्धाश्रयाणां विश्लिष्टानामवयवानामल्पत्वात् सन्नपि विशेषो
नोपलक्ष्यते ; सूक्ष्मा हि गन्धपरमाणवः सर्वतो विप्रसृता
गन्धबुद्धिमुत्पादयन्ति नासिकापुटमनुप्रविशन्त इति
चेत् , न ; अतीन्द्रियत्वात्परमाणूनाम् , सुफुटगन्धोपलब्धेश्च नागकेसरादिषु
; न च लोके प्रतीतिः — गन्धवद्द्रव्यमाघ्रातमिति ; गन्ध एव आघ्रात इति तु
लौकिकाः प्रतियन्ति ।
रूपादिष्वाश्रयव्यतिरेकानुपलब्धेर्गन्धस्याप्ययुक्त
आश्रयव्यतिरेक इति चेत् , न ; प्रत्यक्षत्वादनुमानाप्रवृत्तेः ; तस्मात्
यत् यथा लोके दृष्टम् , तत् तथैव अनुमन्तव्यं निरूपकैः, नान्यथा ; न
हि रसो गुणो जिह्वयोपलभ्यत इत्यतो रूपादयोऽपि गुणा
जिह्वयैवोपलभ्येरन्निति
नियन्तुं शक्यते ॥ २६ ॥

तथा च दर्शयति ॥ २७ ॥

हृदयायतनत्वमणुपरिमाणत्वं च आत्मनः अभिधाय तस्यैव ‘ आ लोमभ्य आ
नखाग्रेभ्यः’ (छा. उ. ८ । ८ । १) इति चैतन्येन
गुणेन समस्तशरीरव्यापित्वं दर्शयति ॥ २७ ॥

पृथगुपदेशात् ॥ २८ ॥

‘ प्रज्ञया शरीरं समारुह्य’ (कौ. उ. ३ । ६) इति च आत्मप्रज्ञयोः
कर्तृकरणभावेन पृथगुपदेशात् चैतन्यगुणेनैव अस्य
शरीरव्यापिता गम्यते । ‘ तदेषां प्राणानां विज्ञानेन
विज्ञानमादाय’ (बृ. उ. २ । १ । १७) इति च कर्तुः
शारीरात्पृथग्विज्ञानस्योपदेशः एतमेवाभिप्रायमुपोद्बलयति ।
तस्मादणुरात्मेति ॥ २८ ॥

एवं प्राप्ते, ब्रूमः —

तद्गुणसारत्वात्तु तद्व्यपदेशः प्राज्ञवत् ॥ २९ ॥

तुशब्दः पक्षं व्यावर्तयति । नैतदस्ति — अणुरात्मेति ; उत्पत्त्यश्रवणात्
परस्यैव तु ब्रह्मणः प्रवेशश्रवणात् तादात्म्योपदेशाच्च परमेव ब्रह्म
जीव इत्युक्तम् ; परमेव चेद्ब्रह्म जीवः, तस्माद्यावत्परं ब्रह्म
तावानेव जीवो भवितुमर्हति ; परस्य च ब्रह्मणो विभुत्वमाम्नातम्
; तस्माद्विभुर्जीवः ; तथा च ‘ स वा एष महानज आत्मा योऽयं विज्ञानमयः
प्राणेषु’ (बृ. उ. ४ । ४ । २२) इत्येवंजातीयका जीवविषया
विभुत्ववादाः श्रौताः स्मार्ताश्च समर्थिता भवन्ति । न च
अणोर्जीवस्य सकलशरीरगता वेदनोपपद्यते ; त्वक्सम्बन्धात्स्यादिति
चेत् , न ; कण्टकतोदनेऽपि सकलशरीरगतैव वेदना प्रसज्येत —
त्वक्कण्टकयोर्हि संयोगः कृत्स्नायां त्वचि वर्तते
— त्वक्च कृत्स्नशरीरव्यापिनीति ; पादतल एव तु कण्टकनुन्नो वेदनां
प्रतिलभते । न च अणोर्गुणव्याप्तिरुपपद्यते, गुणस्य
गुणिदेशत्वात् ; गुणत्वमेव हि गुणिनमनाश्रित्य गुणस्य हीयेत ;
प्रदीपप्रभायाश्च द्रव्यान्तरत्वं व्याख्यातम् । गन्धोऽपि
गुणत्वाभ्युपगमात्साश्रय एव सञ्चरितुमर्हति, अन्यथा
गुणत्वहानिप्रसङ्गात् ; तथा चोक्तं भगवता द्वैपायनेन — ‘ उपलभ्याप्सु
चेद्गन्धं केचिद्ब्रूयुरनैपुणाः । पृथिव्यामेव तं विद्यादपो वायुं
च संश्रितम्’ इति । यदि च चैतन्यं जीवस्य समस्तशरीरं व्याप्नुयात् ,
नाणुर्जीवः स्यात् ; चैतन्यमेव हि अस्य स्वरूपम् ,
अग्नेरिवौष्ण्यप्रकाशौ — नात्र गुणगुणिविभागो
विद्यत इति । शरीरपरिमाणत्वं च प्रत्याख्यातम् । परिशेषाद्विभुर्जीवः ॥

कथं तर्हि अणुत्वादिव्यपदेश इत्यत आह — तद्गुणसारत्वात्तु तद्व्यपदेश इति ।
तस्या बुद्धेः गुणास्तद्गुणाः — इच्छा द्वेषः सुखं दुःखमित्येवमादयः —
तद्गुणाः सारः प्रधानं यस्यात्मनः संसारित्वे सम्भवति, स
तद्गुणसारः, तस्य भावस्तद्गुणसारत्वम् । न हि
बुद्धेर्गुणैर्विना केवलस्य आत्मनः
संसारित्वमस्ति ;
बुद्ध्युपाधिधर्माध्यासनिमित्तं
हि कर्तृत्वभोक्तृत्वादिलक्षणं संसारित्वम् अकर्तुरभोक्तुश्चासंसारिणो
नित्यमुक्तस्य सत आत्मनः ;
तस्मात्तद्गुणसारत्वाद्बुद्धिपरिमाणेनास्य
परिमाणव्यपदेशः, तदुत्क्रान्त्यादिभिश्च अस्योत्क्रान्त्यादिव्यपदेशः, न
स्वतः । तथा च — ‘ वालाग्रशतभागस्य शतधा कल्पितस्य च । भागो जीवः स
विज्ञेयः स चानन्त्याय कल्पते’ (श्वे. उ. ५ । ९) इत्यणुत्वं
जीवस्योक्त्वा तस्यैव पुनरानन्त्यमाह ; तच्चैवमेव
समञ्जसं स्यात् — यद्यौपचारिकमणुत्वं जीवस्य भवेत् , पारमार्थिकं च
आनन्त्यम् ; न हि उभयं मुख्यमवकल्पेत ; न च आनन्त्यमौपचारिकमिति शक्यं
विज्ञातुम् , सर्वोपनिषत्सु ब्रह्मात्मभावस्य प्रतिपिपादयिषितत्वात् ।
तथेतरस्मिन्नप्युन्माने ‘ बुद्धेर्गुणेनात्मगुणेन चैव आराग्रमात्रो
ह्यवरोऽपि दृष्टः’ (श्वे. उ. ५ । ८) इति च बुद्धिगुणसम्बन्धेनैव
आराग्रमात्रतां शास्ति, न स्वेनैवात्मना । ‘ एषोऽणुरात्मा
चेतसा वेदितव्यः’ (मु. उ. ३ । १ । ९) इत्यत्रापि न जीवस्य
अणुपरिमाणत्वं शिष्यते,
परस्यैवात्मनश्चक्षुराद्यनवग्राह्यत्वेन
ज्ञानप्रसादगम्यत्वेन च प्रकृतत्वात् , जीवस्यापि च
मुख्याणुपरिमाणत्वानुपपत्तेः
; तस्माद्दुर्ज्ञानत्वाभिप्रायमिदमणुत्ववचनम् , उपाध्यभिप्रायं वा
द्रष्टव्यम् । तथा ‘ प्रज्ञया शरीरं समारुह्य’ (कौ. उ.
३ । ६) इत्येवंजातीयकेष्वपि भेदोपदेशेषु — बुद्ध्यैवोपाधिभूतया जीवः
शरीरं समारुह्य — इत्येवं योजयितव्यम् , व्यपदेशमात्रं वा —
शिलापुत्रकस्य शरीरमित्यादिवत् ; न ह्यत्र गुणगुणिविभागोऽपि
विद्यत इत्युक्तम् । हृदयायतनत्ववचनमपि बुद्धेरेव तदायतनत्वात् । तथा
उत्क्रान्त्यादीनामप्युपाध्यायत्ततां दर्शयति — ‘ कस्मिन्नु
अहमुत्क्रान्त उत्क्रान्तो भविष्यामि कस्मिन्वा प्रतिष्ठिते
प्रतिष्ठास्यामीति’ (प्र. उ. ६ । ३) । ‘ स प्राणमसृजत’ (प्र. उ. ६ । ४)
इति ; उत्क्रान्त्यभावे हि गत्यागत्योरप्यभावो विज्ञायते ; न हि
अनपसृप्तस्य देहाद्गत्यागती स्याताम् ।
एवमुपाधिगुणसारत्वाज्जीवस्याणुत्वादिव्यपदेशः,
प्राज्ञवत् । यथा प्राज्ञस्य परमात्मनः सगुणेषूपासनेषु
उपाधिगुणसारत्वादणीयस्त्वादिव्यपदेशः
— ‘ अणीयान्व्रीहेर्वा यवाद्वा’ (छा. उ. ३ । १४ । ३) ‘ मनोमयः प्राणशरीरः
... सर्वगन्धः सर्वरसः’ ‘ सत्यकामः सत्यसङ्कल्पः’ (छा. उ. ८ । ७ । १)
इत्येवंप्रकारः — तद्वत् ॥ २९ ॥

स्यादेतत् — यदि बुद्धिगुणसारत्वादात्मनः संसारित्वं कल्प्येत, ततो
बुद्ध्यात्मनोर्भिन्नयोः संयोगावसानमवश्यंभावीत्यतो
बुद्धिवियोगे सति आत्मनो
विभक्तस्यानालक्ष्यत्वादसत्त्वमसंसारित्वं
वा प्रसज्येतेति — अत उत्तरं पठति —

यावदात्मभावित्वाच्च न दोषस्तद्दर्शनात् ॥ ३० ॥

नेयमनन्तरनिर्दिष्टदोषप्राप्तिराशङ्कनीया । कस्मात् ?
यावदात्मभावित्वाद्बुद्धिसंयोगस्य
— यावदयमात्मा संसारी भवति, यावदस्य सम्यग्दर्शनेन संसारित्वं न निवर्तते,
तावदस्य बुद्ध्या संयोगो न शाम्यति ; यावदेव चायं बुद्ध्युपाधिसम्बन्धः,
तावदेवास्य जीवत्वं संसारित्वं च ; परमार्थतस्तु न जीवो नाम
बुद्ध्युपाधिपरिकल्पितस्वरूपव्यतिरेकेणास्ति ; न
हि नित्यमुक्तस्वरूपात्सर्वज्ञादीश्वरादन्यश्चेतनो धातुर्द्वितीयो
वेदान्तार्थनिरूपणायामुपलभ्यते — ‘ नान्योऽतोऽस्ति
द्रष्टा श्रोता मन्ता विज्ञाता’ (बृ. उ. ३ । ७ । २३) ‘
नान्यदतोऽस्ति द्रष्टृ श्रोतृ मन्तृ विज्ञातृ’ (छा. उ. ३ ।
८ । ११) ‘ तत्त्वमसि’ (छा. उ. ६ । ८ । ७) ‘ अहं ब्रह्मास्मि’ (बृ. उ. १ ।
४ । १०) इत्यादिश्रुतिशतेभ्यः । कथं पुनरवगम्यते यावदात्मभावी
बुद्धिसंयोग इति ? तद्दर्शनादित्याह ; तथा हि शास्त्रं
दर्शयति — ‘ योऽयं विज्ञानमयः प्राणेषु हृद्यन्तर्ज्योतिः पुरुषः स समानः
सन्नुभौ लोकावनुसञ्चरति ध्यायतीव लेलायतीव’ (बृ. उ. ४ । ३ । ७) इत्यादि
; तत्र विज्ञानमय इति बुद्धिमय इत्येतदुक्तं भवति, प्रदेशान्तरे ‘
विज्ञानमयो मनोमयः प्राणमयश्चक्षुर्मयः श्रोत्रमयः’ इति
विज्ञानमयस्य मनआदिभिः सह पाठात् ; बुद्धिमयत्वं च
तद्गुणसारत्वमेवाभिप्रेयते —
यथा लोके स्त्रीमयो देवदत्त इति स्त्रीरागादिप्रधानोऽभिधीयते, तद्वत् ; ‘
स समानः सन्नुभौ लोकावनुसञ्चरति’ इति च लोकान्तरगमनेऽप्यवियोगं बुद्ध्या
दर्शयति — केन समानः ? — तयैव बुद्ध्येति गम्यते, सन्निधानात् ; तच्च
दर्शयति — ‘ ध्यायतीव लेलायतीव’ (बृ. उ. ४ । ३ । ७) इति ; एतदुक्तं भवति —
नायं स्वतो ध्यायति, नापि चलति, ध्यायन्त्यां बुद्धौ ध्यायतीव, चलन्त्यां
बुद्धौ चलतीवेति । अपि च मिथ्याज्ञानपुरःसरोऽयमात्मनो बुद्ध्युपाधिसम्बन्धः
; न च मिथ्याज्ञानस्य सम्यग्ज्ञानादन्यत्र निवृत्तिरस्तीत्यतो
यावद्ब्रह्मात्मतानवबोधः, तावदयं
बुद्ध्युपाधिसम्बन्धो न शाम्यति ; दर्शयति च
— ‘ वेदाहमेतं पुरुषं महान्तमादित्यवर्णं तमसः परस्तात् । तमेव विदित्वाति
मृत्युमेति नान्यः पन्था विद्यतेऽयनाय’ (श्वे. उ. ३ । ८) इति ॥ ३० ॥

ननु सुषुप्तप्रलययोर्न शक्यते बुद्धिसम्बन्ध आत्मनोऽभ्युपगन्तुम् , ‘ सता
सोम्य तदा सम्पन्नो भवति स्वमपीतो भवति’ (छा. उ. ६ । ८ । १) इति वचनात्
, कृत्स्नविकारप्रलयाभ्युपगमाच्च ; तत्कथं यावदात्मभावित्वं
बुद्धिसम्बन्धस्येति, अत्रोच्यते —

पुंस्त्वादिवत्त्वस्य सतोऽभिव्यक्तियोगात् ॥ ३१ ॥

यथा लोके पुंस्त्वादीनि बीजात्मना विद्यमानान्येव
बाल्यादिष्वनुपलभ्यमानान्यविद्यमानवदभिप्रेयमाणानि
यौवनादिष्वाविर्भवन्ति ; न अविद्यमानान्युत्पद्यन्ते, षण्डादीनामपि
तदुत्पत्तिप्रसङ्गात् — एवमयमपि बुद्धिसम्बन्धः
शक्त्यात्मना विद्यमान एव सुषुप्तप्रलययोः पुनः
प्रबोधप्रसवयोराविर्भवति ; एवं हि एतद्युज्यते ; न हि आकस्मिकी
कस्यचिदुत्पत्तिः सम्भवति, अतिप्रसङ्गात् । दर्शयति च
सुषुप्तादुत्थानमविद्यात्मकबीजसद्भावकारितम्
— ‘ सति सम्पद्य न विदुः सति सम्पद्यामह इति ।’ (छा. उ. ६ । ९ । २) ‘ त इह
व्याघ्रो वा सिꣳहो वा’ (छा. उ. ६ । ९ । ३) इत्यादिना । तस्मात्सिद्धमेतत्
— यावदात्मभावी बुद्ध्याद्युपाधिसम्बन्ध इति ॥ ३१ ॥

नित्योपलब्ध्यनुपलब्धिप्रसङ्गोऽन्यतरनियमो वान्यथा ॥ ३२ ॥

तच्चात्मन उपाधिभूतम् — अन्तःकरणं मनो बुद्धिर्विज्ञानं चित्तमिति च अनेकधा
तत्र तत्राभिलप्यते ; क्वचिच्च वृत्तिविभागेन — संशयादिवृत्तिकं मन
इत्युच्यते, निश्चयादिवृत्तिकं बुद्धिरिति ;
तच्चैवंभूतमन्तःकरणमवश्यमस्तीत्यभ्युपगन्तव्यम्
, अन्यथा ह्यनभ्युपगम्यमाने तस्मिन्नित्योपलब्ध्यनुपलब्धिप्रसङ्गः स्यात् —
आत्मेन्द्रियविषयाणामुपलब्धिसाधनानां सन्निधाने सति नित्यमेवोपलब्धिः
प्रसज्येत ; अथ सत्यपि हेतुसमवधाने फलाभावः, ततो
नित्यमेवानुपलब्धिः प्रसज्येत ; न चैवं
दृश्यते । अथवा अन्यतरस्यात्मन इन्द्रियस्य वा
शक्तिप्रतिबन्धोऽभ्युपगन्तव्यः ; न च आत्मनः
शक्तिप्रतिबन्धः सम्भवति, अविक्रियत्वात् ; नापि इन्द्रियस्य ; न हि
तस्य पूर्वोत्तरयोः क्षणयोरप्रतिबद्धशक्तिकस्य सतोऽकस्माच्छक्तिः
प्रतिबध्येत । तस्मात् यस्यावधानानवधानाभ्यामुपलब्ध्यनुपलब्धी
भवतः, तन्मनः । तथा च श्रुतिः — ‘ अन्यत्रमना अभूवं
नादर्शमन्यत्रमना अभूवं नाश्रौषम्’ (बृ. उ.
१ । ५ । ३) इति, ‘ मनसा ह्येव पश्यति मनसा शृणोति’ (बृ. उ. १ । ५ । ३)
इति च ; कामादयश्चास्य वृत्तय इति दर्शयति — ‘ कामः सङ्कल्पो
विचिकित्सा श्रद्धाऽश्रद्धा
धृतिरधृतिर्ह्रीर्धीर्भीरित्येतत्सर्वं
मन एव’ (बृ. उ. १ । ५ । ३) इति । तस्माद्युक्तमेतत् —
तद्गुणसारत्वात्तद्व्यपदेश इति
॥ ३२ ॥

### कर्त्रधिकरणम्

कर्ता शास्त्रार्थवत्त्वात् ॥ ३३ ॥

तद्गुणसारत्वाधिकारेणैवापरोऽपि जीवधर्मः प्रपञ्च्यते । कर्ता च अयं जीवः
स्यात् । कस्मात् ? शास्त्रार्थवत्त्वात् — एवं च ‘ यजेत’ ‘
जुहुयात्’ ‘ दद्यात्’ इत्येवंविधं
विधिशास्त्रमर्थवद्भवति ;
अन्यथा तदनर्थकं स्यात् ; तद्धि कर्तुः सतः कर्तव्यविशेषमुपदिशति ;
न च असति कर्तृत्वे तदुपपद्येत । तथेदमपि शास्त्रमर्थवद्भवति — ‘ एष हि
द्रष्टा श्रोता मन्ता बोद्धा कर्ता विज्ञानात्मा पुरुषः’ (प्र. उ.
४ । ९) इति ॥ ३३ ॥

विहारोपदेशात् ॥ ३४ ॥

इतश्च जीवस्य कर्तृत्वम् , यज्जीवप्रक्रियायां सन्ध्ये स्थाने
विहारमुपदिशति — ‘ स ईयतेऽमृतो यत्र कामम्’ (बृ.
उ. ४ । ३ । १२) इति, ‘ स्वे शरीरे यथाकामं परिवर्तते’ (बृ. उ. २ । १ । १८)
इति च ॥ ३४ ॥

उपादानात् ॥ ३५ ॥

इतश्चास्य कर्तृत्वम् , यज्जीवप्रक्रियायामेव करणानामुपादानं सङ्कीर्तयति —
‘ तदेषां प्राणानां विज्ञानेन विज्ञानमादाय’ (बृ. उ. २ । १ । १७) इति, ‘
प्राणान्गृहीत्वा’ (बृ. उ. २ । १ । १८) इति च ॥ ३५ ॥

व्यपदेशाच्च क्रियायां न चेन्निर्देशविपर्ययः ॥ ३६ ॥

इतश्च जीवस्य कर्तृत्वम् , यदस्य लौकिकीषु वैदिकीषु च क्रियासु कर्तृत्वं
व्यपदिशति शास्त्रम् — ‘ विज्ञानं यज्ञं तनुते । कर्माणि तनुतेऽपि च’
(तै. उ. २ । ५ । १) इति । ननु विज्ञानशब्दो बुद्धौ समधिगतः, कथमनेन
जीवस्य कर्तृत्वं सूच्यत इति, नेत्युच्यते — जीवस्यैवैष
निर्देशः, न बुद्धेः ; न चेज्जीवस्य स्यात् ,
निर्देशविपर्ययः स्यात् — विज्ञानेनेत्येवं
निरदेक्ष्यत् ; तथा हि अन्यत्र बुद्धिविवक्षायां विज्ञानशब्दस्य
करणविभक्तिनिर्देशो दृश्यते — ‘ तदेषां प्राणानां
विज्ञानेन विज्ञानमादाय’ (बृ. उ. २ । १ । १७) इति ; इह तु ‘
विज्ञानं यज्ञं तनुते’ (तै. उ. २ । ५ । १) इति
कर्तृसामानाधिकरण्यनिर्देशाद्बुद्धिव्यतिरिक्तस्यैवात्मनः
कर्तृत्वं सूच्यत इत्यदोषः ॥ ३६ ॥

अत्राह — यदि बुद्धिव्यतिरिक्तो जीवः कर्ता स्यात् , स स्वतन्त्रः सन्
प्रियं हितं चैव आत्मनो नियमेन सम्पादयेत् , न विपरीतम् ;
विपरीतमपि तु सम्पादयन्नुपलभ्यते ; न च स्वतन्त्रस्यात्मनः
ईदृशी प्रवृत्तिरनियमेनोपपद्यत इति, अत उत्तरं पठति —

उपलब्धिवदनियमः ॥ ३७ ॥

यथायमात्मोपलब्धिं प्रति स्वतन्त्रोऽपि अनियमेनेष्टमनिष्टं च उपलभते,
एवमनियमेनैवेष्टमनिष्टं च सम्पादयिष्यति ;
उपलब्धावप्यस्वातन्त्र्यम् ,
उपलब्धिहेतूपादानोपलम्भादिति चेत् , न ।
विषयप्रकल्पनामात्रप्रयोजनत्वादुपलब्धिहेतूनाम् ।
उपलब्धौ तु अनन्यापेक्षत्वमात्मनः, चैतन्ययोगात् । अपि च अर्थक्रियायामपि
नात्यन्तमात्मनः स्वातन्त्र्यमस्ति, देशकालनिमित्तविशेषापेक्षत्वात् ।
न च सहायापेक्षस्य कर्तुः कर्तृत्वं निवर्तते । भवति
ह्येधोदकाद्यपेक्षस्यापि पक्तुः
पक्तृत्वम् । सहकारिवैचित्र्याच्च इष्टानिष्टार्थक्रियायामनियमेन
प्रवृत्तिरात्मनो न विरुध्यते ॥ ३७ ॥

शक्तिविपर्ययात् ॥ ३८ ॥

इतश्च विज्ञानव्यतिरिक्तो जीवः कर्ता भवितुमर्हति । यदि
पुनर्विज्ञानशब्दवाच्या बुद्धिरेव
कर्त्री स्यात् , ततः शक्तिविपर्ययः स्यात् — करणशक्तिर्बुद्धेर्हीयेत,
कर्तृशक्तिश्चापद्येत ; सत्यां च बुद्धेः कर्तृशक्तौ, तस्या एव
अहंप्रत्ययविषयत्वमभ्युपगन्तव्यम् ,
अहंकारपूर्विकाया एव प्रवृत्तेः सर्वत्र
दर्शनात् — ‘ अहं गच्छामि, अहमागच्छामि, अहं भुञ्जे, अहं
पिबामि’ इति च ; तस्याश्च कर्तृशक्तियुक्तायाः सर्वार्थकारि
करणमन्यत्कल्पयितव्यम् ; शक्तोऽपि हि सन् कर्ता करणमुपादाय क्रियासु
प्रवर्तमानो दृश्यते ; ततश्च संज्ञामात्रे विवादः स्यात् , न वस्तुभेदः
कश्चित् , करणव्यतिरिक्तस्य कर्तृत्वाभ्युपगमात् ॥ ३८ ॥

समाध्यभावाच्च ॥ ३९ ॥

योऽप्ययमौपनिषदात्मप्रतिपत्तिप्रयोजनः समाधिरुपदिष्टो वेदान्तेषु — ‘ आत्मा
वा अरे द्रष्टव्यः श्रोतव्यो मन्तव्यो निदिध्यासितव्यः’ (बृ. उ. २ । ४ । ५)
‘ सोऽन्वेष्टव्यः स विजिज्ञासितव्यः’ ‘ ओमित्येवं ध्यायथ आत्मानम्’ (मु. उ.
२ । २ । ६) इत्येवंलक्षणः, सोऽप्यसत्यात्मनः कर्तृत्वे नोपपद्येत ।
तस्मादप्यस्य कर्तृत्वसिद्धिः ॥ ३९ ॥

### तक्षाधिकरणम्

यथा च तक्षोभयथा ॥ ४० ॥

एवं तावच्छास्त्रार्थवत्त्वादिभिर्हेतुभिः कर्तृत्वं शारीरस्य प्रदर्शितम्
; तत्पुनः स्वाभाविकं वा स्यात् , उपाधिनिमित्तं वेति चिन्त्यते ।
तत्रैतैरेव शास्त्रार्थवत्त्वादिभिर्हेतुभिः स्वाभाविकं
कर्तृत्वम् , अपवादहेत्वभावादिति । एवं प्राप्ते, ब्रूमः — न स्वाभाविकं
कर्तृत्वमात्मनः सम्भवति, अनिर्मोक्षप्रसङ्गात् ; कर्तृत्वस्वभावत्वे
ह्यात्मनो न कर्तृत्वान्निर्मोक्षः सम्भवति — अग्नेरिवौष्ण्यात् ;
न च कर्तृत्वादनिर्मुक्तस्यास्ति पुरुषार्थसिद्धिः कर्तृत्वस्य
दुःखरूपत्वात् । ननु स्थितायामपि कर्तृत्वशक्तौ
कर्तृत्वकार्यपरिहारात्पुरुषार्थः सेत्स्यति ; तत्परिहारश्च
निमित्तपरिहारात् — यथाग्नेर्दहनशक्तियुक्तस्यापि
काष्ठवियोगाद्दहनकार्याभावः
— तद्वत् — न, निमित्तानामपि शक्तिलक्षणेन सम्बन्धेन
सम्बद्धानामत्यन्तपरिहारासम्भवात् ।
ननु मोक्षसाधनविधानान्मोक्षः सेत्स्यति — न, साधनायत्तस्य अनित्यत्वात् ।
अपि च नित्यशुद्धमुक्तात्मप्रतिपादनात् मोक्षसिद्धिरभिमता ;
तादृगात्मप्रतिपादनं च न स्वाभाविके
कर्तृत्वेऽवकल्पेत ; तस्मात्
उपाधिधर्माध्यासेनैवात्मनः कर्तृत्वम् , न
स्वाभाविकम् ; तथा च श्रुतिः — ‘ ध्यायतीव लेलायतीव’ (बृ. उ.
४ । ३ । ७) इति ‘ आत्मेन्द्रियमनोयुक्तं भोक्तेत्याहुर्मनीषिणः’ (क. उ.
१ । ३ । ४) इति च — उपाधिसम्पृक्तस्यैवात्मनो भोक्तृत्वादिविशेषलाभं
दर्शयति । न हि विवेकिनां परस्मादन्यो जीवो नाम कर्ता भोक्ता वा
विद्यते, ‘ नान्योऽतोऽस्ति द्रष्टा’ (बृ. उ. ४ । ३ । २३)
इत्यादिश्रवणात् । पर एव तर्हि संसारी
कर्ता भोक्ता च प्रसज्येत ; परस्मादन्यश्चेच्चितिमाञ्जीवः कर्ता,
बुद्ध्यादिसङ्घातव्यतिरिक्तो न स्यात् — न,
अविद्याप्रत्युपस्थापितत्वात्कर्तृत्वभोक्तृत्वयोः
; तथा च शास्त्रम् — ‘ यत्र हि द्वैतमिव भवति तदितर इतरं पश्यति’ (बृ. उ.
२ । ४ । १४) इत्यविद्यावस्थायां कर्तृत्वभोक्तृत्वे दर्शयित्वा,
विद्यावस्थायां ते एव कर्तृत्वभोक्तृत्वे निवारयति — ‘
यत्र त्वस्य सर्वमात्मैवाभूत्तत्केन कं पश्येत्’ (बृ. उ. २ । ४ ।
१४) इति ; तथा स्वप्नजागरितयोरात्मन उपाधिसम्पर्ककृतं श्रमं
श्येनस्येवाकाशे विपरिपततः श्रावयित्वा, तदभावं
सुषुप्तौ प्राज्ञेनात्मना सम्परिष्वक्तस्य श्रावयति — ‘ तद्वा
अस्यैतदाप्तकाममात्मकाममकामं रूपं शोकान्तरम्’ (बृ. उ. ४ । ३ । २१)
इत्यारभ्य ‘ एषास्य परमा गतिरेषास्य परमा सम्पदेषोऽस्य परमो लोक
एषोऽस्य परम आनन्दः’ (बृ. उ. ४ । ३ । ३२) इत्युपसंहारात् ॥

तदेतदाहाचार्यः — ‘ यथा च तक्षोभयथा’ इति । त्वर्थे च अयं चः पठितः । नैवं
मन्तव्यम् — स्वाभाविकमेवात्मनः कर्तृत्वम् , अग्नेरिवौष्ण्यमिति ; यथा
तु तक्षा लोके वास्यादिकरणहस्तः कर्ता दुःखी भवति, स एव स्वगृहं
प्राप्तो विमुक्तवास्यादिकरणः स्वस्थो निर्वृतो निर्व्यापारः
सुखी भवति — एवमविद्याप्रत्युपस्थापितद्वैतसम्पृक्त आत्मा
स्वप्नजागरितावस्थयोः कर्ता दुःखी भवति,
सः तच्छ्रमापनुत्तये स्वमात्मानं परं ब्रह्म प्रविश्य
विमुक्तकार्यकरणसङ्घातोऽकर्ता
सुखी भवति सम्प्रसादावस्थायाम् — तथा मुक्त्यवस्थायामप्यविद्याध्वान्तं
विद्याप्रदीपेन विधूय आत्मैव केवलो निर्वृतः सुखी भवति ।
तक्षदृष्टान्तश्चैतावतांशेन
द्रष्टव्यः — तक्षा हि विशिष्टेषु
तक्षणादिव्यापारेष्वपेक्ष्यैव
प्रतिनियतानि करणानि वास्यादीनि कर्ता भवति, स्वशरीरेण तु अकर्तैव
; एवमयमात्मा सर्वव्यापारेष्वपेक्ष्यैव मनआदीनि करणानि कर्ता भवति,
स्वात्मना तु अकर्तैवेति । न तु आत्मनस्तक्ष्ण इवावयवाः
सन्ति, यैः हस्तादिभिरिव वास्यादीनि तक्षा, मनआदीनि
करणान्यात्मोपाददीत न्यस्येद्वा ॥

यत्तूक्तम् , शास्त्रार्थवत्त्वादिभिर्हेतुभिः स्वाभाविकमात्मनः
कर्तृत्वमिति, तन्न — विधिशास्त्रं तावद्यथाप्राप्तं
कर्तृत्वमुपादाय कर्तव्यविशेषमुपदिशति, न कर्तृत्वमात्मनः प्रतिपादयति ; न
च स्वाभाविकमस्य कर्तृत्वमस्ति, ब्रह्मात्मत्वोपदेशात् — इत्यवोचाम ;
तस्मादविद्याकृतं कर्तृत्वमुपादाय विधिशास्त्रं प्रवर्तिष्यते ।
कर्ता विज्ञानात्मा पुरुषः — इत्येवंजातीयकमपि
शास्त्रमनुवादरूपत्वाद्यथाप्राप्तमेवाविद्याकृतं
कर्तृत्वमनुवदिष्यति । एतेन विहारोपादाने परिहृते, तयोरप्यनुवादरूपत्वात् ।
ननु सन्ध्ये स्थाने प्रसुप्तेषु करणेषु स्वे शरीरे यथाकामं परिवर्तते — इति
विहार उपदिश्यमानः केवलस्यात्मनः कर्तृत्वमावहति ; तथोपादानेऽपि ‘ तदेषां
प्राणानां विज्ञानेन विज्ञानमादाय’ (बृ. उ. २ । १ । १७) इति करणेषु
कर्मकरणविभक्ती श्रूयमाणे केवलस्यात्मनः कर्तृत्वं गमयत इति ;
अत्रोच्यते — न तावत्सन्ध्ये स्थानेऽत्यन्तमात्मनः
करणविरमणमस्ति, ‘ सधीः स्वप्नो भूत्वेमं
लोकमतिक्रामति’ (बृ. उ. ४ । ३ । ७) इति तत्रापि
धीसम्बन्धश्रवणात् ; तथा च स्मरन्ति — ‘
इन्द्रियाणामुपरमे मनोऽनुपरतं यदि । सेवते
विषयानेव तद्विद्यात्स्वप्नदर्शनम्’ इति ; कामादयश्च मनसो
वृत्तयः इति श्रुतिः ; ताश्च स्वप्ने दृश्यन्ते ; तस्मात्समना एव स्वप्ने
विहरति ; विहारोऽपि च तत्रत्यो वासनामय एव, न तु पारमार्थिकोऽस्ति ; तथा च
श्रुतिः इवकारानुबद्धमेव स्वप्नव्यापारं वर्णयति — ‘ उतेव स्त्रीभिः सह
मोदमानो जक्षदुतेवापि भयानि पश्यन्’ (बृ. उ. ४ । ३ । १३) इति ; लौकिका
अपि तथैव स्वप्नं कथयन्ति — आरुक्षमिव गिरिशृङ्गम् , अद्राक्षमिव
वनराजिमिति ; तथोपादानेऽपि यद्यपि करणेषु
कर्मकरणविभक्तिनिर्देशः, तथापि
तत्संपृक्तस्यैवात्मनः कर्तृत्वं द्रष्टव्यम् , केवले
कर्तृत्वासम्भवस्य दर्शितत्वात् ; भवति च लोकेऽनेकप्रकारा विवक्षा —
योधा युध्यन्ते, योधै राजा युध्यत इति । अपि च अस्मिन्नुपादाने
करणव्यापारोपरममात्रं विवक्ष्यते, न स्वातन्त्र्यं
कस्यचित् , अबुद्धिपूर्वकस्यापि स्वापे करणव्यापारोपरमस्य
दृष्टत्वात् । यस्त्वयं व्यपदेशो दर्शितः, ‘ विज्ञानं
यज्ञं तनुते’ इति, स बुद्धेरेव कर्तृत्वं प्रापयति — विज्ञानशब्दस्य
तत्र प्रसिद्धत्वात् , मनोऽनन्तरं पाठाच्च, ‘ तस्य श्रद्धैव शिरः’ (तै.
उ. २ । ४ । १) इति च विज्ञानमयस्यात्मनः श्रद्धाद्यवयवत्वसङ्कीर्तनात् —
श्रद्धादीनां च बुद्धिधर्मत्वप्रसिद्धेः, ‘ विज्ञानं देवाः सर्वे ब्रह्म
ज्येष्ठमुपासते’ (तै. उ. २ । ५ । १) इति च वाक्यशेषात् — ज्येष्ठत्वस्य च
प्रथमजत्वस्य बुद्धौ प्रसिद्धत्वात् , ‘ स एष वाचश्चित्तस्योत्तरोत्तरक्रमो
यद्यज्ञः’ इति च श्रुत्यन्तरे यज्ञस्य वाग्बुद्धिसाध्यत्वावधारणात् । न च
बुद्धेः शक्तिविपर्ययः करणानां कर्तृत्वाभ्युपगमे भवति, सर्वकारकाणामेव
स्वस्वव्यापारेषु कर्तृत्वस्यावश्यंभावित्वात् ; उपलब्ध्यपेक्षं त्वेषां
करणानां करणत्वम् ; सा चात्मनः ; न च तस्यामप्यस्य कर्तृत्वमस्ति,
नित्योपलब्धिस्वरूपत्वात् । अहंकारपूर्वकमपि कर्तृत्वं
नोपलब्धुर्भवितुमर्हति,
अहंकारस्याप्युपलभ्यमानत्वात्
; न चैवं सति करणान्तरकल्पनाप्रसङ्गः, बुद्धेः करणत्वाभ्युपगमात् ।
समाध्यभावस्तु शास्त्रार्थवत्त्वेनैव परिहृतः,
यथाप्राप्तमेव कर्तृत्वमुपादाय समाधिविधानात् ।
तस्मात्कर्तृत्वमप्यात्मन उपाधिनिमित्तमेवेति स्थितम् ॥ ४० ॥

### परायत्ताधिकरणम्

परात्तु तच्छ्रुतेः ॥ ४१ ॥

यदिदमविद्यावस्थायामुपाधिनिबन्धनं कर्तृत्वं जीवस्याभिहितम् ,
तत्किमनपेक्ष्येश्वरं भवति,
आहोस्विदीश्वरापेक्षमिति भवति
विचारणा । तत्र प्राप्तं तावत् — नेश्वरमपेक्षते जीवः कर्तृत्व
इति । कस्मात् ? अपेक्षाप्रयोजनाभावात् ; अयं हि जीवः स्वयमेव
रागद्वेषादिदोषप्रयुक्तः कारकान्तरसामग्रीसम्पन्नः
कर्तृत्वमनुभवितुं शक्नोति ; तस्य किमीश्वरः
करिष्यति । न च लोके प्रसिद्धिरस्ति — कृष्यादिकासु
क्रियास्वनडुहादिवत् ईश्वरोऽपरोऽपेक्षितव्य इति ।
क्लेशात्मकेन च कर्तृत्वेन जन्तून्संसृजत ईश्वरस्य नैर्घृण्यं
प्रसज्येत ; विषमफलं च एषां कर्तृत्वं विदधतो वैषम्यम् । ननु
‘वैषम्यनैर्घृण्ये न सापेक्षत्वात्’ (ब्र. सू. २ । १ । ३४) इत्युक्तम् —
सत्यमुक्तम् , सति तु ईश्वरस्य सापेक्षत्वसम्भवे ; सापेक्षत्वं च
ईश्वरस्य सम्भवति सतोर्जन्तूनां धर्माधर्मयोः ; तयोश्च सद्भावः सति
जीवस्य कर्तृत्वे ; तदेव चेत्कर्तृत्वमीश्वरापेक्षं स्यात् ,
किंविषयमीश्वरस्य सापेक्षत्वमुच्यते ।
अकृताभ्यागमश्चैवं जीवस्य प्रसज्येत । तस्मात्स्वत एवास्य
कर्तृत्वमिति — एतां प्राप्तिं तुशब्देन व्यावर्त्य प्रतिजानीते —
परादिति ; अविद्यावस्थायां कार्यकरणसङ्घाताविवेकदर्शिनो
जीवस्याविद्यातिमिरान्धस्य सतः परस्मादात्मनः
कर्माध्यक्षात्सर्वभूताधिवासात्साक्षिणश्चेतयितुरीश्वरात्तदनुज्ञया
कर्तृत्वभोक्तृत्वलक्षणस्य संसारस्य सिद्धिः ; तदनुग्रहहेतुकेनैव च
विज्ञानेन मोक्षसिद्धिर्भवितुमर्हति । कुतः ? तच्छ्रुतेः ;
यद्यपि दोषप्रयुक्तः सामग्रीसम्पन्नश्च जीवः, यद्यपि च लोके कृष्यादिषु
कर्मसु नेश्वरकारणत्वं प्रसिद्धम् , तथापि सर्वास्वेव
प्रवृत्तिष्वीश्वरो हेतुकर्तेति श्रुतेरवसीयते ;
तथा हि श्रुतिर्भवति — ‘ एष ह्येव साधु कर्म कारयति तं यमेभ्यो लोकेभ्य
उन्निनीषते । एष ह्येवासाधु कर्म कारयति तं यमधो निनीषते’ (कौ. उ.
३ । ७) इति, ‘ य आत्मनि तिष्ठन्नात्मानमन्तरो यमयति’ इति च एवंजातीयका ॥
४१ ॥

ननु एवमीश्वरस्य कारयितृत्वे सति वैषम्यनैर्घृण्ये स्याताम् ,
अकृताभ्यागमश्च जीवस्येति ; नेत्युच्यते —

कृतप्रयत्नापेक्षस्तु विहितप्रतिषिद्धावैयर्थ्यादिभ्यः ॥ ४२ ॥

तुशब्दश्चोदितदोषव्यावर्तनार्थः । कृतो यः प्रयत्नो जीवस्य
धर्माधर्मलक्षणः, तदपेक्ष एवैनमीश्वरः
कारयति ; अतश्चैते चोदिता दोषा न प्रसज्यन्ते —
जीवकृतधर्माधर्मवैषम्यापेक्ष एव तत्तत्फलानि
विषमं विभजते पर्जन्यवत् ईश्वरो निमित्तत्वमात्रेण — यथा लोके नानाविधानां
गुच्छगुल्मादीनां व्रीहियवादीनां च असाधारणेभ्यः स्वस्वबीजेभ्यो
जायमानानां साधारणं निमित्तं भवति पर्जन्यः — न हि असति
पर्जन्ये रसपुष्पफलपलाशादिवैषम्यं तेषां जायते, नाप्यसत्सु स्वस्वबीजेषु
— एवं जीवकृतप्रयत्नापेक्ष ईश्वरः तेषां शुभाशुभं विदध्यादिति
श्लिष्यते । ननु कृतप्रयत्नापेक्षत्वमेव जीवस्य
परायत्ते कर्तृत्वे नोपपद्यते — नैष दोषः ; परायत्तेऽपि हि
कर्तृत्वे, करोत्येव जीवः, कुर्वन्तं हि तमीश्वरः कारयति ; अपि च
पूर्वप्रयत्नमपेक्ष्य इदानीं कारयति, पूर्वतरं च प्रयत्नमपेक्ष्य
पूर्वमकारयदिति — अनादित्वात्संसारस्येति — अनवद्यम् । कथं
पुनरवगम्यते — कृतप्रयत्नापेक्ष ईश्वर इति ?
विहितप्रतिषिद्धावैयर्थ्यादिभ्यः
इत्याह ; एवं हि ‘ स्वर्गकामो यजेत’ ‘ ब्राह्मणो न हन्तव्यः’
इत्येवंजातीयकस्य विहितस्य प्रतिषिद्धस्य च
अवैयर्थ्यं भवति ; अन्यथा तदनर्थकं स्यात् ; ईश्वर एव
विधिप्रतिषेधयोर्नियुज्येत,
अत्यन्तपरतन्त्रत्वाज्जीवस्य ; तथा
विहितकारिणमप्यनर्थेन संसृजेत् , प्रतिषिद्धकारिणमप्यर्थेन ;
ततश्च प्रामाण्यं वेदस्यास्तमियात् ; ईश्वरस्य च अत्यन्तानपेक्षत्वे
लौकिकस्यापि पुरुषकारस्य वैयर्थ्यम् , तथा
देशकालनिमित्तानाम् ;
पूर्वोक्तदोषप्रसङ्गश्च — इत्येवंजातीयकं
दोषजातमादिग्रहणेन दर्शयति ॥ ४२ ॥

### अंशाधिकरणम्

अंशो नानाव्यपदेशादन्यथा चापि दाशकितवादित्वमधीयत एके ॥ ४३ ॥

जीवेश्वरयोरुपकार्योपकारकभाव उक्तः ; स च सम्बद्धयोरेव लोके दृष्टः — यथा
स्वामिभृत्ययोः, यथा वा अग्निविस्फुलिङ्गयोः । ततश्च
जीवेश्वरयोरप्युपकार्योपकारकभावाभ्युपगमात्
किं स्वामिभृत्यवत्सम्बन्धः, आहोस्विदग्निविस्फुलिङ्गवत् इत्यस्यां
विचिकित्सायाम् अनियमो वा प्राप्नोति , अथवा
स्वामिभृत्यप्रकारेष्वेव ईशित्रीशितव्यभावस्य
प्रसिद्धत्वात्तद्विध एव सम्बन्ध इति प्राप्नोति ॥

अतो ब्रवीति अंश इति ; जीव ईश्वरस्यांशो भवितुमर्हति,
यथाग्नेर्विस्फुलिङ्गः ; अंश
इवांशः ; न हि निरवयवस्य मुख्योंऽशः सम्भवति । कस्मात्पुनः
निरवयवत्वात् स एव न भवति ? नानाव्यपदेशात् ; ‘
सोऽन्वेष्टव्यः स विजिज्ञासितव्यः’ ‘ एतमेव विदित्वा
मुनिर्भवति’ ‘ य आत्मनि तिष्ठन्नात्मानमन्तरो यमयति’ इति च
एवंजातीयको भेदनिर्देशो नासति भेदे युज्यते । ननु च अयं नानाव्यपदेशः
सुतरां स्वामिभृत्यसारूप्ये युज्यत इति, अत आह — अन्यथा
चापीति । न च नानाव्यपदेशादेव केवलादंशत्वप्रतिपत्तिः । किं
तर्हि ? अन्यथा चापि व्यपदेशो भवत्यनानात्वस्य प्रतिपादकः ; तथा ह्येके
शाखिनो दाशकितवादिभावं ब्रह्मण आमनन्त्याथर्वणिका ब्रह्मसूक्ते — ‘ ब्रह्म
दाशा ब्रह्म दासा ब्रह्मैवेमे कितवाः’ इत्यादिना ; दाशा य एते कैवर्ताः
प्रसिद्धाः, ये च अमी दासाः स्वामिष्वात्मानमुपक्षपयन्ति, ये च अन्ये
कितवा द्यूतकृतः, ते सर्वे ब्रह्मैव — इति हीनजन्तूदाहरणेन सर्वेषामेव
नामरूपकृतकार्यकरणसङ्घातप्रविष्टानां जीवानां ब्रह्मत्वमाह ; तथा
अन्यत्रापि ब्रह्मप्रक्रियायामेवायमर्थः प्रपञ्च्यते — ‘
त्वं स्त्री त्वं पुमानसि त्वं कुमार उत वा कुमारी । त्वं जीर्णो
दण्डेन वञ्चसि त्वं जातो भवति विश्वतोमुखः’ (श्वे. उ. ४ । ३)
इति, ‘ सर्वाणि रूपाणि विचित्य धीरो नामानि कृत्वाभिवदन्यदास्ते’ इति च
; ‘ नान्योऽतोऽस्ति द्रष्टा’ (बृ. उ. ३ । ७ । २३) इत्यादिश्रुतिभ्यश्च
अस्यार्थस्य सिद्धिः । चैतन्यं च अविशिष्टं जीवेश्वरयोः,
यथाग्निविस्फुलिङ्गयोरौष्ण्यम् । अतो
भेदाभेदावगमाभ्यामंशत्वावगमः ॥
४३ ॥

कुतश्च अंशत्वावगमः ? —

मन्त्रवर्णाच्च ॥ ४४ ॥

मन्त्रवर्णश्चैतमर्थमवगमयति — ‘ तावानस्य महिमा ततो ज्यायाꣳश्च पूरुषः ।
पादोऽस्य सर्वा भूतानि त्रिपादस्यामृतं दिवि’ (छा. उ. ३ । १२ । ६)
इति ; अत्र भूतशब्देन जीवप्रधानानि स्थावरजङ्गमानि निर्दिशति, ‘
अहिंसन्सर्वभूतान्यन्यत्र तीर्थेभ्यः’ इति प्रयोगात् ; अंशः पादो
भाग इत्यनर्थान्तरम् ; तस्मादप्यंशत्वावगमः ॥ ४४ ॥

कुतश्च अंशत्वावगमः ? —

अपि च स्मर्यते ॥ ४५ ॥

ईश्वरगीतास्वपि च ईश्वरांशत्वं जीवस्य स्मर्यते — ‘ ममैवांशो जीवलोके
जीवभूतः सनातनः’ (भ. गी. १५ । ७) इति ; तस्मादप्यंशत्वावगमः ।
यत्तूक्तम् , स्वामिभृत्यादिष्वेव ईशित्रीशितव्यभावो लोके प्रसिद्ध इति —
यद्यप्येषा लोके प्रसिद्धिः, तथापि शास्त्रात्तु अत्र
अंशांशित्वमीशित्रीशितव्यभावश्च
निश्चीयते ; निरतिशयोपाधिसम्पन्नश्चेश्वरो निहीनोपाधिसम्पन्नाञ्जीवान्
प्रशास्तीति न किञ्चिद्विप्रतिषिध्यते ॥ ४५ ॥

अत्राह — ननु जीवस्येश्वरांशत्वाभ्युपगमे तदीयेन संसारदुःखोपभोगेनांशिन
ईश्वरस्यापि दुःखित्वं स्यात् — यथा लोके हस्तपादाद्यन्यतमाङ्गगतेन
दुःखेन अङ्गिनो देवदत्तस्य दुःखित्वम् , तद्वत् ; ततश्च तत्प्राप्तानां
महत्तरं दुःखं प्राप्नुयात् ; अतो वरं पूर्वावस्थः संसार एवास्तु —
इति सम्यग्दर्शनानर्थक्यप्रसङ्गः स्यात् — इति ; अत्रोच्यते —

प्रकाशादिवन्नैवं परः ॥ ४६ ॥

यथा जीवः संसारदुःखमनुभवति, नैवं पर ईश्वरोऽनुभवतीति प्रतिजानीमहे ; जीवो
हि अविद्यावेशवशात् देहाद्यात्मभावमिव गत्वा, तत्कृतेन दुःखेन दुःखी
अहम् इति अविद्यया कृतं दुःखोपभोगम् अभिमन्यते ; नैवं परमेश्वरस्य
देहाद्यात्मभावो दुःखाभिमानो वा अस्ति ;
जीवस्याप्यविद्याकृतनामरूपनिर्वृत्तदेहेन्द्रियाद्युपाध्यविवेकभ्रमनिमित्त
एव दुःखाभिमानः, न तु पारमार्थिकोऽस्ति ; यथा च
स्वदेहगतदाहच्छेदादिनिमित्तं
दुःखं तदभिमानभ्रान्त्यानुभवति, तथा पुत्रमित्रादिगोचरमपि दुःखं
तदभिमानभ्रान्त्यैवानुभवति — अहमेव पुत्रः, अहमेव
मित्रम् इत्येवं स्नेहवशेन पुत्रमित्रादिष्वभिनिविशमानः ; ततश्च
निश्चितमेतदवगम्यते — मिथ्याभिमानभ्रमनिमित्त एव दुःखानुभव इति ।
व्यतिरेकदर्शनाच्च एवमवगम्यते ; तथा हि — पुत्रमित्रादिमत्सु
बहुषूपविष्टेषु तत्सम्बन्धाभिमानिष्वितरेषु च,
पुत्रो मृतो मित्रं मृतमित्येवमाघोषिते, येषामेव
पुत्रमित्रादिमत्त्वाभिमानस्तेषामेव
तन्निमित्तं दुःखमुत्पद्यते, न अभिमानहीनानां परिव्राजकादीनाम् । अतश्च
लौकिकस्यापि पुंसः सम्यग्दर्शनार्थवत्त्वं दृष्टम् , किमुत
विषयशून्यादात्मनोऽन्यद्वस्त्वन्तरमपश्यतो
नित्यचैतन्यमात्रस्वरूपस्येति ;
तस्मान्नास्ति सम्यग्दर्शनानर्थक्यप्रसङ्गः ।
प्रकाशादिवदिति निदर्शनोपन्यासः — यथा प्रकाशः
सौरश्चान्द्रमसो वा वियद्व्याप्य अवतिष्ठमानः
अङ्गुल्याद्युपाधिसम्बन्धात् तेषु ऋजुवक्रादिभावं
प्रतिपद्यमानेषु तत्तद्भावमिव प्रतिपद्यमानोऽपि न
परमार्थतस्तद्भावं प्रतिपद्यते, यथा च आकाशो घटादिषु
गच्छत्सु गच्छन्निव विभाव्यमानोऽपि न परमार्थतो गच्छति, यथा च
उदशरावादिकम्पनात्तद्गते सूर्यप्रतिबिम्बे
कम्पमानेऽपि न तद्वान्सूर्यः कम्पते —
एवमविद्याप्रत्युपस्थापिते
बुद्ध्याद्युपहिते जीवाख्ये अंशे दुःखायमानेऽपि न तद्वानीश्वरो दुःखायते ।
जीवस्यापि दुःखप्राप्तिरविद्यानिमित्तैवेत्युक्तम् । तथा च
अविद्यानिमित्तजीवभावव्युदासेन ब्रह्मभावमेव
जीवस्य प्रतिपादयन्ति वेदान्ताः — ‘ तत्त्वमसि’ इत्येवमादयः ।
तस्मान्नास्ति जैवेन दुःखेन परमात्मनो दुःखित्वप्रसङ्गः
॥ ४६ ॥

स्मरन्ति च ॥ ४७ ॥

स्मरन्ति च व्यासादयः — यथा जैवेन दुःखेन न परमात्मा दुःखायत इति ; ‘ तत्र
यः परमात्मा हि स नित्यो निर्गुणः स्मृतः । न लिप्यते फलैश्चापि
पद्मपत्रमिवाम्भसा । कर्मात्मा त्वपरो योऽसौ मोक्षबन्धैः
स युज्यते । स सप्तदशकेनापि राशिना युज्यते पुनः’ इति । चशब्दात् समामनन्ति
च — इति वाक्यशेषः — ‘ तयोरन्यः पिप्पलं स्वाद्वत्त्यनश्नन्नन्यो
अभिचाकशीति’ (श्वे. उ. ४ । ६) इति, ‘ एकस्तथा
सर्वभूतान्तरात्मा न लिप्यते लोकदुःखेन बाह्यः’ (क. उ.
२ । २ । ११) इति च ॥ ४७ ॥

अत्राह — यदि तर्ह्येक एव सर्वेषां भूतानामन्तरात्मा स्यात् ,
कथमनुज्ञापरिहारौ स्यातां लौकिकौ वैदिकौ चेति ।
ननु च अंशो जीव ईश्वरस्य इत्युक्तम् ; तद्भेदाच्चानुज्ञापरिहारौ
तदाश्रयावव्यतिकीर्णावुपपद्येते ; किमत्र चोद्यत इति,
उच्यते — नैतदेवम् ; अनंशत्वमपि हि जीवस्याभेदवादिन्यः श्रुतयः
प्रतिपादयन्ति — ‘ तत्सृष्ट्वा तदेवानुप्राविशत्’ (तै. उ. २ ।
६ । १) ‘ नान्योऽतोऽस्ति द्रष्टा’ (बृ. उ. ३ । ७ । २३) ‘ मृत्योः स
मृत्युमाप्नोति य इह नानेव पश्यति’ (बृ. उ. ४ । ४ । १९) ‘
तत्त्वमसि’ (छा. उ. ६ । ८ । ७) ‘ अहं ब्रह्मास्मि’ (बृ. उ. १ ।
४ । १०) इत्येवंजातीयकाः । ननु भेदाभेदावगमाभ्यामंशत्वं
सिध्यतीत्युक्तम् — स्यादेतदेवम् ,
यद्युभावपि भेदाभेदौ प्रतिपिपादयिषितौ स्याताम् ; अभेद एव
त्वत्र प्रतिपिपादयिषितः, ब्रह्मात्मत्वप्रतिपत्तौ पुरुषार्थसिद्धेः
; स्वभावप्राप्तस्तु भेदोऽनूद्यते ; न च निरवयवस्य ब्रह्मणो मुख्योंऽशो
जीवः सम्भवतीत्युक्तम् ; तस्मात्पर एवैकः सर्वेषां
भूतानामन्तरात्मा जीवभावेनावस्थित इत्यतो
वक्तव्या अनुज्ञापरिहारोपपत्तिः । तां ब्रूमः —

अनुज्ञापरिहारौ देहसम्बन्धाज्ज्योतिरादिवत् ॥ ४८ ॥

‘ ऋतौ भार्यामुपेयात्’ इत्यनुज्ञा, ‘ गुर्वङ्गनां नोपगच्छेत्’ इति परिहारः
; तथा ‘ अग्नीषोमीयं पशुं संज्ञपयेत्’ इत्यनुज्ञा, ‘ न हिंस्यात्सर्वा
भूतानि’ इति परिहारः ; — एवं लोकेऽपि
मित्रमुपसेवितव्यमित्यनुज्ञा,
शत्रुः परिहर्तव्य इति परिहारः — एवंप्रकारावनुज्ञापरिहारौ
एकत्वेऽप्यात्मनः देहसम्बन्धात्
स्याताम् । देहैः सम्बन्धो देहसम्बन्धः । कः
पुनर्देहसम्बन्धः ? देहादिरयं सङ्घातोऽहमेव —
इत्यात्मनि विपरीतप्रत्ययोत्पत्तिः ; दृष्टा च सा
सर्वप्राणिनाम् — अहं गच्छामि अहमागच्छामि, अहमन्धः
अहमनन्धः, अहं मूढः अहममूढः इत्येवमात्मिका ; न हि अस्याः
सम्यग्दर्शनादन्यन्निवारकमस्ति ; प्राक्तु
सम्यग्दर्शनात्प्रततैषा भ्रान्तिः सर्वजन्तुषु ।
तदेवमविद्यानिमित्तदेहाद्युपाधिसम्बन्धकृताद्विशेषादैकात्म्याभ्युपगमेऽप्यनुज्ञापरिहाराववकल्पेते ।
सम्यग्दर्शिनस्तर्ह्यनुज्ञापरिहारानर्थक्यं प्राप्तम् — न, तस्य
कृतार्थत्वान्नियोज्यत्वानुपपत्तेः —
हेयोपादेययोर्हि नियोज्यो नियोक्तव्यः
स्यात् ; आत्मनस्त्वतिरिक्तं हेयमुपादेयं वा वस्त्वपश्यन् कथं
नियुज्येत ; न च आत्मा आत्मन्येव नियोज्यः स्यात् । शरीरव्यतिरेकदर्शिन
एव नियोज्यत्वमिति चेत् , न ; तत्संहतत्वाभिमानात् — सत्यं
व्यतिरेकदर्शिनो नियोज्यत्वम् ; तथापि
व्योमादिवद्देहाद्यसंहतत्वमपश्यत एव आत्मनो
नियोज्यत्वाभिमानः ; न हि देहाद्यसंहतत्वदर्शिनः कस्यचिदपि
नियोगो दृष्टः, किमुतैकात्म्यदर्शिनः । न च नियोगाभावात् सम्यग्दर्शिनो
यथेष्टचेष्टाप्रसङ्गः, सर्वत्राभिमानस्यैव प्रवर्तकत्वात् , अभिमानाभावाच्च
सम्यग्दर्शिनः । तस्माद्देहसम्बन्धादेवानुज्ञापरिहारौ — ज्योतिरादिवत् —
यथा ज्योतिष एकत्वेऽप्यग्निः क्रव्यात्परिह्रियते, नेतरः ; यथा च
प्रकाश एकस्यापि सवितुरमेध्यदेशसम्बद्धः परिह्रियते, नेतरः
शुचिभूमिष्ठः ; यथा भौमाः प्रदेशा वज्रवैडूर्यादय
उपादीयन्ते, भौमा अपि सन्तो नरकलेबरादयः परिह्रियन्ते ;
यथा मूत्रपुरीषं गवां पवित्रतया परिगृह्यते, तदेव जात्यन्तरे परिवर्ज्यते
— तद्वत् ॥ ४८ ॥

असन्ततेश्चाव्यतिकरः ॥ ४९ ॥

स्यातां नाम अनुज्ञापरिहारावेकस्यात्मनो देहविशेषयोगात् ; यस्त्वयं
कर्मफलसम्बन्धः, स च ऐकात्म्याभ्युपगमे व्यतिकीर्येत,
स्वाम्येकत्वादिति चेत् , नैतदेवम् , असन्ततेः ; न हि
कर्तुर्भोक्तुश्चात्मनः सन्ततः सर्वैः शरीरैः
सम्बन्धोऽस्ति ; उपाधितन्त्रो हि जीव इत्युक्तम् ;
उपाध्यसन्तानाच्च नास्ति जीवसन्तानः — ततश्च
कर्मव्यतिकरः फलव्यतिकरो वा न भविष्यति ॥ ४९ ॥

आभास एव च ॥ ५० ॥

आभास एव च एष जीवः परस्यात्मनो जलसूर्यकादिवत्प्रतिपत्तव्यः, न स एव
साक्षात् , नापि वस्त्वन्तरम् । अतश्च यथा
नैकस्मिञ्जलसूर्यके कम्पमाने
जलसूर्यकान्तरं कम्पते, एवं नैकस्मिञ्जीवे
कर्मफलसम्बन्धिनि जीवान्तरस्य तत्सम्बन्धः ।
एवमव्यतिकर एव कर्मफलयोः । आभासस्य च अविद्याकृतत्वात्तदाश्रयस्य
संसारस्याविद्याकृतत्वोपपत्तिरिति, तद्व्युदासेन च
पारमार्थिकस्य ब्रह्मात्मभावस्योपदेशोपपत्तिः ।
येषां तु बहव आत्मानः, ते च सर्वे सर्वगताः, तेषामेवैष व्यतिकरः
प्राप्नोति । कथम् ? बहवो विभवश्चात्मानश्चैतन्यमात्रस्वरूपा
निर्गुणा निरतिशयाश्च ; तदर्थं साधारणं प्रधानम् ; तन्निमित्तैषां
भोगापवर्गसिद्धिरिति सांख्याः । सति बहुत्वे विभुत्वे च घटकुड्यादिसमाना
द्रव्यमात्रस्वरूपाः स्वतोऽचेतना आत्मानः, तदुपकरणानि च अणूनि
मनांस्यचेतनानि, तत्र आत्मद्रव्याणां मनोद्रव्याणां
च संयोगात् नव इच्छादयो वैशेषिका आत्मगुणा उत्पद्यन्ते, ते च अव्यतिरेकेण
प्रत्येकमात्मसु समवयन्ति, स संसारः ; तेषां
नवानामात्मगुणानामत्यन्तानुत्पादो
मोक्ष इति काणादाः । तत्र सांख्यानां तावच्चैतन्यस्वरूपत्वात्सर्वात्मनां
सन्निधानाद्यविशेषाच्च एकस्य सुखदुःखसम्बन्धे सर्वेषां सुखदुःखसम्बन्धः
प्राप्नोति । स्यादेतत् — प्रधानप्रवृत्तेः पुरुषकैवल्यार्थत्वाद्व्यवस्था
भविष्यति ; अन्यथा हि स्वविभूतिख्यापनार्था प्रधानप्रवृत्तिः स्यात् ;
तथा च अनिर्मोक्षः प्रसज्येतेति — नैतत्सारम् — न हि
अभिलषितसिद्धिनिबन्धना व्यवस्था शक्या
विज्ञातुम् ; उपपत्त्या तु कयाचिद्व्यवस्थोच्येत ; असत्यां
पुनरुपपत्तौ कामं मा भूदभिलषितं पुरुषकैवल्यम् ;
प्राप्नोति तु व्यवस्थाहेत्वभावाद्व्यतिकरः ।
काणादानामपि — यदा एकेनात्मना मनः संयुज्यते, तदा
आत्मान्तरैरपि नान्तरीयकः संयोगः स्यात् ,
सन्निधानाद्यविशेषात् ; ततश्च
हेत्वविशेषात्फलाविशेष इत्येकस्यात्मनः सुखदुःखयोगे
सर्वात्मनामपि समानं सुखदुःखित्वं प्रसज्येत ॥ ५० ॥

स्यादेतत् — अदृष्टनिमित्तो नियमो भविष्यतीति ; नेत्याह —

अदृष्टानियमात् ॥ ५१ ॥

बहुष्वात्मस्वाकाशवत्सर्वगतेषु प्रतिशरीरं बाह्याभ्यन्तराविशेषेण
सन्निहितेषु
मनोवाक्कायैर्धर्माधर्मलक्षणमदृष्टमुपार्ज्यते ।
सांख्यानां तावत् तदनात्मसमवायि प्रधानवर्ति । प्रधानसाधारण्यान्न
प्रत्यात्मं सुखदुःखोपभोगस्य नियामकमुपपद्यते ।
काणादानामपि पूर्ववत्साधारणेनात्ममनःसंयोगेन
निर्वर्तितस्यादृष्टस्यापि अस्यैवात्मन
इदमदृष्टमिति नियमे हेत्वभावादेष एव दोषः ॥ ५१ ॥

स्यादेतत् — अहमिदं फलं प्राप्नवानि, इदं परिहराणि, इत्थं प्रयतै, इत्थं
करवाणि — इत्येवंविधा अभिसन्ध्यादयः प्रत्यात्मं प्रवर्तमाना
अदृष्टस्यात्मनां च स्वस्वामिभावं नियंस्यन्तीति ; नेत्याह
—

अभिसन्ध्यादिष्वपि चैवम् ॥ ५२ ॥

अभिसन्ध्यादीनामपि साधारणेनैवात्ममनःसंयोगेन सर्वात्मसन्निधौ क्रियमाणानां
नियमहेतुत्वानुपपत्तेरुक्तदोषानुषङ्ग एव ॥ ५२ ॥

प्रदेशादिति चेन्नान्तर्भावात् ॥ ५३ ॥

अथोच्येत — विभुत्वेऽप्यात्मनः शरीरप्रतिष्ठेन मनसा संयोगः शरीरावच्छिन्न
एव आत्मप्रदेशे भविष्यति ; अतः प्रदेशकृता व्यवस्था
अभिसन्ध्यादीनामदृष्टस्य
सुखदुःखयोश्च भविष्यतीति । तदपि नोपपद्यते । कस्मात्
? अन्तर्भावात् ; विभुत्वाविशेषाद्धि सर्व एवात्मानः
सर्वशरीरेष्वन्तर्भवन्ति ;
तत्र न वैशेषिकैः शरीरावच्छिन्नोऽप्यात्मनः प्रदेशः कल्पयितुं शक्यः
; कल्प्यमानोऽप्ययं निष्प्रदेशस्यात्मनः प्रदेशः काल्पनिकत्वादेव न
पारमार्थिकं कार्यं नियन्तुं शक्नोति ; शरीरमपि
सर्वात्मसन्निधावुत्पद्यमानम् — अस्यैव आत्मनः,
नेतरेषाम् — इति न नियन्तुं शक्यम् । प्रदेशविशेषाभ्युपगमेऽपि च
द्वयोरात्मनोः समानसुखदुःखभाजोः कदाचिदेकेनैव तावच्छरीरेणोपभोगसिद्धिः
स्यात् , समानप्रदेशस्यापि द्वयोरात्मनोरदृष्टस्य सम्भवात् ; तथा हि
— देवदत्तो यस्मिन्प्रदेशे सुखदुःखमन्वभूत् , तस्मात्प्रदेशादपक्रान्ते
तच्छरीरे, यज्ञदत्तशरीरे च तं प्रदेशमनुप्राप्ते, तस्यापि इतरेण समानः
सुखदुःखानुभवो दृश्यते ; स न स्यात् , यदि देवदत्तयज्ञदत्तयोः
समानप्रदेशमदृष्टं न स्यात् ।
स्वर्गाद्यनुपभोगप्रसङ्गश्च
प्रदेशवादिनः स्यात् , ब्राह्मणादिशरीरप्रदेशेष्वदृष्टनिष्पत्तेः
प्रदेशान्तरवर्तित्वाच्च स्वर्गाद्युपभोगस्य ।
सर्वगतत्वानुपपत्तिश्च बहूनामात्मनाम् ,
दृष्टान्ताभावात् ; वद तावत् त्वम् — के बहवः समानदेशाश्चेति ; रूपादय
इति चेत् , न ; तेषामपि धर्म्यंशेनाभेदात् , लक्षणभेदाच्च — न तु
बहूनामात्मनां लक्षणभेदोऽस्ति ;
अन्त्यविशेषवशाद्भेदोपपत्तिरिति
चेत् , न ; भेदकल्पनाया अन्त्यविशेषकल्पनायाश्च इतरेतराश्रयत्वात् ;
आकाशादीनामपि विभुत्वं ब्रह्मवादिनोऽसिद्धम् ,
कार्यत्वाभ्युपगमात् । तस्मादात्मैकत्वपक्ष एव
सर्वदोषाभाव इति सिद्धम् ॥

इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य
श्रीमच्छङ्करभगवतः कृतौ शारीरकमीमांसासूत्रभाष्ये द्वितीयाध्यायस्य
तृतीयः पादः ॥

## चतुर्थः पादः

वियदादिविषयः श्रुतिविप्रतिषेधस्तृतीयेन पादेन परिहृतः ; चतुर्थेन इदानीं
प्राणविषयः परिह्रियते । तत्र तावत् — ‘तत्तेजोऽसृजत’ (छा. उ. ६ । २ ।
३) इति, ‘तस्माद्वा एतस्मादात्मन आकाशः सम्भूतः’ (तै. उ. २ । १ । १) इति
च एवमादिषु उत्पत्तिप्रकरणेषु प्राणानामुत्पत्तिर्न आम्नायते ;
क्वचिच्चानुत्पत्तिरेव एषामाम्नायते, ‘असद्वा इदमग्र
आसीत्’ (तै. उ. २ । ७ । १) । तदाहुः किं तदसदासीदित्यृषयो वाव
तेऽग्रेऽसदासीत् । तदाहुः के ते ऋषय इति । प्राणा वाव
ऋषयः’ — इत्यत्र प्रागुत्पत्तेः प्राणानां सद्भावश्रवणात् ; अन्यत्र
तु प्राणानामप्युत्पत्तिः पठ्यते — ‘यथाग्नेः क्षुद्रा विस्फुलिङ्गा
व्युच्चरन्त्येवमेवास्मादात्मनः सर्वे प्राणाः’ इति,
‘एतस्माज्जायते प्राणो मनः सर्वेन्द्रियाणि च’
(मु. उ. २ । १ । ३) इति, ‘सप्त प्राणाः प्रभवन्ति तस्मात्’ (मु. उ. २ ।
१ । ८) इति, ‘स प्राणमसृजत प्राणाच्छ्रद्धां खं वायुर्ज्योतिरापः
पृथिवीन्द्रियं मनोऽन्नम्’ (प्र. उ. ६ । ४) इति च
एवमादिप्रदेशेषु । तत्र
श्रुतिविप्रतिषेधादन्यतरनिर्धारणकारणानिरूपणाच्च
अप्रतिपत्तिः प्राप्नोति । अथवा प्रागुत्पत्तेः सद्भावश्रवणाद्गौणी
प्राणानामुत्पत्तिश्रुतिरिति प्राप्नोति । अत इदमुत्तरं
पठति —

### प्राणोत्पत्त्यधिकरणम्

तथा प्राणाः ॥ १ ॥

तथा प्राणा इति । कथं पुनरत्र तथा इत्यक्षरानुलोम्यम् , प्रकृतोपमानाभावात्
— सर्वगतात्मबहुत्ववादिदूषणम् अतीतानन्तरपादान्ते प्रकृतम् ;
तत्तावन्नोपमानं सम्भवति, सादृश्याभावात् ;
सादृश्ये हि सति उपमानं स्यात् — यथा सिंहस्तथा बलवर्मेति ;
अदृष्टसाम्यप्रतिपादनार्थमिति यद्युच्येत — यथा
अदृष्टस्य सर्वात्मसन्निधावुत्पद्यमानस्यानियतत्वम् ,
एवं प्राणानामपि सर्वात्मनः प्रत्यनियतत्वमिति — तदपि
देहानियमेनैवोक्तत्वात्पुनरुक्तं भवेत् ; न
च जीवेन प्राणा उपमीयेरन् , सिद्धान्तविरोधात् — जीवस्य हि
अनुत्पत्तिराख्याता, प्राणानां तु
उत्पत्तिराचिख्यासिता ; तस्मात्तथा इत्यसम्बद्धमिव
प्रतिभाति — न, उदाहरणोपात्तेनाप्युपमानेन सम्बन्धोपपत्तेः — अत्र
प्राणोत्पत्तिवादिवाक्यजातमुदाहरणम् — ‘एतस्मादात्मनः
सर्वे प्राणाः सर्वे लोकाः सर्वे देवाः सर्वाणि भूतानि व्युच्चरन्ति’
(बृ. उ. २ । १ । २०) इत्येवंजातीयकम् ; तत्र यथा लोकादयः परस्माद्ब्रह्मण
उत्पद्यन्ते, तथा प्राणा अपीत्यर्थः ; तथा — ‘एतस्माज्जायते प्राणो मनः
सर्वेन्द्रियाणि च । खं वायुर्ज्योतिरापः पृथिवी विश्वस्य धारिणी’ (मु. उ.
२ । १ । ३) इत्येवमादिष्वपि खादिवत्प्राणानामुत्पत्तिरिति द्रष्टव्यम् ।
अथवा ‘पानव्यापच्च तद्वत्’ (जै. सू. ३ । ४ । १५) इत्येवमादिषु
व्यवहितोपमानसम्बन्धस्याप्याश्रितत्वात् — यथा
अतीतानन्तरपादादावुक्ता वियदादयः परस्य ब्रह्मणो विकाराः
समधिगताः, तथा प्राणा अपि परस्य ब्रह्मणो विकारा इति
योजयितव्यम् । कः पुनः प्राणानां विकारत्वे हेतुः ?
श्रुतत्वमेव । ननु केषुचित्प्रदेशेषु न प्राणानामुत्पत्तिः श्रूयत
इत्युक्तम् — तदयुक्तम् , प्रदेशान्तरेषु श्रवणात् ; न हि
क्वचिदश्रवणमन्यत्र श्रुतं निवारयितुमुत्सहते ;
तस्माच्छ्रुतत्वाविशेषादाकाशादिवत्प्राणा अप्युत्पद्यन्त इति
सूक्तम् ॥ १ ॥

गौण्यसम्भवात् ॥ २ ॥

यत्पुनरुक्तं प्रागुत्पत्तेः सद्भावश्रवणाद्गौणी
प्राणानामुत्पत्तिश्रुतिरिति,
तत्प्रत्याह — गौण्यसम्भवादिति ; गौण्या असम्भवो गौण्यसम्भवः — न हि
प्राणानामुत्पत्तिश्रुतिर्गौणी सम्भवति,
प्रतिज्ञाहानिप्रसङ्गात् —
‘कस्मिन्नु भगवो विज्ञाते सर्वमिदं विज्ञातं भवति’ (मु. उ.
१ । १ । ३) इति हि एकविज्ञानेन सर्वविज्ञानं प्रतिज्ञाय
तत्साधनायेदमाम्नायते ‘एतस्माज्जायते
प्राणः’ (मु. उ. २ । १ । ३) इत्यादि ; सा च प्रतिज्ञा प्राणादेः
समस्तस्य जगतो ब्रह्मविकारत्वे सति प्रकृतिव्यतिरेकेण
विकाराभावात्सिध्यति ; गौण्यां तु
प्राणानामुत्पत्तिश्रुतौ प्रतिज्ञा इयं हीयेत । तथा च
प्रतिज्ञातार्थमुपसंहरति — ‘पुरुष एवेदं
विश्वं कर्म तपो ब्रह्म परामृतम्’ (मु. उ. २ । १ । १०) इति, ‘ब्रह्मैवेदं
विश्वमिदं वरिष्ठम्’ (मु. उ. २ । २ । १२) इति च ; तथा ‘आत्मनो वा अरे
दर्शनेन श्रवणेन मत्या विज्ञानेनेदꣳ सर्वं विदितम्’ इत्येवंजातीयकासु
श्रुतिषु एषैव प्रतिज्ञा योजयितव्या । कथं पुनः प्रागुत्पत्तेः
प्राणानां सद्भावश्रवणम् ? नैतन्मूलप्रकृतिविषयम् ,
‘अप्राणो ह्यमनाः शुभ्रो ह्यक्षरात्परतः परः’ (मु. उ. २ ।
१ । २) इति मूलप्रकृतेः प्राणादिसमस्तविशेषरहितत्वावधारणात् ;
अवान्तरप्रकृतिविषयं त्वेतत् स्वविकारापेक्षं
प्रागुत्पत्तेः प्राणानां सद्भावावधारणमिति
द्रष्टव्यम् , व्याकृतविषयाणामपि भूयसीनामवस्थानां
श्रुतिस्मृत्योः प्रकृतिविकारभावप्रसिद्धेः ।
वियदधिकरणे हि — ‘गौण्यसम्भवात्’ इति पूर्वपक्षसूत्रत्वात् — गौणी
जन्मश्रुतिः, असम्भवात् — इति व्याख्यातम् ; प्रतिज्ञाहान्या
च तत्र सिद्धान्तोऽभिहितः ; इह तु सिद्धान्तसूत्रत्वात् — गौण्या
जन्मश्रुतेरसम्भवात् — इति व्याख्यातम् ; तदनुरोधेन तु
इहापि — गौणी जन्मश्रुतिः, असम्भवात् — इति व्याचक्षाणैः
प्रतिज्ञाहानिरुपेक्षिता स्यात् ॥ २ ॥

तत्प्राक्श्रुतेश्च ॥ ३ ॥

इतश्च आकाशादीनामिव प्राणानामपि मुख्यैव जन्मश्रुतिः — यत् ‘जायते’ इत्येकं
जन्मवाचिपदं प्राणेषु प्राक्श्रुतं सत् उत्तरेष्वाकाशादिष्वनुवर्तते
‘एतस्माज्जायते प्राणः’ (मु. उ. २ । १ । ३) इत्यत्र
आकाशादिषु मुख्यं जन्मेति प्रतिष्ठापितम् ;
तत्सामान्यात्प्राणेष्वपि मुख्यमेव जन्म
भवितुमर्हति ; न हि एकस्मिन्प्रकरणे एकस्मिंश्च वाक्ये एकः
शब्दः सकृदुच्चरितो बहुभिः सम्बध्यमानः क्वचिन्मुख्यः क्वचिद्गौण
इत्यध्यवसातुं शक्यम् , वैरूप्यप्रसङ्गात् । तथा ‘स
प्राणमसृजत प्राणाच्छ्रद्धाम्’ (प्र. उ. ६ । ४) इत्यत्रापि प्राणेषु
श्रुतः सृजतिः परेष्वप्युत्पत्तिमत्सु श्रद्धादिष्वनुषज्यते । यत्रापि
पश्चाच्छ्रुत उत्पत्तिवचनः शब्दः पूर्वैः सम्बध्यते, तत्राप्येष एव
न्यायः — यथा ‘सर्वाणि भूतानि व्युच्चरन्ति’ इत्ययमन्ते पठितो
व्युच्चरन्तिशब्दः पूर्वैरपि प्राणादिभिः सम्बध्यते ॥ ३
॥

तत्पूर्वकत्वाद्वाचः ॥ ४ ॥

यद्यपि ‘तत्तेजोऽसृजत’ (छा. उ. ६ । २ । ३) इत्येतस्मिन्प्रकरणे
प्राणानामुत्पत्तिर्न पठ्यते, तेजोबन्नानामेव
त्रयाणां भूतानामुत्पत्तिश्रवणात् ; तथापि
ब्रह्मप्रकृतिकतेजोबन्नपूर्वकत्वाभिधानाद्वाक्प्राणमनसाम्
, तत्सामान्याच्च सर्वेषामेव प्राणानां ब्रह्मप्रभवत्वं सिद्धं भवति । तथा
हि — अस्मिन्नेव प्रकरणे तेजोबन्नपूर्वकत्वं वाक्प्राणमनसामाम्नायते —
‘अन्नमयꣳ हि सोम्य मन आपोमयः प्राणस्तेजोमयी वाक्’ (छा. उ. ६ । ५ ।
४) इति ; तत्र यदि तावन्मुख्यमेवैषामन्नादिमयत्वम् , ततो वर्तत एव
ब्रह्मप्रभवत्वम् ; अथ भाक्तम् , तथापि ब्रह्मकर्तृकायां
नामरूपव्याक्रियायां श्रवणात् , ‘येनाश्रुतꣳ श्रुतं भवति’ (छा. उ.
६ । १ । ३) इति चोपक्रमात् ‘ऐतदात्म्यमिदꣳ सर्वम्’ (छा. उ. ६ । ८ । ७)
इति चोपसंहारात् , श्रुत्यन्तरप्रसिद्धेश्च
ब्रह्मकार्यत्वप्रपञ्चनार्थमेव
मनआदीनामन्नादिमयत्ववचनमिति गम्यते । तस्मादपि प्राणानां
ब्रह्मविकारत्वसिद्धिः ॥ ४ ॥

### सप्तगत्यधिकरणम्

सप्त गतेर्विशेषितत्वाच्च ॥ ५ ॥

उत्पत्तिविषयः श्रुतिविप्रतिषेधः प्राणानां परिहृतः ; संख्याविषय इदानीं
परिह्रियते । तत्र मुख्यं प्राणमुपरिष्टाद्वक्ष्यति ; सम्प्रति तु
कति इतरे प्राणा इति सम्प्रधारयति । श्रुतिविप्रतिपत्तेश्चात्र विशयः
— क्वचित्सप्त प्राणाः सङ्कीर्त्यन्ते — ‘सप्त प्राणाः प्रभवन्ति तस्मात्’
(मु. उ. २ । १ । ८) इति ; क्वचिदष्टौ प्राणा ग्रहत्वेन गुणेन
सङ्कीर्त्यन्ते — ‘अष्टो ग्रहा
अष्टावतिग्रहाः’ (बृ. उ. ३ । २ । १) इति ;
क्वचिन्नव — ‘सप्त वै शीर्षण्याः प्राणा द्वाववाञ्चौ’ (तै. सं. ५ । १ ।
७ । १) इति ; क्वचिद्दश — ‘नव वै पुरुषे प्राणा नाभिर्दशमी’ इति ;
क्वचिदेकादश — ‘दशेमे पुरुषे प्राणा आत्मैकादशः’ (बृ. उ.
३ । ९ । ४) इति ; क्वचिद्द्वादश — ‘सर्वेषाꣳ स्पर्शानां त्वगेकायनम्’ (बृ.
उ. २ । ४ । ११) इत्यत्र ; क्वचित्त्रयोदश — ‘चक्षुश्च द्रष्टव्यं च’
(प्र. उ. ४ । ८) इत्यत्र — एवं हि विप्रतिपन्नाः प्राणेयत्तां प्रति
श्रुतयः । किं तावत्प्राप्तम् ? सप्तैव प्राणा इति । कुतः ? गतेः ;
यतस्तावन्तोऽवगम्यन्ते ‘सप्त प्राणाः प्रभवन्ति तस्मात्’ (मु.
उ. २ । १ । ८) इत्येवंविधासु श्रुतिषु , विशेषिताश्चैते ‘सप्त वै
शीर्षण्याः प्राणाः’ इत्यत्र । ननु ‘प्राणा गुहाशया
निहिताः सप्त सप्त’ इति वीप्सा श्रूयते ; सा
सप्तभ्योऽतिरिक्तान्प्राणान्गमयतीति — नैष
दोषः ; पुरुषभेदाभिप्रायेयं वीप्सा — प्रतिपुरुषं सप्त सप्त प्राणा इति ; न
तत्त्वभेदाभिप्राया — सप्त सप्त अन्येऽन्ये प्राणा इति । नन्वष्टत्वादिकापि
संख्या प्राणेषु उदाहृता ; कथं सप्तैव स्युः ? सत्यमुदाहृता ;
विरोधात्त्वन्यतमा संख्या अध्यवसातव्या ; तत्र
स्तोककल्पनानुरोधात्सप्तसंख्याध्यवसानम् ; वृत्तिभेदापेक्षं च
संख्यान्तरश्रवणमिति मन्यते ॥ ५ ॥

अत्रोच्यते —

हस्तादयस्तु स्थितेऽतो नैवम् ॥ ६ ॥

हस्तादयस्त्वपरे सप्तभ्योऽतिरिक्ताः प्राणाः श्रूयन्ते — ‘हस्तो वै ग्रहः स
कर्मणातिग्रहेण गृहीतो हस्ताभ्यां हि कर्म करोति’ (बृ. उ. ३ । २ । ८)
इत्येवमाद्यासु श्रुतिषु ; स्थिते च सप्तत्वातिरेके
सप्तत्वमन्तर्भावाच्छक्यते सम्भावयितुम् ;
हीनाधिकसंख्याविप्रतिपत्तौ हि अधिका संख्या
सङ्ग्राह्या भवति ; तस्यां हीना अन्तर्भवति, न तु
हीनायामधिका ; अतश्च नैवं मन्तव्यम् — स्तोककल्पनानुरोधात्सप्तैव
प्राणाः स्युरिति । उत्तरसंख्यानुरोधात्तु एकादशैव ते प्राणाः
स्युः ; तथा च उदाहृता श्रुतिः — ‘दशेमे पुरुषे प्राणा
आत्मैकादशः’ (बृ. उ. ३ । ९ । ४) इति ; आत्मशब्देन च
अत्र अन्तःकरणं परिगृह्यते, करणाधिकारात् । नन्वेकादशत्वादप्यधिके
द्वादशत्रयोदशत्वे उदाहृते — सत्यमुदाहृते ; न त्वेकादशभ्यः
कार्यजातेभ्योऽधिकं कार्यजातमस्ति, यदर्थमधिकं करणं
कल्प्येत ; शब्दस्पर्शरूपरसगन्धविषयाः पञ्च बुद्धिभेदाः,
तदर्थानि पञ्च बुद्धीन्द्रियाणि ;
वचनादानविहरणोत्सर्गानन्दाः
पञ्च कर्मभेदाः, तदर्थानि च पञ्च कर्मेन्द्रियाणि ; सर्वार्थविषयं
त्रैकाल्यवृत्ति मनस्तु एकम् अनेकवृत्तिकम् ; तदेव
वृत्तिभेदात् क्वचिद्भिन्नवद्व्यपदिश्यते — ‘मनो
बुद्धिरहंकारश्चित्तं च’ इति ; तथा च श्रुतिः
कामाद्या नानाविधा वृत्तीरनुक्रम्याह — ‘एतत्सर्वं मन एव’ (बृ. उ. १ ।
५ । ३) इति । अपि च सप्तैव शीर्षण्यान्प्राणानभिमन्यमानस्य चत्वार एव
प्राणा अभिमताः स्युः ; स्थानभेदाद्ध्येते चत्वारः सन्तः सप्त गण्यन्ते —
‘द्वे श्रोत्रे द्वे चक्षुषी द्वे नासिके एका वाक्’ इति ; न च तावतामेव
वृत्तिभेदा इतरे प्राणा इति शक्यते वक्तुम् ,
हस्तादिवृत्तीनामत्यन्तविजातीयत्वात् ।
तथा ‘नव वै पुरुषे प्राणा नाभिर्दशमी’ इत्यत्रापि
देहच्छिद्रभेदाभिप्रायेणैव
दश प्राणा उच्यन्ते, न प्राणतत्त्वभेदाभिप्रायेण, ‘नाभिर्दशमी’ इति वचनात्
; न हि नाभिर्नाम कश्चित्प्राणः प्रसिद्धोऽस्ति ; मुख्यस्य तु प्राणस्य
भवति नाभिरप्येकं विशेषायतनमिति — अतो ‘नाभिर्दशमी’ इत्युच्यते ।
क्वचिदुपासनार्थं कतिचित्प्राणा गण्यन्ते, क्वचित्प्रदर्शनार्थम् ;
तदेवं विचित्रे प्राणेयत्ताम्नाने सति, क्व किंपरम् आम्नानमिति
विवेक्तव्यम् ; कार्यजातवशात्त्वेकादशत्वाम्नानं प्राणविषयं
प्रमाणमिति स्थितम् ॥

इयमपरा सूत्रद्वययोजना — सप्तैव प्राणाः स्युः, यतः सप्तानामेव गतिः
श्रूयते — ‘तमुत्क्रामन्तं प्राणोऽनूत्क्रामति
प्राणमनूत्क्रामन्तं सर्वे प्राणा
अनूत्क्रामन्ति’ (बृ. उ. ४ । ४ । २) इत्यत्र । ननु
सर्वशब्दोऽत्र पठ्यते, तत्कथं सप्तानामेव गतिः प्रतिज्ञायत इति ?
विशेषितत्वादित्याह — सप्तैव हि
प्राणाश्चक्षुरादयस्त्वक्पर्यन्ता
विशेषिता इह प्रकृताः ‘स यत्रैव चाक्षुषः पुरुषः
पराङ्पर्यावर्ततेऽथारूपज्ञो
भवति’ (बृ. उ. ४ । ४ । १) ‘एकीभवति न पश्यतीत्याहुः’ (बृ. उ. ४ । ४ । २)
इत्येवमादिना अनुक्रमणेन ; प्रकृतगामी च सर्वशब्दो भवति ; यथा सर्वे
ब्राह्मणा भोजयितव्या इति ये निमन्त्रिताः प्रकृता ब्राह्मणास्त एव
सर्वशब्देनोच्यन्ते, नान्ये — एवमिहापि ये प्रकृताः सप्त
प्राणास्त एव सर्वशब्देनोच्यन्ते, नान्य इति । नन्वत्र
विज्ञानमष्टममनुक्रान्तम् ; कथं सप्तानामेवानुक्रमणम् ?
नैष दोषः । मनोविज्ञानयोस्तत्त्वाभेदाद्वृत्तिभेदेऽपि
सप्तत्वोपपत्तेः । तस्मात्सप्तैव प्राणा
इति । एवं प्राप्ते, ब्रूमः — हस्तादयस्त्वपरे सप्तभ्योऽतिरिक्ताः
प्राणाः प्रतीयन्ते ‘हस्तो वै ग्रहः’ (बृ. उ. ३ । २ । ८)
इत्यादिश्रुतिषु ; ग्रहत्वं च बन्धनभावः,
गृह्यते बध्यते क्षेत्रज्ञः अनेन ग्रहसंज्ञकेन बन्धनेनेति ; स च
क्षेत्रज्ञो नैकस्मिन्नेव शरीरे बध्यते, शरीरान्तरेष्वपि
तुल्यत्वाद्बन्धनस्य ;
तस्माच्छरीरान्तरसञ्चारि इदं
ग्रहसंज्ञकं बन्धनम् इत्यर्थादुक्तं भवति । तथा च स्मृतिः —
‘पुर्यष्टकेन लिङ्गेन प्राणाद्येन स युज्यते । तेन बद्धस्य वै बन्धो
मोक्षो मुक्तस्य तेन च’ इति प्राङ्मोक्षात् ग्रहसंज्ञकेन बन्धनेन
अवियोगं दर्शयति ; आथर्वणे च विषयेन्द्रियानुक्रमणे ‘चक्षुश्च द्रष्टव्यं
च’ (प्र. उ. ४ । ८) इत्यत्र तुल्यवद्धस्तादीनीन्द्रियाणि
सविषयाण्यनुक्रामति — ‘हस्तौ चादातव्यं
चोपस्थश्चानन्दयितव्यं च पायुश्च विसर्जयितव्यं च पादौ च
गन्तव्यं च’ (प्र. उ. ४ । ८) इति ; तथा ‘दशेमे पुरुषे प्राणा
आत्मैकादशस्ते यदास्माच्छरीरान्मर्त्यादुत्क्रामन्त्यथ
रोदयन्ति’ (बृ. उ. ३ । ९ । ४) इत्येकादशानां
प्राणानामुत्क्रान्तिं दर्शयति । सर्वशब्दोऽपि
च प्राणशब्देन सम्बध्यमानोऽशेषान्प्राणानभिदधानो न प्रकरणवशेन
सप्तस्वेवावस्थापयितुं शक्यते, प्रकरणाच्छब्दस्य
बलीयस्त्वात् ; सर्वे ब्राह्मणा भोजयितव्याः इत्यत्रापि सर्वेषामेव
अवनिवर्तिनां ब्राह्मणानां ग्रहणं न्याय्यम् ,
सर्वशब्दसामर्थ्यात् । सर्वभोजनासम्भवात्तु तत्र
निमन्त्रितमात्रविषया सर्वशब्दस्य वृत्तिराश्रिता ; इह तु न
किञ्चित्सर्वशब्दार्थसङ्कोचने कारणमस्ति ;
तस्मात्सर्वशब्देन अत्र अशेषाणां प्राणानां परिग्रहः ।
प्रदर्शनार्थं च सप्तानामनुक्रमणमित्यनवद्यम् । तस्मादेकादशैव प्राणाः —
शब्दतः कार्यतश्चेति सिद्धम् ॥ ६ ॥

### प्राणाणुत्वाधिकरणम्

अणवश्च ॥ ७ ॥

अधुना प्राणानामेव स्वभावान्तरमभ्युच्चिनोति । अणवश्चैते प्रकृताः प्राणाः
प्रतिपत्तव्याः ; अणुत्वं चैषां सौक्ष्म्यपरिच्छेदौ, न परमाणुतुल्यत्वम्
, कृत्स्नदेहव्यापिकार्यानुपपत्तिप्रसङ्गात् — सूक्ष्मा एते प्राणाः,
स्थूलाश्चेत्स्युः — मरणकाले शरीरान्निर्गच्छन्तः, बिलादहिरिव,
उपलभ्येरन् म्रियमाणस्य पार्श्वस्थैः ; परिच्छिन्नाश्चैते प्राणाः,
सर्वगताश्चेत्स्युः — उत्क्रान्तिगत्यागतिश्रुतिव्याकोपः
स्यात् , तद्गुणसारत्वं च जीवस्य न सिध्येत् । सर्वगतानामपि वृत्तिलाभः
शरीरदेशे स्यादिति चेत् , न, वृत्तिमात्रस्य करणत्वोपपत्तेः ; यदेव हि
उपलब्धिसाधनम् — वृत्तिः अन्यद्वा — तस्यैव नः करणत्वम् ,
संज्ञामात्रे विवादः इति करणानां व्यापित्वकल्पना
निरर्थिका । तस्मात्सूक्ष्माः परिच्छिन्नाश्च प्राणा
इत्यध्यवस्यामः ॥ ७ ॥

### प्राणश्रैष्ठ्याधिकरणम्

श्रेष्ठश्च ॥ ८ ॥

मुख्यश्च प्राण इतरप्राणवद्ब्रह्मविकारः — इत्यतिदिशति । तच्च अविशेषेणैव
सर्वप्राणानां ब्रह्मविकारत्वमाख्यातम् — ‘एतस्माज्जायते प्राणो मनः
सर्वेन्द्रियाणि च’ (मु. उ. २ । १ । ३) इति सेन्द्रियमनोव्यतिरेकेण
प्राणस्योत्पत्तिश्रवणात् , ‘स प्राणमसृजत’ (प्र. उ. ६ । ४)
इत्यादिश्रवणेभ्यश्च । किमर्थः पुनरतिदेशः ?
अधिकाशङ्कापाकरणार्थः — नासदासीये हि ब्रह्मप्रधाने सूक्ते
मन्त्रवर्णो भवति — ‘न मृत्युरासीदमृतं न तर्हि न रात्र्या अह्न
आसीत्प्रकेतः । आनीदवातं स्वधया तदेकं
तस्माद्धान्यन्न परः किञ्चनास’ (ऋ. सं. ८ ।
७ । १७) इति ; ‘आनीत्’ इति प्राणकर्मोपादानात् प्रागुत्पत्तेः सन्तमिव
प्राणं सूचयति ; तस्मादजः प्राण इति जायते कस्यचिन्मतिः ;
तामतिदेशेनापनुदति । आनीच्छब्दोऽपि न
प्रागुत्पत्तेः प्राणसद्भावं सूचयति, ‘अवातम्’ इति विशेषणात् ,
‘अप्राणो ह्यमनाः शुभ्रः’ इति च मूलप्रकृतेः
प्राणादिसमस्तविशेषरहितत्वस्य
दर्शितत्वात् ; तस्मात्कारणसद्भावप्रदर्शनार्थ एवायम्
आनीच्छब्द इति । ‘श्रेष्ठः’ इति च मुख्यं प्राणमभिदधाति, ‘प्राणो
वाव ज्येष्ठश्च श्रेष्ठश्च’ (छा. उ. ५ । १ । १) इति श्रुतिनिर्देशात् ;
ज्येष्ठश्च प्राणः, शुक्रनिषेककालादारभ्य तस्य वृत्तिलाभात् — न
चेत्तस्य तदानीं वृत्तिलाभः स्यात् , योनौ निषिक्तं शुक्रं पूयेत, न
सम्भवेद्वा ; श्रोत्रादीनां तु कर्णशष्कुल्यादिस्थानविभागनिष्पत्तौ
वृत्तिलाभान्न ज्येष्ठत्वम् । श्रेष्ठश्च प्राणः, गुणाधिक्यात्
— ‘न वै शक्ष्यामस्त्वदृते जीवितुम्’ (बृ. उ. ६ । १ । १३) इति श्रुतेः ॥ ८
॥

### वायुक्रियाधिकरणम्

न वायुक्रिये पृथगुपदेशात् ॥ ९ ॥

स पुनर्मुख्यः प्राणः किंस्वरूप इति इदानीं जिज्ञास्यते । तत्र प्राप्तं
तावत् — श्रुतेः वायुः प्राण इति ; एवं हि श्रूयते — ‘यः प्राणः स
वायुः स एष वायुः पञ्चविधः प्राणोऽपानो व्यान उदानः समानः’ इति ।
अथवा तन्त्रान्तरीयाभिप्रायात् समस्तकरणवृत्तिः प्राण इति
प्राप्तम् ; एवं हि तन्त्रान्तरीया आचक्षते — ‘सामान्या
करणवृत्तिः प्राणाद्या वायवः पञ्च’ इति ॥

अत्रोच्यते — न वायुः प्राणः, नापि करणव्यापारः । कुतः ? पृथगुपदेशात् ;
वायोस्तावत् प्राणस्य पृथगुपदेशो भवति — ‘प्राण एव ब्रह्मणश्चतुर्थः
पादः स वायुना ज्योतिषा भाति च तपति च’ (छा. उ. ३ । १८ । ४) इति ; न हि
वायुरेव सन् वायोः पृथगुपदिश्येत । तथा करणवृत्तेरपि पृथगुपदेशो भवति,
वागादीनि करणान्यनुक्रम्य तत्र तत्र पृथक्प्राणस्यानुक्रमणात् ,
वृत्तिवृत्तिमतोरभेदात् ; न हि करणव्यापार एव सन्
करणेभ्यः पृथगुपदिश्येत । तथा ‘एतस्माज्जायते प्राणो मनः
सर्वेन्द्रियाणि च । खं वायुः’ (मु. उ. २ । १ । ३) इत्येवमादयोऽपि
वायोः करणेभ्यश्च प्राणस्य पृथगुपदेशा अनुसर्तव्याः । न च समस्तानां
करणानामेका वृत्तिः सम्भवति, प्रत्येकमेकैकवृत्तित्वात् ,
समुदायस्य च अकारकत्वात् । ननु पञ्जरचालनन्यायेन
एतद्भविष्यति — यथा एकपञ्जरवर्तिन एकादशपक्षिणः
प्रत्येकं प्रतिनियतव्यापाराः सन्तः सम्भूय एकं पञ्जरं चालयन्ति,
एवमेकशरीरवर्तिन एकादशप्राणाः प्रत्येकं प्रतिनियतवृत्तयः सन्तः
सम्भूय एकां प्राणाख्यां वृत्तिं प्रतिलप्स्यन्त इति ; नेत्युच्यते —
युक्तं तत्र प्रत्येकवृत्तिभिरवान्तरव्यापारैः पञ्जरचालनानुरूपैरेवोपेताः
पक्षिणः सम्भूय एकं पञ्जरं चालयेयुरिति, तथा दृष्टत्वात् ; इह तु
श्रवणाद्यवान्तरव्यापारोपेताः प्राणा न सम्भूय प्राण्युरिति
युक्तम् , प्रमाणाभावात् , अत्यन्तविजातीयत्वाच्च श्रवणादिभ्यः
प्राणनस्य । तथा प्राणस्य श्रेष्ठत्वाद्युद्घोषणम् ,
गुणभावोपगमश्च तं प्रति वागादीनाम् , न
करणवृत्तिमात्रे प्राणेऽवकल्पते ।
तस्मादन्यो वायुक्रियाभ्यां प्राणः । कथं तर्हीयं
श्रुतिः — ‘यः प्राणः स वायुः’ इति ? उच्यते — वायुरेवायम्
अध्यात्ममापन्नः पञ्चव्यूहो विशेषात्मनावतिष्ठमानः प्राणो नाम
भण्यते, न तत्त्वान्तरम् , नापि वायुमात्रम् ; अतश्चोभे अपि
भेदाभेदश्रुती न विरुध्येते ॥ ९ ॥

स्यादेतत् — प्राणोऽपि तर्हि जीववत् अस्मिन् शरीरे स्वातन्त्र्यं
प्राप्नोति, श्रेष्ठत्वात् , गुणभावोपगमाच्च तं प्रति
वागादीनामिन्द्रियाणाम् ; तथा हि अनेकविधा विभूतिः प्राणस्य श्राव्यते —
सुप्तेषु वागादिषु प्राण एवैको जागर्ति, प्राण एवैको मृत्युना अनाप्तः,
प्राणः संवर्गो वागादीन् संवृङ्क्ते, प्राण इतरान्प्राणारक्षति मातेव
पुत्रान् — इति ; तस्मात्प्राणस्यापि जीववत् स्वातन्त्र्यप्रसङ्गः ; तं
परिहरति —

चक्षुरादिवत्तु तत्सहशिष्ट्यादिभ्यः ॥ १० ॥

तुशब्दः प्राणस्य जीववत् स्वातन्त्र्यं व्यावर्तयति । यथा चक्षुरादीनि,
राजप्रकृतिवत् , जीवस्य कर्तृत्वं भोक्तृत्वं च प्रति उपकरणानि, न
स्वतन्त्राणि ; तथा मुख्योऽपि प्राणः, राजमन्त्रिवत् , जीवस्य
सर्वार्थकरत्वेन उपकरणभूतः, न स्वतन्त्रः । कुतः ?
तत्सहशिष्ट्यादिभ्यः ; तैश्चक्षुरादिभिः सहैव प्राणः शिष्यते
प्राणसंवादादिषु ; समानधर्मणां च सह शासनं युक्तं
बृहद्रथंतरादिवत् ; आदिशब्देन संहतत्वाचेतनत्वादीन् प्राणस्य
स्वतन्त्र्यनिराकरणहेतून् दर्शयति ॥ १० ॥

स्यादेतत् — यदि चक्षुरादिवत् प्राणस्य जीवं प्रति करणभावोऽभ्युपगम्येत,
विषयान्तरं रूपादिवत् प्रसज्येत, रूपालोचनादिभिर्वृत्तिभिर्यथास्वं
चक्षुरादीनां जीवं प्रति करणभावो भवति । अपि च एकादशैव कार्यजातानि
रूपालोचनादीनि परिगणितानि, यदर्थमेकादश प्राणाः सङ्गृहीताः ; न तु
द्वादशमपरं कार्यजातमवगम्यते, यदर्थमयं द्वादशः प्राणः प्रतिज्ञायत इति ;
अत उत्तरं पठति —

अकरणत्वाच्च न दोषस्तथाहि दर्शयति ॥ ११ ॥

न तावद्विषयान्तरप्रसङ्गो दोषः, अकरणत्वात्प्राणस्य ; न हि चक्षुरादिवत्
प्राणस्य विषयपरिच्छेदेन करणत्वमभ्युपगम्यते । न च अस्य एतावता
कार्याभाव एव । कस्मात् ? तथा हि श्रुतिः
प्राणान्तरेष्वसम्भाव्यमानं
मुख्यप्राणस्य वैशेषिकं कार्यं दर्शयति प्राणसंवादादिषु — ‘अथ ह
प्राणा अहꣳ श्रेयसि व्यूदिरे’ (छा. उ. ५ । १ । ६) इत्युपक्रम्य,
‘यस्मिन्व उत्क्रान्ते शरीरं पापिष्ठतरमिव दृश्येत स वः
श्रेष्ठः’ (छा. उ. ५ । १ । ७) इति च उपन्यस्य, प्रत्येकं
वागाद्युत्क्रमणेन तद्वृत्तिमात्रहीनं यथापूर्वं जीवनं दर्शयित्वा,
प्राणोच्चिक्रमिषायां वागादिशैथिल्यापत्तिं
शरीरपातप्रसङ्गं च दर्शयन्ती श्रुतिः
प्राणनिमित्तां शरीरेन्द्रियस्थितिं दर्शयति ; ‘तान्वरिष्ठः
प्राण उवाच मा मोहमापद्यथाहमेवैतत्पञ्चधात्मानं प्रविभज्यैतद्बाणमवष्टभ्य
विधारयामि’ इति च एतमेवार्थं श्रुतिराह । ‘प्राणेन रक्षन्नवरं कुलायम्’
(बृ. उ. ४ । ३ । १२) इति च सुप्तेषु चक्षुरादिषु प्राणनिमित्तां
शरीररक्षां दर्शयति ; ‘यस्मात्कस्माच्चाङ्गात्प्राण
उत्क्रामति तदेव तच्छुष्यति’ (बृ. उ. १ । ३ । १९), इति
‘तेन यदश्नाति यत्पिबति तेनेतरान्प्राणानवति’ इति च प्राणनिमित्तां
शरीरेन्द्रियपुष्टिं दर्शयति ; ‘कस्मिन्न्वहमुत्क्रान्त
उत्क्रान्तो भविष्यामि कस्मिन्वा प्रतिष्ठिते
प्रतिष्ठास्यामीति । स प्राणमसृजत’ इति च प्राणनिमित्ते
जीवस्योत्क्रान्तिप्रतिष्ठे दर्शयति ॥ ११ ॥

पञ्चवृत्तिर्मनोवद्व्यपदिश्यते ॥ १२ ॥

इतश्चास्ति मुख्यस्य प्राणस्य वैशेषिकं कार्यम् , यत्कारणं पञ्चवृत्तिरयं
व्यपदिश्यते श्रुतिषु — ‘प्राणोऽपानो व्यान उदानः समानः’ (बृ. उ. १ ।
५ । ३) इति ; वृत्तिभेदश्चायं कार्यभेदापेक्षः — प्राणः प्राग्वृत्तिः
उच्छ्वासादिकर्मा, अपानः अर्वाग्वृत्तिर्निश्वासादिकर्मा, व्यानः तयोः
सन्धौ वर्तमानो वीर्यवत्कर्महेतुः, उदानः
ऊर्ध्ववृत्तिरुत्क्रान्त्यादिहेतुः,
समानः समं सर्वेष्वङ्गेषु योऽन्नरसान्नयति — इत्येवं पञ्चवृत्तिः प्राणः,
मनोवत् — यथा मनसः पञ्च वृत्तयः, एवं प्राणस्यापीत्यर्थः ।
श्रोत्रादिनिमित्ताः शब्दादिविषया मनसः पञ्च
वृत्तयः प्रसिद्धाः ; न तु ‘कामः सङ्कल्पः’ इत्याद्याः
परिपठिता गृह्येरन् , पञ्चसंख्यातिरेकात् । नन्वत्रापि
श्रोत्रादिनिरपेक्षा भूतभविष्यदादिविषया अपरा मनसो वृत्तिरस्तीति
समानः पञ्चसंख्यातिरेकः ; एवं तर्हि ‘परमतमप्रतिषिद्धमनुमतं भवति’ इति
न्यायात् इहापि योगशास्त्रप्रसिद्धा मनसः पञ्च वृत्तयः परिगृह्यन्ते —
‘प्रमाणविपर्ययविकल्पनिद्रास्मृतयः’ (पा. यो. सू. १ । १ । ६) नाम ।
बहुवृत्तित्वमात्रेण वा मनः प्राणस्य निदर्शनमिति द्रष्टव्यम् ।
जीवोपकरणत्वमपि प्राणस्य पञ्चवृत्तित्वात् , मनोवत् — इति वा
योजयितव्यम् ॥ १२ ॥

### श्रेष्ठाणुत्वाधिकरणम्

अणुश्च ॥ १३ ॥

अणुश्चायं मुख्यः प्राणः प्रत्येतव्यः, इतरप्राणवत् । अणुत्वं च इहापि
सौक्ष्म्यपरिच्छेदौ, न परमाणुतुल्यत्वम् , पञ्चभिर्वृत्तिभिः
कृत्स्नशरीरव्यापित्वात् ; सूक्ष्मः प्राणः, उत्क्रान्तौ
पार्श्वस्थेन अनुपलभ्यमानत्वात् ; परिच्छिन्नश्च,
उत्क्रान्तिगत्यागतिश्रुतिभ्यः । ननु विभुत्वमपि प्राणस्य
समाम्नायते — ‘समः प्लुषिणा समो मशकेन समो नागेन सम
एभिस्त्रिभिर्लोकैः समोऽनेन सर्वेण’ (बृ. उ. १ । ३ । २२)
इत्येवमादिषु प्रदेशेषु ; तदुच्यते — आधिदैविकेन समष्टिव्यष्टिरूपेण
हैरण्यगर्भेन प्राणात्मनैव एतद्विभुत्वमाम्नायते, न
आध्यात्मिकेन ; अपि च ‘समः प्लुषिणा’ इत्यादिना
साम्यवचनेन प्रतिप्राणिवर्तिनः प्राणस्य परिच्छेद एव
प्रदर्श्यते ; तस्माददोषः ॥ १३ ॥

### ज्योतिराद्यधिकरणम्

ज्योतिराद्यधिष्ठानं तु तदामननात् ॥ १४ ॥

ते पुनः प्रकृताः प्राणाः किं स्वमहिम्नैव स्वस्मै स्वस्मै कार्याय
प्रभवन्ति, आहोस्विद्देवताधिष्ठिताः प्रभवन्ति इति
विचार्यते । तत्र प्राप्तं तावत् — यथास्वं
कार्यशक्तियोगात् स्वमहिम्नैव प्राणाः
प्रवर्तेरन्निति ; अपि च देवताधिष्ठितानां प्राणानां
प्रवृत्तावभ्युपगम्यमानायां तासामेवाधिष्ठात्रीणां
देवतानां भोक्तृत्वप्रसङ्गात् शारीरस्य भोक्तृत्वं प्रलीयेत ; अतः
स्वमहिम्नैव एषां प्रवृत्तिरिति । एवं प्राप्ते, इदमुच्यते —
ज्योतिराद्यधिष्ठानं तु — इति । तुशब्देन
पूर्वपक्षो व्यावर्त्यते ।
ज्योतिरादिभिरग्न्याद्यभिमानिनीभिर्देवताभिरधिष्ठितं
वागादिकरणजातं स्वकार्येषु प्रवर्तत इति प्रतिजानीते । हेतुं च व्याचष्टे —
तदामननादिति ; तथा हि आमनन्ति — ‘अग्निर्वाग्भूत्वा मुखं प्राविशत्’ (ऐ. उ.
१ । २ । ४) इत्यादि ; अग्नेश्चायं वाग्भावो मुखप्रवेशश्च देवतात्मना
अधिष्ठातृत्वमङ्गीकृत्य उच्यते ; न हि देवतासम्बन्धं
प्रत्याख्याय अग्नेः वाचि मुखे वा कश्चिद्विशेषसम्बन्धो
दृश्यते ; तथा ‘वायुः प्राणो भूत्वा नासिके प्राविशत्’ (ऐ. उ. १ ।
२ । ४) इत्येवमाद्यपि योजयितव्यम् । तथा अन्यत्रापि ‘वागेव
ब्रह्मणश्चतुर्थः पादः सोऽग्निना ज्योतिषा भाति च
तपति च’ (छा. उ. ३ । १८ । ३) इत्येवमादिना वागादीनां
अग्न्यादिज्योतिष्ट्वादिवचनेन एतमेवार्थं
द्रढयति । ‘स वै वाचमेव प्रथमामत्यवहत्सा यदा मृत्युमत्यमुच्यत
सोऽग्निरभवत्’ (बृ. उ. १ । ३ । १२) इति च एवमादिना
वागादीनामग्न्यादिभावापत्तिवचनेन एतमेवार्थं द्योतयति । सर्वत्र च
अध्यात्माधिदैवतविभागेन वागाद्यग्न्याद्यनुक्रमणम् अनयैव प्रत्यासत्त्या
भवति । स्मृतावपि — ‘वागध्यात्ममिति प्राहुर्ब्राह्मणास्तत्त्वदर्शिनः ।
वक्तव्यमधिभूतं तु वह्निस्तत्राधिदैवतम्’ इत्यादिना
वागादीनामग्न्यादिदेवताधिष्ठितत्वं
सप्रपञ्चं प्रदर्शितम् । यदुक्तम् — स्वकार्यशक्तियोगात्स्वमहिम्नैव
प्राणाः प्रवर्तेरन्निति, तदयुक्तम् , शक्तानामपि
शकटादीनामनडुहाद्यधिष्ठितानां प्रवृत्तिदर्शनात् ;
उभयथोपपत्तौ च आगमात् वागादीनां देवताधिष्ठितत्वमेव निश्चीयते ॥ १४ ॥

यदप्युक्तम् — देवतानामेवाधिष्ठात्रीणां भोक्तृत्वप्रसङ्गः, न शारीरस्येति,
तत्परिह्रियते —

प्राणवता शब्दात् ॥ १५ ॥

सतीष्वपि प्राणानामधिष्ठात्रीषु देवतासु प्राणवता कार्यकरणसङ्घातस्वामिना
शारीरेणैव एषां प्राणानां सम्बन्धः श्रुतेरवगम्यते ; तथा हि श्रुतिः —
‘अथ यत्रैतदाकाशमनुविषण्णं चक्षुः स चाक्षुषः पुरुषो दर्शनाय चक्षुरथ यो
वेदेदं जिघ्राणीति स आत्मा गन्धाय घ्राणम्’ (छा. उ. ८ । १२ । ४)
इत्येवंजातीयका शारीरेणैव प्राणानां सम्बन्धं श्रावयति ।
अपि च अनेकत्वात्प्रतिकरणमधिष्ठात्रीणां देवतानां न भोक्तृत्वम् अस्मिन्
शरीरेऽवकल्पते ; एको ह्ययमस्मिन् शरीरे शारीरो भोक्ता
प्रतिसन्धानादिसम्भवादवगम्यते ॥ १५ ॥

तस्य च नित्यत्वात् ॥ १६ ॥

तस्य च शारीरस्यास्मिन् शरीरे भोक्तृत्वेन नित्यत्वम् —
पुण्यपापोपलेपसम्भवात्
सुखदुःखोपभोगसम्भवाच्च, न देवतानाम् ; ता हि
परस्मिन्नैश्वरे पदेऽवतिष्ठमाना न हीनेऽस्मिन् शरीरे भोक्तृत्वं
प्रतिलब्धुमर्हन्ति ; श्रुतिश्च भवति — ‘पुण्यमेवामुं गच्छति न ह वै
देवान्पापं गच्छति’ (बृ. उ. १ । ५ । २०) इति । शारीरेणैव च नित्यः
प्राणानां सम्बन्धः, उत्क्रान्त्यादिषु तदनुवृत्तिदर्शनात् —
‘तमुत्क्रामन्तं प्राणोऽनूत्क्रामति प्राणमनूत्क्रामन्तं सर्वे प्राणा
अनूत्क्रामन्ति’ (बृ. उ. ४ । ४ । २) इत्यादिश्रुतिभ्यः । तस्मात्
सतीष्वपि करणानां नियन्त्रीषु देवतासु न शारीरस्य भोक्तृत्वमपगच्छति ;
करणपक्षस्यैव हि देवता, न भोक्तृपक्षस्येति ॥ १६ ॥

### इन्द्रियाधिकरणम्

त इन्द्रियाणि तद्व्यपदेशादन्यत्र श्रेष्ठात् ॥ १७ ॥

मुख्यश्चैकः इतरे चैकादश प्राणा अनुक्रान्ताः ; तत्रेदमपरं सन्दिह्यते —
किं मुख्यस्यैव प्राणस्य वृत्तिभेदा इतरे प्राणाः, आहोस्वित्
तत्त्वान्तराणीति । किं तावत्प्राप्तम् ? मुख्यस्यैवेतरे
वृत्तिभेदा इति । कुतः ? श्रुतेः ; तथा हि श्रुतिः मुख्यमितरांश्च
प्राणान्संनिधाप्य, मुख्यात्मतामितरेषां ख्यापयति — ‘हन्तास्यैव
सर्वे रूपमसामेति त एतस्यैव सर्वे रूपमभवन्’ (बृ. उ. १ । ५ । २१) इति ;
प्राणैकशब्दत्वाच्च एकत्वाध्यवसायः ; इतरथा ह्यन्याय्यमनेकार्थत्वं
प्राणशब्दस्य प्रसज्येत, एकत्र वा मुख्यत्वमितरत्र
लाक्षणिकत्वमापद्येत । तस्माद्यथैकस्यैव
प्राणस्य प्राणाद्याः पञ्च वृत्तयः, एवं वागाद्या अप्येकादशेति । एवं
प्राप्ते, ब्रूमः — तत्त्वान्तराण्येव प्राणाद्वागादीनीति । कुतः ?
व्यपदेशभेदात् । कोऽयं व्यपदेशभेदः ? ते प्रकृताः प्राणाः,
श्रेष्ठं वर्जयित्वा अवशिष्टा
एकादशेन्द्रियाणीत्युच्यन्ते,
श्रुतावेवं व्यपदेशदर्शनात् — ‘एतस्माज्जायते प्राणो मनः सर्वेन्द्रियाणि
च’ (मु. उ. २ । १ । ३) इति ह्येवंजातीयकेषु प्रदेशेषु पृथक् प्राणो
व्यपदिश्यते, पृथक्च इन्द्रियाणि । ननु मनसोऽप्येवं सति वर्जनम्
इन्द्रियत्वेन, प्राणवत् , स्यात् — ‘मनः सर्वेन्द्रियाणि च’ इति
पृथग्व्यपदेशदर्शनात् ; सत्यमेतत् — स्मृतौ तु एकादशेन्द्रियाणीति
मनोऽपि इन्द्रियत्वेन श्रोत्रादिवत् सङ्गृह्यते ; प्राणस्य तु
इन्द्रियत्वं न श्रुतौ स्मृतौ वा प्रसिद्धमस्ति ।
व्यपदेशभेदश्चायं तत्त्वभेदपक्षे उपपद्यते ; तत्त्वैकत्वे तु, स
एवैकः सन् प्राण इन्द्रियव्यपदेशं लभते न लभते च — इति
विप्रतिषिद्धम् । तस्मात्तत्त्वान्तरभूता मुख्यादितरे
॥ १७ ॥

कुतश्च तत्त्वान्तरभूताः ? —

भेदश्रुतेः ॥ १८ ॥

भेदेन वागादिभ्यः प्राणः सर्वत्र श्रूयते — ‘ते ह वाचमूचुः’ (बृ. उ. १ ।
३ । २) इत्युपक्रम्य, वागादीनसुरपाप्मविध्वस्तानुपन्यस्य, उपसंहृत्य
वागादिप्रकरणम् , ‘अथ हेममासन्यं प्राणमूचुः’ इत्यसुरविध्वंसिनो
मुख्यस्य प्राणस्य पृथगुपक्रमणात् । तथा ‘मनो वाचं प्राणं
तान्यात्मनेऽकुरुत’ इत्येवमाद्या अपि भेदश्रुतय उदाहर्तव्याः ।
तस्मादपि तत्त्वान्तरभूता मुख्यादितरे ॥ १८ ॥

कुतश्च तत्त्वान्तरभूताः ? —

वैलक्षण्याच्च ॥ १९ ॥

वैलक्षण्यं च भवति, मुख्यस्य इतरेषां च — सुप्तेषु वागादिषु मुख्य एको
जागर्ति ; स एव च एको मृत्युना अनाप्तः, आप्तास्त्वितरे, तस्यैव
च स्थित्युत्क्रान्तिभ्यां देहधारणपतनहेतुत्वम् , न इन्द्रियाणाम् ;
विषयालोचनहेतुत्वं च इन्द्रियाणाम् , न प्राणस्य —
इत्येवंजातीयको भूयाँल्लक्षणभेदः
प्राणेन्द्रियाणाम् ; तस्मादप्येषां
तत्त्वान्तरभावसिद्धिः । यदुक्तम् — ‘त एतस्यैव
सर्वे रूपमभवन्’ (बृ. उ. १ । ५ । २१) इति श्रुतेः प्राण
एवेन्द्रियाणीति, तदयुक्तम् , तत्रापि
पौर्वापर्यालोचनाद्भेदप्रतीतेः ; तथा हि —
‘वदिष्याम्येवाहमिति वाग्दध्रे’ (बृ. उ. १ । ५ ।
२१) इति वागादीनीन्द्रियाण्यनुक्रम्य, ‘तानि मृत्युः श्रमो भूत्वोपयेमे
... तस्माच्छ्राम्यत्येव वाक्’ इति च श्रमरूपेण मृत्युना ग्रस्तत्वं
वागादीनामभिधाय, ‘अथेममेव नाप्नोद्योऽयं मध्यमः प्राणः’ (बृ.
उ. १ । ५ । २१) इति पृथक् प्राणं मृत्युना अनभिभूतं तमनुक्रामति ; ‘अयं वै
नः श्रेष्ठः’ (बृ. उ. १ । ५ । २१) इति च श्रेष्ठतामस्यावधारयति, तस्मात्
तदविरोधेन, वागादिषु परिस्पन्दलाभस्य प्राणायत्तत्वम् तद्रूपभवनं
वागादीनाम् — इति मन्तव्यम् , न तु तादात्म्यम् । अत एव च
प्राणशब्दस्येन्द्रियेषु लाक्षणिकत्वसिद्धिः ; तथा च श्रुतिः — ‘त
एतस्यैव सर्वे रूपमभवꣳस्तस्मादेत एतेनाख्यायन्ते प्राणाः’
(बृ. उ. १ । ५ । २१) इति मुख्यप्राणविषयस्यैव प्राणशब्दस्येन्द्रियेषु
लाक्षणिकीं वृत्तिं दर्शयति । तस्मात्तत्त्वान्तराणि प्राणात् वागादीनि
इन्द्रियाणीति ॥ १९ ॥

### संज्ञामूर्तिकॢप्त्यधिकरणम्

संज्ञामूर्तिकॢप्तिस्तु त्रिवृत्कुर्वत उपदेशात् ॥ २० ॥

सत्प्रक्रियायां तेजोबन्नानां सृष्टिमभिधायोपदिश्यते — ‘सेयं देवतैक्षत
हन्ताहमिमास्तिस्रो देवता अनेन जीवेनात्मनानुप्रविश्य नामरूपे
व्याकरवाणीति ।’ (छा. उ. ६ । ३ । २) ‘तासां त्रिवृतं
त्रिवृतमेकैकां करवाणीति’ (छा. उ. ६ । ३ । ३) ।
तत्र संशयः — किं जीवकर्तृकमिदं नामरूपव्याकरणम् ,
आहोस्वित्परमेश्वरकर्तृकमिति । तत्र
प्राप्तं तावत् — जीवकर्तृकमेवेदं नामरूपव्याकरणमिति । कुतः ? ‘अनेन
जीवेनात्मना’ इति विशेषणात् — यथा लोके ‘चारेणाहं परसैन्यमनुप्रविश्य
सङ्कलयानि’ इत्येवंजातीयके प्रयोगे, चारकर्तृकमेव सत् सैन्यसङ्कलनं
हेतुकर्तृत्वात् राजा आत्मन्यध्यारोपयति
सङ्कलयानीत्युत्तमपुरुषप्रयोगेण ; एवं
जीवकर्तृकमेव सत् नामरूपव्याकरणं हेतुकर्तृत्वात् देवता आत्मन्यध्यारोपयति
व्याकरवाणीत्युत्तमपुरुषप्रयोगेण । अपि च डित्थडवित्थादिषु नामसु
घटशरावादिषु च रूपेषु जीवस्यैव व्याकर्तृत्वं दृष्टम् ।
तस्माज्जीवकर्तृकमेवेदं नामरूपव्याकरणमित्येवं प्राप्ते अभिधत्ते —
संज्ञामूर्तिकॢप्तिस्त्विति । तुशब्देन पक्षं व्यावर्तयति ।
संज्ञामूर्तिकॢप्तिरिति — नामरूपव्याक्रियेत्येतत् ;
त्रिवृत्कुर्वत इति परमेश्वरं लक्षयति, त्रिवृत्करणे तस्य
निरपवादकर्तृत्वनिर्देशात् — येयं
संज्ञाकॢप्तिः मूर्तिकॢप्तिश्च, अग्निः आदित्यः चन्द्रमाः
विद्युदिति, तथा कुशकाशपलाशादिषु पशुमृगमनुष्यादिषु च,
प्रत्याकृति प्रतिव्यक्ति च अनेकप्रकारा, सा खलु
परमेश्वरस्यैव तेजोबन्नानां निर्मातुः कृतिर्भवितुमर्हति ।
कुतः ? उपदेशात् ; तथा हि — ‘सेयं देवता’ इत्युपक्रम्य
‘व्याकरवाणि’ इत्युत्तमपुरुषप्रयोगेण परस्यैव
ब्रह्मणो व्याकर्तृत्वमिहोपदिश्यते । ननु ‘जीवेन’ इति विशेषणात्
जीवकर्तृकत्वं व्याकरणस्याध्यवसितम् — नैतदेवम् ; ‘जीवेन’ इत्येतत्
‘अनुप्रविश्य’ इत्यनेन सम्बध्यते, आनन्तर्यात् ; न
‘व्याकरवाणि’ इत्यनेन — तेन हि सम्बन्धे
‘व्याकरवाणि’ इत्ययं देवताविषय उत्तमपुरुष औपचारिकः
कल्प्येत ; न च गिरिनदीसमुद्रादिषु नानाविधेषु नामरूपेषु अनीश्वरस्य
जीवस्य व्याकरणसामर्थ्यमस्ति ; येष्वपि च अस्ति सामर्थ्यम् , तेष्वपि
परमेश्वरायत्तमेव तत् ; न च जीवो नाम परमेश्वरादत्यन्तभिन्नः — चार
इव राज्ञः, ‘आत्मना’ इति विशेषणात् , उपाधिमात्रनिबन्धनत्वाच्च जीवभावस्य ;
तेन तत्कृतमपि नामरूपव्याकरणं परमेश्वरकृतमेव भवति ; परमेश्वर एव च
नामरूपयोर्व्याकर्तेति सर्वोपनिषत्सिद्धान्तः, ‘आकाशो वै
नाम नामरूपयोर्निर्वहिता’ (छा. उ. ८ । १४ । १) इत्यादिश्रुतिभ्यः ;
तस्मात् परमेश्वरस्यैव त्रिवृत्कुर्वतः कर्म नामरूपव्याकरणम् ।
त्रिवृत्करणपूर्वकमेवेदम् इह नामरूपव्याकरणं विवक्ष्यते, प्रत्येकं
नामरूपव्याकरणस्य तेजोबन्नोत्पत्तिवचनेनैवोक्तत्वात् ; तच्च
त्रिवृत्करणमग्न्यादित्यचन्द्रविद्युत्सु
श्रुतिर्दर्शयति — ‘यदग्ने रोहितꣳ रूपं तेजसस्तद्रूपं यच्छुक्लं
तदपां यत्कृष्णं तदन्नस्य’ (छा. उ. ६ । ४ । १) इत्यादिना ;
तत्राग्निरिति इदं रूपं व्याक्रियते, सति च रूपव्याकरणे
विषयप्रतिलम्भादग्निरिति इदं नाम व्याक्रियते ;
एवमेवादित्यचन्द्रविद्युत्स्वपि द्रष्टव्यम् ।
अनेन च अग्न्याद्युदाहरणेन भौमाम्भसतैजसेषु त्रिष्वपि
द्रव्येष्वविशेषेण त्रिवृत्करणमुक्तं
भवति, उपक्रमोपसंहारयोः साधारणत्वात् ; तथा हि — अविशेषेणैव उपक्रमः
— ‘इमास्तिस्रो देवतास्त्रिवृत्त्रिवृदेकैका भवति’ (छा. उ. ६ । ३ । ४)
इति, अविशेषेणैव च उपसंहारः — ‘यदु रोहितमिवाभूदिति तेजसस्तद्रूपम्’
(छा. उ. ६ । ४ । ६) इत्येवमादिः, ‘यद्वविज्ञातमिवाभूदित्येतासामेव देवतानाꣳ
समासः’ (छा. उ. ६ । ४ । ७) इत्येवमन्तः ॥ २० ॥

तासां तिसृणां देवतानाम् , बहिस्त्रिवृत्कृतानां सतीनाम् , अध्यात्ममपरं
त्रिवृत्करणमुक्तम् — ‘इमास्तिस्रो देवताः पुरुषं प्राप्य
त्रिवृत्त्रिवृदेकैका भवति’ (छा. उ. ६ । ४ । ७) इति
; तदिदानीम् आचार्यो यथाश्रुत्येवोपदर्शयति, आशङ्कितं कञ्चिद्दोषं
परिहरिष्यन् —

मांसादि भौमं यथाशब्दमितरयोश्च ॥ २१ ॥

भूमेस्त्रिवृत्कृतायाः पुरुषेणोपभुज्यमानाया मांसादिकार्यं यथाशब्दं
निष्पद्यते ; तथा हि श्रुतिः — ‘अन्नमशितं त्रेधा विधीयते
तस्य यः स्थविष्ठो धातुस्तत्पुरीषं भवति यो मध्यमस्तन्माꣳसं
योऽणिष्ठस्तन्मनः’ (छा. उ. ६ । ५ । १) इति ;
त्रिवृत्कृता भूमिरेवैषा व्रीहियवाद्यन्नरूपेण
अद्यत इत्यभिप्रायः ; तस्याश्च स्थविष्ठं रूपं पुरीषभावेन
बहिर्निर्गच्छति ; मध्यममध्यात्मं मांसं वर्धयति ;
अणिष्ठं तु मनः । एवमितरयोरप्तेजसोर्यथाशब्दं कार्यमवगन्तव्यम्
— मूत्रं लोहितं प्राणश्च अपां कार्यम् , अस्थि मज्जा वाक् तेजसः — इति ॥
२१ ॥

अत्राह यदि सर्वमेव त्रिवृत्कृतं भूतभौतिकम् , अविशेषश्रुतेः — ‘तासां
त्रिवृतं त्रिवृतमेकैकामकरोत्’ इति, किंकृतस्तर्ह्ययं
विशेषव्यपदेशः — इदं तेजः, इमा आपः , इदमन्नम् इति ,
तथा अध्यात्मम् — इदमन्नस्याशितस्य कार्यं मांसादि, इदमपां पीतानां कार्यं
लोहितादि, इदं तेजसोऽशितस्य कार्यमस्थ्यादि इति ? अत्रोच्यते —

वैशेष्यात्तु तद्वादस्तद्वादः ॥ २२ ॥

तुशब्देन चोदितं दोषमपनुदति ; विशेषस्य भावो वैशेष्यम् , भूयस्त्वमिति
यावत् ; सत्यपि त्रिवृत्करणे
क्वचित्कस्यचिद्भूतधातोर्भूयस्त्वमुपलभ्यते
— अग्नेस्तेजोभूयस्त्वम् , उदकस्याब्भूयस्त्वम् , पृथिव्या अन्नभूयस्त्वम्
इति । व्यवहारप्रसिद्ध्यर्थं चेदं त्रिवृत्करणम् ; व्यवहारश्च
त्रिवृत्कृतरज्जुवदेकत्वापत्तौ सत्याम् , न भेदेन
भूतत्रयगोचरो लोकस्य प्रसिध्येत् । तस्मात्सत्यपि त्रिवृत्करणे
वैशेष्यादेव तेजोबन्नविशेषवादो भूतभौतिकविषय उपपद्यते ।
‘तद्वादस्तद्वादः’ इति पदाभ्यासः अध्यायपरिसमाप्तिं द्योतयति
॥ २२ ॥

इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य
श्रीमच्छङ्करभगवतः कृतौ शारीरकमीमांसासूत्रभाष्ये द्वितीयोऽध्यायः
॥


# तृतीयोऽध्यायः

## प्रथमः पादः

द्वितीयेऽध्याये स्मृतिन्यायविरोधो वेदान्तविहिते ब्रह्मदर्शने परिहृतः,
परपक्षाणां च अनपेक्षत्वं प्रपञ्चितम् , श्रुतिविप्रतिषेधश्च परिहृतः
; तत्र च जीवव्यतिरिक्तानि तत्त्वानि जीवोपकरणानि ब्रह्मणो जायन्त
इत्युक्तम् । अथेदानीम् उपकरणोपहितस्य जीवस्य
संसारगतिप्रकारः तदवस्थान्तराणि ब्रह्मतत्त्वं
विद्याभेदाभेदौ गुणोपसंहारानुपसंहारौ
सम्यग्दर्शनात्पुरुषार्थसिद्धिः
सम्यग्दर्शनोपायविधिप्रभेदः मुक्तिफलानियमश्च — इत्येतदर्थजातं तृतीये
निरूपयिष्यते ; प्रसङ्गागतं च किमप्यन्यत् । तत्र प्रथमे
तावत्पादे पञ्चाग्निविद्यामाश्रित्य संसारगतिप्रभेदः
प्रदर्श्यते वैराग्यहेतोः — ‘तस्माज्जुगुप्सेत’ इति च अन्ते
श्रवणात् । जीवो मुख्यप्राणसचिवः सेन्द्रियः
समनस्कोऽविद्याकर्मपूर्वप्रज्ञापरिग्रहः
पूर्वदेहं विहाय देहान्तरं प्रतिपद्यत इत्येतदवगतम् — ‘अथैनमेते प्राणा
अभिसमायन्ति’ (बृ. उ. ४ । ४ । १) इत्येवमादेः ‘अन्यन्नवतरꣳ
कल्याणतरं रूपं कुरुते’ (बृ. उ. ४ । ४ । ४) इत्येवमन्तात्
संसारप्रकरणस्थाच्छब्दात् , धर्माधर्मफलोपभोगसम्भवाच्च ; स किं
देहबीजैर्भूतसूक्ष्मैरसम्परिष्वक्तो गच्छति,
आहोस्वित्सम्परिष्वक्तः — इति चिन्त्यते ॥

किं तावत्प्राप्तम् ? असम्परिष्वक्त इति । कुतः ? करणोपादानवद्भूतोपादानस्य
अश्रुतत्वात् — ‘स एतास्तेजोमात्राः समभ्याददानः’ (बृ. उ. ४ । ४ । १) इति
ह्यत्र तेजोमात्राशब्देन करणानामुपादानं सङ्कीर्तयति, वाक्यशेषे
चक्षुरादिसङ्कीर्तनात् ; नैवं भूतमात्रोपादानसङ्कीर्तनमस्ति
; सुलभाश्च सर्वत्र भूतमात्राः, यत्रैव देह आरब्धव्यस्तत्रैव सन्ति ; ततश्च
तासां नयनं निष्प्रयोजनम् ; तस्मादसम्परिष्वक्तो याति — इत्येवं प्राप्ते,
पठत्याचार्यः —

### तदन्तरप्रतिपत्त्यधिकरणम्

तदन्तरप्रतिपत्तौ रंहति सम्परिष्वक्तः प्रश्ननिरूपणाभ्याम् ॥ १ ॥

तदन्तरप्रतिपत्तौ रंहति सम्परिष्वक्त इति । तदन्तरप्रतिपत्तौ
देहान्तरप्रतिपत्तौ, देहबीजैर्भूतसूक्ष्मैः
सम्परिष्वक्तः, रंहति गच्छति — इत्यवगन्तव्यम् । कुतः ?
प्रश्ननिरूपणाभ्याम् ; तथा हि प्रश्नः — ‘वेत्थ
यथा पञ्चम्यामाहुतावापः पुरुषवचसो भवन्ति’ (छा. उ. ५ । ३ । ३) इति ;
निरूपणं च प्रतिवचनम् , द्युपर्जन्यपृथिवीपुरुषयोषित्सु
पञ्चस्वग्निषु श्रद्धासोमवृष्ट्यन्नरेतोरूपाः पञ्च
आहुतीर्दर्शयित्वा, — ‘इति तु पञ्चम्यामाहुतावापः पुरुषवचसो
भवन्ति’ (छा. उ. ५ । ९ । १) इति ; तस्मादद्भिः परिवेष्टितो जीवो
रंहति व्रजतीति गम्यते । नन्वन्या श्रुतिः जलूकावत्पूर्वदेहं न
मुञ्चति यावन्न देहान्तरमाक्रमतीति दर्शयति — ‘तद्यथा तृणजलायुका’ (बृ.
उ. ४ । ४ । ३) इति ; तत्राप्यप्परिवेष्टितस्यैव जीवस्य
कर्मोपस्थापितप्रतिपत्तव्यदेहविषयभावनादीर्घीभावमात्रं
जलूकयोपमीयत इत्यविरोधः । एवं श्रुत्युक्ते देहान्तरप्रतिपत्तिप्रकारे सति,
याः पुरुषमतिप्रभवाः कल्पनाः — व्यापिनां करणानामात्मनश्च
देहान्तरप्रतिपत्तौ
कर्मवशाद्वृत्तिलाभस्तत्र भवति, —
केवलस्यैवात्मनो वृत्तिलाभस्तत्र भवति, इन्द्रियाणि तु देहवदभिनवान्येव
तत्र तत्र भोगस्थाने उत्पद्यन्ते, — मन एव वा केवलं
भोगस्थानमभिप्रतिष्ठते, — जीव एव वा
उत्प्लुत्य देहाद्देहान्तरं प्रतिपद्यते, शुक इव
वृक्षाद्वृक्षान्तरम् — इत्येवमाद्याः, ताः सर्वा एव
अनादर्तव्याः, श्रुतिविरोधात् ॥ १ ॥

ननु उदाहृताभ्यां प्रश्नप्रतिवचनाभ्यां केवलाभिरद्भिः सम्परिष्वक्तो
रंहतीति प्राप्नोति, अप्शब्दश्रवणसामर्थ्यात् ; तत्र कथं
सामान्येन प्रतिज्ञायते — सर्वैरेव भूतसूक्ष्मैः सम्परिष्वक्तो
रंहतीति ? अत उत्तरं पठति —

त्र्यात्मकत्वात्तु भूयस्त्वात् ॥ २ ॥

तुशब्देन चोदितामाशङ्कामुच्छिनत्ति । त्र्यात्मिका हि आपः,
त्रिवृत्करणश्रुतेः ;
तास्वारम्भिकास्वभ्युपगतास्वितरदपि
भूतद्वयमवश्यमभ्युपगन्तव्यं भवति । त्र्यात्मकश्च देहः, त्रयाणामपि
तेजोबन्नानां तस्मिन्कार्योपलब्धेः । पुनश्च त्र्यात्मकः,
त्रिधातुत्वात् — त्रिभिर्वातपित्तश्लेष्मभिः ; न स भूतान्तराणि
प्रत्याख्याय केवलाभिरद्भिरारब्धुं शक्यते ।
तस्माद्भूयस्त्वापेक्षोऽयम् — ‘आपः पुरुषवचसः’ इति
— प्रश्नप्रतिवचनयोरप्शब्दः, न कैवल्यापेक्षः ; सर्वदेहेषु हि
रसलोहितादिद्रवभूयस्त्वं दृश्यते । ननु पार्थिवो
धातुर्भूयिष्ठो देहेषूपलक्ष्यते ; नैष दोषः — इतरापेक्षया अपां बाहुल्यं
भविष्यति ; दृश्यते च शुक्रशोणितलक्षणेऽपि देहबीजे द्रवबाहुल्यम् ।
कर्म च निमित्तकारणं देहान्तरारम्भे ; कर्माणि च अग्निहोत्रादीनि
सोमाज्यपयःप्रभृतिद्रवद्रव्यव्यपाश्रयाणि ; कर्मसमवायिन्यश्च
आपः श्रद्धाशब्दोदिताः सह कर्मभिर्द्युलोकाख्येऽग्नौ हूयन्त इति
वक्ष्यति ; तस्मादप्यपां बाहुल्यप्रसिद्धिः । बाहुल्याच्च
अप्शब्देन सर्वेषामेव देहबीजानां भूतसूक्ष्माणामुपादानमिति निरवद्यम्
॥ २ ॥

प्राणगतेश्च ॥ ३ ॥

प्राणानां च देहान्तरप्रतिपत्तौ गतिः श्राव्यते — ‘तमुत्क्रामन्तं
प्राणोऽनूत्क्रामति प्राणमनूत्क्रामन्तꣳ सर्वे प्राणा
अनूत्क्रामन्ति’ (बृ. उ. ४ । ४ । २) इत्यादिश्रुतिभिः ; सा च
प्राणानां गतिर्नाश्रयमन्तरेण सम्भवतीत्यतः
प्राणगतिप्रयुक्ता तदाश्रयभूतानामपामपि
भूतान्तरोपसृष्टानां गतिरर्थादवगम्यते ; न हि निराश्रयाः प्राणाः
क्वचिद्गच्छन्ति तिष्ठन्ति वा, जीवतो दर्शनात् ॥ ३ ॥

अग्न्यादिगतिश्रुतेरिति चेन्न भाक्तत्वात् ॥ ४ ॥

स्यादेतत् — नैव प्राणा देहान्तरप्रतिपत्तौ सह जीवेन गच्छन्ति,
अग्न्यादिगतिश्रुतेः ; तथा हि श्रुतिः मरणकाले
वागादयः प्राणा अग्न्यादीन्देवान्गच्छन्तीति दर्शयति — ‘यत्रास्य
पुरुषस्य मृतस्याग्निं वागप्येति वातं प्राणः’ (बृ. उ. ३ । २ । १३)
इत्यादिना इति चेत् , न, भाक्तत्वात् ;
वागादीनामग्न्यादिगतिश्रुतिर्गौणी,
लोमसु केशेषु च अदर्शनात् — ‘ओषधीर्लोमानि वनस्पतीन्केशाः’ (बृ. उ. ३ । २ ।
१३) इति हि तत्राम्नायते, न हि लोमानि केशाश्चोत्प्लुत्य ओषधीर्वनस्पतींश्च
गच्छन्तीति सम्भवति ; न च जीवस्य प्राणोपाधिप्रत्याख्याने गमनमवकल्पते ;
नापि प्राणैर्विना देहान्तरे उपभोग उपपद्यते ; विस्पष्टं च प्राणानां
सह जीवेन गमनमन्यत्र श्रावितम् ; अतो वागाद्यधिष्ठात्रीणामग्न्यादिदेवतानां
वागाद्युपकारिणीनां मरणकाले उपकारनिवृत्तिमात्रमपेक्ष्य
वागादयोऽग्न्यादीन्गच्छन्तीत्युपचर्यते
॥ ४ ॥

प्रथमेऽश्रवणादिति चेन्न ता एव ह्युपपत्तेः ॥ ५ ॥

स्यादेतत् — कथं पुनः ‘पञ्चम्यामाहुतावापः पुरुषवचसो भवन्ति’ (छा. उ. ५ ।
३ । ३) इत्येतत् निर्धारयितुं पार्यते, यावता नैव प्रथमेऽग्नावपां
श्रवणमस्ति ? इह हि द्युलोकप्रभृतयः पञ्चाग्नयः
पञ्चानामाहुतीनामाधारत्वेनाधीताः ; तेषां च
प्रमुखे ‘असौ वाव लोको गौतमाग्निः’ (छा. उ. ५ । ४ । १) इत्युपन्यस्य
‘तस्मिन्नेतस्मिन्नग्नौ देवाः श्रद्धां जुह्वति’ (छा. उ. ५ । ४ ।
२) इति श्रद्धा होम्यद्रव्यत्वेन आवेदिता ; न तत्र आपो होम्यद्रव्यतया
श्रुताः ; यदि नाम पर्जन्यादिषूत्तरेषु चतुर्ष्वग्निष्वपां
होम्यद्रव्यता परिकल्प्येत, परिकल्प्यतां नाम, तेषु
होतव्यतयोपात्तानां सोमादीनामब्बहुलत्वोपपत्तेः ;
प्रथमे त्वग्नौ श्रुतां श्रद्धां परित्यज्य अश्रुता आपः परिकल्प्यन्त
इति साहसमेतत् ; श्रद्धा च नाम प्रत्ययविशेषः, प्रसिद्धिसामर्थ्यात् ;
तस्मादयुक्तः पञ्चम्यामाहुतावपां पुरुषभाव इति चेत् — नैष दोषः ;
हि यतः तत्रापि प्रथमेऽग्नौ ता एवापः श्रद्धाशब्देनाभिप्रेयन्ते । कुतः ?
उपपत्तेः ; एवं ह्यादिमध्यावसानसंगानात् अनाकुलमेतदेकवाक्यमुपपद्यते ;
इतरथा पुनः, पञ्चम्यामाहुतौ अपां पुरुषवचस्त्वप्रकारे पृष्टे,
प्रतिवचनावसरे प्रथमाहुतिस्थाने यद्यनपो
होम्यद्रव्यं श्रद्धां नामावतारयेत् — ततः अन्यथा
प्रश्नोऽन्यथा प्रतिवचनमित्येकवाक्यता न स्यात् । ‘इति तु
पञ्चम्यामाहुतावापः पुरुषवचसो भवन्ति’ इति च
उपसंहरन् एतदेव दर्शयति । श्रद्धाकार्यं च सोमवृष्ट्यादि स्थूलीभवदब्बहुलं
लक्ष्यते ; सा च श्रद्धाया अप्त्वे युक्तिः । कारणानुरूपं हि कार्यं
भवति । न च श्रद्धाख्यः प्रत्ययः, मनसो जीवस्य वा धर्मः सन्
धर्मिणो निष्कृष्य होमायोपादातुं शक्यते — पश्वादिभ्य इव
हृदयादीनि इति, आप एव श्रद्धाशब्दा भवेयुः ।
श्रद्धाशब्दश्चाप्सूपपद्यते,
वैदिकप्रयोगदर्शनात् — ‘श्रद्धा वा आपः’ इति । तनुत्वं
श्रद्धासारूप्यं गच्छन्त्य आपो देहबीजभूता इत्यतः श्रद्धाशब्दाः स्युः
— यथा सिंहपराक्रमो नरः सिंहशब्दो भवति । श्रद्धापूर्वककर्मसमवायाच्च
अप्सु श्रद्धाशब्द उपपद्यते, मञ्चशब्द इव पुरुषेषु ;
श्रद्धाहेतुत्वाच्च श्रद्धाशब्दोपपत्तिः, ‘आपो
हास्मै श्रद्धां संनमन्ते पुण्याय कर्मणे’ इति श्रुतेः ॥ ५ ॥

अश्रुतत्वादिति चेन्नेष्टादिकारिणां प्रतीतेः ॥ ६ ॥

अथापि स्यात् — प्रश्नप्रतिवचनाभ्यां नाम आपः श्रद्धादिक्रमेण
पञ्चम्यामाहुतौ पुरुषाकारं प्रतिपद्येरन् ; न तु
तत्सम्परिष्वक्ता जीवा रंहेयुः, अश्रुतत्वात् — न ह्यत्र अपामिव जीवानां
श्रावयिता कश्चिच्छब्दोऽस्ति ; तस्मात् ‘रंहति सम्परिष्वक्तः’
इत्ययुक्तम् — इति चेत् , नैष दोषः । कुतः ? इष्टादिकारिणां
प्रतीतेः — ‘अथ य इमे ग्राम इष्टापूर्ते दत्तमित्युपासते ते
धूममभिसम्भवन्ति’ (छा. उ. ५ । १० । ३)
इत्युपक्रम्य इष्टादिकारिणां धूमादिना पितृयाणेन पथा
चन्द्रप्राप्तिं कथयति ‘आकाशाच्चन्द्रमसमेष सोमो राजा’ (छा. उ. ५ ।
१० । ४) इति ; त एवेहापि प्रतीयन्ते, ‘तस्मिन्नेतस्मिन्नग्नौ देवाः
श्रद्धां जुह्वति तस्या आहुतेः सोमो राजा सम्भवति’ (छा. उ. ५ । ४ । २)
इति श्रुतिसामान्यात् । तेषां च
अग्निहोत्रदर्शपूर्णमासादिकर्मसाधनभूता
दधिपयःप्रभृतयो द्रवद्रव्यभूयस्त्वात्प्रत्यक्षमेव आपः सन्ति ; ता आहवनीये
हुताः सूक्ष्मा आहुत्योऽपूर्वरूपाः सत्यः तानिष्टादिकारिण आश्रयन्ति —
तेषां च शरीरं नैधनेन विधानेनान्त्येऽग्नावृत्विजो जुह्वति — ‘असौ
स्वर्गाय लोकाय स्वाहा’ इति ; ततस्ताः श्रद्धापूर्वककर्मसमवायिन्य
आहुतिमय्य आपोऽपूर्वरूपाः सत्यः तानिष्टादिकारिणो जीवान्परिवेष्ट्य
अमुं लोकं फलदानाय नयन्तीति यत् , तदत्र जुहोतिना अभिधीयते — ‘श्रद्धां
जुह्वतीति’ (बृ. उ. ६ । २ । ९) । तथा च अग्निहोत्रे
षट्प्रश्नीनिर्वचनरूपेण
वाक्यशेषेण ‘ते वा एते आहुती हुते उत्क्रामतः’ इत्येवमादिना
अग्निहोत्राहुत्योः फलारम्भाय
लोकान्तरप्राप्तिर्दर्शिता ।
तस्मादाहुतिमयीभिरद्भिः सम्परिष्वक्ता जीवा रंहन्ति स्वकर्मफलोपभोगायेति
श्लिष्यते ॥ ६ ॥

कथं पुनरिदमिष्टादिकारिणां स्वकर्मफलोपभोगाय रंहणं प्रतिज्ञायते, यावता
तेषां धूमप्रतीकेन वर्त्मना चन्द्रमसमधिरूढानामन्नभावं दर्शयति —
‘एष सोमो राजा तद्देवानामन्नं तं देवा भक्षयन्ति’ (छा. उ. ५ । १० । ४)
इति ? ‘ते चन्द्रं प्राप्यान्नं भवन्ति ताꣳस्तत्र देवा यथा सोमꣳ
राजानमाप्यायस्वापक्षीयस्वेत्येवमेनाꣳस्तत्र भक्षयन्ति’
(बृ. उ. ६ । २ । १६) इति च समानविषयं श्रुत्यन्तरम् । न च व्याघ्रादिभिरिव
देवैर्भक्ष्यमाणानामुपभोगः सम्भवतीति । अत उत्तरं पठति —

भाक्तं वानात्मवित्त्वात्तथाहि दर्शयति ॥ ७ ॥

वाशब्दश्चोदितदोषव्यावर्तनार्थः । भाक्तमेषामन्नत्वम् , न मुख्यम् ; मुख्ये
ह्यन्नत्वे ‘स्वर्गकामो यजेत’ इत्येवंजातीयकाधिकारश्रुतिरुपरुध्येत ;
चन्द्रमण्डले चेदिष्टादिकारिणामुपभोगो न स्यात् ,
किमर्थमधिकारिण इष्टादि आयासबहुलं कर्म
कुर्युः । अन्नशब्दश्चोपभोगहेतुत्वसामान्यात्
अनन्नेऽप्युपचर्यमाणो दृश्यते, यथा — विशोऽन्नं
राज्ञां पशवोऽन्नं विशामिति ।
तस्मादिष्टस्त्रीपुत्रमित्रभृत्यादिभिरिव
गुणभावोपगतैरिष्टादिकारिभिर्यत्सुखविहरणं देवानाम् , तदेवैषां
भक्षणमभिप्रेतम् , न मोदकादिवच्चर्वणं निगरणं
वा । ‘न ह वै देवा अश्नन्ति न पिबन्त्येतदेवामृतं दृष्ट्वा तृप्यन्ति’
(छा. उ. ३ । ६ । १) इति च देवानां चर्वणादिव्यापारं वारयति । तेषां च
इष्टादिकारिणां देवान्प्रति गुणभावोपगतानामप्युपभोग उपपद्यते,
राजोपजीविनामिव परिजनानाम् । अनात्मवित्त्वाच्च इष्टादिकारिणां
देवोपभोग्यभाव उपपद्यते ; तथा हि श्रुतिरनात्मविदां
देवोपभोग्यतां दर्शयति — ‘अथ योऽन्यां
देवतामुपास्तेऽन्योऽसावन्योऽहमस्मीति
न स वेद यथा पशुरेवꣳ स देवानाम्’ (बृ. उ. १ । ४ । १०) इति ; स चास्मिन्नपि
लोके इष्टादिभिः कर्मभिः प्रीणयन्पशुवद्देवानामुपकरोति, अमुष्मिन्नपि
लोके तदुपजीवी तदादिष्टं फलमुपभुञ्जानः पशुवदेव देवानामुपकरोतीति
गम्यते ॥

अनात्मवित्त्वात् तथा हि दर्शयति इत्यस्य अपरा व्याख्या — अनात्मविदो
ह्येते केवलकर्मिण इष्टादिकारिणः, न
ज्ञानकर्मसमुच्चयानुष्ठायिनः ।
पञ्चाग्निविद्यामिह आत्मविद्येत्युपचरन्ति, प्रकरणात् ;
पञ्चाग्निविद्याविहीनत्वाच्चेदमिष्टादिकारिणां
गुणवादेनान्नत्वमुद्भाव्यते पञ्चाग्निविज्ञानप्रशंसायै ; पञ्चाग्निविद्या
हीह विधित्सिता, वाक्यतात्पर्यावगमात् ; तथा हि श्रुत्यन्तरं
चन्द्रमण्डले भोगसद्भावं दर्शयति — ‘स सोमलोके
विभूतिमनुभूय पुनरावर्तते’ (प्र. उ. ५ । ४) इति ; तथा
अन्यदपि श्रुत्यन्तरम् ‘अथ ये शतं पितॄणां जितलोकानामानन्दाः … स
एकः कर्मदेवानामानन्दो ये कर्मणा देवत्वमभिसम्पद्यन्ते’ (बृ. उ. ४ । ३ ।
३३) इति इष्टादिकारिणां देवैः सह संवसतां भोगप्राप्तिं दर्शयति । एवं
भाक्तत्वादन्नभाववचनस्य, इष्टादिकारिणोऽत्र जीवा रंहन्तीति प्रतीयते ।
तस्मात् ‘रंहति सम्परिष्वक्तः’ इति युक्तमेवोक्तम् ॥ ७ ॥

### कृतात्ययाधिकरणम्

कृतात्ययेऽनुशयवान्दृष्टस्मृतिभ्यां यथेतमनेवं च ॥ ८ ॥

इष्टादिकारिणां धूमादिवर्त्मना चन्द्रमण्डलमधिरूढानां भुक्तभोगानां ततः
प्रत्यवरोह आम्नायते — ‘तस्मिन्यावत्सम्पातमुषित्वाथैतमेवाध्वानं
पुनर्निवर्तन्ते यथेतम्’ (छा. उ. ५ । १० । ५) इत्यारभ्य, — यावत् —
रमणीयचरणा ब्राह्मणादियोनिमापद्यन्ते कपूयचरणाः श्वादियोनिमिति ।
तत्रेदं विचार्यते — किं निरनुशया भुक्तकृत्स्नकर्माणोऽवरोहन्ति,
आहोस्वित्सानुशया इति । किं तावत्प्राप्तम् ? निरनुशया इति ।
कुतः ? ‘यावत्सम्पातम्’ इति विशेषणात् — सम्पातशब्देनात्र कर्माशय
उच्यते, सम्पतन्ति अनेन अस्माल्लोकात् अमुं लोकं फलोपभोगायेति ;
‘यावत्सम्पातमुषित्वा’ इति च कृत्स्नस्य तस्य कृतस्य तत्रैव भुक्ततां
दर्शयति ; ‘तेषां यदा तत्पर्यवैति’ (बृ. उ. ६ । २ । १६) इति च
श्रुत्यन्तरेणैष एवार्थः प्रदर्श्यते । स्यादेतत् —
यावदमुष्मिँल्लोके उपभोक्तव्यं कर्म
तावदुपभुङ्क्त इति कल्पयिष्यामीति ; नैवं
कल्पयितुं शक्यते, ‘यत्किञ्च’ इत्यन्यत्र परामर्शात् —
‘प्राप्यान्तं कर्मणस्तस्य यत्किञ्चेह करोत्ययम् ।
तस्माल्लोकात्पुनरैत्यस्मै लोकाय
कर्मणे’ (बृ. उ. ४ । ४ । ६) इति हि अपरा श्रुतिः ‘यत्किञ्च’
इत्यविशेषपरामर्शेन कृत्स्नस्येह कृतस्य कर्मणः
तत्र क्षयितां दर्शयति । अपि च प्रायणमनारब्धफलस्य कर्मणोऽभिव्यञ्जकम् ;
प्राक्प्रायणात् आरब्धफलेन कर्मणा प्रतिबद्धस्याभिव्यक्त्यनुपपत्तेः ;
तच्च अविशेषाद्यावत्किञ्चिदनारब्धफलं तस्य सर्वस्याभिव्यञ्जकम् ; न
हि साधारणे निमित्ते नैमित्तिकमसाधारणं भवितुमर्हति ; न ह्यविशिष्टे
प्रदीपसन्निधौ, घटोऽभिव्यज्यते न पट इत्युपपद्यते । तस्मान्निरनुशया
अवरोहन्तीत्येवं प्राप्ते ब्रूमः —

कृतात्ययेऽनुशयवानिति । येन कर्मबृन्देन चन्द्रमसमारूढाः फलोपभोगाय,
तस्मिन्नुपभोगेन क्षयिते, तेषां यदम्मयं शरीरं
चन्द्रमस्युपभोगायारब्धम् , तत्
उपभोगक्षयदर्शनशोकाग्निसम्पर्कात्प्रविलीयते —
सवितृकिरणसम्पर्कादिव हिमकरकाः, हुतभुगर्चिःसम्पर्कादिव च घृतकाठिन्यम् ;
ततः कृतात्यये कृतस्येष्टादेः कर्मणः फलोपभोगेनोपक्षये सति, सानुशया
एवेममवरोहन्ति । केन हेतुना ? दृष्टस्मृतिभ्यामित्याह । तथा हि
प्रत्यक्षा श्रुतिः सानुशयानामवरोहं दर्शयति — ‘तद्य इह
रमणीयचरणा अभ्याशो ह यत्ते रमणीयां
योनिमापद्येरन्ब्राह्मणयोनिं
वा क्षत्रिययोनिं वा वैश्ययोनिं वाथ य इह कपूयचरणा अभ्याशो ह यत्ते कपूयां
योनिमापद्येरञ्श्वयोनिं वा सूकरयोनिं वा चण्डालयोनिं वा’ (छा. उ. ५ ।
१० । ७) इति ; चरणशब्देनानुशयः सूच्यत इति वर्णयिष्यति ।
दृष्टश्चायं जन्मनैव प्रतिप्राण्युच्चावचरूप उपभोगः
प्रविभज्यमान आकस्मिकत्वासम्भवादनुशयसद्भावं सूचयति, अभ्युदयप्रत्यवाययोः
सुकृतदुष्कृतहेतुत्वस्य सामान्यतः शास्त्रेणावगमितत्वात् । स्मृतिरपि —
‘वर्णा आश्रमाश्च स्वकर्मनिष्ठाः प्रेत्य कर्मफलमनुभूय ततः शेषेण
विशिष्टदेशजातिकुलरूपायुःश्रुतवृत्तवित्तसुखमेधसो जन्म प्रतिपद्यन्ते’
(गौ. ध. सू. २ । २ । २९) इति सानुशयानामेवावरोहं दर्शयति ॥

कः पुनरनुशयो नामेति ? केचित्तावदाहुः — स्वर्गार्थस्य कर्मणो
भुक्तफलस्यावशेषः कश्चिदनुशयो नाम,
भाण्डानुसारिस्नेहवत् — यथा हि स्नेहभाण्डं
रिच्यमानं न सर्वात्मना रिच्यते, भाण्डानुसार्येव
कश्चित्स्नेहशेषोऽवतिष्ठते, तथा
अनुशयोऽपीति । ननु कार्यविरोधित्वाददृष्टस्य न
भुक्तफलस्यावशेषावस्थानं न्याय्यम् ; नायं दोषः ; न हि
सर्वात्मना भुक्तफलत्वं कर्मणः प्रतिजानीमहे । ननु
निरवशेषकर्मफलोपभोगाय चन्द्रमण्डलमारूढाः ; बाढम् — तथापि
स्वल्पकर्मावशेषमात्रेण तत्रावस्थातुं न लभ्यते ; यथा
किल कश्चित्सेवकः सकलैः सेवोपकरणैः
राजकुलमुपसृप्तश्चिरप्रवासात्परिक्षीणबहूपकरणश्छत्रपादुकादिमात्रावशेषो
न राजकुलेऽवस्थातुं शक्नोति, एवमनुशयमात्रपरिग्रहो न चन्द्रमण्डलेऽवस्थातुं
शक्नोतीति ॥

न चैतद्युक्तमिव । न हि स्वर्गार्थस्य कर्मणो
भुक्तफलस्यावशेषानुवृत्तिरुपपद्यते,
कार्यविरोधित्वात् — इत्युक्तम् । नन्वेतदप्युक्तम् — न स्वर्गफलस्य कर्मणो
निखिलस्य भुक्तफलत्वं भविष्यतीति ; तदेतदपेशलम् — स्वर्गार्थं किल कर्म
स्वर्गस्थस्यैव स्वर्गफलं निखिलं न जनयति, स्वर्गच्युतस्यापि
कञ्चित्फललेशं जनयतीति ; न शब्दप्रमाणकानामीदृशी कल्पना
अवकल्पते ; स्नेहभाण्डे तु
स्नेहलेशानुवृत्तिर्दृष्टत्वादुपपद्यते
; तथा सेवकस्योपकरणलेशानुवृत्तिश्च दृश्यते ; न त्विह तथा स्वर्गफलस्य
कर्मणो लेशानुवृत्तिर्दृश्यते ; नापि कल्पयितुं शक्यते,
स्वर्गफलत्वशास्त्रविरोधात् । अवश्यं चैतदेवं विज्ञेयम्
— न स्वर्गफलस्येष्टादेः कर्मणो
भाण्डानुसारिस्नेहवदेकदेशोऽनुवर्तमानोऽनुशय
इति ; यदि हि येन सुकृतेन कर्मणा इष्टादिना स्वर्गमन्वभूवन् , तस्यैव
कश्चिदेकदेशोऽनुशयः कल्प्येत, ततो रमणीय एवैकोऽनुशयः स्यात् ,
न विपरीतः ; तत्रेयमनुशयविभागश्रुतिरुपरुध्येत — ‘तद्य इह रमणीयचरणाः …
अथ य इह कपूयचरणाः’ (छा. उ. ५ । १० । ७) इति । तस्मादामुष्मिकफले
कर्मजाते उपभुक्तेऽवशिष्टमैहिकफलं कर्मान्तरजातमनुशयः,
तद्वन्तोऽवरोहन्तीति ॥

यदुक्तम् — ‘यत्किञ्च’ इत्यविशेषपरामर्शात्सर्वस्येह कृतस्य कर्मणः
फलोपभोगेनान्तं प्राप्य निरनुशया अवरोहन्तीति, नैतदेवम् ;
अनुशयसद्भावस्यावगमितत्वात् , यत्किञ्चिदिह कृतमामुष्मिकफलं कर्म
आरब्धभोगम् , तत्सर्वं फलोपभोगेन क्षपयित्वा — इति
गम्यते । यदप्युक्तम् — प्रायणम् अविशेषादनारब्धफलं
कृत्स्नमेव कर्माभिव्यनक्ति ; तत्र
केनचित्कर्मणामुष्मिँल्लोके
फलमारभ्यते, केनचिदस्मिन् इत्ययं विभागो न सम्भवतीति —
तदप्यनुशयसद्भावप्रतिपादनेनैव
प्रत्युक्तम् । अपि च केन हेतुना प्रायणमनारब्धफलस्य
कर्मणोऽभिव्यञ्जकं प्रतिज्ञायत इति वक्तव्यम्
; आरब्धफलेन कर्मणा प्रतिबद्धस्येतरस्य वृत्त्युद्भवानुपपत्तेः, तदुपशमात्
प्रायणकाले वृत्त्युद्भवो भवतीति यद्युच्येत — ततो वक्तव्यम् — यथैव
तर्हि प्राक्प्रायणात् आरब्धफलेन कर्मणा प्रतिबद्धस्य इतरस्य
वृत्त्युद्भवानुपपत्तिः, एवं प्रायणकालेऽपि विरुद्धफलस्यानेकस्य
कर्मणो युगपत्फलारम्भासम्भवात् बलवता प्रतिबद्धस्य दुर्बलस्य
वृत्त्युद्भवानुपपत्तिरिति । न हि अनारब्धफलत्वसामान्येन
जात्यन्तरोपभोग्यफलमप्यनेकं कर्म एकस्मिन्प्रायणे युगपदभिव्यक्तं सत्
एकां जातिमारभत इति शक्यं वक्तुम् , प्रतिनियतफलत्वविरोधात् ; नापि
कस्यचित्कर्मणः प्रायणेऽभिव्यक्तिः कस्यचिदुच्छेद इति शक्यते
वक्तुम् , ऐकान्तिकफलत्वविरोधात् ; न हि
प्रायश्चित्तादिभिर्हेतुभिर्विना
कर्मणामुच्छेदः सम्भाव्यते ; स्मृतिरपि विरुद्धफलेन कर्मणा प्रतिबद्धस्य
कर्मान्तरस्य चिरमवस्थानं दर्शयति — ‘कदाचित्सुकृतं कर्म कूटस्थमिह
तिष्ठति । मज्जमानस्य संसारे यावद्दुःखाद्विमुच्यते’ (म. भा. १२ ।
२९० । १८) इत्येवंजातीयका । यदि च कृत्स्नमनारब्धफलं कर्म
एकस्मिन्प्रायणेऽभिव्यक्तं सत् एकां जातिमारभेत, ततः
स्वर्गनरकतिर्यग्योनिष्वधिकारानवगमात् धर्माधर्मानुत्पत्तौ
निमित्ताभावात् नोत्तरा जातिरुपपद्येत, ब्रह्महत्यादीनां च एकैकस्य
कर्मणोऽनेकजन्मनिमित्तत्वं स्मर्यमाणमुपरुध्येत ; न च धर्माधर्मयोः
स्वरूपफलसाधनादिसमधिगमे शास्त्रादतिरिक्तं कारणं शक्यं
सम्भावयितुम् । न च दृष्टफलस्य कर्मणः कारीर्यादेः
प्रायणमभिव्यञ्जकं सम्भवतीति,
अव्यापिकापीयं प्रायणस्याभिव्यञ्जकत्वकल्पना ।
प्रदीपोपन्यासोऽपि कर्मबलाबलप्रदर्शनेनैव प्रतिनीतः ;
स्थूलसूक्ष्मरूपाभिव्यक्त्यनभिव्यक्तिवच्चेदं
द्रष्टव्यम् — यथा हि प्रदीपः समानेऽपि सन्निधाने स्थूलं
रूपमभिव्यनक्ति, न सूक्ष्मम् — एवं प्रायणं
समानेऽप्यनारब्धफलस्य कर्मजातस्य प्राप्तावसरत्वे बलवतः
कर्मणो वृत्तिमुद्भावयति, न दुर्बलस्येति ।
तस्माच्छ्रुतिस्मृतिन्यायविरोधादश्लिष्टोऽयमशेषकर्माभिव्यक्त्युपगमः ।
शेषकर्मसद्भावेऽनिर्मोक्षप्रसङ्ग इत्ययमप्यस्थाने सम्भ्रमः,
सम्यग्दर्शनादशेषकर्मक्षयश्रुतेः । तस्मात्
स्थितमेतदेव — अनुशयवन्तोऽवरोहन्तीति । ते च अवरोहन्तो यथेतमनेवं च
अवरोहन्ति ; यथेतमिति यथागतमित्यर्थः ; अनेवमिति
तद्विपर्ययेणेत्यर्थः । धूमाकाशयोः
पितृयाणेऽध्वन्युपात्तयोरवरोहे सङ्कीर्तनात्
यथेतंशब्दाच्च यथागतमिति प्रतीयते ;
रात्र्याद्यसङ्कीर्तनादभ्राद्युपसंख्यानाच्च
विपर्ययोऽपि प्रतीयते ॥ ८ ॥

चरणादिति चेन्नोपलक्षणार्थेति कार्ष्णाजिनिः ॥ ९ ॥

अथापि स्यात् — या श्रुतिरनुशयसद्भावप्रतिपादनायोदाहृता — ‘तद्य इह
रमणीयचरणाः’ (छा. उ. ५ । १० । ७) इति, सा खलु चरणात्
योन्यापत्तिं दर्शयति, नानुशयात् ; अन्यच्चरणम् , अन्योऽनुशयः
— चरणं चारित्रम् आचारः शीलमित्यनर्थान्तरम् , अनुशयस्तु
भुक्तफलात्कर्मणोऽतिरिक्तं कर्म
अभिप्रेतम् ; श्रुतिश्च कर्मचरणे भेदेन व्यपदिशति —
‘यथाकारी यथाचारी तथा भवति’ (बृ. उ. ४ । ४ । ५) इति, ‘यान्यनवद्यानि
कर्माणि तानि सेवितव्यानि । नो इतराणि । यान्यस्माकꣳ सुचरितानि तानि
त्वयोपास्यानि’ (तै. उ. १ । ११ । २) इति च ; तस्मात्
चरणाद्योन्यापत्तिश्रुतेः नानुशयसिद्धिः इति चेत्
, नैष दोषः — यतोऽनुशयोपलक्षणार्थैव एषा चरणश्रुतिरिति
कार्ष्णाजिनिराचार्यो मन्यते ॥ ९
॥

आनर्थक्यमिति चेन्न तदपेक्षत्वात् ॥ १० ॥

स्यादेतत् — कस्मात्पुनश्चरणशब्देन श्रौतं शीलं विहाय लाक्षणिकः अनुशयः
प्रत्याय्यते ? ननु शीलस्यैव श्रौतस्य विहितप्रतिषिद्धस्य
साध्वसाधुरूपस्य शुभाशुभयोन्यापत्तिः फलं भविष्यति ;
अवश्यं च शीलस्यापि किञ्चित्फलमभ्युपगन्तव्यम् , अन्यथा
ह्यानर्थक्यमेव शीलस्य प्रसज्येत — इति चेत् , नैष
दोषः । कुतः ? तदपेक्षत्वात् ; इष्टादि हि कर्मजातं चरणापेक्षम् ; न हि
सदाचारहीनः कश्चिदधिकृतः स्यात् — ‘आचारहीनं न पुनन्ति वेदाः’
इत्यादिस्मृतिभ्यः । पुरुषार्थत्वेऽप्याचारस्य न
आनर्थक्यम् ; इष्टादौ हि कर्मजाते फलमारभमाणे तदपेक्ष एवाचारस्तत्रैव
कञ्चिदतिशयमारप्स्यते । कर्म च सर्वार्थकारि — इति
श्रुतिस्मृतिप्रसिद्धिः । तस्मात्कर्मैव
शीलोपलक्षितमनुशयभूतं योन्यापत्तौ कारणमिति
कार्ष्णाजिनेर्मतम् ; न हि कर्मणि सम्भवति शीलात्
योन्यापत्तिर्युक्ता ; न हि पद्भ्यां पलायितुं पारयमाणो जानुभ्यां
रंहितुमर्हति — इति ॥ १० ॥

सुकृतदुष्कृते एवेति तु बादरिः ॥ ११ ॥

बादरिस्त्वाचार्यः सुकृतदुष्कृते एव चरणशब्देन प्रत्याय्येते इति मन्यते ;
चरणम् अनुष्ठानं कर्मेत्यनर्थान्तरम् । तथा हि अविशेषेण कर्ममात्रे चरतिः
प्रयुज्यमानो दृश्यते — यो हि इष्टादिलक्षणं पुण्यं कर्म करोति, तं लौकिका
आचक्षते — धर्मं चरत्येष महात्मेति । आचारोऽपि च धर्मविशेष एव ।
भेदव्यपदेशस्तु
कर्मचरणयोर्ब्राह्मणपरिव्राजकन्यायेनाप्युपपद्यते ।
तस्मात् रमणीयचरणाः प्रशस्तकर्माणः, कपूयचरणा निन्दितकर्माणः इति निर्णयः ॥
११ ॥

### अनिष्टादिकार्यधिकरणम्

अनिष्टादिकारिणामपि च श्रुतम् ॥ १२ ॥

इष्टादिकारिणश्चन्द्रमसं गच्छन्तीत्युक्तम् । ये त्वितरेऽनिष्टादिकारिणः,
तेऽपि किं चन्द्रमसं गच्छन्ति, उत न गच्छन्तीति चिन्त्यते । तत्र
तावदाह — इष्टादिकारिण एव चन्द्रमसं गच्छन्तीत्येतत् न ।
कस्मात् ? यतोऽनिष्टादिकारिणामपि चन्द्रमण्डलं गन्तव्यत्वेन
श्रुतम् । तथा हि अविशेषेण कौषीतकिनः समामनन्ति — ‘ये वै के
चास्माल्लोकात्प्रयन्ति चन्द्रमसमेव ते सर्वे गच्छन्ति’
(कौ. उ. १ । २) इति । देहारम्भोऽपि च पुनर्जायमानानां न अन्तरेण
चन्द्रप्राप्तिम् अवकल्पते, ‘पञ्चम्यामाहुतौ’
इत्याहुतिसंख्यानियमात् । तस्मात्सर्व एव
चन्द्रमसमासीदेयुः ।
इष्टादिकारिणामितरेषां च समानगतित्वं न
युक्तमिति चेत् , न, इतरेषां चन्द्रमण्डले भोगाभावात् ॥ १२ ॥

संयमने त्वनुभूयेतरेषामारोहावरोहौ तद्गतिदर्शनात् ॥ १३ ॥

तुशब्दः पक्षं व्यावर्तयति । नैतदस्ति — सर्वे चन्द्रमसं गच्छन्तीति ।
कस्मात् ? भोगायैव हि चन्द्रारोहणम् , न निष्प्रयोजनम् ; नापि
प्रत्यवरोहायैव, — यथा कश्चिद्वृक्षमारोहति पुष्पफलोपादानाय, न
निष्प्रयोजनम् , नापि पतनायैव ; भोगश्च अनिष्टादिकारिणां
चन्द्रमसि नास्तीत्युक्तम् ; तस्मादिष्टादिकारिण एव
चन्द्रमसमारोहन्ति, नेतरे । ते तु संयमनं
यमालयमवगाह्य स्वदुष्कृतानुरूपा यामीर्यातना अनुभूय
पुनरेव इमं लोकं प्रत्यवरोहन्ति ; एवंभूतौ तेषामारोहावरोहौ भवतः । कुतः ?
तद्गतिदर्शनात् ; तथा हि यमवचनसरूपा श्रुतिः प्रयताम् अनिष्टादिकारिणां
यमवश्यतां दर्शयति — ‘न साम्परायः प्रतिभाति बालं प्रमाद्यन्तं
वित्तमोहेन मूढम् । अयं लोको नास्ति पर इति मानी पुनः
पुनर्वशमापद्यते मे’ (क. उ. १ । २ । ६) इति ।
‘वैवस्वतं सङ्गमनं जनानाम्’ इत्येवंजातीयकं च बह्वेव
यमवश्यताप्राप्तिलिङ्गं भवति ॥ १३ ॥

स्मरन्ति च ॥ १४ ॥

अपि च मनुव्यासप्रभृतयः शिष्टाः संयमने पुरे यमायत्तं कपूयकर्मविपाकं
स्मरन्ति नाचिकेतोपाख्यानादिषु ॥ १४ ॥

अपि च सप्त ॥ १५ ॥

अपि च सप्त नरका रौरवप्रमुखा दुष्कृतफलोपभोगभूमित्वेन स्मर्यन्ते पौराणिकैः
; ताननिष्टादिकारिणः प्राप्नुवन्ति ; कुतस्ते चन्द्रं प्राप्नुयुः
इत्यभिप्रायः ॥ १५ ॥

ननु विरुद्धमिदम् — यमायत्ता यातनाः पापकर्माणोऽनुभवन्तीति, यावता तेषु
रौरवादिषु अन्ये चित्रगुप्तादयो नानाधिष्ठातारः स्मर्यन्त इति ;
नेत्याह —

तत्रापि च तद्व्यापारादविरोधः ॥ १६ ॥

तेष्वपि सप्तसु नरकेषु तस्यैव यमस्याधिष्ठातृत्वव्यापाराभ्युपगमादविरोधः ;
यमप्रयुक्ता एव हि ते चित्रगुप्तादयोऽधिष्ठातारः स्मर्यन्ते ॥ १६ ॥

विद्याकर्मणोरिति तु प्रकृतत्वात् ॥ १७ ॥

पञ्चाग्निविद्यायाम् ‘वेत्थ यथासौ लोको न सम्पूर्यते’ (छा. उ. ५ । ३ । ३)
इत्यस्य प्रश्नस्य प्रतिवचनावसरे श्रूयते — ‘अथैतयोः पथोर्न कतरेणचन
तानीमानि क्षुद्राण्यसकृदावर्तीनि भूतानि भवन्ति जायस्य
म्रियस्त्वेत्येतत्तृतीयꣳ स्थानं तेनासौ लोको न
सम्पूर्यते’ (छा. उ. ५ । १० । ८) इति । तत्र एतयोः पथोरिति
विद्याकर्मणोरित्येतत् । कस्मात् ?
प्रकृतत्वात् ; विद्याकर्मणी हि देवयानपितृयाणयोः
पथोः प्रतिपत्तौ प्रकृते — ‘तद्य इत्थं विदुः’ (छा. उ. ५ । १० । १)
इति विद्या, तया प्रतिपत्तव्यो देवयानः पन्थाः प्रकीर्तितः ;
‘इष्टापूर्ते दत्तम्’ (छा. उ. ५ । १० । ३) इति कर्म,
तेन प्रतिपत्तव्यः पितृयाणः पन्थाः प्रकीर्तितः — तत्प्रक्रियायाम्
‘अथैतयोः पथोर्न कतरेणचन’ इति श्रुतम् । एतदुक्तं भवति — ये न
विद्यासाधनेन देवयाने पथ्यधिकृताः, नापि कर्मणा पितृयाणे,
तेषामेष क्षुद्रजन्तुलक्षणोऽसकृदावर्ती तृतीयः पन्था भवतीति
; तस्मादपि न अनिष्टादिकारिभिश्चन्द्रमाः प्राप्यते । स्यादेतत् — तेऽपि
चन्द्रबिम्बमारुह्य ततोऽवरुह्य क्षुद्रजन्तुत्वं प्रतिपत्स्यन्त
इति । तदपि नास्ति, आरोहानर्थक्यात् । अपि च सर्वेषु प्रयत्सु
चन्द्रलोकं प्राप्नुवत्सु असौ लोकः प्रयद्भिः सम्पूर्येत — इत्यतः
प्रश्नविरुद्धं प्रतिवचनं प्रसज्येत ; तथा हि प्रतिवचनं दातव्यम् , यथा
असौ लोको न सम्पूर्यते । अवरोहाभ्युपगमादसम्पूरणोपपत्तिरिति चेत् , न,
अश्रुतत्वात् ; सत्यम् अवरोहादप्यसम्पूरणमुपपद्यते ; श्रुतिस्तु
तृतीयस्थानसङ्कीर्तनेन असम्पूरणं दर्शयति — ‘एतत्तृतीयं
स्थानꣳ तेनासौ लोको न सम्पूर्यते’ (छा. उ. ५ । १० । ८) इति ; तेन
अनारोहादेव असम्पूरणमिति युक्तम् ;
अवरोहस्येष्टादिकारिष्वप्यविशिष्टत्वे
सति तृतीयस्थानोक्त्यानर्थक्यप्रसङ्गात् । तुशब्दस्तु
शाखान्तरीयवाक्यप्रभवामशेषगमनाशङ्कामुच्छिनत्ति
; एवं सति अधिकृतापेक्षः शाखान्तरीये वाक्ये सर्वशब्दोऽवतिष्ठते — ये वै
केचिदधिकृता अस्माल्लोकात्प्रयन्ति चन्द्रमसमेव ते सर्वे गच्छन्तीति
॥ १७ ॥

यत्पुनरुक्तम् — देहलाभोपपत्तये सर्वे चन्द्रमसं गन्तुमर्हन्ति,
‘पञ्चम्यामाहुतौ’ इत्याहुतिसंख्यानियमादिति,
तत्प्रत्युच्यते —

न तृतीये तथोपलब्धेः ॥ १८ ॥

न तृतीये स्थाने देहलाभाय पञ्चसंख्यानियम आहुतीनामादर्तव्यः । कुतः ?
तथोपलब्धेः ; तथा हि अन्तरेणैवाहुतिसंख्यानियमं वर्णितेन
प्रकारेण तृतीयस्थानप्राप्तिरुपलभ्यते — ‘जायस्व
म्रियस्वेत्येतत्तृतीयꣳ स्थानम्’ (छा. उ. ५ ।
१० । ८) इति । अपि च ‘पञ्चम्यामाहुतावापः पुरुषवचसो भवन्ति’ (छा. उ. ५ ।
३ । ३) इति मनुष्यशरीरहेतुत्वेन आहुतिसंख्या सङ्कीर्त्यते, न
कीटपतङ्गादिशरीरहेतुत्वेन, पुरुषशब्दस्य
मनुष्यजातिवचनत्वात् । अपि च पञ्चम्यामाहुतावपां
पुरुषवचस्त्वमुपदिश्यते, न अपञ्चम्यामाहुतौ पुरुषवचस्त्वं
प्रतिषिध्यते, वाक्यस्य द्व्यर्थतादोषात् । तत्र येषामारोहावरोहौ
सम्भवतः, तेषां पञ्चम्यामाहुतौ देह उद्भविष्यति ; अन्येषां तु
विनैवाहुतिसंख्यया भूतान्तरोपसृष्टाभिरद्भिर्देह
आरप्स्यते ॥ १८ ॥

स्मर्यतेऽपि च लोके ॥ १९ ॥

अपि च स्मर्यते लोके, द्रोणधृष्टद्युम्नप्रभृतीनां सीताद्रौपदीप्रभृतीनां च
अयोनिजत्वम् । तत्र द्रोणादीनां योषिद्विषया एका आहुतिर्नास्ति ;
धृष्टद्युम्नादीनां तु योषित्पुरुषविषये द्वे
अप्याहुती न स्तः । यथा च तत्र आहुतिसंख्यानियमानादरो
भवति, एवमन्यत्रापि भविष्यति । बलाकापि अन्तरेणैव रेतःसेकं गर्भं
धत्त इति लोकरूढिः ॥ १९ ॥

दर्शनाच्च ॥ २० ॥

अपि च चतुर्विधे भूतग्रामे जरायुजाण्डजस्वेदजोद्भिज्जलक्षणे
स्वेदजोद्भिज्जयोः अन्तरेणैव ग्राम्यधर्मम्
उत्पत्तिदर्शनात् आहुतिसंख्यानादरो भवति । एवमन्यत्रापि भविष्यति ॥ २० ॥

ननु तेषां खल्वेषां भूतानां त्रीण्येव बीजानि भवन्ति ‘आण्डजं
जीवजमुद्भिज्जम्’ (छा. उ. ६ । ३ । १) इत्यत्र
त्रिविध एव भूतग्रामः श्रूयते ; कथं चतुर्विधत्वं भूतग्रामस्य
प्रतिज्ञातमिति, अत्रोच्यते —

तृतीयशब्दावरोधः संशोकजस्य ॥ २१ ॥

‘आण्डजं जीवजमुद्भिज्जम्’ (छा. उ. ६ । ३ । १) इत्यत्र
तृतीयेनोद्भिज्जशब्देनैव
स्वेदजोपसङ्ग्रहः कृतः प्रत्येतव्यः, उभयोरपि
स्वेदजोद्भिज्जयोः
भूम्युदकोद्भेदप्रभवत्वस्य
तुल्यत्वात् । स्थावरोद्भेदात्तु विलक्षणो जङ्गमोद्भेद इत्यन्यत्र
स्वेदजोद्भिज्जयोर्भेदवाद इत्यविरोधः ॥ २१ ॥

### साभाव्यापत्त्यधिकरणम्

साभाव्यापत्तिरुपपत्तेः ॥ २२ ॥

इष्टादिकारिणश्चन्द्रमसमारुह्य तस्मिन्यावत्सम्पातमुषित्वा ततः सानुशया
अवरोहन्तीत्युक्तम् ; अथावरोहप्रकारः परीक्ष्यते ।
तत्रेयमवरोहश्रुतिर्भवति —
‘अथैतमेवाध्वानं पुनर्निवर्तन्ते
यथेतमाकाशमाकाशाद्वायुं वायुर्भूत्वा धूमो भवति
धूमो’ (छा. उ. ५ । १० । ५) ‘भूत्वाभ्रं भवत्यभ्रं भूत्वा मेघो
भवति मेघो भूत्वा प्रवर्षति’ (छा. उ. ५ । १० । ६) इति । तत्र संशयः —
किमाकाशादिस्वरूपमेवावरोहन्तः प्रतिपद्यन्ते, किं वा आकाशादिसाम्यमिति ।
तत्र प्राप्तं तावत् — आकाशादिस्वरूपमेव प्रतिपद्यन्त इति । कुतः ?
एवं हि श्रुतिर्भवति ; इतरथा लक्षणा स्यात् ; श्रुतिलक्षणाविशये च
श्रुतिर्न्याय्या, न लक्षणा ; तथा च ‘वायुर्भूत्वा धूमो भवति’
इत्येवमादीन्यक्षराणि तत्तत्स्वरूपापत्तौ आञ्जस्येन अवकल्पन्ते ;
तस्मादाकाशादिस्वरूपप्रतिपत्तिरिति ; एवं प्राप्ते, ब्रूमः —
आकाशादिसाम्यं प्रतिपद्यन्त इति ; चन्द्रमण्डले यत् अम्मयं
शरीरमुपभोगार्थमारब्धम् , तत् उपभोगक्षये सति प्रविलीयमानं
सूक्ष्ममाकाशसमं भवति ; ततो वायोर्वशमेति ; ततो धूमादिभिः
सम्पृच्यत इति । तदेतदुच्यते — ‘यथेतमाकाशमाकाशाद्वायुम्’ (छा. उ. ५ ।
१० । ५) इत्येवमादिना । कुत एतत् ? उपपत्तेः ; एवं हि एतदुपपद्यते ; न
हि अन्यस्यान्यभावो मुख्य उपपद्यते ; आकाशस्वरूपप्रतिपत्तौ च
वाय्वादिक्रमेणावरोहो नोपपद्यते ; विभुत्वाच्च
आकाशेन नित्यसम्बद्धत्वात् न तत्सादृश्यापत्तेरन्यः तत्सम्बन्धो घटते ।
श्रुत्यसम्भवे च लक्षणाश्रयणं न्याय्यमेव । अत
आकाशादितुल्यतापत्तिरेव अत्र
आकाशादिभाव इत्युपचर्यते ॥ २२ ॥

### नातिचिराधिकरणम्

नातिचिरेण विशेषात् ॥ २३ ॥

तत्र आकाशादिप्रतिपत्तौ प्राग्व्रीह्यादिभावापत्तेः भवति विशयः — किं
दीर्घं दीर्घं कालं
पूर्वपूर्वसादृश्येनावस्थायोत्तरोत्तरसादृश्यं
गच्छन्ति, उताल्पमल्पमिति । तत्रानियमः, नियमकारिणः
शास्त्रस्याभावादित्येवं
प्राप्ते, इदमाह — नातिचिरेणेति । अल्पमल्पं कालमाकाशादिभावेनावस्थाय
वर्षधाराभिः सह इमां भुवमापतन्ति । कुत एतत् ? विशेषदर्शनात् ; तथा हि
व्रीह्यादिभावापत्तेरनन्तरं विशिनष्टि — ‘अतो वै खलु
दुर्निष्प्रपतरम्’ (छा. उ. ५ । १० । ६) इति ; तकार
एकश्छान्दस्यां प्रक्रियायां लुप्तो मन्तव्यः ; दुर्निष्प्रपततरं
दुर्निष्क्रमतरम् —
दुःखतरमस्माद्व्रीह्यादिभावान्निःसरणं
भवतीत्यर्थः ; तत् अत्र दुःखं निष्प्रपतनं प्रदर्शयन् पूर्वेषु सुखं
निष्प्रपतनं दर्शयति ; सुखदुःखताविशेषश्चायं निष्प्रपतनस्य
कालाल्पत्वदीर्घत्वनिमित्तः, तस्मिन्नवधौ
शरीरानिष्पत्तेरुपभोगासम्भवात् ।
तस्माद्व्रीह्यादिभावापत्तेः प्राक् अल्पेनैव कालेनावरोहः स्यादिति ॥ २३ ॥

### अन्याधिष्ठिताधिकरणम्

अन्याधिष्ठितेषु पूर्ववदभिलापात् ॥ २४ ॥

तस्मिन्नेवावरोहे प्रवर्षणानन्तरं पठ्यते — ‘त इह व्रीहियवा
ओषधिवनस्पतयस्तिलमाषा इति जायन्ते’ (छा. उ.
५ । १० । ६) इति । तत्र संशयः — किमस्मिन्नवधौ स्थावरजात्यापन्नाः
स्थावरसुखदुःखभाजोऽनुशयिनो भवन्ति,
आहोस्वित्क्षेत्रज्ञान्तराधिष्ठितेषु
स्थावरशरीरेषु संश्लेषमात्रं गच्छन्तीति । किं तावत्प्राप्तम् ?
स्थावरजात्यापन्नास्तत्सुखदुःखभाजोऽनुशयिनो
भवन्तीति । कुत एतत् ? जनेर्मुख्यार्थत्वोपपत्तेः,
स्थावरभावस्य च श्रुतिस्मृत्योरुपभोगस्थानत्वप्रसिद्धेः,
पशुहिंसादियोगाच्च इष्टादेः कर्मजातस्यानिष्टफलत्वोपपत्तेः ;
तस्मान्मुख्यमेवेदमनुशयिनां व्रीह्यादिजन्म, श्वादिजन्मवत् —
यथा ‘श्वयोनिं वा सूकरयोनिं वा चण्डालयोनिं वा’ इति मुख्यमेवानुशयिनां
श्वादिजन्म तत्सुखदुःखान्वितं भवति, एवं व्रीह्यादिजन्मापीति । एवं
प्राप्ते ब्रूमः —

अन्यैर्जीवैरधिष्ठितेषु व्रीह्यादिषु संसर्गमात्रमनुशयिनः प्रतिपद्यन्ते, न
तत्सुखदुःख भाजो भवन्ति, पूर्ववत् — यथा वायुधूमादिभावोऽनुशयिनां
तत्संश्लेषमात्रम् , एवं व्रीह्यादिभावोऽपि
जातिस्थावरैः संश्लेषमात्रम् । कुत एतत् ?
तद्वदेवेहाप्यभिलापात् । कोऽभिलापस्य तद्वद्भावः ?
कर्मव्यापारमन्तरेण सङ्कीर्तनम् — यथा आकाशादिषु प्रवर्षणान्तेषु न
कञ्चित्कर्मव्यापारं परामृशति, एवं व्रीह्यादिजन्मन्यपि ।
तस्मान्नास्त्यत्र
सुखदुःखभाक्त्वमनुशयिनाम् ।
यत्र तु सुखदुःखभाक्त्वमभिप्रैति, परामृशति तत्र कर्मव्यापारम् —
‘रमणीयचरणाः’ ‘कपूयचरणाः’ इति । अपि च मुख्येऽनुशयिनां
व्रीह्यादिजन्मनि, व्रीह्यादिषु लूयमानेषु
कण्ड्यमानेषु पच्यमानेषु भक्ष्यमाणेषु च तदभिमानिनोऽनुशयिनः प्रवसेयुः ; यो
हि जीवो यच्छरीरमभिमन्यते, स तस्मिन्पीड्यमाने प्रवसति — इति प्रसिद्धम् ;
तत्र व्रीह्यादिभावाद्रेतःसिग्भावोऽनुशयिनां नाभिलप्येत ; अतः
संसर्गमात्रमनुशयिनामन्याधिष्ठितेषु व्रीह्यादिषु
भवति । एतेन जनेर्मुख्यार्थत्वं प्रतिब्रूयात् , उपभोगस्थानत्वं च
स्थावरभावस्य ; न च वयमुपभोगस्थानत्वं स्थावरभावस्यावजानीमहे ;
भवत्वन्येषां जन्तूनामपुण्यसामर्थ्येन स्थावरभावमुपगतानाम्
एतत् उपभोगस्थानम् ; चन्द्रमसस्तु अवरोहन्तोऽनुशयिनो न
स्थावरभावमुपभुञ्जत इत्याचक्ष्महे ॥ २४ ॥

अशुद्धमिति चेन्न शब्दात् ॥ २५ ॥

यत्पुनरुक्तम् — पशुहिंसादियोगादशुद्धमाध्वरिकं कर्म, तस्यानिष्टमपि
फलमवकल्पत इत्यतो मुख्यमेवानुशयिनां व्रीह्यादिजन्म अस्तु ;
तत्र गौणी कल्पना अनर्थिकेति — तत्परिह्रियते — न,
शास्त्रहेतुत्वाद्धर्माधर्मविज्ञानस्य
; अयं धर्मः अयमधर्म इति शास्त्रमेव विज्ञाने कारणम् ,
अतीन्द्रियत्वात्तयोः ;
अनियतदेशकालनिमित्तत्वाच्च — यस्मिन्देशे काले
निमित्ते च यो धर्मोऽनुष्ठीयते, स एव
देशकालनिमित्तान्तरेष्वधर्मो
भवति ; तेन न शास्त्रादृते धर्माधर्मविषयं विज्ञानं कस्यचिदस्ति ।
शास्त्राच्च हिंसानुग्रहाद्यात्मको ज्योतिष्टोमो धर्म इत्यवधारितः, स
कथमशुद्ध इति शक्यते वक्तुम् । ननु ‘न हिंस्यात्सर्वा भूतानि’ इति
शास्त्रमेव भूतविषयां हिंसाम् अधर्म इत्यवगमयति ; बाढम्
— उत्सर्गस्तु सः ; अपवादोऽयं ‘अग्नीषोमीयं पशुमालभेत’ इति ;
उत्सर्गापवादयोश्च व्यवस्थितविषयत्वम् ;
तस्माद्विशुद्धं कर्म वैदिकम् ,
शिष्टैरनुष्ठीयमानत्वात्
अनिन्द्यमानत्वाच्च ; तेन न तस्य प्रतिरूपं फलम्
जातिस्थावरत्वम् । न च श्वादिजन्मवदपि
व्रीह्यादिजन्म भवितुमर्हति ; तद्धि कपूयचरणानधिकृत्य उच्यते ;
नैवमिह वैशेषिकः कश्चिदधिकारोऽस्ति ।
अतश्चन्द्रमण्डलस्खलितानामनुशयिनां
व्रीह्यादिसंश्लेषमात्रं तद्भाव इत्युपचर्यते ॥ २५ ॥

रेतःसिग्योगोऽथ ॥ २६ ॥

इतश्च व्रीह्यादिसंश्लेषमात्रं तद्भावः, यत्कारणं
व्रीह्यादिभावस्यानन्तरमनुशयिनां
रेतःसिग्भाव आम्नायते — ‘यो यो ह्यन्नमत्ति यो रेतः सिञ्चति तद्भूय एव
भवति’ (छा. उ. ५ । १० । ६) इति ; न चात्र मुख्यो रेतःसिग्भावः
सम्भवति ; चिरजातो हि प्राप्तयौवनो रेतःसिग्भवति ; कथमिव अनुपचरितं
तद्भावम् अद्यमानान्नानुगतोऽनुशयी प्रतिपद्येत ? तत्र तावदवश्यं
रेतःसिग्योग एव रेतःसिग्भावोऽभ्युपगन्तव्यः ; तद्वत्
व्रीह्यादिभावोऽपि व्रीह्यादियोग एवेत्यविरोधः ॥ २६ ॥

योनेः शरीरम् ॥ २७ ॥

अथ रेतःसिग्भावस्यानन्तरं योनौ निषिक्ते रेतसि, योनेरधि शरीरम् अनुशयिनाम्
अनुशयफलोपभोगाय जायत इत्याह शास्त्रम् — ‘तद्य इह रमणीयचरणाः’ (छा. उ.
५ । १० । ७) इत्यादि ; तस्मादप्यवगम्यते — नावरोहे व्रीह्यादिभावावसरे
तच्छरीरमेव सुखदुःखान्वितं भवतीति । तस्मात्
व्रीह्यादिसंश्लेषमात्रमनुशयिनां
तज्जन्मेति सिद्धम् ॥ २७ ॥

इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ शारीरकमीमांसासूत्रभाष्ये  
तृतीयाध्यायस्य प्रथमः पादः ॥

## द्वितीयः पादः

अतिक्रान्ते पादे पञ्चाग्निविद्यामुदाहृत्य जीवस्य संसारगतिप्रभेदः
प्रपञ्चितः ; इदानीं तस्यैवावस्थाभेदः प्रपञ्च्यते ।
इदमामनन्ति — ‘स यत्र प्रस्वपिति’ (बृ. उ. ४ । ३ । ९)
इत्युपक्रम्य ‘न तत्र रथा न रथयोगा न पन्थानो भवन्त्यथ
रथारथयोगान्पथः सृजते’ इत्यादि । तत्र संशयः — किं प्रबोधे इव
स्वप्नेऽपि पारमार्थिकी सृष्टिः, आहोस्विन्मायामयीति ।
तत्र तावत्प्रतिपाद्यते —

### सन्ध्याधिकरणम्

सन्ध्ये सृष्टिराह हि ॥ १ ॥

सन्ध्ये तथ्यरूपा सृष्टिरिति ; सन्ध्यमिति स्वप्नस्थानमाचष्टे, वेदे
प्रयोगदर्शनात् — ‘सन्ध्यं तृतीयꣳ स्वप्नस्थानम्’ इति ;
द्वयोर्लोकस्थानयोः प्रबोधसम्प्रसादस्थानयोर्वा सन्धौ भवतीति
सन्ध्यम् ; तस्मिन्सन्ध्ये स्थाने तथ्यरूपैव सृष्टिर्भवितुमर्हति —
कुतः ? — यतः प्रमाणभूता श्रुतिरेवमाह — ‘अथ रथारथयोगान्पथः सृजते’ (बृ.
उ. ४ । ३ । १०) इत्यादि ; ‘स हि कर्ता’ इति च उपसंहारात् एवमेवावगम्यते ॥
१ ॥

निर्मातारं चैके पुत्रादयश्च ॥ २ ॥

अपि च एके शाखिनः अस्मिन्नेव सन्ध्ये स्थाने कामानां
निर्मातारमात्मानमामनन्ति —
‘य एष सुप्तेषु जागर्ति कामं कामं पुरुषो निर्मिमाणः’ (क. उ. २ । २ ।
८) इति ; पुत्रादयश्च तत्र कामा अभिप्रेयन्ते — काम्यन्त इति । ननु
कामशब्देनेच्छाविशेषा एवोच्येरन् ; न, ‘शतायुषः
पुत्रपौत्रान्वृणीष्व’ (क. उ. १ । १ । २३)
इति प्रकृत्य अन्ते ‘कामानां त्वा कामभाजं करोमि’ (क. उ. १ । १ । २४)
इति प्रकृतेषु तत्र पुत्रादिषु कामशब्दस्य प्रयुक्तत्वात् । प्राज्ञं
चैनं निर्मातारं प्रकरणवाक्यशेषाभ्यां प्रतीमः । प्राज्ञस्य हीदं
प्रकरणम् — ‘अन्यत्र धर्मादन्यत्राधर्मात्’ (क. उ. १ । २ । १४)
इत्यादि ; तद्विषय एव च वाक्यशेषोऽपि — ‘तदेव शुक्रं तद्ब्रह्म
तदेवामृतमुच्यते । तस्मिँल्लोकाः श्रिताः सर्वे
तदु नात्येति कश्चन’ (क. उ. २ । २ । ८) इति । प्राज्ञकर्तृका च
सृष्टिस्तथ्यरूपा समधिगता जागरिताश्रया, तथा स्वप्नाश्रयापि
सृष्टिर्भवितुमर्हति ; तथा च श्रुतिः — ‘अथो खल्वाहुर्जागरितदेश
एवास्यैष इति यान्येव जाग्रत्पश्यति तानि सुप्तः’ (बृ. उ. ४ ।
३ । १४) इति स्वप्नजागरितयोः समानन्यायतां श्रावयति ।
तस्मात्तथ्यरूपैव सन्ध्ये सृष्टिरिति ॥ २
॥

एवं प्राप्ते, प्रत्याह —

मायामात्रं तु कार्त्स्न्येनानभिव्यक्तस्वरूपत्वात् ॥ ३ ॥

तुशब्दः पक्षं व्यावर्तयति । नैतदस्ति — यदुक्तम् , सन्ध्ये सृष्टिः
पारमार्थिकीति ; मायैव सन्ध्ये सृष्टिः, न
परमार्थगन्धोऽप्यस्ति । कुतः ?
कार्त्स्न्येनानभिव्यक्तस्वरूपत्वात् — न हि कार्त्स्न्येन
परमार्थवस्तुधर्मेण अभिव्यक्तस्वरूपः स्वप्नः । किं पुनरत्र
कार्त्स्न्यमभिप्रेतम् ? देशकालनिमित्तसम्पत्तिः
अबाधश्च । न हि परमार्थवस्तुविषयाणि देशकालनिमित्तानि अबाधश्च
स्वप्ने सम्भाव्यन्ते । न तावत्स्वप्ने रथादीनामुचितो देशः
सम्भवति ; न हि संवृते देहदेशे रथादयोऽवकाशं लभेरन् ।
स्यादेतत् — बहिर्देहात् स्वप्नं द्रक्ष्यति,
देशान्तरितद्रव्यग्रहणात् ; दर्शयति च श्रुतिः
बहिर्देहात्स्वप्नम् — ‘बहिष्कुलायादमृतश्चरित्वा । स
ईयतेऽमृतो यत्र कामम्’ (बृ. उ. ४ । ३ । १२) इति ;
स्थितिगतिप्रत्ययभेदश्च न अनिष्क्रान्ते जन्तौ
सामञ्जस्यमश्नुवीत — इति । नेत्युच्यते — न हि
सुप्तस्य जन्तोः क्षणमात्रेण योजनशतान्तरितं देशं पर्येतुं विपर्येतुं च
ततः सामर्थ्यं सम्भाव्यते ; क्वचिच्च प्रत्यागमनवर्जितं स्वप्नं
श्रावयति — कुरुष्वहमद्य शयानो निद्रयाभिप्लुतः, स्वप्ने
पञ्चालानभिगतश्च अस्मिन्प्रतिबुद्धश्च — इति ;
देहाच्चेदपेयात् , पञ्चालेष्वेव प्रतिबुध्येत ,
तानसावभिगत इति ; कुरुष्वेव तु प्रतिबुध्यते । येन च अयं देहेन
देशान्तरमश्नुवानो मन्यते, तमन्ये पार्श्वस्थाः शयनदेश एव
पश्यन्ति । यथाभूतानि च अयं देशान्तराणि स्वप्ने पश्यति, न तानि
तथाभूतान्येव भवन्ति ; परिधावंश्चेत्पश्येत् , जाग्रद्वत्
वस्तुभूतमर्थमाकलयेत् । दर्शयति च
श्रुतिरन्तरेव देहे स्वप्नम् — ‘स यत्रैतत्स्वप्न्यया
चरति’ इत्युपक्रम्य ‘स्वे शरीरे यथाकामं परिवर्तते’ (बृ. उ. २ । १ । १८)
इति । अतश्च श्रुत्युपपत्तिविरोधाद्बहिष्कुलायश्रुतिः गौणी व्याख्यातव्या
— बहिरिव कुलायात् अमृतश्चरित्वेति — यो हि वसन्नपि शरीरे न तेन प्रयोजनं
करोति, स बहिरिव शरीराद्भवति — इति । स्थितिगतिप्रत्ययभेदोऽप्येवं सति
विप्रलम्भ एवाभ्युपगन्तव्यः ॥

कालविसंवादोऽपि च स्वप्ने भवति — रजन्यां सुप्तो वासरं भारते वर्षे मन्यते
; तथा मुहूर्तमात्रवर्तिनि स्वप्ने कदाचित् बहून् वर्षपूगान् अतिवाहयति ।
निमित्तान्यपि च स्वप्ने न बुद्धये कर्मणे वा उचितानि विद्यन्ते ;
करणोपसंहाराद्धि नास्य रथादिग्रहणाय चक्षुरादीनि सन्ति ;
रथादिनिर्वर्तनेऽपि कुतोऽस्य निमेषमात्रेण सामर्थ्यं
दारूणि वा । बाध्यन्ते चैते रथादयः स्वप्नदृष्टाः प्रबोधे ;
स्वप्न एव च एते सुलभबाधा भवन्ति, आद्यन्तयोर्व्यभिचारदर्शनात् —
रथोऽयमिति हि कदाचित्स्वप्ने निर्धारितः क्षणेन मनुष्यः सम्पद्यते,
मनुष्योऽयमिति निर्धारितः क्षणेन वृक्षः । स्पष्टं चाभावं रथादीनां स्वप्ने
श्रावयति शास्त्रम् — ‘न तत्र रथा न रथयोगा न पन्थानो भवन्ति’ (बृ. उ. ४ ।
३ । १०) इत्यादि । तस्मान्मायामात्रं स्वप्नदर्शनम् ॥ ३ ॥

सूचकश्च हि श्रुतेराचक्षते च तद्विदः ॥ ४ ॥

मायामात्रत्वात्तर्हि न कश्चित्स्वप्ने परमार्थगन्धोऽस्तीति — नेत्युच्यते
— सूचकश्च हि स्वप्नो भवति भविष्यतोः साध्वसाधुनोः ; तथा हि श्रूयते —
‘यदा कर्मसु काम्येषु स्त्रियꣳ स्वप्नेषु पश्यति । समृद्धिं तत्र
जानीयात्तस्मिन्स्वप्ननिदर्शने’ (छा. उ. ५ । २ । ८) इति ; तथा
‘पुरुषं कृष्णं कृष्णदन्तं पश्यति स एनं हन्ति’ इत्येवमादिभिः
स्वप्नैरचिरजीवित्वमावेद्यत इति श्रावयति ; आचक्षते च
स्वप्नाध्यायविदः — कुञ्जरारोहणादीनि
स्वप्ने धन्यानि, खरयानादीन्यधन्यानि’ इति ;
मन्त्रदेवताद्रव्यविशेषनिमित्ताश्च
केचित्स्वप्नाः सत्यार्थगन्धिनो भवन्तीति मन्यन्ते । तत्रापि
भवतु नाम सूच्यमानस्य वस्तुनः सत्यत्वम् ; सूचकस्य तु
स्त्रीदर्शनादेर्भवत्येव
वैतथ्यम् , बाध्यमानत्वादित्यभिप्रायः ; तस्मादुपपन्नं
स्वप्नस्य मायामात्रत्वम् ॥

यदुक्तम् — ‘आह हि’ इति तदेवं सति भाक्तं व्याख्यातव्यम् — यथा ‘लाङ्गलं
गवादीनुद्वहति’ इति निमित्तमात्रत्वादेवमुच्यते, न तु प्रत्यक्षमेव
लाङ्गलं गवादीनुद्वहति ; एवं निमित्तमात्रत्वात् — सुप्तो
रथादीन्सृजते, ‘स हि कर्ता’ — इति च उच्यते ; न तु
प्रत्यक्षमेव सुप्तो रथादीन्सृजति । निमित्तत्वं तु अस्य
रथादिप्रतिभाननिमित्तमोदत्रासादिदर्शनात्तन्निमित्तभूतयोः
सुकृतदुष्कृतयोः कर्तृत्वेनेति वक्तव्यम् । अपि च जागरिते
विषयेन्द्रियसंयोगात्
आदित्यादिज्योतिर्व्यतिकराच्च आत्मनः
स्वयंज्योतिष्ट्वं दुर्विवेचनमिति तद्विवेचनाय स्वप्न उपन्यस्तः ; तत्र
यदि रथादिसृष्टिवचनं श्रुत्या नीयेत, ततः स्वयंज्योतिष्ट्वं न निर्णीतं
स्यात् ; तस्माद्रथाद्यभाववचनं श्रुत्या, रथादिसृष्टिवचनं तु भक्त्येति
व्याख्येयम् । एतेन निर्माणश्रवणं व्याख्यातम् । यदप्युक्तम् —
‘प्राज्ञमेनं निर्मातारमामनन्ति’ इति, तदप्यसत् , श्रुत्यन्तरे
‘स्वयं विहत्य स्वयं निर्माय स्वेन भासा स्वेन ज्योतिषा
प्रस्वपिति’ (बृ. उ. ४ । ३ । ९) इति
जीवव्यापारश्रवणात् ; इहापि ‘य एष
सुप्तेषु जागर्ति’ (क. उ. २ । २ । ८) इति
प्रसिद्धानुवादाज्जीव एवायं कामानां
निर्माता सङ्कीर्त्यते ; तस्य तु वाक्यशेषेण ‘तदेव शुक्रं
तद्ब्रह्म’ इति जीवभावं व्यावर्त्य ब्रह्मभाव उपदिश्यते
— ‘तत्त्वमसि’ (छा. उ. ६ । ९ । ४) इत्यादिवत् — इति न ब्रह्मप्रकरणं
विरुध्यते । न चास्माभिः स्वप्नेऽपि प्राज्ञव्यापारः
प्रतिषिध्यते, तस्य सर्वेश्वरत्वात्
सर्वास्वप्यवस्थास्वधिष्ठातृत्वोपपत्तेः ;
पारमार्थिकस्तु नायं सन्ध्याश्रयः सर्गः वियदादिसर्गवत् —
इत्येतावत्प्रतिपाद्यते ; न च
वियदादिसर्गस्याप्यात्यन्तिकं
सत्यत्वमस्ति ; प्रतिपादितं हि ‘तदनन्यत्वमारम्भणशब्दादिभ्यः’ (ब्र. सू.
२ । १ । १४) इत्यत्र समस्तस्य प्रपञ्चस्य मायामात्रत्वम् । प्राक् तु
ब्रह्मात्मत्वदर्शनात् वियदादिप्रपञ्चो व्यवस्थितरूपो भवति ;
सन्ध्याश्रयस्तु प्रपञ्चः प्रतिदिनं बाध्यते —
इत्यतो वैशेषिकमिदं सन्ध्यस्य मायामात्रत्वमुदितम् ॥ ४ ॥

पराभिध्यानात्तु तिरोहितं ततो ह्यस्य बन्धविपर्ययौ ॥ ५ ॥

अथापि स्यात् — परस्यैव तावदात्मनोंऽशः जीवः — अग्नेरिव विस्फुलिङ्गः ;
तत्रैवं सति यथा अग्निविस्फुलिङ्गयोः समाने दहनप्रकाशनशक्ती भवतः,
एवं जीवेश्वरयोरपि ज्ञानैश्वर्यशक्ती ; ततश्च जीवस्य ज्ञानैश्वर्यवशात्
साङ्कल्पिकी स्वप्ने रथादिसृष्टिर्भविष्यतीति । अत्रोच्यते — सत्यपि
जीवेश्वरयोरंशांशिभावे प्रत्यक्षमेव जीवस्येश्वरविपरीतधर्मत्वम् ।
किं पुनर्जीवस्य ईश्वरसमानधर्मत्वं नास्त्येव ? न नास्त्येव ;
विद्यमानमपि तत् तिरोहितम् अविद्यादिव्यवधानात् ।
तत्पुनस्तिरोहितं सत् परमेश्वरमभिध्यायतो यतमानस्य
जन्तोर्विधूतध्वान्तस्य — तिमिरतिरस्कृतेव दृक्शक्तिः औषधवीर्यात् —
ईश्वरप्रसादात् संसिद्धस्य कस्यचिदेवाविर्भवति, न स्वभावत एव,
सर्वेषां जन्तूनाम् । कुतः ? ततो हि ईश्वराद्धेतोः, अस्य
जीवस्य, बन्धमोक्षौ भवतः — ईश्वरस्वरूपापरिज्ञानात् बन्धः,
तत्स्वरूपपरिज्ञानात्तु मोक्षः । तथा च श्रुतिः —
‘ज्ञात्वा देवं सर्वपाशापहानिः क्षीणैः
क्लेशैर्जन्ममृत्युप्रहाणिः ।
तस्याभिध्यानात्तृतीयं देहभेदे विश्वैश्वर्यं केवल
आप्तकामः’ (श्वे. उ. १ । ११) इत्येवमाद्या ॥ ५ ॥

देहयोगाद्वा सोऽपि ॥ ६ ॥

कस्मात्पुनर्जीवः परमात्मांश एव सन् तिरस्कृतज्ञानैश्वर्यो भवति ? युक्तं
तु ज्ञानैश्वर्ययोरतिरस्कृतत्वम् , विस्फुलिङ्गस्येव दहनप्रकाशनयोः —
इति । उच्यते — सत्यमेवैतत् ; सोऽपि तु जीवस्य ज्ञानैश्वर्यतिरोभावः,
देहयोगात् देहेन्द्रियमनोबुद्धिविषयवेदनादियोगात् भवति । अस्ति च
अत्रोपमा — यथा अग्नेर्दहनप्रकाशनसम्पन्नस्याप्यरणिगतस्य
दहनप्रकाशने तिरोहिते भवतः, यथा वा भस्मच्छन्नस्य —
एवमविद्याप्रत्युपस्थापितनामरूपकृतदेहाद्युपाधियोगात्
तदविवेकभ्रमकृतो जीवस्य ज्ञानैश्वर्यतिरोभावः । वाशब्दो जीवस्य ईश्वरात्
अन्यत्वशङ्काव्यावृत्त्यर्थः । नन्वन्य एव जीवः ईश्वरादस्तु,
तिरस्कृतज्ञानैश्वर्यत्वात् ; किं देहयोगकल्पनया ?
नेत्युच्यते — न हि अन्यत्वं जीवस्य ईश्वरादुपपद्यते —
‘सेयं देवतैक्षत’ (छा. उ. ६ । ३ । २) इत्युपक्रम्य ‘अनेन
जीवेनात्मनानुप्रविश्य’ (छा. उ. ६ । ३ । २)
इत्यात्मशब्देन जीवस्य परामर्शात् ; ‘तत्सत्यꣳ स
आत्मा तत्त्वमसि श्वेतकेतो’ (छा. उ. ६ । ८ । ७) इति च जीवाय
उपदिशति ईश्वरात्मत्वम् ; अतः अनन्य एव ईश्वराज्जीवः सन्
देहयोगात्तिरोहितज्ञानैश्वर्यो भवति । अतश्च न साङ्कल्पिकी जीवस्य
स्वप्ने रथादिसृष्टिर्घटते ; यदि च साङ्कल्पिकी स्वप्ने रथादिसृष्टिः
स्यात् , नैवानिष्टं कश्चित्स्वप्नं पश्येत् , न हि कश्चिदनिष्टं
सङ्कल्पयते । यत्पुनरुक्तम् — जागरितदेशश्रुतिः स्वप्नस्य सत्यत्वं
ख्यापयतीति, न तत्साम्यवचनं सत्यत्वाभिप्रायम् ,
स्वयंज्योतिष्ट्वविरोधात् , श्रुत्यैव
च स्वप्ने रथाद्यभावस्य दर्शितत्वात् ; जागरितप्रभववासनानिर्मितत्वात्तु
स्वप्नस्य तत्तुल्यनिर्भासत्वाभिप्रायं तत् । तस्मादुपपन्नं
स्वप्नस्य मायामात्रत्वम् ॥ ६ ॥

### तदभावाधिकरणम्

तदभावो नाडीषु तच्छ्रुतेरात्मनि च ॥ ७ ॥

स्वप्नावस्था परीक्षिता ; सुषुप्तावस्थेदानीं परीक्ष्यते । तत्रैताः
सुषुप्तविषयाः श्रुतयो भवन्ति ; क्वचिच्छ्रूयते —
‘तद्यत्रैतत्सुप्तः समस्तः सम्प्रसन्नः स्वप्नं न
विजानात्यासु तदा नाडीषु सृप्तो भवति’ (छा. उ. ८ । ६ । ३) इति ;
अन्यत्र तु नाडीरेवानुक्रम्य श्रूयते — ‘ताभिः प्रत्यवसृप्य
पुरीतति शेते’ (बृ. उ. २ । १ । १९) इति ; तथान्यत्र
नाडीरेवानुक्रम्य — ‘तासु तदा भवति यदा सुप्तः
स्वप्नं न कञ्चन पश्यत्यथास्मिन्प्राण एवैकधा भवति’ (कौ. उ. ४ । १९)
इति ; तथान्यत्र — ‘य एषोऽन्तर्हृदय आकाशस्तस्मिञ्शेते’ (बृ. उ. २ ।
१ । १७) इति ; तथान्यत्र — ‘सता सोम्य तदा सम्पन्नो भवति स्वमपीतो भवति’
(छा. उ. ६ । ८ । १) इति ; तथा — ‘प्राज्ञेनात्मना सम्परिष्वक्तो न बाह्यं
किञ्चन वेद नान्तरम्’ (बृ. उ. ४ । ३ । २१) इति च ॥

तत्र संशयः — किमेतानि नाड्यादीनि परस्परनिरपेक्षतया भिन्नानि
सुषुप्तिस्थानानि, आहोस्वित्परस्परापेक्षया एकं
सुषुप्तिस्थानमिति । किं तावत्प्राप्तम् ? भिन्नानीति । कुतः ?
एकार्थत्वात् — न हि एकार्थानां
क्वचित्परस्परापेक्षत्वं
दृश्यते व्रीहियवादीनाम् ; नाड्यादीनां च एकार्थता सुषुप्तौ
दृश्यते, ‘नाडीषु सृप्तो भवति’ (छा. उ. ८ । ६ । ३) ‘पुरीतति
शेते’ (बृ. उ. २ । १ । १९) इति च तत्र तत्र सप्तमीनिर्देशस्य
तुल्यत्वात् । ननु नैवं सति सप्तमीनिर्देशो दृश्यते — ‘सता सोम्य
तदा सम्पन्नो भवति’ (छा. उ. ६ । ८ । १) इति ; नैष दोषः, तत्रापि
सप्तम्यर्थस्य गम्यमानत्वात् — वाक्यशेषो हि तत्र आयतनैषी
जीवः सत् उपसर्पतीत्याह — ‘अन्यत्रायतनमलब्ध्वा प्राणमेवाश्रयते’
(छा. उ. ६ । ८ । २) इति ; प्राणशब्देन तत्र प्रकृतस्य सत उपादानात् ;
आयतनं च सप्तम्यर्थः, सप्तमीनिर्देशोऽपि तत्र वाक्यशेषे दृश्यते — ‘सति
सम्पद्य न विदुः सति सम्पद्यामहे’ (छा. उ. ६ । ९ । २) इति । सर्वत्र च
विशेषविज्ञानोपरमलक्षणं सुषुप्तं न विशिष्यते ।
तस्मादेकार्थत्वात् नाड्यादीनां
विकल्पेन कदाचित् किञ्चित्स्थानं स्वापायोपसर्पति — इति ॥

एवं प्राप्ते, प्रतिपाद्यते — तदभावो नाडीष्वात्मनि चेति । तदभाव इति, तस्य
प्रकृतस्य स्वप्नदर्शनस्य अभावः सुषुप्तमित्यर्थः ; नाडीष्वात्मनि चेति
समुच्चयेन एतानि नाड्यादीनि स्वापायोपसर्पति, न विकल्पेन —
इत्यर्थः । कुतः ? तच्छ्रुतेः ; तथा हि सर्वेषामेव
नाड्यादीनां तत्र तत्र सुषुप्तिस्थानत्वं श्रूयते ; तच्च
समुच्चये सङ्गृहीतं भवति ; विकल्पे ह्येषाम् , पक्षे बाधः स्यात् । ननु
एकार्थत्वाद्विकल्पो नाड्यादीनां व्रीहियवादिवत् — इत्युक्तम् ;
नेत्युच्यते — न हि एकविभक्तिनिर्देशमात्रेण
एकार्थत्वं विकल्पश्च आपतति,
नानार्थत्वसमुच्चययोरप्येकविभक्तिनिर्देशदर्शनात्
— प्रासादे शेते पर्यङ्के शेते इत्येवमादिषु , तथा इहापि नाडीषु पुरीतति
ब्रह्मणि च स्वपितीति उपपद्यते समुच्चयः ; तथा च श्रुतिः — ‘तासु तदा
भवति यदा सुप्तः स्वप्नं न कञ्चन पश्यत्यथास्मिन्प्राण एवैकधा भवति’ (कौ.
उ. ४ । १९) इति समुच्चयं नाडीनां प्राणस्य च सुषुप्तौ श्रावयति,
एकवाक्योपादानात् ; प्राणस्य च ब्रह्मत्वं समधिगतं —
‘प्राणस्तथानुगमात्’ (ब्र. सू. १ । १ । २८) इत्यत्र । यत्रापि
निरपेक्षा इव नाडीः सुषुप्तिस्थानत्वेन श्रावयति — ‘आसु तदा
नाडीषु सृप्तो भवति’ (छा. उ. ८ । ६ । ३) इति, तत्रापि
प्रदेशान्तरप्रसिद्धस्य ब्रह्मणोऽप्रतिषेधात्
नाडीद्वारेण ब्रह्मण्येवावतिष्ठत इति प्रतीयते ; न चैवमपि
नाडीषु सप्तमी विरुध्यते, नाडीभिरपि ब्रह्मोपसर्पन् सृप्त एव नाडीषु
भवति — यो हि गङ्गया सागरं गच्छति, गत एव स गङ्गायां भवति । अपि च अत्र
रश्मिनाडीद्वारात्मकस्य ब्रह्मलोकमार्गस्य विवक्षितत्वात्
नाडीस्तुत्यर्थं सृप्तिसङ्कीर्तनम् — ‘नाडीषु
सृप्तो भवति’ (छा. उ. ८ । ६ । ३) इत्युक्त्वा ‘तं न कश्चन पाप्मा
स्पृशति’ (छा. उ. ८ । ६ । ३) इति ब्रुवन् नाडीः प्रशंसति ; ब्रवीति
च पाप्मस्पर्शाभावे हेतुम् ‘तेजसा हि तदा सम्पन्नो भवति’ (छा. उ. ८ । ६ ।
३) इति — तेजसा नाडीगतेन पित्ताख्येन अभिव्याप्तकरणो न बाह्यान्
विषयानीक्षत इत्यर्थः ; अथवा तेजसेति ब्रह्मण एवायं
निर्देशः, श्रुत्यन्तरे ; ‘ब्रह्मैव तेज एव’ (बृ. उ. ४ । ४ । ७)
इति तेजःशब्दस्य ब्रह्मणि प्रयुक्तत्वात् ; ब्रह्मणा हि तदा सम्पन्नो
भवति नाडीद्वारेण, अतस्तं न कश्चन पाप्मा स्पृशतीत्यर्थः —
ब्रह्मसम्पत्तिश्च पाप्मस्पर्शाभावे हेतुः समधिगतः ‘सर्वे
पाप्मानोऽतो निवर्तन्तेऽपहतपाप्मा ह्येष ब्रह्मलोकः’ (छा. उ. ८ । ४ । १)
इत्यादिश्रुतिभ्यः ; एवं च सति प्रदेशान्तरप्रसिद्धेन ब्रह्मणा
सुषुप्तिस्थानेनानुगतो नाडीनां समुच्चयः समधिगतो
भवति । तथा पुरीततोऽपि ब्रह्मप्रक्रियायां सङ्कीर्तनात्
तदनुगुणमेव सुषुप्तिस्थानत्वं ज्ञायते — ‘य एषोऽन्तर्हृदय
आकाशस्तस्मिञ्शेते’ (बृ. उ. २ । १ । १७) इति हृदयाकाशे सुषुप्तिस्थाने
प्रकृते इदमुच्यते — ‘पुरीतति शेते’ (बृ. उ. २ । १ । १९) इति ;
पुरीतदिति हृदयपरिवेष्टनमुच्यते ; तदन्तर्वर्तिन्यपि हृदयाकाशे
शयानः शक्यते ‘पुरीतति शेते’ इति वक्तुम् — प्राकारपरिक्षिप्तेऽपि हि पुरे
वर्तमानः प्राकारे वर्तत इत्युच्यते ; हृदयाकाशस्य च ब्रह्मत्वं समधिगतम्
‘दहर उत्तरेभ्यः’ (ब्र. सू. १ । ३ । १४) इत्यत्र । तथा
नाडीपुरीतत्समुच्चयोऽपि ‘ताभिः
प्रत्यवसृप्य पुरीतति शेते’ (बृ. उ. २ । १ । १९)
इत्येकवाक्योपादानात् अवगम्यते ।
सत्प्राज्ञयोश्च प्रसिद्धमेव ब्रह्मत्वम् । एवमेतासु श्रुतिषु त्रीण्येव
सुषुप्तिस्थानानि सङ्कीर्तितानि — नाड्यः पुरीतत् ब्रह्म चेति ; तत्रापि
द्वारमात्रं नाड्यः पुरीतच्च, ब्रह्मैव तु एकम् अनपायि सुषुप्तिस्थानम् ।
अपि च नाड्यः पुरीतद्वा जीवस्योपाध्याधार एव भवति — तत्रास्य करणानि
वर्तन्त इति ; न हि उपाधिसम्बन्धमन्तरेण स्वत एव जीवस्याधारः
कश्चित्सम्भवति, ब्रह्माव्यतिरेकेण स्वमहिमप्रतिष्ठितत्वात् ।
ब्रह्माधारत्वमप्यस्य सुषुप्ते नैव
आधाराधेयभेदाभिप्रायेण उच्यते । कथं तर्हि ?
तादात्म्याभिप्रायेण ; यत आह — ‘सता सोम्य तदा सम्पन्नो भवति
स्वमपीतो भवति’ (छा. उ. ६ । ८ । १) इति — स्वशब्देन आत्मा
अभिलप्यते, स्वरूपमापन्नः सुप्तो भवतीत्यर्थः । अपि च न
कदाचिज्जीवस्य ब्रह्मणा सम्पत्तिर्नास्ति,
स्वरूपस्यानपायित्वात् ;
स्वप्नजागरितयोस्तूपाधिसम्पर्कवशात्
पररूपापत्तिमिवापेक्ष्य तदुपशमात्सुषुप्तेः स्वरूपापत्तिर्विवक्ष्यते —
‘स्वमपीतो भवति’ इति ; अतश्च सुषुप्तावस्थायां कदाचित्सता
सम्पद्यते, कदाचिन्न सम्पद्यते — इत्ययुक्तम् । अपि च
स्थानविकल्पाभ्युपगमेऽपि विशेषविज्ञानोपशमलक्षणं तावत्सुषुप्तं न
क्वचिद्विशिष्यते ; तत्र सति सम्पन्नस्तावत् एकत्वात् न विजानातीति
युक्तम् , ‘तत्केन कं विजानीयात्’ (छा. उ. २ । ४ । १४) इति श्रुतेः ;
नाडीषु पुरीतति च शयानस्य न किञ्चित् अविज्ञाने कारणं शक्यं
विज्ञातुम् , भेदविषयत्वात् , ‘यत्र वा अन्यदिव
स्यात्तत्रान्योऽन्यत्पश्येत्’
(बृ. उ. ४ । ३ । ३१) इति श्रुतेः । ननु
भेदविषयस्याप्यतिदूरादिकारणमविज्ञाने
स्यात् ; बाढमेवं स्यात् , यदि जीवः स्वतः परिच्छिन्नोऽभ्युपगम्येत — यथा
विष्णुमित्रः प्रवासी स्वगृहं न पश्यतीति ; न तु जीवस्योपाधिव्यतिरेकेण
परिच्छेदो विद्यते ; उपाधिगतमेवातिदूरादिकारणम् अविज्ञाने इति यद्युच्येत,
तथाप्युपाधेरुपशान्तत्वात् सत्येव सम्पन्नः न विजानातीति युक्तम् । न च
वयमिह तुल्यवत् नाड्यादिसमुच्चयं प्रतिपादयामः ; न हि नाड्यः
सुप्तिस्थानं पुरीतच्च इत्यनेन विज्ञानेन
किञ्चित्प्रयोजनमस्ति ; न
ह्येतद्विज्ञानप्रतिबद्धं
किञ्चित्फलं श्रूयते ; नाप्येतद्विज्ञानं फलवतः
कस्यचिदङ्गमुपदिश्यते । ब्रह्म तु
अनपायि सुप्तिस्थानम् — इत्येतत्प्रतिपादयामः ; तेन तु विज्ञानेन
प्रयोजनमस्ति जीवस्य ब्रह्मात्मत्वावधारणं
स्वप्नजागरितव्यवहारविमुक्तत्वावधारणं
च । तस्मादात्मैव सुप्तिस्थानम् ॥ ७ ॥

अतः प्रबोधोऽस्मात् ॥ ८ ॥

यस्माच्च आत्मैव सुप्तिस्थानम् , अत एव च कारणात् नित्यवदेव अस्मादात्मनः
प्रबोधः स्वापाधिकारे शिष्यते, ‘कुत एतदागात्’ (बृ. उ. २ । १ । १६)
इत्यस्य प्रश्नस्य प्रतिवचनावसरे — ‘यथाग्नेः क्षुद्रा
विस्फुलिङ्गा व्युच्चरन्त्येवमेवास्मादात्मनः
सर्वे प्राणाः’ (बृ. उ. २ । १ । २०) इत्यादिना, ‘सत आगम्य न
विदुः सत आगच्छामहे’ (छा. उ. ६ । १० । २) इति च । विकल्प्यमानेषु
तु सुषुप्तिस्थानेषु , कदाचिन्नाडीभ्यः प्रतिबुध्यते कदाचित्पुरीततः
कदाचिदात्मनः — इत्यशासिष्यत् । तस्मादप्यात्मैव
सुप्तिस्थानमिति ॥ ८ ॥

### कर्मानुस्मृतिशब्दविध्यधिकरणम्

स एव तु कर्मानुस्मृतिशब्दविधिभ्यः ॥ ९ ॥

तस्याः पुनः सत्सम्पत्तेः प्रतिबुध्यमानः किं य एव सत्सम्पन्नः स एव
प्रतिबुध्यते, उत स वा अन्यो वा इति चिन्त्यते । तत्र
प्राप्तं तावत् — अनियम इति । कुतः ? यदा हि जलराशौ
कश्चिज्जलबिन्दुः प्रक्षिप्यते, जलराशिरेव स तदा भवति,
पुनरुद्धरणे च स एव जलबिन्दुर्भवति — इति दुःसम्पादम् — तद्वत् सुप्तः
परेणैकत्वमापन्नः सम्प्रसीदतीति न स एव पुनरुत्थातुमर्हति ; तस्मात् स एव
ईश्वरो वा अन्यो वा जीवः प्रतिबुध्यते इति ॥

एवं प्राप्ते, इदमाह — स एव तु जीवः सुप्तः स्वास्थ्यं गतः पुनरुत्तिष्ठति,
नान्यः । कस्मात् ? कर्मानुस्मृतिशब्दविधिभ्यः । विभज्य हेतुं
दर्शयिष्यामि । कर्मशेषानुष्ठानदर्शनात्तावत्स
एवोत्थातुमर्हति नान्यः ; तथा हि — पूर्वेद्युरनुष्ठितस्य कर्मणः
अपरेद्युः शेषमनुतिष्ठन्दृश्यते ; न चान्येन सामिकृतस्य कर्मणः
अन्यः शेषक्रियायां प्रवर्तितुमुत्सहते, अतिप्रसङ्गात् ; तस्मादेक
एव पूर्वेद्युरपरेद्युश्च एकस्य कर्मणः कर्तेति गम्यते । इतश्च स
एवोत्तिष्ठति, यत्कारणम् अतीतेऽहनि अहमदोऽद्राक्षमिति
पूर्वानुभूतस्य पश्चात्स्मरणम् अन्यस्योत्थाने नोपपद्यते ; न
ह्यन्यदृष्टम् अन्योऽनुस्मर्तुमर्हति ; सोऽहमस्मीति च
आत्मानुस्मरणमात्मान्तरोत्थाने नावकल्पते ।
शब्देभ्यश्च तस्यैवोत्थानमवगम्यते ; तथा हि — ‘पुनः प्रतिन्यायं
प्रतियोन्याद्रवति बुद्धान्तायैव’ (बृ. उ. ४ । ३ । १६) ‘इमाः सर्वाः
प्रजा अहरहर्गच्छन्त्य एतं ब्रह्मलोकं न विन्दन्ति’ (छा. उ. ८ ।
३ । २) ‘त इह व्याघ्रो वा सिꣳहो वा वृको वा वराहो वा कीटो वा पतङ्गो वा
दꣳशो वा मशको वा यद्यद्भवन्ति तदाभवन्ति’ (छा. उ. ६ । ९ । ३)
इत्येवमादयः शब्दाः स्वापप्रबोधाधिकारपठिता न
आत्मान्तरोत्थाने सामञ्जस्यम् ईयुः ।
कर्मविद्याविधिभ्यश्चैवमेवावगम्यते
; अन्यथा हि कर्मविद्याविधयोऽनर्थकाः स्युः । अन्योत्थानपक्षे हि
सुप्तमात्रो मुच्यत इत्यापद्येत । एवं चेत्स्यात् , वद
किं कालान्तरफलेन कर्मणा विद्यया वा कृतं स्यात् ? अपि च अन्योत्थानपक्षे
यदि तावच्छरीरान्तरे व्यवहरमाणो जीव उत्तिष्ठेत् ,
तत्रत्यव्यवहारलोपप्रसङ्गः स्यात्
; अथ तत्र सुप्त उत्तिष्ठेत् , कल्पनानर्थक्यं स्यात् । यो हि यस्मिन्
शरीरे सुप्तः सः तस्मिन् नोत्तिष्ठति, अन्यस्मिन् शरीरे सुप्तः
अन्यस्मिन्नुत्तिष्ठतीति कोऽस्याम् कल्पनायां लाभः स्यात् ? अथ मुक्त
उत्तिष्ठेत् , अन्तवान्मोक्ष आपद्येत ; निवृत्ताविद्यस्य च
पुनरुत्थानमनुपपन्नम् । एतेन ईश्वरस्योत्थानं
प्रत्युक्तम् , नित्यनिवृत्ताविद्यत्वात् ।
अकृताभ्यागमकृतविप्रणाशौ च
दुर्निवारावन्योत्थानपक्षे स्याताम् । तस्मात्स एवोत्तिष्ठति,
नान्य इति । यत्पुनरुक्तम् — यथा जलराशौ प्रक्षिप्तो
जलबिन्दुर्नोद्धर्तुं शक्यते, एवं सति
सम्पन्नो जीवो नोत्पतितुमर्हतीति, तत्परिह्रियते — युक्तं तत्र
विवेककारणाभावात् जलबिन्दोरनुद्धरणम् , इह तु विद्यते विवेककारणम्
— कर्म च अविद्या च, इति वैषम्यम् ; दृश्यते च
दुर्विवेचयोरप्यस्मज्जातीयैः
क्षीरोदकयोः संसृष्टयोः हंसेन विवेचनम् । अपि च न जीवो नाम
कश्चित्परस्मादन्यो विद्यते, यो
जलबिन्दुरिव जलराशेः सतो विविच्येत ; सदेव तु
उपाधिसम्पर्काज्जीव इत्युपचर्यते इत्यसकृत्प्रपञ्चितम् ;
एवं सति यावदेकोपाधिगता बन्धानुवृत्तिः, तावदेकजीवव्यवहारः ;
उपाध्यन्तरगतायां तु बन्धानुवृत्तौ
जीवान्तरव्यवहारः ; स एवायमुपाधिः स्वापप्रबोधयोः
बीजाङ्कुरन्यायेन — इत्यतः स एव जीवः प्रतिबुध्यत इति युक्तम् ॥ ९ ॥

### मुग्धाधिकरणम्

मुग्धेऽर्धसम्पत्तिः परिशेषात् ॥ १० ॥

अस्ति मुग्धो नाम, यं मूर्छित इति लौकिकाः कथयन्ति ; स तु किमवस्थ इति
परीक्षायाम् , उच्यते — तिस्रस्तावदवस्थाः शरीरस्थस्य जीवस्य
प्रसिद्धाः — जागरितं स्वप्नः सुषुप्तमिति ; चतुर्थी
शरीरादपसृप्तिः ; न तु पञ्चमी काचिदवस्था
जीवस्य श्रुतौ स्मृतौ वा प्रसिद्धा अस्ति ;
तस्माच्चतसृणामेवावस्थानामन्यतमावस्था
मूर्छा — इति ॥

एवं प्राप्ते, ब्रूमः — न तावन्मुग्धो जागरितावस्थो भवितुमर्हति ; न
ह्ययमिन्द्रियैर्विषयानीक्षते । स्यादेतत् — इषुकारन्यायेन
मुग्धो भविष्यति — यथा इषुकारो जाग्रदपि इष्वासक्तमनस्तया
नान्यान्विषयानीक्षते, एवं मुग्धो
मुसलसम्पातादिजनितदुःखानुभवव्यग्रमनस्तया
जाग्रदपि नान्यान्विषयानीक्षत इति ; न, अचेतयमानत्वात् ; इषुकारो
हि व्यापृतमना ब्रवीति — इषुमेवाहमेतावन्तं कालमुपलभमानोऽभूवमिति,
मुग्धस्तु लब्धसंज्ञो ब्रवीति — अन्धे तमस्यहमेतावन्तं
कालं प्रक्षिप्तोऽभूवम् , न किञ्चिन्मया चेतितमिति ।
जाग्रतश्चैकविषयविषक्तचेतसोऽपि देहो
विध्रियते ; मुग्धस्य तु देहो धरण्यां पतति । तस्मात् न जागर्ति । नापि
स्वप्नान्पश्यति, निःसंज्ञकत्वात् । नापि मृतः, प्राणोष्मणोर्भावात् —
मुग्धे हि जन्तौ मृतोऽयं स्यान्न वा मृत इति संशयानाः, ऊष्मास्ति
नास्तीति हृदयदेशमालभन्ते निश्चयार्थं, प्राणोस्ति नास्तीति च नासिकादेशम्
; यदि प्राणोष्मणोरस्तित्वं नावगच्छन्ति, ततो मृतोऽयमित्यध्यवसाय
दहनायारण्यं नयन्ति ; अथ तु प्राणमूष्माणं वा
प्रतिपद्यन्ते, ततो नायं मृत इत्यध्यवसाय संज्ञालाभाय
भिषज्यन्ति ; पुनरुत्थानाच्च न दिष्टं गतः ; न हि
यमराष्ट्रात्प्रत्यागच्छति । अस्तु
तर्हि सुषुप्तः, निःसंज्ञत्वात् , अमृतत्वाच्च ; न, वैलक्षण्यात् —
मुग्धः कदाचिच्चिरमपि नोच्छ्वसिति, सवेपथुरस्य देहो भवति,
भयानकं च वदनम् , विस्फारिते नेत्रे ; सुषुप्तस्तु
प्रसन्नवदनस्तुल्यकालं पुनः पुनरुच्छ्वसिति,
निमीलिते अस्य नेत्रे भवतः, न चास्य देहो वेपते ; पाणिपेषणमात्रेण च
सुषुप्तमुत्थापयन्ति, न तु मुग्धं मुद्गरघातेनापि । निमित्तभेदश्च
भवति मोहस्वापयोः — मुसलसम्पातादिनिमित्तत्वान्मोहस्य,
श्रमनिमित्तत्वाच्च स्वापस्य । न च लोकेऽस्ति
प्रसिद्धिः — मुग्धः सुप्तः इति ।
परिशेषादर्धसम्पत्तिर्मुग्धतेत्यवगच्छामः
— निःसंज्ञत्वात् सम्पन्नः, इतरस्माच्च वैलक्षण्यादसम्पन्नः इति ॥

कथं पुनरर्धसम्पत्तिर्मुग्धतेति शक्यते वक्तुम् ? यावता सुषुप्तं प्रति
तावदुक्तं श्रुत्या — ‘सता सोम्य तदा सम्पन्नो भवति’ (छा. उ. ६ ।
८ । १) इति, ‘अत्र स्तेनोऽस्तेनो भवति’ (बृ. उ. ४ । ३ । २२) ‘नैतं
सेतुमहोरात्रे तरतो न जरा न मृत्युर्न शोको न सुकृतं न
दुष्कृतम्’ (छा. उ. ८ । ४ । १) इत्यादि ; जीवे हि
सुकृतदुष्कृतयोः प्राप्तिः
सुखित्वदुःखित्वप्रत्ययोत्पादनेन
भवति ; न च सुखित्वप्रत्ययो दुःखित्वप्रत्ययो वा सुषुप्ते विद्यते ;
मुग्धेऽपि तौ प्रत्ययौ नैव विद्येते ; तस्मात् उपाध्युपशमात्
सुषुप्तवन्मुग्धेऽपि कृत्स्नसम्पत्तिरेव भवितुमर्हति, नार्धसम्पत्तिरिति ।
अत्रोच्यते — न ब्रूमः — मुग्धेऽर्धसम्पत्तिर्जीवस्य ब्रह्मणा भवतीति ।
किं तर्हि ? अर्धेन सुषुप्तपक्षस्य भवति मुग्धत्वम् ,
अर्धेनावस्थान्तरपक्षस्य — इति ब्रूमः ;
दर्शिते च मोहस्य स्वापेन साम्यवैषम्ये । द्वारं चैतत् मरणस्य ; यदास्य
सावशेषं कर्म भवति, तदा वाङ्मनसे प्रत्यागच्छतः ; यदा तु निरवशेषं
कर्म भवति, तदा प्राणोष्माणावपगच्छतः । तस्मादर्धसम्पत्तिं ब्रह्मविद
इच्छन्ति । यत्तूक्तम् — न पञ्चमी काचिदवस्था प्रसिद्धास्तीति, नैष
दोषः ; कादाचित्कीयमवस्थेति न प्रसिद्धा स्यात् । प्रसिद्धा चैषा
लोकायुर्वेदयोः । अर्धसम्पत्त्यभ्युपगमाच्च न पञ्चमी
गण्यत इत्यनवद्यम् ॥ १० ॥

### उभयलिङ्गाधिकरणम्

न स्थानतोऽपि परस्योभयलिङ्गं सर्वत्र हि ॥ ११ ॥

येन ब्रह्मणा सुषुप्त्यादिषु जीव उपाध्युपशमात्सम्पद्यते, तस्येदानीं
स्वरूपं श्रुतिवशेन निर्धार्यते । सन्त्युभयलिङ्गाः श्रुतयो
ब्रह्मविषयाः — ‘सर्वकर्मा सर्वकामः सर्वगन्धः सर्वरसः’ (छा. उ. ३ ।
१४ । २) इत्येवमाद्याः सविशेषलिङ्गाः ; ‘अस्थूलमनण्वह्रस्वमदीर्घम्’ (बृ.
उ. ३ । ८ । ८) इत्येवमाद्याश्च निर्विशेषलिङ्गाः । किमासु श्रुतिषु
उभयलिङ्गं ब्रह्म प्रतिपत्तव्यम् , उतान्यतरलिङ्गम् ;
यदाप्यन्यतरलिङ्गम् , तदापि सविशेषम् , उत निर्विशेषम् — इति
मीमांस्यते । तत्र उभयलिङ्गश्रुत्यनुग्रहात् उभयलिङ्गमेव ब्रह्म
इत्येवं प्राप्ते ब्रूमः — न तावत्स्वत एव परस्य ब्रह्मण
उभयलिङ्गत्वमुपपद्यते ; न हि एकं वस्तु स्वत एव
रूपादिविशेषोपेतं तद्विपरीतं च इत्यवधारयितुं शक्यम् , विरोधात् ।
अस्तु तर्हि स्थानतः, पृथिव्याद्युपाधियोगादिति ; तदपि नोपपद्यते — न
हि उपाधियोगादप्यन्यादृशस्य वस्तुनोऽन्यादृशः स्वभावः सम्भवति ; न हि
स्वच्छः सन् स्फटिकः अलक्तकाद्युपाधियोगादस्वच्छो भवति,
भ्रममात्रत्वादस्वच्छताभिनिवेशस्य ; उपाधीनां च
अविद्याप्रत्युपस्थापितत्वात् । अतश्च
अन्यतरलिङ्गपरिग्रहेऽपि समस्तविशेषरहितं
निर्विकल्पकमेव ब्रह्म प्रतिपत्तव्यम् , न
तद्विपरीतम् ; सर्वत्र हि ब्रह्मस्वरूपप्रतिपादनपरेषु वाक्येषु
‘अशब्दमस्पर्शमरूपमव्ययम्’ (क. उ. १ । ३ । १५), (मुक्ति. उ. २ ।
१२) इत्येवमादिषु अपास्तसमस्तविशेषमेव ब्रह्म उपदिश्यते ॥ ११ ॥

न भेदादिति चेन्न प्रत्येकमतद्वचनात् ॥ १२ ॥

अथापि स्यात् — यदुक्तम् , निर्विकल्पमेकलिङ्गमेव ब्रह्म नास्य स्वतः
स्थानतो वा उभयलिङ्गत्वमस्तीति, तन्नोपपद्यते । कस्मात् ?
भेदात् ; भिन्ना हि प्रतिविद्यं ब्रह्मण आकारा उपदिश्यन्ते,
चतुष्पात् ब्रह्म, षोडशकलं ब्रह्म, वामनीत्वादिलक्षणं ब्रह्म,
त्रैलोक्यशरीरवैश्वानरशब्दोदितं ब्रह्म, इत्येवंजातीयकाः ; तस्मात्
सविशेषत्वमपि ब्रह्मणोऽभ्युपगन्तव्यम् । ननु उक्तं नोभयलिङ्गत्वं
ब्रह्मणः सम्भवतीति ; अयमप्यविरोधः, उपाधिकृतत्वादाकारभेदस्य ;
अन्यथा हि निर्विषयमेव भेदशास्त्रं प्रसज्येत — इति चेत् , नेति ब्रूमः ।
कस्मात् ? प्रत्येकमतद्वचनात् ; प्रत्युपाधिभेदं हि अभेदमेव ब्रह्मणः
श्रावयति शास्त्रम् — ‘यश्चायमस्यां पृथिव्यां तेजोमयोऽमृतमयः पुरुषो
यश्चायमध्यात्मꣳ शारीरस्तेजोमयोऽमृतमयः पुरुषोऽयमेव स योऽयमात्मा’ (बृ.
उ. २ । ५ । १) इत्यादि । अतश्च न भिन्नाकारयोगो ब्रह्मणः शास्त्रीय इति
शक्यते वक्तुम् , भेदस्य उपासनार्थत्वात् , अभेदे तात्पर्यात् ॥ १२
॥

अपि चैवमेके ॥ १३ ॥

अपि चैवं भेददर्शननिन्दापूर्वकम् अभेददर्शनमेव एके शाखिनः समामनन्ति —
‘मनसैवेदमाप्तव्यं नेह नानास्ति किञ्चन ।’ (क. उ. २ । १ । ११)
‘मृत्योः स मृत्युमाप्नोति य इह नानेव पश्यति’ (क. उ. २ । १ । १०)
इति ; तथान्येऽपि — ‘भोक्ता भोग्यं प्रेरितारं च मत्वा सर्वं
प्रोक्तं त्रिविधं ब्रह्म मे तत्’ (श्वे. उ. १ । १२) इति
समस्तस्य भोग्यभोक्तृनियन्तृलक्षणस्य प्रपञ्चस्य
ब्रह्मैकस्वभावतामधीयते ॥ १३
॥

कथं पुनः आकारवदुपदेशिनीषु अनाकारोपदेशिनीषु च ब्रह्मविषयासु श्रुतिषु
सतीषु , अनाकारमेव ब्रह्म अवधार्यते, न पुनर्विपरीतम् इत्यत
उत्तरं पठति —

अरूपवदेव हि तत्प्रधानत्वात् ॥ १४ ॥

रूपाद्याकाररहितमेव हि ब्रह्म अवधारयितव्यम् , न रूपादिमत् । कस्मात् ?
तत्प्रधानत्वात् ; ‘अस्थूलमनण्वह्रस्वमदीर्घम्’ (बृ. उ. ३ । ८ । ८)
‘अशब्दमस्पर्शमरूपमव्ययम्’ (क. उ. १ । ३ । १५), (मुक्ति. उ. २ । ७२),
‘आकाशो वै नाम नामरूपयोर्निर्वहिता ते यदन्तरा तद्ब्रह्म’ (छा.
उ. ८ । १४ । १) ‘दिव्यो ह्यमूर्तः पुरुषः सबाह्याभ्यन्तरो ह्यजः’ (मु. उ.
२ । १ । २) ‘तदेतद्ब्रह्मापूर्वमनपरमनन्तरमबाह्यमयमात्मा ब्रह्म
सर्वानुभूः’ (बृ. उ. २ । ५ । १९) इत्येवमादीनि वाक्यानि
निष्प्रपञ्चब्रह्मात्मतत्त्वप्रधानानि, न अर्थान्तरप्रधानानि —
इत्येतत्प्रतिष्ठापितम् ‘तत्तु समन्वयात्’ (ब्र. सू. १ । १ ।
४) इत्यत्र ; तस्मादेवंजातीयकेषु वाक्येषु यथाश्रुतं निराकारमेव ब्रह्म
अवधारयितव्यम् । इतराणि तु आकारवद्ब्रह्मविषयाणि वाक्यानि न
तत्प्रधानानि ; उपासनाविधिप्रधानानि हि तानि ;
तेष्वसति विरोधे यथाश्रुतमाश्रयितव्यम् ; सति तु विरोधे
तत्प्रधानानि अतत्प्रधानेभ्यो बलीयांसि भवन्ति — इत्येष
विनिगमनायां हेतुः, येन उभयीष्वपि श्रुतिषु सतीषु अनाकारमेव
ब्रह्म अवधार्यते, न पुनर्विपरीतमिति ॥ १४ ॥

का तर्ह्याकारवद्विषयाणां श्रुतीनां गतिः इत्यत आह —

प्रकाशवच्चावैयर्थ्यात् ॥ १५ ॥

यथा प्रकाशः सौरश्चान्द्रमसो वा वियद्व्याप्य अवतिष्ठमानः
अङ्गुल्याद्युपाधिसम्बन्धात् तेषु
ऋजुवक्रादिभावं प्रतिपद्यमानेषु तद्भावमिव प्रतिपद्यते, एवं
ब्रह्मापि पृथिव्याद्युपाधिसम्बन्धात् तदाकारतामिव प्रतिपद्यते ;
तदालम्बनो ब्रह्मण आकारविशेषोपदेश उपासनार्थो न विरुध्यते ; एवम्
अवैयर्थ्यम् आकारवद्ब्रह्मविषयाणामपि वाक्यानां भविष्यति ; न हि
वेदवाक्यानां कस्यचिदर्थवत्त्वम् कस्यचिदनर्थवत्त्वमिति
युक्तं प्रतिपत्तुम् , प्रमाणत्वाविशेषात् । नन्वेवमपि
यत्पुरस्तात्प्रतिज्ञातम् —
नोपाधियोगादप्युभयलिङ्गत्वं
ब्रह्मणोऽस्तीति, तद्विरुध्यते ; नेति ब्रूमः — उपाधिनिमित्तस्य
वस्तुधर्मत्वानुपपत्तेः ; उपाधीनां च
अविद्याप्रत्युपस्थापितत्वात् ।
सत्यासत्यामेव च नैसर्गिक्यामविद्यायां
लोकवेदव्यवहारावतार इति तत्र तत्र अवोचाम ॥ १५ ॥

आह च तन्मात्रम् ॥ १६ ॥

आह च श्रुतिः चैतन्यमात्रं विलक्षणरूपान्तररहितं निर्विशेषं ब्रह्म — ‘स
यथा सैन्धवघनोऽनन्तरोऽबाह्यः कृत्स्नो रसघन एवैवं वा
अरेऽयमात्मानन्तरोऽबाह्यः कृत्स्नः
प्रज्ञानघन एव’ (बृ. उ. ४ । ५ । १३) इति । एतदुक्तं भवति —
नास्य आत्मनोऽन्तर्बहिर्वा चैतन्यादन्यद्रूपमस्ति, चैतन्यमेव तु
निरन्तरमस्य स्वरूपम् — यथा सैन्धवघनस्यान्तर्बहिश्च लवणरस
एव निरन्तरो भवति, न रसान्तरम् , तथैवेति ॥ १६ ॥

दर्शयति चाथो अपि स्मर्यते ॥ १७ ॥

दर्शयति च श्रुतिः पररूपप्रतिषेधेनैव ब्रह्म — निर्विशेषत्वात् — ‘अथात
आदेशो नेति नेति’ (बृ. उ. २ । ३ । ६) ‘अन्यदेव तद्विदितादथो
अविदितादधि’ (के. उ. १ । ४) ‘यतो वाचो निवर्तन्ते अप्राप्य
मनसा सह’ (तै. उ. २ । ४ । १) इत्येवमाद्या । बाष्कलिना च बाध्वः पृष्टः
सन् अवचनेनैव ब्रह्म प्रोवाचेति श्रूयते — ‘स होवाचाधीहि भो इति स तूष्णीं
बभूव तं ह द्वितीये तृतीये वा वचन उवाच ब्रूमः खलु त्वं तु न विजानासि ।
उपशान्तोऽयमात्मा’ इति । तथा स्मृतिष्वपि परप्रतिषेधेनैवोपदिश्यते —
‘ज्ञेयं यत्तत्प्रवक्ष्यामि यज्ज्ञात्वामृतमश्नुते । अनादिमत्परं
ब्रह्म न सत्तन्नासदुच्यते’ (भ. गी. १३ । १२) इत्येवमाद्यासु । तथा
विश्वरूपधरो नारायणो नारदमुवाचेति स्मर्यते — ‘माया ह्येषा
मया सृष्टा यन्मां पश्यसि नारद ।’ (म. भा. १२ । ३३९  । ४५)
‘सर्वभूतगुणैर्युक्तं नैवं मां
ज्ञातुमर्हसि’ (म. भा. १२ । ३३९ । ४६) इति ॥ १७ ॥

अत एव चोपमा सूर्यकादिवत् ॥ १८ ॥

यत एव च अयमात्मा चैतन्यरूपो निर्विशेषो वाङ्मनसातीतः परप्रतिषेधोपदेश्यः,
अत एव च अस्योपाधिनिमित्तामपारमार्थिकीं विशेषवत्तामभिप्रेत्य
जलसूर्यकादिवदित्युपमा उपादीयते मोक्षशास्त्रेषु —
‘यथा ह्ययं ज्योतिरात्मा विवस्वानपो भिन्ना बहुधैकोऽनुगच्छन् । उपाधिना
क्रियते भेदरूपो देवः क्षेत्रेष्वेवमजोऽयमात्मा’ इति, ‘एक एव हि भूतात्मा
भूते भूते व्यवस्थितः । एकधा बहुधा चैव दृश्यते जलचन्द्रवत्’ (ब्र.
बिं. १२) इति चैवमादिषु ॥ १८ ॥

अत्र प्रत्यवस्थीयते —

अम्बुवदग्रहणात्तु न तथात्वम् ॥ १९ ॥

न जलसूर्यकादितुल्यत्वमिहोपपद्यते, तद्वदग्रहणात् ; सूर्यादिभ्यो हि
मूर्तेभ्यः पृथग्भूतं विप्रकृष्टदेशं मूर्तं जलं गृह्यते ;
तत्र युक्तः सूर्यादिप्रतिबिम्बोदयः ; न तु आत्मा मूर्तः, न
चास्मात्पृथग्भूता विप्रकृष्टदेशाश्चोपाधयः,
सर्वगतत्वात् सर्वानन्यत्वाच्च । तस्मादयुक्तोऽयं
दृष्टान्त इति ॥ १९ ॥

अत्र प्रतिविधीयते —

वृद्धिह्रासभाक्त्वमन्तर्भावादुभयसामञ्जस्यादेवम् ॥ २० ॥

युक्त एव तु अयं दृष्टान्तः, विवक्षितांशसम्भवात् ; न हि
दृष्टान्तदार्ष्टान्तिकयोः क्वचित्
कञ्चित् विवक्षितमंशं मुक्त्वा सर्वसारूप्यं केनचित् दर्शयितुं
शक्यते ; सर्वसारूप्ये हि दृष्टान्तदार्ष्टान्तिकभावोच्छेद एव
स्यात् ; न चेदं स्वमनीषया जलसूर्यकादिदृष्टान्तप्रणयनम् ;
शास्त्रप्रणीतस्य तु अस्य
प्रयोजनमात्रमुपन्यस्यते । किं
पुनरत्र विवक्षितं सारूप्यमिति, तदुच्यते — वृद्धिह्रासभाक्त्वमिति ।
जलगतं हि सूर्यप्रतिबिम्बं जलवृद्धौ वर्धते, जलह्रासे ह्रसति, जलचलने चलति,
जलभेदे भिद्यते — इत्येवं जलधर्मानुविधायि भवति, न तु परमार्थतः सूर्यस्य
तथात्वमस्ति ; एवं परमार्थतोऽविकृतमेकरूपमपि सत् ब्रह्म
देहाद्युपाध्यन्तर्भावात् भजत
इवोपाधिधर्मान्वृद्धिह्रासादीन् ।
एवमुभयोर्दृष्टान्तदार्ष्टान्तिकयोः
सामञ्जस्यादविरोधः ॥ २० ॥

दर्शनाच्च ॥ २१ ॥

दर्शयति च श्रुतिः परस्यैव ब्रह्मणो देहादिषूपाधिष्वन्तरनुप्रवेशम् —
‘पुरश्चक्रे द्विपदः पुरश्चक्रे चतुष्पदः । पुरः स पक्षी
भूत्वा पुरः पुरुष आविशत्’ (बृ. उ. २ । ५ । १८) इति ; ‘अनेन
जीवेनात्मनानुप्रविश्य’ (छा. उ. ६ । ३ । २) इति च ।
तस्माद्युक्तमेतत् ‘अत एव चोपमा
सूर्यकादिवत्’ (ब्र. सू. ३ । २ । १८) इति । तस्मात्
निर्विकल्पकैकलिङ्गमेव ब्रह्म, न उभयलिङ्गं विपरीतलिङ्गं वा
इति सिद्धम् ॥

अत्र केचित् द्वे अधिकरणे कल्पयन्ति — प्रथमं तावत् किं
प्रत्यस्तमिताशेषप्रपञ्चमेकाकारं
ब्रह्म, उत प्रपञ्चवदनेकाकारोपेतमिति ; द्वितीयं तु
प्रत्यस्तमितप्रपञ्चत्वे किं सल्लक्षणं
ब्रह्म, उत बोधलक्षणम् , उत उभयलक्षणमिति । अत्र वयं वदामः —
सर्वथाप्यानर्थक्यमधिकरणान्तरारम्भस्येति ; यदि
तावदनेकलिङ्गत्वं परस्य ब्रह्मणो निराकर्तव्यमित्ययं प्रयासः, तत्
पूर्वेणैव ‘न स्थानतोऽपि’ इत्यनेनाधिकरणेन निराकृतमिति,
उत्तरमधिकरणम् ‘प्रकाशवच्च’ इत्येतद्व्यर्थमेव
भवेत् । न च सल्लक्षणमेव ब्रह्म न बोधलक्षणम् — इति शक्यं वक्तुम् ,
‘विज्ञानघन एव’ इत्यादिश्रुतिवैयर्थ्यप्रसङ्गात् ; कथं वा
निरस्तचैतन्यं ब्रह्म चेतनस्य
जीवस्यात्मत्वेनोपदिश्येत ।
नापि बोधलक्षणमेव ब्रह्म न सल्लक्षणम् — इति शक्यं वक्तुम् ,
‘अस्तीत्येवोपलब्धव्यः’ (क. उ. २ । ३ । १३)
इत्यादिश्रुतिवैयर्थ्यप्रसङ्गात् ; कथं वा
निरस्तसत्ताको बोधोऽभ्युपगम्येत । नाप्युभयलक्षणमेव
ब्रह्म — इति शक्यं वक्तुम् , पूर्वाभ्युपगमविरोधप्रसङ्गात् ;
सत्ताव्यावृत्तेन च बोधेन बोधव्यावृत्तया च सत्तया उपेतं
ब्रह्म प्रतिजानानस्य तदेव पूर्वाधिकरणप्रतिषिद्धं सप्रपञ्चत्वं
प्रसज्येत । श्रुतत्वाददोष इति चेत् , न, एकस्य
अनेकस्वभावत्वानुपपत्तेः । अथ
सत्तैव बोधः, बोध एव च सत्ता, नानयोः परस्परव्यावृत्तिरस्तीति
यद्युच्येत, तथापि किं सल्लक्षणं ब्रह्म, उत बोधलक्षणम्
, उतोभयलक्षणम् — इत्ययं विकल्पो निरालम्बन एव स्यात् । सूत्राणि
त्वेकाधिकरणत्वेनैवास्माभिर्नीतानि । अपि च
ब्रह्मविषयासु श्रुतिषु आकारवदनाकारप्रतिपादनेन
विप्रतिपन्नासु , अनाकारे ब्रह्मणि परिगृहीते, अवश्यं वक्तव्या
इतरासां श्रुतीनां गतिः ; तादर्थ्येन ‘प्रकाशवच्च’ इत्यादीनि
सूत्राण्यर्थवत्तराणि सम्पद्यन्ते ॥

यदप्याहुः — आकारवादिन्योऽपि श्रुतयः प्रपञ्चप्रविलयमुखेन
अनाकारप्रतिपत्त्यर्था एव, न पृथगर्था
इति, तदपि न समीचीनमिव लक्ष्यते । कथम् ? ये हि परविद्याधिकारे
केचित्प्रपञ्चा उच्यन्ते, यथा — ‘युक्ता ह्यस्य हरयः शता
दशेति । अयं वै हरयोऽयं वै दश च सहस्राणि बहूनि चानन्तानि च’ (बृ. उ.
२ । ५ । १९) इत्येवमादयः — ते भवन्तु प्रविलयार्थाः ;
‘तदेतद्ब्रह्मापूर्वमनपरमनन्तरमबाह्यम्’
(बृ. उ. २ । ५ । १९) इत्युपसंहारात् । ये पुनरुपासनाधिकारे प्रपञ्चा
उच्यन्ते, यथा — ‘मनोमयः प्राणशरीरो भारूपः’ (छा. उ. ३ ।
१४ । २) इत्येवमादयः — न तेषां प्रविलयार्थत्वं न्याय्यम् ; ‘स
क्रतुं कुर्वीत’ (छा. उ. ३ । १४ । १) इत्येवंजातीयकेन प्रकृतेनैव
उपासनविधिना तेषां सम्बन्धात् । श्रुत्या च एवंजातीयकानां
गुणानामुपासनार्थत्वेऽवकल्पमाने न
लक्षणया प्रविलयार्थत्वमवकल्पते । सर्वेषां च साधारणे
प्रविलयार्थत्वे सति ‘अरूपवदेव हि तत्प्रधानत्वात्’
(ब्र. सू. ३ । २ । १४) इति विनिगमनकारणवचनम् अनवकाशं स्यात् ।
फलमप्येषां यथोपदेशं क्वचिद्दुरितक्षयः,
क्वचिदैश्वर्यप्राप्तिः,
क्वचित्क्रममुक्तिरित्यवगम्यत एव — इत्यतः
पार्थगर्थ्यमेव उपासनावाक्यानां
ब्रह्मवाक्यानां च न्याय्यम् , न एकवाक्यत्वम्
॥

कथं च एषामेकवाक्यतोत्प्रेक्ष्यत इति वक्तव्यम् । एकनियोगप्रतीतेः,
प्रयाजदर्शपूर्णमासवाक्यवदिति चेत् , न, ब्रह्मवाक्येषु
नियोगाभावात् — वस्तुमात्रपर्यवसायीनि हि ब्रह्मवाक्यानि, न
नियोगोपदेशीनि इत्येतद्विस्तरेण प्रतिष्ठापितम् ‘तत्तु
समन्वयात्’ (ब्र. सू. १ । १ । ४) इत्यत्र । किंविषयश्चात्र
नियोगोऽभिप्रेयत इति वक्तव्यम् ; पुरुषो हि
नियुज्यमानः ‘कुरु’ इति स्वव्यापारे कस्मिंश्चिन्नियुज्यते ।
ननु द्वैतप्रपञ्चप्रविलयो नियोगविषयो भविष्यति — अप्रविलापिते हि
द्वैतप्रपञ्चे ब्रह्मतत्त्वावबोधो न भवतीत्यतो
ब्रह्मतत्त्वावबोधप्रत्यनीकभूतो द्वैतप्रपञ्चः प्रविलाप्यः
— यथा स्वर्गकामस्य यागोऽनुष्ठातव्य उपदिश्यते, एवमपवर्गकामस्य
प्रपञ्चप्रविलयः ; यथा च तमसि व्यवस्थितं
घटादितत्त्वमवबुभुत्समानेन तत्प्रत्यनीकभूतं तमः
प्रविलाप्यते, एवं ब्रह्मतत्त्वमवबुभुत्समानेन
तत्प्रत्यनीकभूतः प्रपञ्चः प्रविलापयितव्यः —
ब्रह्मस्वभावो हि प्रपञ्चः, न प्रपञ्चस्वभावं ब्रह्म ; तेन
नामरूपप्रपञ्चप्रविलापनेन ब्रह्मतत्त्वावबोधो भवति — इति ।
अत्र वयं पृच्छामः — कोऽयं प्रपञ्चप्रविलयो नाम ?
किमग्निप्रतापसम्पर्कात्
घृतकाठिन्यप्रविलय इव प्रपञ्चप्रविलयः
कर्तव्यः, आहोस्विदेकस्मिंश्चन्द्रे
तिमिरकृतानेकचन्द्रप्रपञ्चवत्
अविद्याकृतो ब्रह्मणि नामरूपप्रपञ्चो विद्यया प्रविलापयितव्यः — इति । तत्र
यदि तावद्विद्यमानोऽयं प्रपञ्चः देहादिलक्षण आध्यात्मिकः बाह्यश्च
पृथिव्यादिलक्षणः प्रविलापयितव्य इत्युच्यते, स
पुरुषमात्रेणाशक्यः प्रविलापयितुमिति
तत्प्रविलयोपदेशोऽशक्यविषय एव
स्यात् । एकेन च आदिमुक्तेन पृथिव्यादिप्रविलयः कृत इति इदानीं
पृथिव्यादिशून्यं जगदभविष्यत् । अथ अविद्याध्यस्तो ब्रह्मण्येकस्मिन् अयं
प्रपञ्चो विद्यया प्रविलाप्यत इति ब्रूयात् , ततो ब्रह्मैव
अविद्याध्यस्तप्रपञ्चप्रत्याख्यानेन आवेदयितव्यम्
— ‘एकमेवाद्वितीयं ब्रह्म’ ‘तत्सत्यꣳ स आत्मा तत्त्वमसि’ (छा. उ. ६ । ८ ।
७) इति — तस्मिन्नावेदिते, विद्या स्वयमेवोत्पद्यते ; तया च अविद्या
बाध्यते, ततश्च अविद्याध्यस्तः सकलोऽयं नामरूपप्रपञ्चः
स्वप्नप्रपञ्चवत् प्रविलीयते — अनावेदिते तु ब्रह्मणि
‘ब्रह्मविज्ञानं कुरु प्रपञ्चप्रविलयं च’ इति
शतकृत्वोऽप्युक्ते न ब्रह्मविज्ञानं प्रपञ्चप्रविलयो
वा जायते । नन्वावेदिते ब्रह्मणि तद्विज्ञानविषयः प्रपञ्चविलयविषयो वा
नियोगः स्यात् ; न, निष्प्रपञ्चब्रह्मात्मत्वावेदनेनैव
उभयसिद्धेः — रज्जुस्वरूपप्रकाशनेनैव हि
तत्स्वरूपविज्ञानम्
अविद्याध्यस्तसर्पादिप्रपञ्चप्रविलयश्च
भवति ; न च कृतमेव पुनः क्रियते ॥

नियोज्योऽपि च प्रपञ्चावस्थायां योऽवगम्यते जीवो नाम, स प्रपञ्चपक्षस्यैव
वा स्यात् , ब्रह्मपक्षस्यैव वा । प्रथमे विकल्पे
निष्प्रपञ्चब्रह्मतत्त्वप्रतिपादनेन
पृथिव्यादिवत् जीवस्यापि प्रविलापितत्वात् कस्य प्रपञ्चप्रविलये नियोग
उच्येत कस्य वा नियोगनिष्ठतया मोक्षोऽवाप्तव्य उच्येत ?
द्वितीयेऽपि ब्रह्मैव अनियोज्यस्वभावं जीवस्य स्वरूपम् ,
जीवत्वं तु अविद्याकृतमेव — इति प्रतिपादिते ब्रह्मणि नियोज्याभावात्
नियोगाभाव एव । द्रष्टव्यादिशब्दा अपि परविद्याधिकारपठिताः
तत्त्वाभिमुखीकरणप्रधानाः, न तत्त्वावबोधविधिप्रधाना भवन्ति ;
लोकेऽपि — इदं पश्य, इदमाकर्णयेति च एवंजातीयकेषु निर्देशेषु
प्रणिधानमात्रं कुर्वित्युच्यते, न साक्षाज्ज्ञानमेव कुर्विति ;
ज्ञेयाभिमुखस्यापि ज्ञानं कदाचिज्जायते, कदाचिन्न जायते ; तस्मात् तं
प्रति ज्ञानविषय एव दर्शयितव्यो ज्ञापयितुकामेन ; तस्मिन्दर्शिते स्वयमेव
यथाविषयं यथाप्रमाणं च ज्ञानमुत्पद्यते । न च प्रमाणान्तरेण
अन्यथाप्रसिद्धेऽर्थे अन्यथाज्ञानं
नियुक्तस्याप्युपपद्यते । यदि
पुनर्नियुक्तोऽहमिति अन्यथा ज्ञानं कुर्यात् , न तु
तत् ज्ञानम् — किं तर्हि ? — मानसी सा क्रिया ; स्वयमेव
चेदन्यथोत्पद्येत, भ्रान्तिरेव स्यात् । ज्ञानं
तु प्रमाणजन्यं यथाभूतविषयं च ; न तत् नियोगशतेनापि कारयितुं शक्यते, न च
प्रतिषेधशतेनापि वारयितुं शक्यते ; न हि तत् पुरुषतन्त्रम् ,
वस्तुतन्त्रमेव हि तत् ; अतोऽपि नियोगाभावः ।
किञ्चान्यत् — नियोगनिष्ठतयैव पर्यवस्यत्याम्नाये, यदभ्युपगतम्
अनियोज्यब्रह्मात्मत्वं जीवस्य, तत् अप्रमाणकमेव
स्यात् ; अथ शास्त्रमेव अनियोज्यब्रह्मात्मत्वमाचक्षीत,
तदवबोधे च पुरुषं नियुञ्जीत, ततो ब्रह्मशास्त्रस्यैकस्य
द्व्यर्थपरता विरुद्धार्थपरता च प्रसज्येयाताम् । नियोगपरतायां
च, श्रुतहानिः अश्रुतकल्पना कर्मफलवन्मोक्षस्यादृष्टफलत्वम् अनित्यत्वं च
— इत्येवमादयो दोषा न केनचित्परिहर्तुं शक्याः । तस्मादवगतिनिष्ठान्येव
ब्रह्मवाक्यानि, न नियोगनिष्ठानि । अतश्च
एकनियोगप्रतीतेरेकवाक्यतेत्ययुक्तम्
॥

अभ्युपगम्यमानेऽपि च ब्रह्मवाक्येषु नियोगसद्भावे, तदेकत्वं
निष्प्रपञ्चोपदेशेषु सप्रपञ्चोपदेशेषु च
असिद्धम् ; न हि शब्दान्तरादिभिः प्रमाणैर्नियोगभेदेऽवगम्यमाने,
सर्वत्र एको नियोग इति शक्यमाश्रयितुम् ; प्रयाजदर्शपूर्णमासवाक्येषु
तु अधिकारांशेनाभेदात् युक्तमेकत्वम् ; न त्विह सगुणनिर्गुणचोदनासु
कश्चिदेकत्वाधिकारांशोऽस्ति ; न हि भारूपत्वादयो गुणाः
प्रपञ्चप्रविलयोपकारिणः, नापि प्रपञ्चप्रविलयो
भारूपत्वादिगुणोपकारी,
परस्परविरोधित्वात् ; न हि कृत्स्नप्रपञ्चप्रविलापनं
प्रपञ्चैकदेशापेक्षणं च एकस्मिन्धर्मिणि युक्तं समावेशयितुम् । तस्मात्
अस्मदुक्त एव विभागः आकारवदनाकारोपदेशानां युक्ततर इति ॥ २१ ॥

### प्रकृतैतावत्त्वाधिकरणम्

प्रकृतैतावत्त्वं हि प्रतिषेधति ततो ब्रवीति च भूयः ॥ २२ ॥

‘द्वे वाव ब्रह्मणो रूपे मूर्तं चैवामूर्तं च’ (बृ. उ. २ । ३ । १)
इत्युपक्रम्य, पञ्चमहाभूतानि द्वैराश्येन प्रविभज्य,
अमूर्तरसस्य च पुरुषशब्दोदितस्य माहारजनादीनि रूपाणि दर्शयित्वा,
पुनः पठ्यते — ‘अथात आदेशो नेति नेति न ह्येतस्मादिति
नेत्यन्यत्परमस्ति’ (बृ. उ. २ । ३ । ६)
इति । तत्र कोऽस्य प्रतिषेधस्य विषय इति जिज्ञासामहे ; न ह्यत्र इदं
तदिति विशेषितं किञ्चित्प्रतिषेध्यमुपलभ्यते ; इतिशब्देन तु अत्र
प्रतिषेध्यं किमपि समर्प्यते, ‘नेति नेति’ इति इतिपरत्वात् नञ्प्रयोगस्य ;
इतिशब्दश्चायं सन्निहितालम्बनः एवंशब्दसमानवृत्तिः प्रयुज्यमानो दृश्यते
— ‘इति ह स्मोपाध्यायः कथयति’ इत्येवमादिषु ; सन्निहितं चात्र
प्रकरणसामर्थ्याद्रूपद्वयं सप्रपञ्चं ब्रह्मणः, तच्च
ब्रह्म, यस्य ते द्वे रूपे । तत्र नः संशय उपजायते — किमयं प्रतिषेधो रूपे
रूपवच्च उभयमपि प्रतिषेधति, आहोस्विदेकतरम् ; यदाप्येकतरम् , तदापि किं
ब्रह्म प्रतिषेधति, रूपे परिशिनष्टि, आहोस्विद्रूपे प्रतिषेधति, ब्रह्म
परिशिनष्टि — इति ॥

तत्र प्रकृतत्वाविशेषादुभयमपि प्रतिषेधतीत्याशङ्कामहे — द्वौ चैतौ
प्रतिषेधौ, द्विः नेतिशब्दप्रयोगात् ; तयोरेकेन
सप्रपञ्चं ब्रह्मणो रूपं प्रतिषिध्यते, अपरेण
रूपवद्ब्रह्म — इति भवति मतिः । अथवा ब्रह्मैव
रूपवत् प्रतिषिध्यते ; तद्धि
वाङ्मनसातीतत्वादसम्भाव्यमानसद्भावं
प्रतिषेधार्हम् ; न तु रूपप्रपञ्चः प्रत्यक्षादिगोचरत्वात् प्रतिषेधार्हः ;
अभ्यासस्त्वादरार्थः इत्येवं प्राप्ते ब्रूमः —

न तावदुभयप्रतिषेध उपपद्यते, शून्यवादप्रसङ्गात् — कञ्चिद्धि
परमार्थमालम्ब्य अपरमार्थः प्रतिषिध्यते, यथा
रज्ज्वादिषु सर्पादयः ; तच्च परिशिष्यमाणे कस्मिंश्चिद्भावे अवकल्पते ।
कृत्स्नप्रतिषेधे तु कोऽन्यो भावः परिशिष्येत ? अपरिशिष्यमाणे
चान्यस्मिन् , य इतरः प्रतिषेद्धुमारभ्यते
प्रतिषेद्धुमशक्यत्वात् तस्यैव
परमार्थत्वापत्तेः प्रतिषेधानुपपत्तिः ।
नापि ब्रह्मप्रतिषेध उपपद्यते — ‘ब्रह्म ते ब्रवाणि’ (बृ. उ. २ ।
१ । १) इत्याद्युपक्रमविरोधात् , ‘असन्नेव स भवति । असद्ब्रह्मेति वेद
चेत्’ (तै. उ. २ । ६ । १) इत्यादिनिन्दाविरोधात् ,
‘अस्तीत्येवोपलब्धव्यः’ (क. उ.
२ । ३ । १३) इत्याद्यवधारणविरोधात् , सर्ववेदान्तव्याकोपप्रसङ्गाच्च ।
वाङ्मनसातीतत्वमपि ब्रह्मणो न अभावाभिप्रायेणाभिधीयते ; न हि महता
परिकरबन्धेन ‘ब्रह्मविदाप्नोति परम्’ (तै. उ. २ । १ । १)
‘सत्यं ज्ञानमनन्तं ब्रह्म’ (तै. उ. २ । १ । १) इत्येवमादिना वेदान्तेषु
ब्रह्म प्रतिपाद्य तस्यैव पुनः अभावोऽभिलप्येत ; ‘प्रक्षालनाद्धि
पङ्कस्य दूरादस्पर्शनं वरम्’ इति हि न्यायः । प्रतिपादनप्रक्रिया
तु एषा — ‘यतो वाचो निवर्तन्ते । अप्राप्य मनसा सह’ (तै. उ. २ । ४ । १)
इति ; एतदुक्तं भवति — वाङ्मनसातीतमविषयान्तःपाति प्रत्यगात्मभूतं
नित्यशुद्धमुक्तस्वभावं ब्रह्मेति । तस्माद्ब्रह्मणो
रूपप्रपञ्चं प्रतिषेधति, परिशिनष्टि ब्रह्म — इत्यवगन्तव्यम् ॥

तदेतदुच्यते — प्रकृतैतावत्त्वं हि प्रतिषेधतीति । प्रकृतं यदेतावत्
इयत्तापरिच्छिन्नं मूर्तामूर्तलक्षणं ब्रह्मणो रूपं तदेष
शब्दः प्रतिषेधति । तद्धि प्रकृतं प्रपञ्चितं च पूर्वस्मिन्ग्रन्थे
अधिदैवतमध्यात्मं च । तज्जनितमेव च वासनालक्षणमपरं रूपम् अमूर्तरसभूतं
पुरुषशब्दोदितं लिङ्गात्मव्यपाश्रयं माहारजनाद्युपमाभिर्दर्शितम्
— अमूर्तरसस्य पुरुषस्य चक्षुर्ग्राह्यरूपयोगित्वानुपपत्तेः । तदेतत्
सप्रपञ्चं ब्रह्मणो रूपं सन्निहितालम्बनेन इतिकरणेन प्रतिषेधकं
नञं प्रति उपनीयत इति गम्यते । ब्रह्म तु रूपविशेषणत्वेन षष्ठ्या
निर्दिष्टं पूर्वस्मिन्ग्रन्थे, न स्वप्रधानत्वेन ।
प्रपञ्चिते च तदीये रूपद्वये रूपवतः स्वरूपजिज्ञासायाम्
इदमुपक्रान्तम् — ‘अथात आदेशो नेति नेति’ (बृ.
उ. २ । ३ । ६) इति । तत्र कल्पितरूपप्रत्याख्यानेन ब्रह्मणः
स्वरूपावेदनमिदमिति निर्णीयते । तदास्पदं हि इदं
समस्तं कार्यम् ‘नेति नेति’ इति प्रतिषिद्धम् । युक्तं च कार्यस्य
वाचारम्भणशब्दादिभ्योऽसत्त्वमिति नेति नेतीति
प्रतिषेधनम् ; न तु ब्रह्मणः, सर्वकल्पनामूलत्वात् ।
न च अत्र इयमाशङ्का कर्तव्या — कथं हि शास्त्रं स्वयमेव ब्रह्मणो रूपद्वयं
दर्शयित्वा, स्वयमेव पुनः प्रतिषेधति — ‘प्रक्षालनाद्धि पङ्कस्य
दूरादस्पर्शनं वरम्’ इति — यतः नेदं शास्त्रं
प्रतिपाद्यत्वेन ब्रह्मणो रूपद्वयं निर्दिशति,
लोकप्रसिद्धं तु इदं रूपद्वयं ब्रह्मणि कल्पितं परामृशति
प्रतिषेध्यत्वाय शुद्धब्रह्मस्वरूपप्रतिपादनाय च — इति
निरवद्यम् । द्वौ च एतौ प्रतिषेधौ यथासंख्यन्यायेन द्वे
अपि मूर्तामूर्ते प्रतिषेधतः ; यद्वा पूर्वः प्रतिषेधो भूतराशिं
प्रतिषेधति, उत्तरो वासनाराशिम् । अथवा ‘नेति नेति’ (बृ. उ. २ ।
३ । ६) इति वीप्सा इयम् — ‘इति’ इति यावत्किञ्चित् उत्प्रेक्ष्यते,
तत्सर्वं न भवतीत्यर्थः — परिगणितप्रतिषेधे हि क्रियमाणे, यदि
नैतद्ब्रह्म, किमन्यद्ब्रह्म भवेदिति जिज्ञासा स्यात् ; वीप्सायां तु
सत्यां समस्तस्य विषयजातस्य प्रतिषेधात् अविषयः प्रत्यगात्मा
ब्रह्मेति, जिज्ञासा निवर्तते । तस्मात् प्रपञ्चमेव ब्रह्मणि
कल्पितं प्रतिषेधति, परिशिनष्टि ब्रह्म — इति निर्णयः ॥

इतश्च एष एव निर्णयः, यतः — ततः प्रपञ्चप्रतिषेधात् , भूयो ब्रह्म ब्रवीति
— ‘अन्यत्परमस्ति’ (बृ. उ. २ । ३ । ६) इति । अभावावसाने हि प्रतिषेधे
क्रियमाणे किमन्यत्परमस्तीति ब्रूयात् । तत्रैषा अक्षरयोजना —
‘नेति नेति’ इति ब्रह्म आदिश्य, तमेव आदेशं पुनर्निर्वक्ति ।
‘नेति नेति’ इत्यस्य कोऽर्थः ? न हि एतस्माद्ब्रह्मणो
व्यतिरिक्तमस्तीत्यतः ‘नेति नेति’ इत्युच्यते, न
पुनः स्वयमेव नास्ति — इत्यर्थः ; तच्च दर्शयति — अन्यत्परम् अप्रतिषिद्धं
ब्रह्म अस्तीति । यदा पुनरेवमक्षराणि योज्यन्ते — न हि, एतस्मात् ‘इति न’
‘इति न’ इति प्रपञ्चप्रतिषेधरूपात् आदेशनात् , अन्यत्परमादेशनं ब्रह्मणः
अस्तीति — तदा, ‘ततो ब्रवीति च भूयः’ इत्येतत् नामधेयविषयं
योजयितव्यम् — ‘अथ नामधेयं सत्यस्य सत्यमिति प्राणा वै
सत्यं तेषामेष सत्यम्’ (बृ. उ. २ । १ । २०) इति हि ब्रवीति — इति । तच्च
ब्रह्मावसाने प्रतिषेधे समञ्जसं भवति । अभावावसाने तु प्रतिषेधे,
किम् ‘सत्यस्य सत्यम्’ इत्युच्येत ? तस्माद्ब्रह्मावसानः अयं
प्रतिषेधः, नाभावावसानः — इत्यध्यवस्यामः ॥ २२ ॥

तदव्यक्तमाह हि ॥ २३ ॥

यत्तत् प्रतिषिद्धात्प्रपञ्चजातादन्यत् परं ब्रह्म, तदस्ति चेत् , कस्मान्न
गृह्यत इति, उच्यते — तत् अव्यक्तमनिन्द्रियग्राह्यम् ,
सर्वदृश्यसाक्षित्वात् । आह हि एवं
श्रुतिः — ‘न चक्षुषा गृह्यते नापि वाचा नान्यैर्देवैस्तपसा कर्मणा वा’
(मु. उ. ३ । १ । ८) ‘स एष नेति नेत्यात्माऽगृह्यो न हि गृह्यते’ (बृ. उ.
३ । ९ । २६) ‘यत्तदद्रेश्यमग्राह्यम्’ (मु. उ. १ । १ । ६) ‘यदा ह्येवैष
एतस्मिन्नदृश्येऽनात्म्येऽनिरुक्तेऽनिलयने’ (तै. उ. २ । ७ । १)
इत्याद्या ; स्मृतिरपि —
‘अव्यक्तोऽयमचिन्त्योऽयमविकार्योऽयमुच्यते’
(भ. गी. २ । २५) इत्याद्या ॥ २३ ॥

अपि च संराधने प्रत्यक्षानुमानाभ्याम् ॥ २४ ॥

अपि च एनमात्मानं निरस्तसमस्तप्रपञ्चमव्यक्तं संराधनकाले पश्यन्ति योगिनः ;
संराधनं च भक्तिध्यानप्रणिधानाद्यनुष्ठानम् । कथं पुनरवगम्यते — संराधनकाले
पश्यन्तीति ? प्रत्यक्षानुमानाभ्याम् , श्रुतिस्मृतिभ्यामित्यर्थः । तथा हि
श्रुतिः — ‘पराञ्चि खानि व्यतृणत्स्वयंभूस्तस्मात्पराङ् पश्यति
नान्तरात्मन् । कश्चिद्धीरः
प्रत्यगात्मानमैक्षदावृत्तचक्षुरमृतत्वमिच्छन्’
(क. उ. २ । १ । १) इति, ‘ज्ञानप्रसादेन विशुद्धसत्त्वस्ततस्तु तं पश्यते
निष्कलं ध्यायमानः’ (मु. उ. ३ । १ । ८) इति चैवमाद्या । स्मृतिरपि —
‘यं विनिद्रा जितश्वासाः सन्तुष्टाः संयतेन्द्रियाः । ज्योतिः पश्यन्ति
युञ्जानास्तस्मै योगात्मने नमः॥’ (म. भा. १२ । ४७ । ५४) ‘योगिनस्तं
प्रपश्यन्ति भगवन्तं सनातनम्’ (म. भा. ५ । ४६ । १) इति चैवमाद्या ॥
२४ ॥

ननु संराध्यसंराधकभावाभ्युपगमात्परेतरात्मनोरन्यत्वं स्यादिति ;
नेत्युच्यते —

प्रकाशादिवच्चावैशेष्यं प्रकाशश्च कर्मण्यभ्यासात् ॥ २५ ॥

यथा प्रकाशाकाशसवितृप्रभृतयः अङ्गुलिकरकोदकप्रभृतिषु कर्मसु उपाधिभूतेषु
सविशेषा इवावभासन्ते, न च स्वाभाविकीमविशेषात्मतां जहति ;
एवमुपाधिनिमित्त एवायमात्मभेदः, स्वतस्तु
ऐकात्म्यमेव । तथा हि वेदान्तेषु अभ्यासेन असकृत्
जीवप्राज्ञयोरभेदः प्रतिपाद्यते ॥ २५ ॥

अतोऽनन्तेन तथा हि लिङ्गम् ॥ २६ ॥

अतश्च स्वाभाविकत्वादभेदस्य, अविद्याकृतत्वाच्च भेदस्य, विद्यया अविद्यां
विधूय जीवः परेण अनन्तेन प्राज्ञेन आत्मना एकतां गच्छति । तथा हि
लिङ्गम् — ‘स यो ह वै तत्परमं ब्रह्म वेद ब्रह्मैव भवति’ (मु.
उ. ३ । २ । ९) ‘ब्रह्मैव सन्ब्रह्माप्येति’ (बृ. उ. ४ । ४ । ६) इत्यादि ॥
२६ ॥

उभयव्यपदेशात्त्वहिकुण्डलवत् ॥ २७ ॥

तस्मिन्नेव संराध्यसंराधकभावे मतान्तरमुपन्यस्यति, स्वमतविशुद्धये ।
क्वचित् जीवप्राज्ञयोर्भेदो व्यपदिश्यते — ‘ततस्तु तं पश्यते
निष्कलं ध्यायमानः’ (मु. उ. ३ । १ । ८) इति ध्यातृध्यातव्यत्वेन
द्रष्टृद्रष्टव्यत्वेन च ; ‘परात्परं पुरुषमुपैति
दिव्यम्’ (मु. उ. ३ । २ । ८) इति गन्तृगन्तव्यत्वेन ; ‘यः सर्वाणि
भूतान्यन्तरो यमयति’ इति नियन्तृनियन्तव्यत्वेन च । क्वचित्तु
तयोरेवाभेदो व्यपदिश्यते — ‘तत्त्वमसि’ (छा. उ. ६ । ८ । ७)
‘अहं ब्रह्मास्मि’ (बृ. उ. १ । ४ । १०) ‘एष त आत्मा सर्वान्तरः’ (बृ.
उ. ३ । ४ । १) ‘एष त आत्मान्तर्याम्यमृतः’ (बृ. उ. ३ । ७ । ३) इति ।
तत्रैवमुभयव्यपदेशे सति, यद्यभेद एव एकान्ततो गृह्येत,
भेदव्यपदेशो निरालम्बन एव स्यात् । अत
उभयव्यपदेशदर्शनात् अहिकुण्डलवदत्र
तत्त्वं भवितुमर्हति — यथा अहिरित्यभेदः,
कुण्डलाभोगप्रांशुत्वादीनीति च
भेदः, एवमिहापीति ॥ २७ ॥

प्रकाशाश्रयवद्वा तेजस्त्वात् ॥ २८ ॥

अथवा प्रकाशाश्रयवदेतत्प्रतिपत्तव्यम् — यथा प्रकाशः सावित्रः तदाश्रयश्च
सविता नात्यन्तभिन्नौ, उभयोरपि तेजस्त्वाविशेषात् ; अथ च
भेदव्यपदेशभाजौ भवतः — एवमिहापीति ॥ २८ ॥

पूर्ववद्वा ॥ २९ ॥

यथा वा पूर्वमुपन्यस्तम् — ‘प्रकाशादिवच्चावैशेष्यम्’ इति, तथैव
एतद्भवितुमर्हति ; तथा हि अविद्याकृतत्वाद्बन्धस्य
विद्यया मोक्ष उपपद्यते । यदि पुनः परमार्थत एव बद्धः कश्चिदात्मा
अहिकुण्डलन्यायेन परस्य आत्मनः संस्थानभूतः, प्रकाशाश्रयन्यायेन
च एकदेशभूतोऽभ्युपगम्येत ; ततः पारमार्थिकस्य बन्धस्य
तिरस्कर्तुमशक्यत्वात्
मोक्षशास्त्रवैयर्थ्यं प्रसज्येत । न चात्र
उभावपि भेदाभेदौ श्रुतिः तुल्यवद्व्यपदिशति ; अभेदमेव हि
प्रतिपाद्यत्वेन निर्दिशति, भेदं तु
पूर्वप्रसिद्धमेवानुवदति
अर्थान्तरविवक्षया । तस्मात्प्रकाशादिवच्चावैशेष्यमित्येष एव
सिद्धान्तः ॥ २९ ॥

प्रतिषेधाच्च ॥ ३० ॥

इतश्च एष एव सिद्धान्तः, यत्कारणं परस्मादात्मनोऽन्यं चेतनं प्रतिषेधति
शास्त्रम् — ‘नान्योऽतोऽस्ति द्रष्टा’ (बृ. उ. ३ । ७ । २३)
इत्येवमादि । ‘अथात आदेशो नेति नेति’ (बृ. उ. २ । ३ । ६)
‘तदेतद्ब्रह्मापूर्वमनपरमनन्तरमबाह्यम्’ (बृ. उ. २ । ५ । १९) इति च
ब्रह्मव्यतिरिक्तप्रपञ्चनिराकरणात् ब्रह्ममात्रपरिशेषाच्च एष एव
सिद्धान्त इति गम्यते ॥ ३० ॥

### पराधिकरणम्

यदेतत् निरस्तसमस्तप्रपञ्चं ब्रह्म निर्धारितम् , अस्मात्परम्
अन्यत्तत्त्वमस्ति नास्तीति श्रुतिविप्रतिपत्तेः
संशयः । कानिचिद्धि वाक्यानि आपातेनैव प्रतिभासमानानि ब्रह्मणोऽपि परम्
अन्यत्तत्त्वं प्रतिपादयन्तीव ; तेषां हि परिहारमभिधातुमयमुपक्रमः
क्रियते —

परमतः सेतून्मानसम्बन्धभेदव्यपदेशेभ्यः ॥ ३१ ॥

परम् अतो ब्रह्मणः अन्यत्तत्त्वं भवितुमर्हति । कुतः ? सेतुव्यपदेशात्
उन्मानव्यपदेशात् सम्बन्धव्यपदेशात् भेदव्यपदेशाच्च ।
सेतुव्यपदेशस्तावत् — ‘अथ य आत्मा स सेतुर्विधृतिः’
(छा. उ. ८ । ४ । १) इत्यात्मशब्दाभिहितस्य ब्रह्मणः सेतुत्वं सङ्कीर्तयति ;
सेतुशब्दश्च हि लोके जलसन्तानविच्छेदकरे मृद्दार्वादिप्रचये प्रसिद्धः ; इह
च सेतुशब्दः आत्मनि प्रयुक्त इति लौकिकसेतोरिव आत्मसेतोरन्यस्य
वस्तुनोऽस्तित्वं गमयति ; ‘सेतुं तीर्त्वा’ (छा.
उ. ८ । ४ । २) इति च तरतिशब्दप्रयोगात् — यथा लौकिकं सेतुं तीर्त्वा
जाङ्गलमसेतुं प्राप्नोति, एवमात्मानं सेतुं तीर्त्वा
अनात्मानमसेतुं प्राप्नोतीति गम्यते ।
उन्मानव्यपदेशश्च भवति — तदेतद्ब्रह्म चतुष्पात्
अष्टाशफं षोडशकलमिति ; यच्च लोके उन्मितम् एतावदिदमिति परिच्छिन्नं
कार्षापणादि, ततोऽन्यद्वस्त्वस्तीति प्रसिद्धम् ; तथा
ब्रह्मणोऽप्युन्मानात् ततोऽन्येन वस्तुना
भवितव्यमिति गम्यते । तथा सम्बन्धव्यपदेशो भवति — ‘सता सोम्य
तदा सम्पन्नो भवति’ (छा. उ. ६ । ८ । १) इति, ‘शारीर आत्मा’ (तै. उ. २ । ३ ।
१) ‘प्राज्ञेनात्मना सम्परिष्वक्तः’ (बृ. उ. ४ । ३ । २१) इति च ; मितानां च
मितेन सम्बन्धो दृष्टः, यथा नराणां नगरेण ; जीवानां च ब्रह्मणा सम्बन्धं
व्यपदिशति सुषुप्तौ ; अतः ततः परमन्यदमितमस्तीति गम्यते ।
भेदव्यपदेशश्च एनमर्थं गमयति ; तथा हि — ‘अथ य
एषोऽन्तरादित्ये हिरण्मयः पुरुषो दृश्यते’ (छा. उ. १ । ६ । ६)
इत्यादित्याधारमीश्वरं व्यपदिश्य, ततो भेदेन अक्ष्याधारमीश्वरं व्यपदिशति
— ‘अथ य एषोऽन्तरक्षिणि पुरुषो दृश्यते’ (छा. उ. १ । ७ । ५) इति ; अतिदेशं
च अस्य अमुना रूपादिषु करोति — ‘तस्यैतस्य तदेव रूपं यदमुष्य रूपं
यावमुष्य गेष्णौ तौ गेष्णौ यन्नाम तन्नाम’ (छा. उ. १ । ७ ।
५) इति ; सावधिकं च ईश्वरत्वमुभयोर्व्यपदिशति — ‘ये चामुष्मात्पराञ्चो
लोकास्तेषां चेष्टे देवकामानां च’ (छा. उ. १ । ६ । ८) इत्येकस्य, ‘ये
चैतस्मादर्वाञ्चो लोकास्तेषां चेष्टे मनुष्यकामानां च’ (छा. उ. १ । ७ । ६)
इत्येकस्य, यथा इदं मागधस्य राज्यम् , इदं वैदेहस्येति । एवमेतेभ्यः
सेत्वादिव्यपदेशेभ्यो ब्रह्मणः परमस्तीति ॥ ३१ ॥

एवं प्राप्ते, प्रतिपाद्यते —

सामान्यात्तु ॥ ३२ ॥

तुशब्देन प्रदर्शितां प्राप्तिं निरुणद्धि । न ब्रह्मणोऽन्यत्
किञ्चिद्भवितुमर्हति, प्रमाणाभावात् — न
ह्यन्यस्यास्तित्वे किञ्चित्प्रमाणमुपलभामहे ; सर्वस्य हि
जनिमतो वस्तुजातस्य जन्मादि ब्रह्मणो भवतीति निर्धारितम् , अनन्यत्वं च
कारणात् कार्यस्य ; न च ब्रह्मव्यतिरिक्तं किञ्चित् अजं सम्भवति, ‘सदेव
सोम्येदमग्र आसीदेकमेवाद्वितीयम्’ (छा. उ. ६ । २ । १) इत्यवधारणात् ;
एकविज्ञानेन च सर्वविज्ञानप्रतिज्ञानात् न
ब्रह्मव्यतिरिक्तवस्त्वस्तित्वमवकल्पते ।
ननु सेत्वादिव्यपदेशाः ब्रह्मव्यतिरिक्तं तत्त्वं सूचयन्तीत्युक्तम् ;
नेत्युच्यते — सेतुव्यपदेशस्तावत् न ब्रह्मणो बाह्यस्य सद्भावं
प्रतिपादयितुं क्षमते ; सेतुरात्मेति हि आह, न अतः परमस्तीति ; तत्र
परस्मिन् असति सेतुत्वं नावकल्पत इति परं किमपि कल्प्येत ; न चैतत्
न्याय्यम् ; हठो हि अप्रसिद्धकल्पना ; अपि च सेतुव्यपदेशादात्मनो
लौकिकसेतुनिदर्शनेन सेतुबाह्यवस्तुतां प्रसञ्जयता
मृद्दारुमयतापि प्रासङ्क्ष्यत ; न
चैतन्न्याय्यम् , अजत्वादिश्रुतिविरोधात् ;
सेतुसामान्यात्तु सेतुशब्द आत्मनि प्रयुक्त इति श्लिष्यते ;
जगतस्तन्मर्यादानां च विधारकत्वं सेतुसामान्यमात्मनः ;
अतः सेतुरिव सेतुः — इति प्रकृत आत्मा स्तूयते । ‘सेतुं तीर्त्वा’
इत्यपि तरतिः अतिक्रमासम्भवात् प्राप्नोत्यर्थ एव वर्तते — यथा
व्याकरणं तीर्ण इति प्राप्तः उच्यते, न अतिक्रान्तः, तद्वत् ॥ ३२ ॥

बुद्ध्यर्थः पादवत् ॥ ३३ ॥

यदप्युक्तम् — उन्मानव्यपदेशादस्ति परमिति, तत्राभिधीयते —
उन्मानव्यपदेशोऽपि न
ब्रह्मव्यतिरिक्तवस्त्वस्तित्वप्रतिपत्त्यर्थः ।
किमर्थस्तर्हि ? बुद्ध्यर्थः, उपासनार्थ इति यावत् ; चतुष्पादष्टाशफं
षोडशकलमित्येवंरूपा — बुद्धिः कथं नु नाम ब्रह्मणि स्थिरा
स्यादिति — विकारद्वारेण ब्रह्मण उन्मानकल्पनैव क्रियते ; न हि
अविकारेऽनन्ते ब्रह्मणि सर्वैः पुम्भिः शक्या बुद्धिः स्थापयितुम् ,
मन्दमध्यमोत्तमबुद्धित्वात् पुंसामिति । पादवत् — यथा
मनआकाशयोरध्यात्ममधिदैवतं च
ब्रह्मप्रतीकयोराम्नातयोः, चत्वारो
वागादयो मनःसम्बन्धिनः पादाः कल्प्यन्ते, चत्वारश्च
अग्न्यादय आकाशसम्बन्धिनः — आध्यानाय — तद्वत् । अथवा
पादवदिति — यथा कार्षापणे पादविभागो व्यवहारप्राचुर्याय कल्प्यते — न
हि सकलेनैव कार्षापणेन सर्वदा सर्वे जना व्यवहर्तुमीशते, क्रयविक्रये
परिमाणानियमात् — तद्वदित्यर्थः ॥ ३३ ॥

स्थानविशेषात्प्रकाशादिवत् ॥ ३४ ॥

इह सूत्रे द्वयोरपि सम्बन्धभेदव्यपदेशयोः परिहारोऽभिधीयते । यदप्युक्तम् —
सम्बन्धव्यपदेशात् भेदव्यपदेशाच्च परमतः स्यादिति, तदप्यसत् ; यत
एकस्यापि स्थानविशेषापेक्षया एतौ व्यपदेशावुपपद्येते ।
सम्बन्धव्यपदेशे तावदयमर्थः —
बुद्ध्याद्युपाधिस्थानविशेषयोगादुद्भूतस्य
विशेषविज्ञानस्य उपाध्युपशमे य उपशमः, स परमात्मना सम्बन्धः —
इत्युपाध्यपेक्षया उपचर्यते, न
परिमितत्वापेक्षया । तथा भेदव्यपदेशोऽपि
ब्रह्मण उपाधिभेदापेक्षयैव उपचर्यते, न स्वरूपभेदापेक्षया । प्रकाशादिवदिति
उपमोपादानम् — यथा एकस्य प्रकाशस्य सौर्यस्य चान्द्रमसस्य वा
उपाधियोगादुपजातविशेषस्य
उपाध्युपशमात्सम्बन्धव्यपदेशो
भवति, उपाधिभेदाच्च भेदव्यपदेशः ; यथा वा
सूचीपाशाकाशादिषूपाध्यपेक्षयैवैतौ
सम्बन्धभेदव्यपदेशौ भवतः — तद्वत् ॥ ३४ ॥

उपपत्तेश्च ॥ ३५ ॥

उपपद्यते च अत्र ईदृश एव सम्बन्धः, नान्यादृशः — ‘स्वमपीतो भवति’ (छा. उ.
६ । ८ । १) इति हि स्वरूपसम्बन्धमेनमामनन्ति ; स्वरूपस्य च अनपायित्वात्
न नरनगरन्यायेन सम्बन्धो घटते ; उपाधिकृतस्वरूपतिरोभावात्तु ‘स्वमपीतो
भवति’ (छा. उ. ६ । ८ । १) इत्युपपद्यते । तथा भेदोऽपि नान्यादृशः
सम्भवति, बहुतरश्रुतिप्रसिद्धैकेश्वरत्वविरोधात् ; तथा च
श्रुतिरेकस्याप्याकाशस्य स्थानकृतं
भेदव्यपदेशमुपपादयति — ‘योऽयं बहिर्धा पुरुषादाकाशः’ (छा. उ. ३ ।
१२ । ७) ‘योऽयमन्तः पुरुष आकाशः’ (छा. उ. ३ । १२ । ८)
‘योऽयमन्तर्हृदय आकाशः’ (छा. उ. ३ । १२ । ९)
इति ॥ ३५ ॥

तथाऽन्यप्रतिषेधात् ॥ ३६ ॥

एवं सेत्वादिव्यपदेशान् परपक्षहेतूनुन्मथ्य सम्प्रति स्वपक्षं
हेत्वन्तरेणोपसंहरति । तथाऽन्यप्रतिषेधादपि न
ब्रह्मणः परं वस्त्वन्तरमस्तीति गम्यते ; तथा हि — ‘स एवाधस्तात्’
(छा. उ. ७ । २५ । १) ‘अहमेवाधस्तात्’ (छा. उ. ७ । २५ । १)
‘आत्मैवाधस्तात्’ (छा. उ. ७ । २५ । २) ‘सर्वं तं
परादाद्योऽन्यत्रात्मनः सर्वं वेद’ (बृ. उ. २ । ४ । ६) ‘ब्रह्मैवेदं
सर्वम्’ ‘आत्मैवेदꣳ सर्वम्’ (छा. उ. ७ । २५ । २) ‘नेह
नानास्ति किञ्चन’ (बृ. उ. ४ । ४ । १९) ‘यस्मात्परं नापरमस्ति
किञ्चित्’ (श्वे. उ. ३ । ९) ‘तदेतद्ब्रह्मापूर्वमनपरमनन्तरमबाह्यम्’ (बृ.
उ. २ । ५ । १९) इत्येवमादीनि वाक्यानि स्वप्रकरणस्थानि अन्यार्थत्वेन
परिणेतुमशक्यानि ब्रह्मव्यतिरिक्तं वस्त्वन्तरं वारयन्ति ।
सर्वान्तरश्रुतेश्च न परमात्मनोऽन्यः अन्तरात्मा
अस्तीत्यवगम्यते ॥ ३६ ॥

अनेन सर्वगतत्वमायामशब्दादिभ्यः ॥ ३७ ॥

अनेन सेत्वादिव्यपदेशनिराकरणेन अन्यप्रतिषेधसमाश्रयणेन च
सर्वगतत्वमप्यात्मनः सिद्धं भवति ;
अन्यथा हि तन्न सिध्येत् । सेत्वादिव्यपदेशेषु हि
मुख्येष्वङ्गीक्रियमाणेषु परिच्छेद
आत्मनः प्रसज्येत, सेत्वादीनामेवमात्मकत्वात् ; तथा
अन्यप्रतिषेधेऽप्यसति, वस्तु
वस्त्वन्तराद्व्यावर्तत इति परिच्छेद एव आत्मनः प्रसज्येत ।
सर्वगतत्वं च अस्य आयामशब्दादिभ्योऽवगम्यते ; आयामशब्दः
व्याप्तिवचनः शब्दः ; ‘यावान्वा
अयमाकाशस्तावानेषोऽन्तर्हृदय
आकाशः’ (छा. उ. ८ । १ । ३) ‘आकाशवत्सर्वगतश्च नित्यः’ ‘ज्यायान्दिवः’ (छा.
उ. ३ । १४ । ३) ‘ज्यायानाकाशात्’ (श. ब्रा. १० । ६ । ३ । २) ‘नित्यः
सर्वगतः स्थाणुरचलोऽयं सनातनः’ (भ. गी. २ । २४) इत्येवमादयो हि
श्रुतिस्मृतिन्यायाः सर्वगतत्वमात्मनोऽवबोधयन्ति ॥ ३७ ॥

### फलाधिकरणम्

फलमत उपपत्तेः ॥ ३८ ॥

तस्यैव ब्रह्मणो व्यावहारिक्याम् ईशित्रीशितव्यविभागावस्थायाम् , अयमन्यः
स्वभावो वर्ण्यते । यदेतत् इष्टानिष्टव्यामिश्रलक्षणं कर्मफलं
संसारगोचरं त्रिविधं प्रसिद्धं जन्तूनाम् , किमेतत्
कर्मणो भवति, आहोस्विदीश्वरादिति भवति विचारणा । तत्र
तावत्प्रतिपाद्यते — फलम् अतः ईश्वरात्
भवितुमर्हति । कुतः ? उपपत्तेः ; स हि
सर्वाध्यक्षः सृष्टिस्थितिसंहारान् विचित्रान्
विदधत् देशकालविशेषाभिज्ञत्वात् कर्मिणां कर्मानुरूपं फलं
सम्पादयतीत्युपपद्यते ; कर्मणस्तु अनुक्षणविनाशिनः कालान्तरभावि
फलं भवतीत्यनुपपन्नम् , अभावाद्भावानुत्पत्तेः । स्यादेतत् — कर्म
विनश्यत् स्वकालमेव स्वानुरूपं फलं जनयित्वा विनश्यति,
तत्फलं कालान्तरितं कर्त्रा भोक्ष्यत इति ; तदपि न परिशुध्यति,
प्राग्भोक्तृसम्बन्धात् फलत्वानुपपत्तेः — यत्कालं हि यत् सुखं दुःखं वा
आत्मना भुज्यते, तस्यैव लोके फलत्वं प्रसिद्धम् ; न हि
असम्बद्धस्यात्मना सुखस्य दुःखस्य वा फलत्वं
प्रतियन्ति लौकिकाः । अथोच्येत — मा भूत्कर्मानन्तरं फलोत्पादः,
कर्मकार्यादपूर्वात्फलमुत्पत्स्यत इति, तदपि नोपपद्यते,
अपूर्वस्याचेतनस्य काष्ठलोष्टसमस्य चेतनेनाप्रवर्तितस्य
प्रवृत्त्यनुपपत्तेः, तदस्तित्वे च प्रमाणाभावात् ।
अर्थापत्तिः प्रमाणमिति चेत् , न, ईश्वरसिद्धेरर्थापत्तिक्षयात्
॥ ३८ ॥

श्रुतत्वाच्च ॥ ३९ ॥

न केवलम् उपपत्तेरेव ईश्वरं फलहेतुं कल्पयामः — किं तर्हि ? — श्रुतत्वादपि
ईश्वरमेव फलहेतुं मन्यामहे, तथा च श्रुतिर्भवति — ‘स वा एष महानज
आत्मान्नादो वसुदानः’ (बृ. उ. ४ । ४ । २४)
इत्येवंजातीयका ॥ ३९ ॥

धर्मं जैमिनिरत एव ॥ ४० ॥

जैमिनिस्त्वाचार्यो धर्मं फलस्य दातारं मन्यते, अत एव हेतोः — श्रुतेः
उपपत्तेश्च । श्रूयते तावदयमर्थः ‘स्वर्गकामो यजेत’ इत्येवमादिषु
वाक्येषु ; तत्र च विधिश्रुतेर्विषयभावोपगमात् यागः स्वर्गस्योत्पादक इति
गम्यते ; अन्यथा हि अननुष्ठातृको याग आपद्येत ; तत्र अस्य
उपदेशवैयर्थ्यं स्यात् । ननु अनुक्षणविनाशिनः
कर्मणः फलं नोपपद्यत इति, परित्यक्तोऽयं पक्षः ; नैष दोषः,
श्रुतिप्रामाण्यात् — श्रुतिश्चेत् प्रमाणम् , यथायं
कर्मफलसम्बन्धः श्रुत उपपद्यते, तथा कल्पयितव्यः ; न च अनुत्पाद्य
किमप्यपूर्वं कर्म विनश्यत् कालान्तरितं फलं दातुं शक्नोति ; अतः
कर्मणो वा सूक्ष्मा काचिदुत्तरावस्था फलस्य वा पूर्वावस्था अपूर्वं नाम
अस्तीति तर्क्यते । उपपद्यते च अयमर्थ उक्तेन प्रकारेण । ईश्वरस्तु
फलं ददातीत्यनुपपन्नम् , अविचित्रस्य कारणस्य विचित्रकार्यानुपपत्तेः
वैषम्यनैर्घृण्यप्रसङ्गात् , तदनुष्ठानवैयर्थ्यापत्तेश्च ।
तस्मात् धर्मादेव फलमिति ॥ ४० ॥

पूर्वं तु बादरायणो हेतुव्यपदेशात् ॥ ४१ ॥

बादरायणस्त्वाचार्यः पूर्वोक्तमेव ईश्वरं फलहेतुं मन्यते । केवलात्कर्मणः
अपूर्वाद्वा केवलात् फलमित्ययं पक्षः तुशब्देन व्यावर्त्यते ।
कर्मापेक्षात् अपूर्वापेक्षाद्वा यथा तथास्तु
ईश्वरात्फलमिति सिद्धान्तः । कुतः ? हेतुव्यपदेशात्
; धर्माधर्मयोरपि हि कारयितृत्वेन ईश्वरो हेतुः व्यपदिश्यते, फलस्य च
दातृत्वेन — ‘एष ह्येव साधु कर्म कारयति तं यमेभ्यो लोकेभ्य
उन्निनीषते । एष उ एवासाधु कर्म कारयति तं यमधो निनीषते’ इति ;
स्मर्यते च अयमर्थो भगवद्गीतासु — ‘यो यो यां यां तनुं भक्तः
श्रद्धयार्चितुमिच्छति । तस्य तस्याचलां श्रद्धां तामेव विदधाम्यहम् ॥’
(भ. गी. ७ । २१) ‘स तया श्रद्धया युक्तस्तस्याराधनमीहते । लभते च ततः
कामान् मयैव विहितान्हितान्’ (भ. गी. ७ । २२) इति ।
सर्ववेदान्तेषु च ईश्वरहेतुका एव सृष्टयो
व्यपदिश्यन्ते ; तदेव च ईश्वरस्य फलहेतुत्वम् , यत्
स्वकर्मानुरूपाः प्रजाः सृजति । विचित्रकार्यानुपपत्त्यादयोऽपि दोषाः
कृतप्रयत्नापेक्षत्वादीश्वरस्य न प्रसज्यन्ते ॥ ४१ ॥

इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ शारीरकमीमांसासूत्रभाष्ये  
तृतीयाध्यायस्य द्वितीयः पादः ॥

## तृतीयः पादः

व्याख्यातं विज्ञेयस्य ब्रह्मणः तत्त्वम् ; इदानीं तु प्रतिवेदान्तं
विज्ञानानि भिद्यन्ते, न वेति विचार्यते । ननु विज्ञेयं
ब्रह्म पूर्वापरादिभेदरहितम् एकरसं सैन्धवघनवत् अवधारितम् ; तत्र
कुतो विज्ञानभेदाभेदचिन्तावसरः ? न हि कर्मबहुत्ववत् ब्रह्मबहुत्वमपि
वेदान्तेषु प्रतिपिपादयिषितमिति शक्यं वक्तुम् , ब्रह्मण
एकत्वात् एकरूपत्वाच्च ; न च एकरूपे ब्रह्मणि अनेकरूपाणि
विज्ञानानि सम्भवन्ति ; न हि — अन्यथा अर्थः अन्यथा ज्ञानम् —
इत्यभ्रान्तं भवति ; यदि पुनः एकस्मिन्ब्रह्मणि बहूनि विज्ञानानि
वेदान्तेषु प्रतिपिपादयिषितानि, तेषाम् एकमभ्रान्तम् ,
भ्रान्तानि इतराणीति अनाश्वासप्रसङ्गो वेदान्तेषु ; तस्मान्न
तावत्प्रतिवेदान्तं ब्रह्मविज्ञानभेद आशङ्कितुं शक्यते ।
नाप्यस्य चोदनाद्यविशेषादभेद उच्येत, ब्रह्मविज्ञानस्य
अचोदनालक्षणत्वात् ; अविधिप्रधानैर्हि वस्तुपर्यवसायिभिः
ब्रह्मवाक्यैः ब्रह्मविज्ञानं जन्यत इत्यवोचदाचार्यः ‘तत्तु समन्वयात्’
(ब्र. सू. १ । १ । ४) इत्यत्र । तत्कथमिमां भेदाभेदचिन्तामारभत इति ॥

तदुच्यते — सगुणब्रह्मविषया प्राणादिविषया च इयं
विज्ञानभेदाभेदचिन्तेत्यदोषः ।
अत्र हि कर्मवत् उपासनानां भेदाभेदौ सम्भवतः ; कर्मवदेव च उपासनानि
दृष्टफलानि अदृष्टफलानि च उच्यन्ते, क्रममुक्तिफलानि च
कानिचित् सम्यग्दर्शनोत्पत्तिद्वारेण । तेषु एषा चिन्ता सम्भवति —
किं प्रतिवेदान्तं विज्ञानभेदः, आहोस्वित् नेति ॥

तत्र पूर्वपक्षहेतवस्तावदुपन्यस्यन्ते — नाम्नस्तावत्
भेदप्रतिपत्तिहेतुत्वं
प्रसिद्धं ज्योतिरादिषु ; अस्ति च अत्र
वेदान्तान्तरविहितेषु विज्ञानेषु
अन्यदन्यत् नाम — तैत्तिरीयकं वाजसनेयकं कौथुमकं कौषीतकं
शाट्यायनकमित्येवमादि । तथा रूपभेदोऽपि कर्मभेदस्य प्रतिपादकः
प्रसिद्धः — ‘वैश्वदेव्यामिक्षा वाजिभ्यो वाजिनम्’ इत्येवमादिषु
; अस्ति च अत्र रूपभेदः ; तद्यथा — केचिच्छाखिनः पञ्चाग्निविद्यायां
षष्ठमपरमग्निमामनन्ति, अपरे पुनः पञ्चैव पठन्ति ; तथा
प्राणसंवादादिषु केचित् ऊनान्वागादीनामनन्ति, केचिदधिकान् ।
तथा धर्मविशेषोऽपि कर्मभेदस्य प्रतिपादक आशङ्कितः कारीर्यादिषु ; अस्ति च
अत्र धर्मविशेषः ; यथा आथर्वणिकानां शिरोव्रतमिति । एवं पुनरुक्त्यादयोऽपि
भेदहेतवः यथासम्भवं वेदान्तान्तरेषु योजयितव्याः । तस्मात् प्रतिवेदान्तं
विज्ञानभेद इत्येवं प्राप्ते, ब्रूमः —

### सर्ववेदान्तप्रत्ययाधिकरणम्

सर्ववेदान्तप्रत्ययं चोदनाद्यविशेषात् ॥ १ ॥

सर्ववेदान्तप्रत्ययानि विज्ञानानि तस्मिन् तस्मिन् वेदान्ते तानि तान्येव
भवितुमर्हन्ति । कुतः ? चोदनाद्यविशेषात् ; आदिग्रहणेन
शाखान्तराधिकरणसिद्धान्तसूत्रोदिता
अभेदहेतव इहाकृष्यन्ते —
संयोगरूपचोदनाख्याऽविशेषादित्यर्थः ।
यथा एकस्मिन्नग्निहोत्रे शाखाभेदेऽपि पुरुषप्रयत्नस्तादृश एव चोद्यते —
जुहुयादिति, एवम् ‘यो ह वै ज्येष्ठं च श्रेष्ठं च वेद’ (छा. उ. ५ ।
१ । १) इति वाजसनेयिनां छन्दोगानां च तादृश्येव चोदना ।
प्रयोजनसंयोगोऽप्यविशिष्ट एव —
‘ज्येष्ठश्च श्रेष्ठश्च स्वानां भवति’ (बृ. उ. ६ । १ । १) इति ।
रूपमप्युभयत्र तदेव विज्ञानस्य, यदुत ज्येष्ठश्रेष्ठादिविशेषणान्वितं
प्राणतत्त्वम् — यथा च द्रव्यदेवते यागस्य रूपम् , एवं विज्ञेयं
रूपं विज्ञानस्य ; तेन हि तत् रूप्यते । समाख्यापि सैव —
प्राणविद्येति । तस्मात् सर्ववेदान्तप्रत्ययत्वं
विज्ञानानाम् । एवं पञ्चाग्निविद्या वैश्वानरविद्या
शाण्डिल्यविद्येत्येवमादिष्वपि
योजयितव्यम् । ये तु नामरूपादयो भेदहेत्वाभासाः, ते प्रथम एव
काण्डे ‘न नाम्ना स्यादचोदनाभिधानत्वात्’ इत्यारभ्य परिहृताः ॥ १ ॥

इहापि कञ्चिद्विशेषमाशङ्क्य परिहरति —

भेदान्नेति चेन्नैकस्यामपि ॥ २ ॥

स्यादेतत् — सर्ववेदान्तप्रत्ययत्वं विज्ञानानां गुणभेदात् नोपपद्यते ; तथा
हि — वाजसनेयिनः पञ्चाग्निविद्यां प्रस्तुत्य षष्ठमपरमग्निमामनन्ति —
‘तस्याग्निरेवाग्निर्भवति’ (बृ. उ. ६ । २ । १४) इत्यादिना ;
छन्दोगास्तु तं न आमनन्ति, पञ्चसंख्ययैव च ते उपसंहरन्ति — ‘अथ ह य
एतानेवं पंचाग्नीन्वेद’ (छा. उ. ५ । १० । १०) इति । येषां च स
गुणोऽस्ति, येषां च नास्ति, कथमुभयेषामेका विद्योपपद्येत
? न च अत्र गुणोपसंहारः शक्यते प्रत्येतुम् , पञ्चसंख्याविरोधात् । तथा
प्राणसंवादे श्रेष्ठात् अन्यान् चतुरः प्राणान्
वाक्चक्षुःश्रोत्रमनांसि छन्दोगा
आमनन्ति ; वाजसनेयिनस्तु पञ्चममप्यामनन्ति — ‘रेतो वै प्रजापतिः
प्रजायते ह प्रजया पशुभिर्य एवं वेद’ (बृ. उ. ६ । १ । ६) इति ;
आवापोद्वापभेदाच्च वेद्यभेदो भवति, वेद्यभेदाच्च विद्याभेदः,
द्रव्यदेवताभेदादिव यागस्येति चेत् — नैष दोषः ; यत
एकस्यामपि विद्यायामेवंजातीयको गुणभेद उपपद्यते ; यद्यपि
षष्ठस्याग्नेरुपसंहारो न सम्भवति, तथापि
द्युप्रभृतीनां पञ्चानामग्नीनाम् उभयत्र
प्रत्यभिज्ञायमानत्वात् न विद्याभेदो
भवितुमर्हति ; न हि षोडशिग्रहणाग्रहणयोरतिरात्रो
भिद्यते । पठ्यतेऽपि च षष्ठोऽग्निः छन्दोगैः — ‘तं प्रेतं
दिष्टमितोऽग्नय एव हरन्ति’ (छा. उ. ५ । ९ । २) इति ; वाजसनेयिनस्तु
साम्पादिकेषु पञ्चस्वग्निषु अनुवृत्तायाः समिद्धूमादिकल्पनाया
निवृत्तये ‘तस्याग्निरेवाग्निर्भवति समित्समित्’ (बृ. उ. ६ । २ ।
१४) इत्यादि समामनन्ति ; स नित्यानुवादः ; अथाप्युपासनार्थ एष वादः, तथापि
स गुणः शक्यते छन्दोगैरप्युपसंहर्तुम् । न च अत्र पञ्चसंख्याविरोध
आशङ्क्यः ; साम्पादिकाग्न्यभिप्राया हि एषा पञ्चसंख्या
नित्यानुवादभूता, न विधिसमवायिनी — इत्यदोषः । एवं
प्राणसंवादादिष्वपि अधिकस्य गुणस्य इतरत्रोपसंहारो
न विरुध्यते । न च आवापोद्वापभेदाद्वेद्यभेदो विद्याभेदश्च आशङ्क्यः,
कस्यचिद्वेद्यांशस्य आवापोद्वापयोरपि भूयसो
वेद्यराशेरभेदावगमात् ।
तस्मादैकविद्यमेव ॥ २ ॥

स्वाध्यायस्य तथात्वेन हि समाचारेऽधिकाराच्च सववच्च तन्नियमः ॥ ३ ॥

यदप्युक्तम् — आथर्वणिकानां विद्यां प्रति शिरोव्रताद्यपेक्षणात् अन्येषां
च तदनपेक्षणात् विद्याभेद इति, तत्प्रत्युच्यते । स्वाध्यायस्य एष धर्मः,
न विद्यायाः । कथमिदमवगम्यते ? यतः, तथात्वेन स्वाध्यायधर्मत्वेन, समाचारे
वेदव्रतोपदेशपरे ग्रन्थे, आथर्वणिकाः ‘इदमपि वेदव्रतत्वेन व्याख्यातम्’
इति समामनन्ति ; ‘नैतदचीर्णव्रतोऽधीते’ (मु. उ. ३ । २ । ११) इति च
अधिकृतविषयादेतच्छब्दात् अध्ययनशब्दाच्च स्वोपनिषदध्ययनधर्म एव
एष इति निर्धार्यते । ननु ‘तेषामेवैतां ब्रह्मविद्यां वदेत शिरोव्रतं
विधिवद्यैस्तु चीर्णम्’ (मु. उ. ३ । २ । १०) इति
ब्रह्मविद्यासंयोगश्रवणात् ,
एकैव सर्वत्र ब्रह्मविद्येति, सङ्कीर्येत एष धर्मः — न, तत्रापि एतामिति
प्रकृतप्रत्यवमर्शात् ; प्रकृतत्वं च ब्रह्मविद्यायाः
ग्रन्थविशेषापेक्षम् — इति
ग्रन्थविशेषसंयोग्येव एष धर्मः । सववच्च तन्नियम इति
निदर्शननिर्देशः — यथा च सवाः सप्त सौर्यादयः शतौदनपर्यन्ताः
वेदान्तरोदितत्रेताग्न्यनभिसम्बन्धात्
आथर्वणोदितैकाग्न्यभिसम्बन्धाच्च
आथर्वणिकानामेव नियम्यन्ते, तथैव अयमपि धर्मः स्वाध्यायविशेषसम्बन्धात्
तत्रैव नियम्यते । तस्मादप्यनवद्यं विद्यैकत्वम् ॥ ३ ॥

दर्शयति च ॥ ४ ॥

दर्शयति च वेदोऽपि विद्यैकत्वं सर्ववेदान्तेषु वेद्यैकत्वोपदेशात् — ‘सर्वे
वेदा यत्पदमामनन्ति’ (क. उ. १ । २ । १५) इति, तथा ‘एतं ह्येव बह्वृचा
महत्युक्थे मीमांसन्त एतमग्नावध्वर्यव एतं महाव्रते छन्दोगाः’
इति च । तथा ‘महद्भयं वज्रमुद्यतम्’ (क. उ. २ । ३ । २) इति काठके उक्तस्य
ईश्वरगुणस्य भयहेतुत्वस्य तैत्तिरीयके भेददर्शननिन्दायै परामर्शो दृश्यते —
‘यदा ह्येवैष एतस्मिन्नुदरमन्तरं कुरुते । अथ तस्य भयं भवति । तत्त्वेव भयं
विदुषोऽमन्वानस्य’ (तै. उ. २ । ७ । १) इति । तथा वाजसनेयके
प्रादेशमात्रसम्पादितस्य वैश्वानरस्य
च्छान्दोग्ये सिद्धवदुपादानम् — ‘यस्त्वेतमेवं
प्रादेशमात्रमभिविमानमात्मानं
वैश्वानरमुपास्ते’ (छा. उ. ५ । १८ । १) इति । तथा
सर्ववेदान्तप्रत्ययत्वेन अन्यत्र
विहितानामुक्थादीनामन्यत्रोपासनविधानाय
उपादानात् प्रायदर्शनन्यायेन उपासनानामपि सर्ववेदान्तप्रत्ययत्वसिद्धिः ॥ ४
॥

### उपसंहाराधिकरणम्

उपसंहारोऽर्थाभेदाद्विधिशेषवत्समाने च ॥ ५ ॥

इदं प्रयोजनसूत्रम् । स्थिते चैवं सर्ववेदान्तप्रत्ययत्वे सर्वविज्ञानानाम्
, अन्यत्रोदितानां विज्ञानगुणानाम् , अन्यत्रापि समाने विज्ञाने उपसंहारो
भवति ; अर्थाभेदात् — य एव हि तेषां गुणानामेकत्र अर्थो
विशिष्टविज्ञानोपकारः, स एव अन्यत्रापि ;
उभयत्रापि हि तदेवैकं विज्ञानम् ; तस्मादुपसंहारः । विधिशेषवत् — यथा
विधिशेषाणामग्निहोत्रादिधर्माणाम् , तदेव एकमग्निहोत्रादि कर्म सर्वत्रेति,
अर्थाभेदात् उपसंहारः ; एवमिहापि । यदि हि विज्ञानभेदो भवेत् , ततो
विज्ञानान्तरनिबद्धत्वाद्गुणानाम् ,
प्रकृतिविकृतिभावाभावाच्च न
स्यादुपसंहारः ; विज्ञानैकत्वे तु नैवमिति । अस्यैव तु प्रयोजनसूत्रस्य
प्रपञ्चः ‘सर्वाभेदात्’ इत्यारभ्य भविष्यति ॥ ५ ॥

### अन्यथात्वाधिकरणम्

अन्यथात्वं शब्दादिति चेन्नाविशेषात् ॥ ६ ॥

वाजसनेयके ‘ते ह देवा ऊचुर्हन्तासुरान्यज्ञ उद्गीथेनात्ययामेति’ (बृ. उ.
१ । ३ । १) ‘ते ह वाचमूचुस्त्वं न उद्गाय’ (बृ. उ. १ । ३ । २) इति
प्रक्रम्य, वागादीन्प्राणान् असुरपाप्मविद्धत्वेन निन्दित्वा,
मुख्यप्राणपरिग्रहः पठ्यते — ‘अथ हेममासन्यं प्राणमूचुस्त्वं न
उद्गायेति तथेति तेभ्य एष प्राण उदगायत्’ (बृ. उ. १ । ३ । ७) इति । तथा
छान्दोग्येऽपि ‘तद्ध देवा उद्गीथमाजह्रुरनेनैनानभिभविष्यामः’ (छा. उ. १ ।
२ । १) इति प्रक्रम्य, इतरान्प्राणान् असुरपाप्मविद्धत्वेन निन्दित्वा,
तथैव मुख्यप्राणपरिग्रहः पठ्यते — ‘अथ ह य एवायं मुख्यः
प्राणस्तमुद्गीथमुपासाञ्चक्रिरे’ (छा.
उ. १ । २ । ७) इति । उभयत्रापि च प्राणप्रशंसया
प्राणविद्याविधिरध्यवसीयते ।
तत्र संशयः — किमत्र विद्याभेदः स्यात् , आहोस्वित् विद्यैकत्वमिति । किं
तावत्प्राप्तम् ? पूर्वेण न्यायेन विद्यैकत्वमिति । ननु न युक्तं
विद्यैकत्वम् , प्रक्रमभेदात् ; अन्यथा हि प्रक्रमन्ते
वाजसनेयिनः, अन्यथा छन्दोगाः — ‘त्वं न उद्गाय’ (बृ. उ.
१ । ३ । २) इति वाजसनेयिन उद्गीथस्य कर्तृत्वेन प्राणमामनन्ति,
छन्दोगास्तु उद्गीथत्वेन ‘तमुद्गीथमुपासाञ्चक्रिरे’ (छा. उ.
१ । २ । ७) इति, तत्कथं विद्यैकत्वं स्यादिति चेत् — नैष दोषः ; न हि
एतावता विशेषेण विद्यैकत्वम् अपगच्छति, अविशेषस्यापि बहुतरस्य
प्रतीयमानत्वात् ; तथा हि — देवासुरसङ्ग्रामोपक्रमत्वम् ,
असुरात्ययाभिप्रायः, उद्गीथोपन्यासः, वागादिसङ्कीर्तनम् ,
तन्निन्दया मुख्यप्राणव्यपाश्रयः, तद्वीर्याच्च असुरविध्वंसनम्
अश्मलोष्टनिदर्शनेन — इत्येवं बहवोऽर्था उभयत्राप्यविशिष्टाः
प्रतीयन्ते । वाजसनेयकेऽपि च उद्गीथसामानाधिकरण्यं प्राणस्य श्रुतम् —
‘एष उ वा उद्गीथः’ (बृ. उ. १ । ३ । २३) इति । तस्माच्छान्दोग्येऽपि
कर्तृत्वं लक्षयितव्यम् । तस्माच्च विद्यैकत्वमिति ॥ ६ ॥

न वा प्रकरणभेदात्परोवरीयस्त्वादिवत् ॥ ७ ॥

न वा विद्यैकत्वमत्र न्याय्यम् ; विद्याभेद एव अत्र न्याय्यः । कस्मात् ?
प्रकरणभेदात् , प्रक्रमभेदादित्यर्थः ; तथा हि इह प्रक्रमभेदो दृश्यते
— छान्दोग्ये तावत् — ‘ओमित्येतदक्षरमुद्गीथमुपासीत’ (छा. उ. १ । १ । १)
इत्येवमुद्गीथावयवस्य ओंकारस्य उपास्यत्वं प्रस्तुत्य,
रसतमत्वादिगुणोपव्याख्यानं तत्र
कृत्वा, ‘खल्वेतस्यैवाक्षरस्योपव्याख्यानं भवति’ (छा. उ. १ ।
१ । १०) इति पुनरपि तमेव उद्गीथावयवमोंकारमनुवर्त्य,
देवासुराख्यायिकाद्वारेण तम्
‘प्राणमुद्गीथमुपासाञ्चक्रिरे’ (छा. उ. १ । २ । २) इत्याह ;
तत्र यदि उद्गीथशब्देन सकला भक्तिरभिप्रेयेत, तस्याश्च कर्ता उद्गाता
ऋत्विक्, तत उपक्रमश्चोपरुध्येत, लक्षणा च प्रसज्येत ;
उपक्रमतन्त्रेण च एकस्मिन्वाक्ये उपसंहारेण
भवितव्यम् ; तस्मात् अत्र तावत् उद्गीथावयवे ओंकारे
प्राणदृष्टिरुपदिश्यते — वाजसनेयके तु उद्गीथशब्देन
अवयवग्रहणे कारणाभावात् सकलैव भक्तिरावेद्यते ; ‘त्वं न उद्गाय’
(बृ. उ. १ । ३ । २) इत्यपि तस्याः कर्ता उद्गाता ऋत्विक् प्राणत्वेन
निरूप्यत इति — प्रस्थानान्तरम् । यदपि तत्र
उद्गीथसामानाधिकरण्यं प्राणस्य, तदपि
उद्गातृत्वेनैव दिदर्शयिषितस्य प्राणस्य
सर्वात्मत्वप्रतिपादनार्थमिति
न विद्यैकत्वमावहति । सकलभक्तिविषय एव च तत्रापि उद्गीथशब्द इति वैषम्यम् ।
न च प्राणस्योद्गातृत्वम् असम्भवेन हेतुना परित्यज्यते, उद्गीथभाववत्
उद्गातृभावस्यापि उपासनार्थत्वेन उपदिश्यमानत्वात् ;
प्राणवीर्येणैव च उद्गाता औद्गात्रं करोतीति
नास्त्यसम्भवः ; तथा च तत्रैव श्रावितम् — ‘वाचा च
ह्येव स प्राणेन चोदगायत्’ (बृ. उ. १ । ३ । २४) इति । न च
विवक्षितार्थभेदेऽवगम्यमाने वाक्यच्छायानुकारमात्रेण
समानार्थत्वमध्यवसातुं युक्तम् ; तथा हि — अभ्युदयवाक्ये
पशुकामवाक्ये च ‘त्रेधा तण्डुलान्विभजेद्ये मध्यमाः
स्युस्तानग्नये दात्रे पुरोडाशमष्टाकपालं कुर्यात्’
इत्यादिनिर्देशसाम्येऽपि, उपक्रमभेदात्
अभ्युदयवाक्ये देवतापनयोऽध्यवसितः, पशुकामवाक्ये तु यागविधिः — तथा इहापि
उपक्रमभेदात् विद्याभेदः । परोवरीयस्त्वादिवत् — यथा
परमात्मदृष्ट्यध्याससाम्येऽपि,
‘आकाशो ह्येवैभ्यो ज्यायानाकाशः परायणम्’ (छा. उ. १ । ९ । १) ‘स एष
परोवरीयानुद्गीथः स एषोऽनन्तः’ (छा. उ. १ । ९ । २) इति
परोवरीयस्त्वगुणविशिष्टम् उद्गीथोपासनम्
अक्ष्यादित्यादिगतहिरण्यश्मश्रुत्वादिगुणविशिष्टोद्गीथोपासनात्
भिन्नम् ; न च इतरेतरगुणोपसंहार एकस्यामपि शाखायाम् — तद्वत्
शाखान्तरस्थेष्वपि एवंजातीयकेषु उपासनेष्विति
॥ ७ ॥

संज्ञातश्चेत्तदुक्तमस्ति तु तदपि ॥ ८ ॥

अथोच्येत — संज्ञैकत्वात् विद्यैकत्वमत्र न्याय्यम् ,
उद्गीथविद्येत्युभयत्रापि एका
संज्ञेति, तदपि नोपपद्यते ; उक्तं ह्येतत् — ‘न वा
प्रकरणभेदात्परोवरीयस्त्वादिवत्’
(ब्र. सू. ३ । ३ । ७) इति ; तदेव च अत्र न्याय्यतरम् । श्रुत्यक्षरानुगतं
हि तत् । संज्ञैकत्वं तु श्रुत्यक्षरबाह्यम् उद्गीथशब्दमात्रयोगात्
लौकिकैर्व्यवहर्तृभिरुपचर्यते । अस्ति च एतत्संज्ञैकत्वं
प्रसिद्धभेदेष्वपि परोवरीयस्त्वाद्युपासनेषु —
उद्गीथविद्येति ; तथा प्रसिद्धभेदानामपि
अग्निहोत्रदर्शपूर्णमासादीनां
काठकैकग्रन्थपरिपठितानां काठकसंज्ञैकत्वं दृश्यते, तथेहापि
भविष्यति । यत्र तु नास्ति कश्चित् एवंजातीयको भेदहेतुः, तत्र भवतु
संज्ञैकत्वात् विद्यैकत्वम् — यथा संवर्गविद्यादिषु ॥ ८ ॥

### व्याप्त्यधिकरणम्

व्याप्तेश्च समञ्जसम् ॥ ९ ॥

‘ओमित्येतदक्षरमुद्गीथमुपासीत’ (छा. उ. १ । १ । १) इत्यत्र
अक्षरोद्गीथशब्दयोः सामानाधिकरण्ये
श्रूयमाणे अध्यासापवादैकत्वविशेषणपक्षाणां प्रतिभासनात्
कतमोऽत्र पक्षो न्याय्यः स्यादिति विचारः । तत्र अध्यासो नाम —
द्वयोर्वस्तुनोः अनिवर्तितायामेव अन्यतरबुद्धौ अन्यतरबुद्धिरध्यस्यते ;
यस्मिन् इतरबुद्धिरध्यस्यते, अनुवर्तत एव तस्मिन् तद्बुद्धिः,
अध्यस्तेतरबुद्धावपि — यथा नाम्नि
ब्रह्मबुद्धावध्यस्यमानायामपि अनुवर्तत एव
नामबुद्धिः, न ब्रह्मबुद्ध्या निवर्तते — यथा वा प्रतिमादिषु
विष्ण्वादिबुद्ध्यध्यासः — एवमिहापि अक्षरे
उद्गीथबुद्धिरध्यस्येत, उद्गीथे वा
अक्षरबुद्धिरिति । अपवादो नाम — यत्र कस्मिंश्चिद्वस्तुनि
पूर्वनिविष्टायां मिथ्याबुद्धौ निश्चितायाम्
, पश्चादुपजायमाना यथार्था बुद्धिः पूर्वनिविष्टाया मिथ्याबुद्धेः
निवर्तिका भवति — यथा देहेन्द्रियसङ्घाते आत्मबुद्धिः,
आत्मन्येव आत्मबुद्ध्या पश्चाद्भाविन्या ‘तत्त्वमसि’ (छा. उ. ६ । ८ ।
७) इत्यनया यथार्थबुद्ध्या निवर्त्यते — यथा वा दिग्भ्रान्तिबुद्धिः
दिग्याथात्म्यबुद्ध्या निवर्त्यते — एवमिहापि अक्षरबुद्ध्या
उद्गीथबुद्धिर्निवर्त्येत, उद्गीथबुद्ध्या वा अक्षरबुद्धिरिति ।
एकत्वं तु अक्षरोद्गीथशब्दयोरनतिरिक्तार्थवृत्तित्वम् — यथा द्विजोत्तमो
ब्राह्मणो भूमिदेव इति । विशेषणं पुनः सर्ववेदव्यापिन
ओमित्येतस्याक्षरस्य ग्रहणप्रसङ्गे
औद्गात्रविशेषस्य समर्पणम् — यथा नीलं यदुत्पलम् तदानयेति, एवमिहापि
उद्गीथो य ओंकारः तमुपासीतेति । एवमेतस्मिन्सामानाधिकरण्यवाक्ये
विमृश्यमाने, एते पक्षाः प्रतिभान्ति ; तत्रान्यतमनिर्धारणकारणाभावात्
अनिर्धारणप्राप्तौ इदमुच्यते —

व्याप्तेश्च समञ्जसमिति । चशब्दोऽयं तुशब्दस्थाननिवेशी
पक्षत्रयव्यावर्तनप्रयोजनः । तदिह
त्रयः पक्षाः सावद्या इति पर्युदस्यन्ते ; विशेषणपक्ष एवैको निरवद्य
इत्युपादीयते । तत्राध्यासे तावत् — या बुद्धिः इतरत्र
अध्यस्यते, तच्छब्दस्य लक्षणावृत्तित्वं प्रसज्येत, तत्फलं च
कल्प्येत ; श्रूयत एव फलम् ‘आपयिता ह वै कामानां भवति’ (छा. उ. १ । १ ।
७) इत्यादि, इति चेत् — न, तस्य अन्यफलत्वात् ; आप्त्यादिदृष्टिफलं हि तत्
, नोद्गीथाध्यासफलम् । अपवादेऽपि समानः फलाभावः । मिथ्याज्ञाननिवृत्तिः
फलमिति चेत् , न ; पुरुषार्थोपयोगानवगमात् ; न च कदाचिदपि ओंकारात्
ओंकारबुद्धिर्निवर्तेत, उद्गीथाद्वा उद्गीथबुद्धिः ; न चेदं वाक्यं
वस्तुतत्त्वप्रतिपादनपरम् , उपासनाविधिपरत्वात् । नापि
एकत्वपक्षः सङ्गच्छते ; निष्प्रयोजनं हि तदा शब्दद्वयोच्चारणं
स्यात् , एकेनैव विवक्षितार्थसमर्पणात् । न च हौत्रविषये
आध्वर्यवविषये वा अक्षरे ओंकारशब्दवाच्ये
उद्गीथशब्दप्रसिद्धिरस्ति, नापि
सकलायाम् साम्नो द्वितीयायां भक्तौ उद्गीथशब्दवाच्यायाम्
ओंकारशब्दप्रसिद्धिः, येनानतिरिक्तार्थता स्यात् ।
परिशेषाद्विशेषणपक्षः परिगृह्यते,
व्याप्तेः सर्ववेदसाधारण्यात् ; सर्वव्याप्यक्षरमिह मा प्रसञ्जि — इत्यत
उद्गीथशब्देन अक्षरं विशेष्यते — कथं नाम उद्गीथावयवभूत ओंकारो
गृह्येतेति । नन्वस्मिन्नपि पक्षे समाना लक्षणा, उद्गीथशब्दस्य
अवयवलक्षणार्थत्वात् ; सत्यमेवमेतत् ; लक्षणायामपि तु सन्निकर्षविप्रकर्षौ
भवत एव ; अध्यासपक्षे हि अर्थान्तरबुद्धिरर्थान्तरे निक्षिप्यत इति
विप्रकृष्टा लक्षणा, विशेषणपक्षे तु अवयविवचनेन शब्देन अवयवः
समर्प्यत इति सन्निकृष्टा ; समुदायेषु हि प्रवृत्ताः शब्दा अवयवेष्वपि
वर्तमाना दृष्टाः पटग्रामादिषु । अतश्च व्याप्तेर्हेतोः
‘ओमित्येतदक्षरम्’ इत्येतस्य ‘उद्गीथम्’
इत्येतद्विशेषणमिति समञ्जसमेतत् , निरवद्यमित्यर्थः ॥ ९ ॥

### सर्वाभेदाधिकरणम्

सर्वाभेदादन्यत्रेमे ॥ १० ॥

वाजिनां छन्दोगानां च प्राणसंवादे श्रैष्ठ्यगुणान्वितस्य प्राणस्य
उपास्यत्वमुक्तम् ; वागादयोऽपि हि तत्र
वसिष्ठत्वादिगुणान्विता उक्ताः ; ते च
गुणाः प्राणे पुनः प्रत्यर्पिताः — ‘यद्वा अहं वसिष्ठास्मि त्वं
तद्वसिष्ठोऽसि’ (बृ. उ. ६ । १ । १४) इत्यादिना । अन्येषामपि
तु शाखिनां कौषीतकिप्रभृतीनां प्राणसंवादेषु ‘अथातो निःश्रेयसादानमेता ह
वै देवता अहंश्रेयसे विवदमानाः’ (कौ. उ. २ । १४) इत्येवंजातीयकेषु
प्राणस्य श्रैष्ठ्यमुक्तम् , न त्विमे वसिष्ठत्वादयोऽपि गुणा
उक्ताः । तत्र संशयः — किमिमे वसिष्ठत्वादयो गुणाः क्वचिदुक्ता अन्यत्रापि
अस्येरन् , उत नास्येरन्निति । तत्र प्राप्तं तावत् — नास्येरन्निति ।
कुतः ? एवंशब्दसंयोगात् ; ‘अथो य एवं विद्वान्प्राणे निःश्रेयसं
विदित्वा’ इति हि तत्र तत्र एवंशब्देन वेद्यं वस्तु निवेद्यते ;
एवंशब्दश्च सन्निहितावलम्बनः न शाखान्तरपरिपठितम् एवंजातीयकं गुणजातं
शक्नोति निवेदयितुम् ; तस्मात् स्वप्रकरणस्थैरेव
गुणैर्निराकाङ्क्षत्वमित्येवं
प्राप्ते प्रत्याह —

अस्येरन् इमे गुणाः क्वचिदुक्ता वसिष्ठत्वादयः अन्यत्रापि । कुतः ?
सर्वाभेदात् — सर्वत्रैव हि तदेव एकं प्राणविज्ञानमभिन्नं
प्रत्यभिज्ञायते, प्राणसंवादादिसारूप्यात् ; अभेदे च विज्ञानस्य कथम् इमे
गुणाः क्वचिदुक्ता अन्यत्र न अस्येरन् । ननु एवंशब्दः तत्र तत्र भेदेन
एवंजातीयकं गुणजातं वेद्यत्वाय समर्पयतीत्युक्तम् ; अत्रोच्यते —
यद्यपि कौषीतकिब्राह्मणगतेन एवंशब्देन वाजसनेयिब्राह्मणगतं गुणजातम्
असंशब्दितम् असन्निहितत्वात् , तथापि तस्मिन्नेव विज्ञाने
वाजसनेयिब्राह्मणगतेन एवंशब्देन तत् संशब्दितमिति — न परशाखागतमपि
अभिन्नविज्ञानावबद्धं गुणजातं स्वशाखागताद्विशिष्यते ; न चैवं सति
श्रुतहानिः अश्रुतकल्पना वा भवति ; एकस्यामपि हि शाखायां श्रुता
गुणाः श्रुता एव सर्वत्र भवन्ति, गुणवतो भेदाभावात् ; न हि
देवदत्तः शौर्यादिगुणत्वेन स्वदेशे प्रसिद्धः देशान्तरं गतः
तद्देश्यैरविभावितशौर्यादिगुणोऽपि अतद्गुणो भवति ; यथा च तत्र
परिचयविशेषात् देशान्तरेऽपि देवदत्तगुणा विभाव्यन्ते, एवम्
अभियोगविशेषात् शाखान्तरेऽप्युपास्या गुणाः शाखान्तरेऽप्यस्येरन् ।
तस्मादेकप्रधानसम्बद्धा धर्मा एकत्राप्युच्यमानाः सर्वत्रैव
उपसंहर्तव्या इति ॥ १० ॥

### आनन्दाद्यधिकरणम्

आनन्दादयः प्रधानस्य ॥ ११ ॥

ब्रह्मस्वरूपप्रतिपादनपरासु श्रुतिषु आनन्दरूपत्वं विज्ञानघनत्वं
सर्वगतत्वं सर्वात्मत्वमित्येवंजातीयका ब्रह्मणो
धर्माः क्वचित् केचित् श्रूयन्ते । तेषु संशयः — किमानन्दादयो
ब्रह्मधर्माः यत्र यावन्तः श्रूयन्ते तावन्त एव तत्र प्रतिपत्तव्याः, किं
वा सर्वे सर्वत्रेति । तत्र यथाश्रुतिविभागं धर्मप्रतिपत्तौ प्राप्तायाम् ,
इदमुच्यते — आनन्दादयः प्रधानस्य ब्रह्मणो धर्माः सर्वे सर्वत्र
प्रतिपत्तव्याः । कस्मात् ? सर्वाभेदादेव — सर्वत्र
हि तदेव एकं प्रधानं विशेष्यं ब्रह्म न भिद्यते ; तस्मात् सार्वत्रिकत्वं
ब्रह्मधर्माणाम् — तेनैव पूर्वाधिकरणोदितेन देवदत्तशौर्यादिनिदर्शनेन ॥ ११
॥

ननु एवं सति प्रियशिरस्त्वादयोऽपि धर्माः सर्वे सर्वत्र सङ्कीर्येरन् ; तथा
हि तैत्तिरीयके आनन्दमयमात्मानं प्रक्रम्य आम्नायते — ‘तस्य प्रियमेव
शिरः । मोदो दक्षिणः पक्षः । प्रमोद उत्तरः पक्षः । आनन्द
आत्मा । ब्रह्म पुच्छं प्रतिष्ठा’ (तै. उ. २ । ५ । १) इति । अत
उत्तरं पठति —

प्रियशिरस्त्वाद्यप्राप्तिरुपचयापचयौ हि भेदे ॥ १२ ॥

प्रियशिरस्त्वादीनां धर्माणां तैत्तिरीयके आम्नातानां नास्ति अन्यत्र
प्राप्तिः, यत्कारणम् — प्रियं मोदः प्रमोद आनन्द इत्येते —
परस्परापेक्षया भोक्त्रन्तरापेक्षया च उपचितापचितरूपा उपलभ्यन्ते ;
उपचयापचयौ च सति भेदे सम्भवतः ; निर्भेदं तु ब्रह्म ‘एकमेवाद्वितीयम्’
(छा. उ. ६ । २ । १) इत्यादिश्रुतिभ्यः । न च एते प्रियशिरस्त्वादयो
ब्रह्मधर्माः ; कोशधर्मास्तु एते इत्युपदिष्टमस्माभिः
‘आनन्दमयोऽभ्यासात्’ (ब्र. सू. १ । १ । १२) इत्यत्र । अपि च
परस्मिन् ब्रह्मणि चित्तावतारोपायमात्रत्वेन एते परिकल्प्यन्ते,
न द्रष्टव्यत्वेन ; एवमपि सुतरामन्यत्राप्राप्तिः प्रियशिरस्त्वादीनाम् ।
ब्रह्मधर्मांस्तु एतान्कृत्वा न्यायमात्रमिदम् आचार्येण प्रदर्शितम् —
प्रियशिरस्त्वाद्यप्राप्तिरिति ; स च न्यायः अन्येषु निश्चितेषु
ब्रह्मधर्मेषु उपासनायोपदिश्यमानेषु नेतव्यः — संयद्वामत्वादिषु
सत्यकामत्वादिषु च ; तेषु हि सत्यपि उपास्यस्य ब्रह्मण
एकत्वे, प्रक्रमभेदादुपासनाभेदे सति, न अन्योन्यधर्माणाम् अन्योन्यत्र
प्राप्तिः ; यथा च द्वे नार्यौ एकं नृपतिमुपासाते — छत्रेण अन्या चामरेण
अन्या — तत्रोपास्यैकत्वेऽपि उपासनभेदो धर्मव्यवस्था च भवति —
एवमिहापीति । उपचितापचितगुणत्वं हि सति भेदव्यवहारे
सगुणे ब्रह्मण्युपपद्यते, न निर्गुणे परस्मिन्ब्रह्मणि । अतो न
सत्यकामत्वादीनां धर्माणां क्वचिच्छ्रुतानां सर्वत्र
प्राप्तिरित्यर्थः ॥ १२ ॥

इतरे त्वर्थसामान्यात् ॥ १३ ॥

इतरे तु आनन्दादयो धर्मा ब्रह्मस्वरूपप्रतिपादनायैव उच्यमानाः,
अर्थसामान्यात् प्रतिपाद्यस्य ब्रह्मणो धर्मिण
एकत्वात् , सर्वे सर्वत्र प्रतीयेरन्निति वैषम्यम् —
प्रतिपत्तिमात्रप्रयोजना हि ते इति ॥ १३ ॥

### आध्यानाधिकरणम्

आध्यानाय प्रयोजनाभावात् ॥ १४ ॥

काठके पठ्यते — ‘इन्द्रियेभ्यः परा ह्यर्था अर्थेभ्यश्च परं मनः । मनसस्तु
परा बुद्धिः’ (क. उ. १ । ३ । १०) इत्यारभ्य ‘पुरुषान्न परं किञ्चित्सा
काष्ठा सा परा गतिः’ (क. उ. १ । ३ । ११) इति । तत्र संशयः — किमिमे
सर्वे एव अर्थादयः ततस्ततः परत्वेन प्रतिपाद्यन्ते, उत पुरुष एव एभ्यः
सर्वेभ्यः परः प्रतिपाद्यत इति । तत्र तावत् सर्वेषामेवैषां परत्वेन
प्रतिपादनमिति भवति मतिः ; तथा हि श्रूयते — इदमस्मात्परम् ,
इदमस्मात्परमिति । ननु बहुष्वर्थेषु परत्वेन प्रतिपिपादयिषितेषु
वाक्यभेदः स्यात् ; नैष दोषः, वाक्यबहुत्वोपपत्तेः ; बहून्येव हि
एतानि वाक्यानि प्रभवन्ति बहूनर्थान् परत्वोपेतान्
प्रतिपादयितुम् । तस्मात् प्रत्येकमेषां
परत्वप्रतिपादनमित्येवं प्राप्ते ब्रूमः —

पुरुष एव हि एभ्यः सर्वेभ्यः परः प्रतिपाद्यत इति युक्तम् , न
प्रत्येकमेषां परत्वप्रतिपादनम् । कस्मात् ?
प्रयोजनाभावात् ; न हि इतरेषु परत्वेन प्रतिपन्नेषु
किञ्चित्प्रयोजनं दृश्यते, श्रूयते वा ;
पुरुषे तु इन्द्रियादिभ्यः परस्मिन् सर्वानर्थव्रातातीते
प्रतिपन्ने दृश्यते प्रयोजनम् , मोक्षसिद्धिः ; तथा च
श्रुतिः — ‘निचाय्य तं मृत्युमुखात्प्रमुच्यते’ (क. उ. १ । ३ । १५) इति ।
अपि च परप्रतिषेधेन काष्ठाशब्देन च पुरुषविषयमादरं दर्शयन्
पुरुषप्रतिपत्त्यर्थैव
पूर्वापरप्रवाहोक्तिरिति दर्शयति ।
आध्यानायेति — आध्यानपूर्वकाय सम्यग्दर्शनायेत्यर्थः ;
सम्यग्दर्शनार्थमेव हि इह
आध्यानमुपदिश्यते, न तु आध्यानमेव स्वप्रधानम् ॥
१४ ॥

आत्मशब्दाच्च ॥ १५ ॥

इतश्च पुरुषप्रतिपत्त्यर्थैव इयमिन्द्रियादिप्रवाहोक्तिः, यत्कारणम् ‘एष
सर्वेषु भूतेषु गूढोत्मा न प्रकाशते । दृश्यते त्वग्र्यया बुद्ध्या
सूक्ष्मया सूक्ष्मदर्शिभिः’ (क. उ. १ । ३ । १२) इति प्रकृतं पुरुषम्
आत्मेत्याह ; अतश्च अनात्मत्वमितरेषां विवक्षितमिति गम्यते ; तस्यैव
च दुर्विज्ञानतां संस्कृतमतिगम्यतां च दर्शयति ; तद्विज्ञानायैव च —
‘यच्छेद्वाङ्मनसी प्राज्ञः’ (क. उ. १ । ३ । १३) इति आध्यानं
विदधाति । तत् व्याख्यातम् ‘आनुमानिकमप्येकेषाम्’ (ब्र. सू. १ ।
४ । १) इत्यत्र । एवम् अनेकप्रकार आशयातिशयः श्रुतेः पुरुषे लक्ष्यते,
नेतरेषु । अपि च ‘सोऽध्वनः पारमाप्नोति तद्विष्णोः परमं पदम्’ (क. उ.
१ । ३ । ९) इत्युक्ते, किं तत् अध्वनः पारं विष्णोः परमं
पदमित्यस्यामाकाङ्क्षायाम्
इन्द्रियाद्यनुक्रमणात् परमपदप्रतिपत्त्यर्थ एवायम्
आयास इत्यवसीयते ॥ १५ ॥

### आत्मगृहीत्यधिकरणम्

आत्मगृहीतिरितरवदुत्तरात् ॥ १६ ॥

ऐतरेयके श्रूयते — ‘आत्मा वा इदमेक एवाग्र आसीन्नान्यत्किञ्चन मिषत्स ईक्षत
लोकान्नु सृजा इति’ (ऐ. उ. १ । १ । १) ‘स इमाँल्लोकानसृजताम्भो
मरीचीर्मरमापः’ (ऐ. उ. १ । १ । २) इत्यादि । तत्र
संशयः — किं पर एवात्मा इह आत्मशब्देनाभिलप्यते, उत अन्यः कश्चिदिति ।
किं तावत्प्राप्तम् ? न परमात्मा इह आत्मशब्दाभिलप्यो
भवितुमर्हतीति । कस्मात् ?
वाक्यान्वयदर्शनात् । ननु वाक्यान्वयः
सुतरां परमात्मविषयो दृश्यते, प्रागुत्पत्तेः आत्मैकत्वावधारणात् ,
ईक्षणपूर्वकस्रष्टृत्ववचनाच्च ; नेत्युच्यते,
लोकसृष्टिवचनात् — परमात्मनि हि स्रष्टरि
परिगृह्यमाणे, महाभूतसृष्टिः आदौ वक्तव्या ; लोकसृष्टिस्तु
इह आदावुच्यते ; लोकाश्च महाभूतसन्निवेशविशेषाः ; तथा च अम्भःप्रभृतीन्
लोकत्वेनैव निर्ब्रवीति — ‘अदोऽम्भः परेण दिवम्’ (ऐ. उ. १ । १ । २)
इत्यादिना । लोकसृष्टिश्च परमेश्वराधिष्ठितेन अपरेण
केनचिदीश्वरेण क्रियत इति श्रुतिस्मृत्योरुपलभ्यते ; तथा हि
श्रुतिर्भवति — ‘आत्मैवेदमग्र आसीत्पुरुषविधः’ (बृ. उ. १ । ४ । १)
इत्याद्या ; स्मृतिरपि — ‘स वै शरीरी प्रथमः स वै पुरुष
उच्यते । आदिकर्ता स भूतानां ब्रह्माग्रे समवर्तत’ इति ;
ऐतरेयिणोऽपि ‘अथातो रेतसः सृष्टिः प्रजापते रेतो देवाः’
इत्यत्र पूर्वस्मिन्प्रकरणे प्रजापतिकर्तृकां विचित्रां
सृष्टिमामनन्ति ; आत्मशब्दोऽपि
तस्मिन्प्रयुज्यमानो दृश्यते —
‘आत्मैवेदमग्र आसीत्पुरुषविधः’ (बृ. उ. १ । ४ । १)
इत्यत्र । एकत्वावधारणमपि प्रागुत्पत्तेः
स्वविकारापेक्षमुपपद्यते ;
ईक्षणमपि तस्य चेतनत्वाभ्युपगमादुपपन्नम् । अपि च ‘ताभ्यो
गामानयत्’ ‘ताभ्योऽश्वमानयत्’ ‘ताभ्यः पुरुषमानयत्’ ‘ता
अब्रुवन्’ इत्येवंजातीयको भूयान् व्यापारविशेषः लौकिकेषु
विशेषवत्सु आत्मसु प्रसिद्धः इहानुगम्यते । तस्मात्
विशेषवानेव कश्चिदिह आत्मा स्यादित्येवं प्राप्ते ब्रूमः —

पर एव आत्मा इह आत्मशब्देन गृह्यते ; इतरवत् — यथा इतरेषु सृष्टिश्रवणेषु
‘तस्माद्वा एतस्मादात्मन आकाशः सम्भूतः’ (तै. उ. २ । १ । १)
इत्येवमादिषु परस्यात्मनो ग्रहणम् , यथा च इतरस्मिन्
लौकिकात्मशब्दप्रयोगे प्रत्यगात्मैव मुख्य आत्मशब्देन गृह्यते — तथा इहापि
भवितुमर्हति । यत्र तु ‘आत्मैवेदमग्र आसीत्’ (बृ. उ. १ । ४ । १)
इत्येवमादौ ‘पुरुषविधः’ (बृ. उ. १ । ४ । १) इत्येवमादि
विशेषणान्तरं श्रूयते, भवेत् तत्र विशेषवत आत्मनो ग्रहणम् ; अत्र पुनः
परमात्मग्रहणानुगुणमेव विशेषणमपि उत्तरम् उपलभ्यते — ‘स ईक्षत लोकान्नु
सृजा इति’ (ऐ. उ. १ । १ । १) ‘स इमाँल्लोकानसृजत’ (ऐ. उ. १ । १ । २)
इत्येवमादि ; तस्मात् तस्यैव ग्रहणमिति न्याय्यम् ॥ १६ ॥

अन्वयादिति चेत्स्यादवधारणात् ॥ १७ ॥

वाक्यान्वयदर्शनात् न परमात्मग्रहणमिति पुनः यदुक्तम् , तत्परिहर्तव्यमिति
— अत्रोच्यते — स्यादवधारणादिति । भवेदुपपन्नं परमात्मनो ग्रहणम् ।
कस्मात् ? अवधारणात् ; परमात्मग्रहणे हि
प्रागुत्पत्तेरात्मैकत्वावधारणमाञ्जसमवकल्पते
; अन्यथा हि अनाञ्जसं तत्परिकल्प्येत । लोकसृष्टिवचनं तु
श्रुत्यन्तरप्रसिद्धमहाभूतसृष्ट्यनन्तरमिति
योजयिष्यामि ; यथा ‘तत्तेजोऽसृजत’ (छा. उ. ६ । २ । ३) इत्येतत्
श्रुत्यन्तरप्रसिद्धवियद्वायुसृष्ट्यनन्तरमिति
अयूयुजम् , एवमिहापि । श्रुत्यन्तरप्रसिद्धो हि समानविषयो विशेषः
श्रुत्यन्तरेषु उपसंहर्तव्यो भवति । योऽपि अयं व्यापारविशेषानुगमः
‘ताभ्यो गामानयत्’ इत्येवमादिः, सोऽपि
विवक्षितार्थावधारणानुगुण्येनैव
ग्रहीतव्यः ; न ह्ययं सकलः कथाप्रबन्धो विवक्षित इति शक्यते वक्तुम् ,
तत्प्रतिपत्तौ पुरुषार्थाभावात् ; ब्रह्मात्मत्वं तु इह
विवक्षितम् ; तथा हि — अम्भःप्रभृतीनां लोकानां
लोकपालानां चाग्न्यादीनां सृष्टिं शिष्ट्वा, करणानि
करणायतनं च शरीरमुपदिश्य, स एव स्रष्टा ‘कथं न्विदं मदृते
स्यात्’ (ऐ. उ. १ । ३ । ११) इति वीक्ष्य, इदं शरीरं
प्रविवेशेति दर्शयति — ‘स एतमेव सीमानं विदार्यैतया
द्वारा प्रापद्यत’ (ऐ. उ. १ । ३ । १२) इति ; पुनश्च ‘यदि
वाचाभिव्याहृतं यदि प्राणेनाभिप्राणितम्’ (ऐ. उ. १ । ३ ।
११) इत्येवमादिना करणव्यापारविवेचनपूर्वकम् ‘अथ कोऽहम्’ (ऐ. उ. १ । ३ ।
११) इति वीक्ष्य, ‘स एतमेव पुरुषं ब्रह्म ततममपश्यत्’ (ऐ. उ. १ । ३ । १३)
इति ब्रह्मात्मत्वदर्शनमवधारयति ; तथोपरिष्टात् — ‘एष ब्रह्मैष
इन्द्रः’ (ऐ. उ. ३ । १ । ३) इत्यादिना समस्तं भेदजातं सह
महाभूतैरनुक्रम्य, ‘सर्वं तत्प्रज्ञानेत्रं प्रज्ञाने प्रतिष्ठितं
प्रज्ञानेत्रो लोकः प्रज्ञा प्रतिष्ठा प्रज्ञानं ब्रह्म’ (ऐ. उ.
३ । १ । ३) इति ब्रह्मात्मत्वदर्शनमेव अवधारयति । तस्मात् इह
आत्मगृहीतिरित्यनपवादम् ॥

अपरा योजना — आत्मगृहीतिरितरवदुत्तरात् । वाजसनेयके ‘कतम आत्मेति योऽयं
विज्ञानमयः प्राणेषु हृद्यन्तर्ज्योतिः पुरुषः’ (बृ. उ. ४ । ३ । ७)
इत्यात्मशब्देनोपक्रम्य, तस्यैव सर्वसङ्गविनिर्मुक्तत्वप्रतिपादनेन
ब्रह्मात्मतामवधारयति ; तथा हि उपसंहरति — ‘स वा एष महानज
आत्माऽजरोऽमरोऽमृतोऽभयो ब्रह्म’ (बृ. उ. ४ । ४ । २५) इति । छान्दोग्ये तु
‘सदेव सोम्येदमग्र आसीदेकमेवाद्वितीयम्’ (छा. उ. ६ । २ । १) इति
अन्तरेणैवात्मशब्दम् उपक्रम्य उदर्के ‘स आत्मा
तत्त्वमसि’ (छा. उ. ६ । ८ । ७) इति तादात्म्यमुपदिशति । तत्र
संशयः — तुल्यार्थत्वं किमनयोराम्नानयोः स्यात् , अतुल्यार्थत्वं
वेति । अतुल्यार्थत्वमिति तावत् प्राप्तम् ,
अतुल्यत्वादाम्नानयोः ; न हि
आम्नानवैषम्ये सति अर्थसाम्यं युक्तं प्रतिपत्तुम् ,
आम्नानतन्त्रत्वादर्थपरिग्रहस्य ; वाजसनेयके च
आत्मशब्दोपक्रमात् आत्मतत्त्वोपदेश इति गम्यते ;
छान्दोग्ये तु उपक्रमविपर्ययात् उपदेशविपर्ययः । ननु छन्दोगानामपि
अस्त्युदर्के तादात्म्योपदेश इत्युक्तम् ; सत्यमुक्तम् ,
उपक्रमतन्त्रत्वादुपसंहारस्य, तादात्म्यसम्पत्तिः सा — इति
मन्यते । तथा प्राप्ते, अभिधीयते — आत्मगृहीतिः ‘सदेव सोम्येदमग्र आसीत्’
(छा. उ. ६ । २ । १) इत्यत्र च्छन्दोगानामपि भवितुमर्हति ; इतरवत् — यथा
‘कतम आत्मा’ (बृ. उ. ४ । ३ । ७) इत्यत्र वाजसनेयिनामात्मगृहीतिः,
तथैव । कस्मात् ? उत्तरात् तादात्म्योपदेशात् । अन्वयादिति
चेत्स्यादवधारणात् — यदुक्तम् , उपक्रमान्वयात् उपक्रमे च
आत्मशब्दश्रवणाभावात् न आत्मगृहीतिरिति, तस्य कः परिहार इति
चेत् , सोऽभिधीयते — स्यादवधारणादिति । भवेदुपपन्ना इह आत्मगृहीतिः,
अवधारणात् ; तथा हि — ‘येनाश्रुतꣳ श्रुतं भवत्यमतं मतमविज्ञातं
विज्ञातम्’ (छा. उ. ६ । १ । ३) इत्येकविज्ञानेन सर्वविज्ञानमवधार्य,
तत्सम्पिपादयिषया ‘सदेव’ इत्याह ; तच्च आत्मगृहीतौ सत्यां सम्पद्यते
; अन्यथा हि, योऽयं मुख्य आत्मा स न विज्ञात इति, नैव सर्वविज्ञानं
सम्पद्येत । तथा प्रागुत्पत्तेः एकत्वावधारणम् , जीवस्य च
आत्मशब्देन परामर्शः, स्वापावस्थायां च तत्स्वभावसम्पत्तिकथनम् ,
परिचोदनापूर्वकं च पुनः पुनः ‘तत्त्वमसि’ (छा. उ. ६ । ८ ।
७) इत्यवधारणम् — इति च सर्वमेतत् तादात्म्यप्रतिपादनायामेव अवकल्पते, न
तादात्म्यसम्पादनायाम् । न च अत्र उपक्रमतन्त्रत्वोपन्यासो न्याय्यः ; न
हि उपक्रमे आत्मत्वसङ्कीर्तनम् अनात्मत्वसङ्कीर्तनं वा अस्ति ;
सामान्योपक्रमश्च न वाक्यशेषगतेन विशेषेण विरुध्यते,
विशेषाकाङ्क्षित्वात्सामान्यस्य । सच्छब्दार्थोऽपि च पर्यालोच्यमानः न
मुख्यादात्मनोऽन्यः सम्भवति, अतोऽन्यस्य वस्तुजातस्य
आरम्भणशब्दादिभ्योऽनृतत्वोपपत्तेः ।
आम्नानवैषम्यमपि नावश्यमर्थवैषम्यमावहति, ‘आहर पात्रम्’ ‘पात्रमाहर’
इत्येवमादिषु अर्थसाम्येऽपि तद्दर्शनात् । तस्मात्
एवंजातीयकेषु वाक्येषु प्रतिपादनप्रकारभेदेऽपि
प्रतिपाद्यार्थाभेद इति सिद्धम् ॥ १७ ॥

### कार्याख्यानाधिकरणम्

कार्याख्यानादपूर्वम् ॥ १८ ॥

छन्दोगा वाजसनेयिनश्च प्राणसंवादे श्वादिमर्यादं प्राणस्य अन्नमाम्नाय,
तस्यैव आपो वास आमनन्ति ; अनन्तरं च च्छन्दोगा आमनन्ति —
‘तस्माद्वा एतदशिष्यन्तः पुरस्ताच्चोपरिष्टाच्चाद्भिः
परिदधति’ (छा. उ. ५ । २ । २) इति ; वाजसनेयिनस्त्वामनन्ति —
‘तद्विद्वाꣳसः श्रोत्रियाः अशिष्यन्त
आचामन्त्यशित्वा चामन्त्येतमेव तदनमनग्नं कुर्वन्तो
मन्यन्ते’ (बृ. उ. ६ । १ । १४) ‘तस्मादेवंविदशिष्यन्नाचामेदशित्वा
चाचामेदेतमेव तदनमनग्नं कुरुते’ इति । तत्र च आचमनम्
अनग्नताचिन्तनं च प्राणस्य प्रतीयते ; तत्किमुभयमपि
विधीयते, उत आचमनमेव, उत अनग्नताचिन्तनमेवेति विचार्यते ।
किं तावत्प्राप्तम् ? उभयमपि विधीयत इति । कुतः ?
उभयस्याप्यवगम्यमानत्वात् ; उभयमपि
च एतत् अपूर्वत्वात् विध्यर्हम् । अथवा आचमनमेव विधीयते ; विस्पष्टा हि
तस्मिन्विधिविभक्तिः — ‘तस्मादेवंविदशिष्यन्नाचामेदशित्वा चाचामेत्’
इति ; तस्यैव स्तुत्यर्थम् अनग्नतासङ्कीर्तनमित्येवं प्राप्ते ब्रूमः
—

न आचमनस्य विधेयत्वमुपपद्यते, कार्याख्यानात् — प्राप्तमेव हि इदं
कार्यत्वेन आचमनं प्रायत्यार्थं स्मृतिप्रसिद्धम्
अन्वाख्यायते । ननु इयं श्रुतिः तस्याः स्मृतेर्मूलं स्यात्
; नेत्युच्यते, विषयनानात्वात् ; सामान्यविषया हि स्मृतिः
पुरुषमात्रसम्बद्धं प्रायत्यार्थमाचमनं
प्रापयति ; श्रुतिस्तु प्राणविद्याप्रकरणपठिता तद्विषयमेव आचमनं विदधती
विदध्यात् ; न च भिन्नविषययोः श्रुतिस्मृत्योः मूलमूलिभावोऽवकल्पते ; न
च इयं श्रुतिः प्राणविद्यासंयोगि अपूर्वमाचमनं विधास्यतीति शक्यमाश्रयितुम्
, पूर्वस्यैव पुरुषमात्रसंयोगिन आचमनस्य इह प्रत्यभिज्ञायमानत्वात् ; अत एव
च नोभयविधानम् ; उभयविधाने च वाक्यं भिद्येत ; तस्मात् प्राप्तमेव
अशिशिषतामशितवतां च उभयत आचमनम् अनूद्य, ‘एतमेव
तदनमनग्नं कुर्वन्तो मन्यन्ते’ (बृ. उ. ६ । १ । १४) इति
प्राणस्य अनग्नताकरणसङ्कल्पः अनेन वाक्येन आचमनीयास्वप्सु
प्राणविद्यासम्बन्धित्वेन अपूर्व
उपदिश्यते । न च अयमनग्नतावादः आचमनस्तुत्यर्थ इति
न्याय्यम् , आचमनस्याविधेयत्वात् । स्वयं च अनग्नतासङ्कल्पस्य
विधेयत्वप्रतीतेः । न च एवं सति एकस्य आचमनस्य उभयार्थता
अभ्युपगता भवति — प्रायत्यार्थता परिधानार्थता चेति ।
क्रियान्तरत्वाभ्युपगमात् — क्रियान्तरमेव हि
आचमनं नाम प्रायत्यार्थं पुरुषस्य अभ्युपगम्यते ; तदीयासु तु अप्सु
वासःसङ्कल्पनं नाम क्रियान्तरमेव परिधानार्थं प्राणस्य अभ्युपगम्यत
इत्यनवद्यम् । अपि च ‘यदिदं किञ्चा श्वभ्य आ कृमिभ्य आ
कीटपतङ्गेभ्यस्तत्तेऽन्नम्’ (बृ. उ. ६ । १ । १४)
इत्यत्र तावत् न सर्वान्नाभ्यवहारश्चोद्यत इति शक्यं वक्तुम् ,
अशब्दत्वादशक्यत्वाच्च ; सर्वं तु प्राणस्यान्नमिति
इयमन्नदृष्टिश्चोद्यते ; तत्साहचर्याच्च ‘आपो वासः’
इत्यत्रापि न अपामाचमनं चोद्यते ; प्रसिद्धास्वेव तु
आचमनीयास्वप्सु परिधानदृष्टिश्चोद्यत इति युक्तम् ; न हि अर्धवैशसं
सम्भवति । अपि च आचामन्तीति वर्तमानापदेशित्वात् नायं शब्दो विधिक्षमः ।
ननु मन्यन्त इत्यपि समानं वर्तमानापदेशित्वम् ; सत्यमेवमेतत् ;
अवश्यविधेये तु अन्यतरस्मिन् वासःकार्याख्यानात् अपां
वासःसङ्कल्पनमेव अपूर्वं विधीयते ; न आचमनम् ;
पूर्ववद्धि तत् — इत्युपपादितम् । यदप्युक्तम् —
विस्पष्टा च आचमने विधिविभक्तिरिति, तदपि पूर्ववत्त्वेनैव
आचमनस्य प्रत्युक्तम् ; अत एव आचमनस्याविधित्सितत्वात् ‘एतमेव
तदनमनग्नं कुर्वन्तो मन्यन्ते’ इत्यत्रैव काण्वाः पर्यवस्यन्ति, न
आमनन्ति ‘तस्मादेवंवित्’ इत्यादि तस्मात् माध्यन्दिनानामपि पाठे
आचमनानुवादेन एवंवित्त्वमेव प्रकृतप्राणवासोवित्त्वं विधीयत इति
प्रतिपत्तव्यम् । योऽप्ययमभ्युपगमः — क्वचिदाचमनं विधीयताम् ,
क्वचिद्वासोविज्ञानमिति — सोऽपि न साधुः, ‘आपो वासः’
इत्यादिकाया वाक्यप्रवृत्तेः सर्वत्रैकरूप्यात् । तस्मात् वासोविज्ञानमेव
इह विधीयते, न आचमनमिति न्याय्यम् ॥ १८ ॥

### समानाधिकरणम्

समान एवं चाभेदात् ॥ १९ ॥

वाजसनेयिशाखायाम् अग्निरहस्ये शाण्डिल्यनामाङ्किता विद्या विज्ञाता ; तत्र
च गुणाः श्रूयन्ते — ‘स आत्मानमुपासीत मनोमयं प्राणशरीरं भारूपम्’
इत्येवमादयः ; तस्यामेव शाखायां बृहदारण्यके पुनः पठ्यते —
‘मनोमयोऽयं पुरुषो भाःसत्यस्तस्मिन्नन्तर्हृदये यथा व्रीहिर्वा यवो वा
स एष सर्वस्येशानः सर्वस्याधिपतिः सर्वमिदं प्रशास्ति यदिदं किञ्च’ (बृ.
उ. ५ । ६ । १) इति । तत्र संशयः — किमियम् एका विद्या
अग्निरहस्यबृहदारण्यकयोः
गुणोपसंहारश्च, उत द्वे इमे विद्ये
गुणानुपसंहारश्चेति । किं
तावत्प्राप्तम् ? विद्याभेदः गुणव्यवस्था
चेति । कुतः ? पौनरुक्त्यप्रसङ्गात् — भिन्नासु हि शाखासु
अध्येतृवेदितृभेदात् पौनरुक्त्यपरिहारमालोच्य
विद्यैकत्वमध्यवसाय एकत्रातिरिक्ता गुणा
इतरत्रोपसंह्रियन्ते प्राणसंवादादिषु — इत्युक्तम् ;
एकस्यां पुनः शाखायाम् अध्येतृवेदितृभेदाभावात् अशक्यपरिहारे
पौनरुक्त्ये न विप्रकृष्टदेशस्था एका विद्या भवितुमर्हति । न च अत्र
एकमाम्नानं विद्याविधानार्थम् , अपरं गुणविधानार्थम् — इति विभागः
सम्भवति ; तदा हि अतिरिक्ता एव गुणा इतरत्रेतरत्र च आम्नायेरन् , न
समानाः ; समाना अपि तु उभयत्राम्नायन्ते मनोमयत्वादयः । तस्मात्
नान्योन्यगुणोपसंहार इत्येवं प्राप्ते ब्रूमहे —

यथा भिन्नासु शाखासु विद्यैकत्वं गुणोपसंहारश्च भवति एवमेकस्यामपि शाखायां
भवितुमर्हति, उपास्याभेदात् । तदेव हि ब्रह्म मनोमयत्वादिगुणकम्
उभयत्रापि उपास्यम् अभिन्नं प्रत्यभिजानीमहे ; उपास्यं च
रूपं विद्यायाः ; न च विद्यमाने रूपाभेदे विद्याभेदमध्यवसातुं शक्नुमः ;
नापि विद्याभेदे गुणव्यवस्थानम् । ननु पौनरुक्त्यप्रसङ्गात्
विद्याभेदोऽध्यवसितः ; नेत्युच्यते, अर्थविभागोपपत्तेः —
एकं हि आम्नानं विद्याविधानार्थम् , अपरं गुणविधानार्थम् — इति न
किञ्चिन्नोपपद्यते । ननु एवं सति यदपठितमग्निरहस्ये,
तदेव बृहदारण्यके पठितव्यम् — ‘स एष सर्वस्येशानः’ इत्यादि ; यत्तु
पठितमेव ‘मनोमयः’ इत्यादि, तन्न पठितव्यम् — नैष दोषः, तद्बलेनैव
प्रदेशान्तरपठितविद्याप्रत्यभिज्ञानात् ; समानगुणाम्नानेन हि
विप्रकृष्टदेशां शाण्डिल्यविद्यां प्रत्यभिज्ञाप्य
तस्याम् ईशानत्वादि उपदिश्यते । अन्यथा हि कथं तस्याम् अयं
गुणविधिरभिधीयते । अपि च अप्राप्तांशोपदेशेन अर्थवति
वाक्ये सञ्जाते, प्राप्तांशपरामर्शस्य नित्यानुवादतयापि
उपपद्यमानत्वात् न तद्बलेन प्रत्यभिज्ञा उपेक्षितुं शक्यते ।
तस्मादत्र समानायामपि शाखायां विद्यैकत्वं गुणोपसंहारश्चेत्युपपन्नम् ॥ १९
॥

### सम्बन्धाधिकरणम्

सम्बन्धादेवमन्यत्रापि ॥ २० ॥

बृहदारण्यके ‘सत्यं ब्रह्म’ (बृ. उ. ५ । ५ । १) इत्युपक्रम्य,
‘तद्यत्तत्सत्यमसौ स आदित्यो य एष
एतस्मिन्मण्डले पुरुषो यश्चायं
दक्षिणेऽक्षन्पुरुषः’ (बृ. उ. ५ । ५ । २)
इति तस्यैव सत्यस्य ब्रह्मणः अधिदैवतमध्यात्मं च आयतनविशेषमुपदिश्य,
व्याहृतिशरीरत्वं च सम्पाद्य, द्वे उपनिषदावुपदिश्येते — ‘तस्योपनिषदहः’
इति — अधिदैवतम् , ‘तस्योपनिषदहम्’ इति — अध्यात्मम् । तत्र संशयः —
किमविभागेनैव उभे अपि उपनिषदावुभयत्रानुसन्धातव्ये, उत विभागेन —
एका अधिदैवतम् , एका अध्यात्ममिति । तत्र सूत्रेणैवोपक्रमते — यथा
शाण्डिल्यविद्यायां विभागेनाप्यधीतायां गुणोपसंहार
उक्तः, एवमन्यत्रापि एवंजातीयके विषये भवितुमर्हति,
एकविद्याभिसम्बन्धात् — एका हि इयं सत्यविद्या
अधिदैवतम् अध्यात्मं च अधीता, उपक्रमाभेदात् व्यतिषक्तपाठाच्च ; कथं
तस्यामुदितो धर्मः तस्यामेव न स्यात् । यो ह्याचार्ये
कश्चिदनुगमनादिराचारश्चोदितः, स
ग्रामगतेऽरण्यगते च तुल्यवदेव भवति । तस्मात्
उभयोरप्युपनिषदोः उभयत्र प्राप्तिरिति ॥ २० ॥

एवं प्राप्ते, प्रतिविधत्ते —

न वा विशेषात् ॥ २१ ॥

नैव उभयोः उभयत्र प्राप्तिः । कस्मात् ? विशेषात् ,
उपासनस्थानविशेषोपनिबन्धादित्यर्थः ।
कथं स्थानविशेषोपनिबन्ध इति, उच्यते — ‘य एष एतस्मिन्मण्डले पुरुषः’ (बृ.
उ. ५ । ५ । ३) इति हि आधिदैविकं पुरुषं प्रकृत्य, ‘तस्योपनिषदहः’ इति
श्रावयति ; ‘योऽयं दक्षिणेऽक्षन्पुरुषः’ (बृ. उ. ५ । ५ । ४) इति च
आध्यात्मिकं पुरुषं प्रकृत्य, ‘तस्योपनिषदहम्’ इति ; तस्येति च एतत्
सन्निहितावलम्बनं सर्वनाम ; तस्मात् आयतनविशेषव्यपाश्रयेणैव एते
उपनिषदावुपदिश्येते ; कुत उभयोरुभयत्र प्राप्तिः । ननु एक एवायम्
अधिदैवतमध्यात्मं च पुरुषः, एकस्यैव सत्यस्य ब्रह्मण
आयतनद्वयप्रतिपादनात् ; सत्यमेवमेतत् ; एकस्यापि तु
अवस्थाविशेषोपादानेनैव उपनिषद्विशेषोपदेशात्
तदवस्थस्यैव सा भवितुमर्हति ; अस्ति चायं दृष्टान्तः —
सत्यपि आचार्यस्वरूपानपाये, यत् आचार्यस्य आसीनस्य अनुवर्तनमुक्तम्
, न तत् तिष्ठतो भवति ; यच्च तिष्ठत उक्तम् , न तदासीनस्येति ।
ग्रामारण्ययोस्तु आचार्यस्वरूपानपायात्
तत्स्वरूपानुबद्धस्य च धर्मस्य
ग्रामारण्यकृतविशेषाभावात्
उभयत्र तुल्यवद्भाव इति अदृष्टान्तः सः । तस्मात् व्यवस्था
अनयोरुपनिषदोः ॥ २१ ॥

दर्शयति च ॥ २२ ॥

अपि च एवंजातीयकानां धर्माणां व्यवस्थेति लिङ्गदर्शनं भवति — ‘तस्यैतस्य
तदेव रूपं यदमुष्य रूपं यावमुष्य गेष्णौ तौ गेष्णौ यन्नाम तन्नाम’
(छा. उ. १ । ७ । ५) इति । कथमस्य लिङ्गत्वमिति ? तदुच्यते —
अक्ष्यादित्यस्थानभेदभिन्नान् धर्मान्
अन्योन्यस्मिन्ननुपसंहार्यान् पश्यन् इह
अतिदेशेन आदित्यपुरुषगतारूपादीन् अक्षिपुरुषे उपसंहरति —
‘तस्यैतस्य तदेव रूपम्’ (छा. उ. १ । ७ । ५) इत्यादिना ।
तस्माद्व्यवस्थिते एव एते उपनिषदाविति निर्णयः ॥ २२ ॥

### सम्भृत्यधिकरणम्

सम्भृतिद्युव्याप्त्यपि चातः ॥ २३ ॥

‘ब्रह्मज्येष्ठा वीर्या सम्भृतानि ब्रह्माग्रे ज्येष्ठं दिवमाततान’ इत्येवं
राणायनीयानां खिलेषु वीर्यसम्भृतिद्युनिवेशप्रभृतयो ब्रह्मणो विभूतयः
पठ्यन्ते ; तेषामेव च उपनिषदि शाण्डिल्यविद्याप्रभृतयो
ब्रह्मविद्याः पठ्यन्ते ; तासु ब्रह्मविद्यासु ता
ब्रह्मविभूतय उपसंह्रियेरन् , न वेति विचारणायाम् ,
ब्रह्मसम्बन्धादुपसंहारप्राप्तौ एवं पठति ।
सम्भृतिद्युव्याप्तिप्रभृतयो
विभूतयः शाण्डिल्यविद्याप्रभृतिषु नोपसंहर्तव्याः, अत एव च
आयतनविशेषयोगात् । तथा हि शाण्डिल्यविद्यायां
हृदयायतनत्वं ब्रह्मण उक्तम् — ‘एष म आत्मान्तर्हृदये’
(छा. उ. ३ । १४ । ३) इति ; तद्वदेव दहरविद्यायामपि — ‘दहरं पुण्डरीकं
वेश्म दहरोऽस्मिन्नन्तराकाशः’ (छा. उ. ८ । १ । २) इति ;
उपकोसलविद्यायां तु अक्ष्यायतनत्वम् — ‘य एषोऽक्षिणि
पुरुषो दृश्यते’ (छा. उ. ४ । १५ । १) इति ; एवं तत्र तत्र तत्तत्
आध्यात्मिकमायतनम् एतासु विद्यासु प्रतीयते ;
आधिदैविक्यस्तु एता विभूतयः सम्भृतिद्युव्याप्तिप्रभृतयः
; तासां कुत एतासु प्राप्तिः । नन्वेतास्वपि आधिदैविक्यो विभूतयः श्रूयन्ते
— ‘ज्यायान्दिवो ज्यायानेभ्यो लोकेभ्यः’ (छा. उ. ३ । १४ । ३) ‘एष उ एव
भामनीरेष हि सर्वेषु लोकेषु भाति’ (छा. उ. ४ । १५ । ४) ‘यावान्वा
अयमाकाशस्तावानेषोऽन्तर्हृदय आकाश उभे अस्मिन्द्यावापृथिवी अन्तरेव
समाहिते’ (छा. उ. ८ । १ । ३) इत्येवमाद्याः ; सन्ति च
अन्या आयतनविशेषहीना अपि इह ब्रह्मविद्याः षोडशकलाद्याः —
सत्यमेवमेतत् ; तथाप्यत्र विद्यते विशेषः
सम्भृत्याद्यनुपसंहारहेतुः —
समानगुणाम्नानेन हि प्रत्युपस्थापितासु विप्रकृष्टदेशास्वपि
विद्यासु विप्रकृष्टदेशगुणा उपसंह्रियेरन्निति युक्तम् ; सम्भृत्यादयस्तु
शाण्डिल्यादिवाक्यगोचराश्च मनोमयत्वादयो गुणाः परस्परव्यावृत्तस्वरूपत्वात्
न प्रदेशान्तरवर्तिविद्याप्रत्युपस्थापनक्षमाः । न च ब्रह्मसम्बन्धमात्रेण
प्रदेशान्तरवर्तिविद्याप्रत्युपस्थापनमित्युच्यते, विद्याभेदेऽपि
तदुपपत्तेः ; एकमपि हि ब्रह्म विभूतिभेदैरनेकधा उपास्यत
इति स्थितिः, परोवरीयस्त्वादिवद्भेददर्शनात् । तस्मात्
वीर्यसम्भृत्यादीनां शाण्डिल्यविद्यादिषु
अनुपसंहार इति ॥ २३ ॥

### पुरुषविद्याधिकरणम्

पुरुषविद्यायामिव चेतरेषामनाम्नानात् ॥ २४ ॥

अस्ति ताण्डिनां पैङ्गिनां च रहस्यब्राह्मणे पुरुषविद्या ; तत्र पुरुषो
यज्ञः कल्पितः ; तदीयमायुः त्रेधा विभज्य सवनत्रयं कल्पितम् ;
अशिशिषादीनि च दीक्षादिभावेन कल्पितानि ; अन्ये च धर्मास्तत्र
समधिगता आशीर्मन्त्रप्रयोगादयः । तैत्तिरीयका अपि कञ्चित् पुरुषयज्ञं
कल्पयन्ति — ‘तस्यैवंविदुषो यज्ञस्यात्मा यजमानः श्रद्धा पत्नी’ (ना. उ.
८०) इत्येतेनानुवाकेन । तत्र संशयः — किमितरत्र उक्ताः पुरुषयज्ञस्य
धर्माः तैत्तिरीयकेषु उपसंहर्तव्याः, किं वा नोपसंहर्तव्या इति ।
पुरुषयज्ञत्वाविशेषात् उपसंहारप्राप्तौ, आचक्ष्महे — नोपसंहर्तव्या
इति । कस्मात् ? तद्रूपप्रत्यभिज्ञानाभावात् ; तदाहाचार्यः
पुरुषविद्यायामिवेति — यथा एकेषां शाखिनां
ताण्डिनां पैङ्गिनां च पुरुषविद्यायामाम्नानम् , नैवम् इतरेषां
तैत्तिरीयाणामाम्नानमस्ति ; तेषां हि
इतरविलक्षणमेव यज्ञसम्पादनं दृश्यते,
पत्नीयजमानवेदिवेदबर्हिर्यूपाज्यपश्वृत्विगाद्यनुक्रमणात् ।
यदपि सवनसम्पादनं तदपि इतरविलक्षणमेव — ‘यत्प्रातर्मध्यन्दिनं सायं च तानि’
(ना. उ. ८०) इति । यदपि किञ्चित् मरणावभृथत्वादिसामान्यं , तदपि
अल्पीयस्त्वात् भूयसा वैलक्षण्येन अभिभूयमानं न
प्रत्यभिज्ञापनक्षमम् । न च तैत्तिरीयके पुरुषस्य यज्ञत्वं
श्रूयते ; ‘विदुषः’ ‘यज्ञस्य’ इति हि न च एते समानाधिकरणे
षष्ठ्यौ — विद्वानेव यो यज्ञस्तस्येति ; न हि पुरुषस्य मुख्यं
यज्ञत्वमस्ति ; व्यधिकरणे तु एते षष्ठ्यौ — विदुषो यो यज्ञस्तस्येति
; भवति हि पुरुषस्य मुख्यो यज्ञसम्बन्धः ; सत्यां च गतौ, मुख्य एवार्थ
आश्रयितव्यः, न भाक्तः । ‘आत्मा यजमानः’ इति च यजमानत्वं
पुरुषस्य निर्ब्रुवन् वैयधिकरण्येनैव अस्य यज्ञसम्बन्धं
दर्शयति । अपि च ‘तस्यैवं विदुषः’ इति सिद्धवदनुवादश्रुतौ सत्याम् ,
पुरुषस्य यज्ञभावम् आत्मादीनां च यजमानादिभावं प्रतिपित्समानस्य
वाक्यभेदः स्यात् । अपि च ससंन्यासामात्मविद्यां
पुरस्तादुपदिश्य अनन्तरम् ‘तस्यैवं विदुषः’
इत्याद्यनुक्रमणं पश्यन्तः — पूर्वशेष एव एष
आम्नायः, न स्वतन्त्र इति प्रतीमः ; तथा च एकमेव
फलमुभयोरप्यनुवाकयोरुपलभामहे
— ‘ब्रह्मणो महिमानमाप्नोति’ (ना. उ. ८०) इति ; इतरेषां तु अनन्यशेषः
पुरुषविद्याम्नायः ; आयुरभिवृद्धिफलो ह्यसौ, ‘प्र ह षोडशं
वर्षशतं जीवति य एवं वेद’ (छा. उ. ३ । १६ । ७) इति
समभिव्याहारात् । तस्मात् शाखान्तराधीतानां
पुरुषविद्याधर्माणामाशीर्मन्त्रादीनामप्राप्तिः तैत्तिरीयके ॥ २४ ॥

### वेधाद्यधिकरणम्

वेधाद्यर्थभेदात् ॥ २५ ॥

अस्त्याथर्वणिकानामुपनिषदारम्भे मन्त्रसमाम्नायः — ‘सर्वं प्रविध्य हृदयं
प्रविध्य धमनीः प्रवृज्य शिरोऽभिप्रवृज्य त्रिधा विपृक्तः’ इत्यादि ;
ताण्डिनाम् — ‘देव सवितः प्रसुव यज्ञम्’ इत्यादिः ; शाट्यायनिनाम् —
‘श्वेताश्वो हरितनीलोऽसि’ इत्यादिः ; कठानां तैत्तिरीयाणां च — ‘शं
नो मित्रः शं वरुणः’ (तै. उ. १ । १ । १) इत्यादिः ; वाजसनेयिनां तु
उपनिषदारम्भे प्रवर्ग्यब्राह्मणं पठ्यते — ‘देवा ह वै सत्रं
निषेदुः’ इत्यादि ; कौषीतकिनामपि अग्निष्टोमब्राह्मणम् —
‘ब्रह्म वा अग्निष्टोमो ब्रह्मैव तदहर्ब्रह्मणैव ते ब्रह्मोपयन्ति
तेऽमृतत्वमाप्नुवन्ति य एतदहरुपयन्ति’ इति । किमिमे सर्वे प्रविध्यादयो
मन्त्राः प्रवर्ग्यादीनि च कर्माणि विद्यासु उपसंह्रियेरन् , किं वा न
उपसंह्रियेरन् — इति मीमांसामहे । किं तावत् नः प्रतिभाति ? उपसंहार एव
एषां विद्यास्विति । कुतः ? विद्याप्रधानानामुपनिषद्ग्रन्थानां समीपे
पाठात् । ननु एषां विद्यार्थतया विधानं नोपलभामहे — बाढम् , अनुपलभमाना
अपि तु अनुमास्यामहे, सन्निधिसामर्थ्यात् ; न हि सन्निधेः अर्थवत्त्वे
सम्भवति, अकस्मादसावनाश्रयितुं युक्तः । ननु नैषां मन्त्राणां
विद्याविषयं किञ्चित्सामर्थ्यं पश्यामः । कथं च प्रवर्ग्यादीनि
कर्माणि अन्यार्थत्वेनैव विनियुक्तानि सन्ति विद्यार्थत्वेनापि
प्रतिपद्येमहीति । नैष दोषः ; सामर्थ्यं तावत् मन्त्राणां विद्याविषयमपि
किञ्चित् शक्यं कल्पयितुम् , हृदयादिसङ्कीर्तनात् ; हृदयादीनि हि
प्रायेण उपासनेषु आयतनादिभावेनोपदिष्टानि ; तद्द्वारेण च ‘हृदयं
प्रविध्य’ इत्येवंजातीयकानां मन्त्राणाम् उपपन्नमुपासनाङ्गत्वम् ;
दृष्टश्च उपासनेष्वपि मन्त्रविनियोगः — ‘भूः
प्रपद्येऽमुनाऽमुनाऽमुना’
(छा. उ. ३ । १५ । ३) इत्येवमादिः ; तथा प्रवर्ग्यादीनां कर्मणाम्
अन्यत्रापि विनियुक्तानां सताम् अविरुद्धो विद्यासु
विनियोगः — वाजपेय इव बृहस्पतिसवस्य — इत्येवं प्राप्ते ब्रूमः —

नैषामुपसंहारो विद्यास्विति । कस्मात् ? वेधाद्यर्थभेदात् — ‘हृदयं
प्रविध्य’ इत्येवंजातीयकानां हि मन्त्राणां येऽर्था
हृदयवेधादयः, भिन्नाः अनभिसम्बद्धाः ते
उपनिषदुदिताभिर्विद्याभिः ; न
तेषां ताभिः सङ्गन्तुं सामर्थ्यमस्ति । ननु हृदयस्य
उपासनेष्वप्युपयोगात् तद्द्वारक
उपासनासम्बन्ध उपन्यस्तः — नेत्युच्यते ; हृदयमात्रसङ्कीर्तनस्य हि
एवमुपयोगः कथञ्चिदुत्प्रेक्ष्येत ; न च हृदयमात्रमत्र मन्त्रार्थः ; ‘हृदयं
प्रविध्य धमनीः प्रवृज्य’ इत्येवंजातीयको हि न सकलो मन्त्रार्थो
विद्याभिरभिसम्बध्यते ; अभिचारविषयो ह्येषोऽर्थः ;
तस्मादाभिचारिकेण कर्मणा ‘सर्वं प्रविध्य’ इत्येतस्य
मन्त्रस्याभिसम्बन्धः ; तथा ‘देव
सवितः प्रसुव यज्ञम्’ इत्यस्य यज्ञप्रसवलिङ्गत्वात् यज्ञेन
कर्मणा अभिसम्बन्धः ; तद्विशेषसम्बन्धस्तु
प्रमाणान्तरादनुसर्तव्यः ;
एवमन्येषामपि मन्त्राणाम् — केषाञ्चित् लिङ्गेन,
केषाञ्चिद्वचनेन, केषाञ्चित्प्रमाणान्तरेणेत्येवम्
— अर्थान्तरेषु विनियुक्तानाम् , रहस्यपठितानामपि सताम् , न सन्निधिमात्रेण
विद्याशेषत्वोपपत्तिः ; दुर्बलो हि सन्निधिः श्रुत्यादिभ्य इत्युक्तं
प्रथमे तन्त्रे — ‘श्रुतिलिङ्गवाक्यप्रकरणस्थानसमाख्यानां
समवाये पारदौर्बल्यमर्थविप्रकर्षात्’ (जै. सू. ३ । ३ । १४)
इत्यत्र । तथा कर्मणामपि प्रवर्ग्यादीनामन्यत्र विनियुक्तानां
न विद्याशेषत्वोपपत्तिः ; न ह्येषां विद्याभिः सह ऐकार्थ्यं किञ्चिदस्ति
; वाजपेये तु बृहस्पतिसवस्य स्पष्टं विनियोगान्तरम् — ‘वाजपेयेनेष्ट्वा
बृहस्पतिसवेन यजेत’ इति ; अपि च एकोऽयं प्रवर्ग्यः सकृदुत्पन्नो
बलीयसा प्रमाणेन अन्यत्र विनियुक्तः न दुर्बलेन प्रमाणेन अन्यत्रापि
विनियोगमर्हति ; अगृह्यमाणविशेषत्वे हि प्रमाणयोः एवं स्यात् ; न तु
बलवदबलवतोः प्रमाणयोरगृह्यमाणविशेषता सम्भवति,
बलवदबलवत्त्वविशेषादेव । तस्मात्
एवंजातीयकानां मन्त्राणां कर्मणां वा न सन्निधिपाठमात्रेण
विद्याशेषत्वमाशङ्कितव्यम् ; अरण्यानुवचनादिधर्मसामान्यात्तु
सन्निधिपाठ इति संतोष्टव्यम् ॥ २५ ॥

### हान्यधिकरणम्

हानौ तूपायनशब्दशेषत्वात्कुशाच्छन्दस्तुत्युपगानवत्तदुक्तम् ॥ २६ ॥

अस्ति ताण्डिनां श्रुतिः — ‘अश्व इव रोमाणि विधूय पापं चन्द्र इव
राहोर्मुखात्प्रमुच्य धूत्वा शरीरमकृतं कृतात्मा
ब्रह्मलोकमभिसम्भवामि’ (छा. उ. ८ । १३ । १) इति ; तथा
आथर्वणिकानाम् — ‘तदा विद्वान्पुण्यपापे विधूय निरञ्जनः
परमं साम्यमुपैति’ (मु. उ. ३ । १ । ३) इति ; तथा शाट्यायनिनः पठन्ति —
‘तस्य पुत्रा दायमुपयन्ति सुहृदः साधुकृत्यां द्विषन्तः पापकृत्याम्’
इति ; तथैव कौषीतकिनः — ‘तत्सुकृतदुष्कृते विधूनुते तस्य प्रिया ज्ञातयः
सुकृतमुपयन्त्यप्रिया दुष्कृतम्’ इति । तदिह क्वचित्
सुकृतदुष्कृतयोर्हानं श्रूयते ;
क्वचित्तयोरेव विभागेन प्रियैरप्रियैश्चोपायनम् ;
क्वचित्तु उभयमपि हानमुपायनं च ; तद्यत्रोभयं श्रूयते तत्र तावत्
न किञ्चिद्वक्तव्यमस्ति ; यत्राप्युपायनमेव श्रूयते, न हानम् ,
तत्राप्यर्थादेव हानं सन्निपतति, अन्यैरात्मीययोः
सुकृतदुष्कृतयोरुपेयमानयोः आवश्यकत्वात्तद्धानस्य ; यत्र तु हानमेव
श्रूयते, नोपायनम् — तत्रोपायनं सन्निपतेद्वा, न वेति
विचिकित्सायाम् — अश्रवणादसन्निपातः,
विद्यान्तरगोचरत्वाच्च
शाखान्तरीयस्य श्रवणस्य । अपि च आत्मकर्तृकं
सुकृतदुष्कृतयोर्हानम् ; परकर्तृकं तु उपायनम् ;
तयोरसत्यावश्यकभावे, कथं
हानेनोपायनमाक्षिप्येत ? तस्मादसन्निपातो
हानावुपायनस्येति ॥

अस्यां प्राप्तौ पठति — हानाविति । हानौ तु एतस्यां केवलायामपि
श्रूयमाणायाम् उपायनं सन्निपतितुमर्हति ;
तच्छेषत्वात् — हानशब्दशेषो हि उपायनशब्दः समधिगतः
कौषीतकिरहस्ये ; तस्मादन्यत्र
केवलहानश्रवणेऽप्युपायनानुवृत्तिः ।
यदुक्तम् — अश्रवणात् विद्यान्तरगोचरत्वात् अनावश्यकत्वाच्च असन्निपात इति,
तदुच्यते — भवेदेषा व्यवस्थोक्तिः, यद्यनुष्ठेयं किञ्चिदन्यत्र श्रुतम्
अन्यत्र निनीष्येत ; न त्विह हानमुपायनं वा अनुष्ठेयत्वेन
सङ्कीर्त्यते ; विद्यास्तुत्यर्थं तु अनयोः सङ्कीर्तनम्
— इत्थं महाभागा विद्या, यत्सामर्थ्यादस्य विदुषः सुकृतदुष्कृते
संसारकारणभूते विधूयेते, ते च अस्य सुहृद्दुर्हृत्सु
निविशेते इति ; स्तुत्यर्थे च अस्मिन्संकीर्तने,
हानानन्तरभावित्वेनोपायनस्य,
क्वचिच्छ्रुतत्वात् अन्यत्रापि
हानश्रुतावुपायनानुवृत्तिं
मन्यते — स्तुतिप्रकर्षलाभाय । प्रसिद्धा च अर्थवादान्तरापेक्षा
अर्थवादान्तरप्रवृत्तिः — ‘एकविंशो वा
इतोऽसावादित्यः’ (छा. उ. २ । १० । ५)
इत्येवमादिषु । कथं हि इह एकविंशता आदित्यस्याभिधीयेत,
अनपेक्ष्यमाणेऽर्थवादान्तरे — ‘द्वादश मासाः पञ्चर्तवस्त्रय इमे लोका
असावादित्य एकविंशः’ इत्यस्मिन् । तथा ‘त्रिष्टुभौ भवतः
सेन्द्रियत्वाय’ इत्येवमादिवादेषु
‘इन्द्रियं वै त्रिष्टुप्’
इत्येवमाद्यर्थवादान्तरापेक्षा
दृश्यते । विद्यास्तुत्यर्थत्वाच्च अस्योपायनवादस्य, कथमन्यदीये
सुकृतदुष्कृते अन्यैरुपेयेते इति
नातीवाभिनिवेष्टव्यम् ।
उपायनशब्दशेषत्वादिति च शब्दशब्दं समुच्चारयन्
स्तुत्यर्थामेव हानावुपायनानुवृत्तिं सूचयति ;
गुणोपसंहारविवक्षायां हि
उपायनार्थस्यैव हानावनुवृत्तिं ब्रूयात् । तस्मात्
गुणोपसंहारविचारप्रसङ्गेन स्तुत्युपसंहारप्रदर्शनार्थमिदं
सूत्रम् । कुशाच्छन्दस्तुत्युपगानवदिति उपमोपादानम् ; तद्यथा —
भाल्लविनाम् ‘कुशा वानस्पत्याः स्थ ता मा पात’ इत्येतस्मिन्निगमे
कुशानामविशेषेण वनस्पतियोनित्वश्रवणे, शाट्यायनिनाम्
‘औदुम्बराः कुशा’ इति विशेषवचनात् औदुम्बर्यः कुशा
आश्रीयन्ते ; यथा च क्वचित् देवासुरच्छन्दसामविशेषेण
पौर्वापर्यप्रसङ्गे, देवच्छन्दांसि पूर्वाणीति
पैङ्ग्याम्नानात्प्रतीयते ; यथा च षोडशिस्तोत्रे
केषाञ्चित्कालाविशेषप्राप्तौ,
‘समयाध्युषिते सूर्ये’ इत्यार्चश्रुतेः कालविशेषप्रतिपत्तिः ; यथैव च
अविशेषेणोपगानं केचित्समामनन्ति विशेषेण भाल्लविनः — यथा एतेषु
कुशादिषु श्रुत्यन्तरगतविशेषान्वयः, एवं हानावप्युपायनान्वय इत्यर्थः ।
श्रुत्यन्तरकृतं हि विशेषं श्रुत्यन्तरेऽनभ्युपगच्छतः सर्वत्रैव
विकल्पः स्यात् ; स च अन्याय्यः सत्यां गतौ ; तदुक्तं
द्वादशलक्षण्याम् — ‘अपि तु
वाक्यशेषत्वादितरपर्युदासः
स्यात्प्रतिषेधे विकल्पः स्यात्’ इति ॥

अथवा एतास्वेव विधूननश्रुतिषु एतेन सूत्रेण एतच्चिन्तयितव्यम् — किमनेन
विधूननवचनेन सुकृतदुष्कृतयोर्हानमभिधीयते, किं वा अर्थान्तरमिति ।
तत्र च एवं प्रापयितव्यम् — न हानं विधूननमभिधीयते, ‘धूञ्‌ कम्पने’ इति
स्मरणात् , ‘दोधूयन्ते ध्वजाग्राणि’ इति च वायुना चाल्यमानेषु
ध्वजाग्रेषु प्रयोगदर्शनात् ; तस्मात् चालनं
विधूननमभिधीयते ; चालनं तु सुकृतदुष्कृतयोः
कञ्चित्कालं फलप्रतिबन्धनात् — इत्येवं प्रापय्य,
प्रतिवक्तव्यम् — हानावेव एष विधूननशब्दो
वर्तितुमर्हति, उपायनशब्दशेषत्वात् ; न हि
परपरिग्रहभूतयोः सुकृतदुष्कृतयोः अप्रहीणयोः
परैरुपायनं सम्भवति ; यद्यपि इदं परकीययोः
सुकृतदुष्कृतयोः परैरुपायनं न आञ्जसं सम्भाव्यते,
तथापि तत्सङ्कीर्तनात्तावत् तदानुगुण्येन हानमेव विधूननं नामेति
निर्णेतुं शक्यते । क्वचिदपि च इदं विधूननसन्निधावुपायनं
श्रूयमाणं कुशाच्छन्दस्तुत्युपगानवत् विधूननश्रुत्या सर्वत्रापेक्ष्यमाणं
सार्वत्रिकं निर्णयकारणं सम्पद्यते । न च चालनं ध्वजाग्रवत्
सुकृतदुष्कृतयोर्मुख्यं सम्भवति, अद्रव्यत्वात् ।
अश्वश्च रोमाणि विधून्वानः त्यजन् रजः सहैव तेन रोमाण्यपि जीर्णानि
शातयति — ‘अश्व इव रोमाणि विधूय पापम्’ (छा. उ. ८ । १३ । १) इति च
ब्राह्मणम् ; अनेकार्थत्वाभ्युपगमाच्च धातूनां न स्मरणविरोधः ।
तदुक्तमिति व्याख्यातम् ॥ २६ ॥

### साम्परायाधिकरणम्

साम्पराये तर्तव्याभावात्तथा ह्यन्ये ॥ २७ ॥

देवयानेन पथा पर्यङ्कस्थं ब्रह्म अभिप्रस्थितस्य व्यध्वनि
सुकृतदुष्कृतयोर्वियोगं कौषीतकिनः
पर्यङ्कविद्यायामामनन्ति — ‘स एतं देवयानं
पन्थानमापद्याग्निलोकमागच्छति’
(कौ. उ. १ । ३) इत्युपक्रम्य, ‘स आगच्छति विरजां नदीं तां मनसैवात्येति
तत्सुकृतदुष्कृते विधूनुते’ (कौ. उ. १ । ४) इति । तत् किं यथाश्रुतं
व्यध्वन्येव वियोगवचनं प्रतिपत्तव्यम् , आहोस्वित् आदावेव
देहादपसर्पणे — इति विचारणायाम् , श्रुतिप्रामाण्यात् यथाश्रुति
प्रतिपत्तिप्रसक्तौ, पठति — साम्पराय इति । साम्पराये गमन एव
देहादपसर्पणे, इदं विद्यासामर्थ्यात्सुकृतदुष्कृतहानं भवति — इति
प्रतिजानीते ; हेतुं च आचष्टे — तर्तव्याभावादिति ; न हि विदुषः
सम्परेतस्य विद्यया ब्रह्म संप्रेप्सतः अन्तराले
सुकृतदुष्कृताभ्यां किञ्चित्प्राप्तव्यमस्ति,
यदर्थं कतिचित्क्षणानक्षीणे ते कल्प्येयाताम् ।
विद्याविरुद्धफलत्वाच्च
विद्यासामर्थ्येन तयोः क्षयः ; स च यदैव
विद्या फलाभिमुखी तदैव भवितुमर्हति । तस्मात् प्रागेव सन् अयं
सुकृतदुष्कृतक्षयः पश्चात्पठ्यते । तथा हि अन्येऽपि
शाखिनः ताण्डिनः शाट्यायनिनश्च प्रागवस्थायामेव
सुकृतदुष्कृतहानमामनन्ति — ‘अश्व इव
रोमाणि विधूय पापम्’ (छा. उ. ८ । १३ । १) इति, ‘तस्य पुत्रा
दायमुपयन्ति सुहृदः साधुकृत्यां द्विषन्तः पापकृत्याम्’ इति
च ॥ २७ ॥

छन्दत उभयाविरोधात् ॥ २८ ॥

यदि च देहादपसृप्तस्य देवयानेन पथा प्रस्थितस्य अर्धपथे
सुकृतदुष्कृतक्षयोऽभ्युपगम्येत, ततः
पतिते देहे यमनियमविद्याभ्यासात्मकस्य सुकृतदुष्कृतक्षयहेतोः पुरुषयत्नस्य
इच्छातोऽनुष्ठानानुपपत्तेः अनुपपत्तिरेव तद्धेतुकस्य सुकृतदुष्कृतक्षयस्य
स्यात् ; तस्मात् पूर्वमेव साधकावस्थायां छन्दतोऽनुष्ठानं तस्य स्यात् ,
तत्पूर्वकं च सुकृतदुष्कृतहानम् — इति द्रष्टव्यम् ; एवं
निमित्तनैमित्तिकयोरुपपत्तिः
ताण्डिशाट्यायनिश्रुत्योश्च
सङ्गतिरिति ॥ २८ ॥

### गतेरर्थवत्त्वाधिकरणम्

गतेरर्थवत्त्वमुभयथाऽन्यथा हि विरोधः ॥ २९ ॥

क्वचित् पुण्यपापापहानसन्निधौ देवयानः पन्थाः श्रूयते, क्वचिन्न ; तत्र
संशयः — किं हानावविशेषेणैव देवयानः पन्थाः सन्निपतेत् , उत
विभागेन क्वचित्सन्निपतेत् क्वचिन्नेति । यथा तावत्
हानावविशेषेणैव उपायनानुवृत्तिरुक्ता एवं
देवयानानुवृत्तिरपि भवितुमर्हतीत्यस्यां
प्राप्तौ, आचक्ष्महे — गतेः देवयानस्य पथः, अर्थवत्त्वम् , उभयथा
विभागेन भवितुमर्हति — क्वचिदर्थवती गतिः क्वचिन्नेति ; न अविशेषेण ।
अन्यथा हि अविशेषेणैव एतस्यां गतावङ्गीक्रियमाणायां विरोधः स्यात् —
‘पुण्यपापे विधूय निरञ्जनः परमं साम्यमुपैति’ (मु. उ. ३ । १ । ३)
इत्यस्यां श्रुतौ देशान्तरप्रापणी गतिर्विरुध्येत ; कथं हि
निरञ्जनोऽगन्ता देशान्तरं गच्छेत् ; गन्तव्यं च परमं
साम्यं न देशान्तरप्राप्त्यायत्तम् — इत्यानर्थक्यमेवात्र
गतेर्मन्यामहे ॥ २९ ॥

उपपन्नस्तल्लक्षणार्थोपलब्धेर्लोकवत् ॥ ३० ॥

उपपन्नश्चायम् उभयथाभावः — क्वचिदर्थवती गतिः क्वचिन्नेति ;
तल्लक्षणार्थोपलब्धेः — गतिकारणभूतोऽर्थः
पर्यङ्कविद्यादिषु सगुणेषु उपासनेषु उपलभ्यते ; तत्र हि
पर्यङ्कारोहणम् , पर्यङ्कस्थेन ब्रह्मणा सह
संवदनम् , विशिष्टगन्धादिप्राप्तिश्च — इत्येवमादि बहु
देशान्तरप्राप्त्यायत्तं फलं श्रूयते ; तत्र अर्थवती
गतिः ; न तु सम्यग्दर्शने तल्लक्षणार्थोपलब्धिरस्ति ; न हि
आत्मैकत्वदर्शिनामाप्तकामानाम् इहैव
दग्धाशेषक्लेशबीजानाम्
आरब्धभोगकर्माशयक्षपणव्यतिरेकेण
अपेक्षितव्यं किञ्चिदस्ति ; तत्र अनर्थिका गतिः । लोकवच्च एष विभागो
द्रष्टव्यः — यथा लोके ग्रामप्राप्तौ देशान्तरप्रापणः पन्था
अपेक्ष्यते, न आरोग्यप्राप्तौ, एवमिहापीति । भूयश्च एनं विभागं
चतुर्थाध्याये निपुणतरमुपपादयिष्यामः ॥ ३० ॥

### अनियमाधिकरणम्

अनियमः सर्वासामविरोधः शब्दानुमानाभ्याम् ॥ ३१ ॥

सगुणासु विद्यासु गतिरर्थवती, न निर्गुणायां परमात्मविद्यायाम् —
इत्युक्तम् ; सगुणास्वपि विद्यासु कासुचिद्गतिः
श्रूयते — यथा पर्यङ्कविद्यायाम् उपकोसलविद्यायां
पञ्चाग्निविद्यायां दहरविद्यायामिति ; न अन्यासु —
यथा मधुविद्यायां शाण्डिल्यविद्यायां षोडशकलविद्यायां
वैश्वानरविद्यायामिति । तत्र संशयः —
किं यास्वेषैषा गतिः श्रूयते, तास्वेव नियम्येत ; उत अनियमेन
सर्वाभिरेव एवंजातीयकाभिर्विद्याभिरभिसम्बध्येतेति । किं
तावत्प्राप्तम् ? नियम इति ; यत्रैव श्रूयते, तत्रैव भवितुमर्हति,
प्रकरणस्य नियामकत्वात् ; यद्यन्यत्र अश्रूयमाणापि गतिः
विद्यान्तरं गच्छेत् , श्रुत्यादीनां प्रामाण्यं हीयेत,
सर्वस्य सर्वार्थत्वप्रसङ्गात् । अपि च अर्चिरादिका एकैव गतिः
उपकोसलविद्यायां पञ्चाग्निविद्यायां च
तुल्यवत्पठ्यते ; तत् सर्वार्थत्वेऽनर्थकं
पुनर्वचनं स्यात् । तस्मान्नियम इत्येवं प्राप्ते पठति —

अनियम इति । सर्वासामेव अभ्युदयप्राप्तिफलानां सगुणानां विद्यानाम्
अविशेषेण एषा देवयानाख्या गतिर्भवितुमर्हति । ननु
अनियमाभ्युपगमे प्रकरणविरोध उक्तः — नैषोऽस्ति विरोधः ;
शब्दानुमानाभ्यां श्रुतिस्मृतिभ्यामित्यर्थः ; तथा हि श्रुतिः — ‘तद्य
इत्थं विदुः’ (छा. उ. ५ । १० । १) इति पञ्चाग्निविद्यावतां देवयानं
पन्थानमवतारयन्ती ‘ये चेमेऽरण्ये श्रद्धा तप इत्युपासते’ (छा. उ. ५ ।
१० । १) इति विद्यान्तरशीलिनामपि पञ्चाग्निविद्याविद्भिः समानमार्गतां
गमयति । कथं पुनरवगम्यते — विद्यान्तरशीलिनामियं गतिरिति ? ननु
श्रद्धातपःपरायणानामेव स्यात् , तन्मात्रश्रवणात् —
नैष दोषः ; न हि केवलाभ्यां श्रद्धातपोभ्याम् अन्तरेण विद्याबलम् एषा
गतिर्लभ्यते — ‘विद्यया तदारोहन्ति यत्र कामाः परागताः । न तत्र दक्षिणा
यन्ति नाविद्वांसस्तपस्विनः’ इति श्रुत्यन्तरात् ; तस्मात् इह
श्रद्धातपोभ्यां विद्यान्तरोपलक्षणम् । वाजसनेयिनस्तु
पञ्चाग्निविद्याधिकारेऽधीयते — ‘य एवमेतद्विदुर्ये चामी
अरण्ये श्रद्धाꣳ सत्यमुपासते’ (बृ. उ. ६ । २ । १५) इति ; तत्र
श्रद्धालवो ये सत्यं ब्रह्मोपासते इति व्याख्येयम् , सत्यशब्दस्य
ब्रह्मणि असकृत्प्रयुक्तत्वात् । पञ्चाग्निविद्याविदां च
इत्थंवित्तयैव उपात्तत्वात् , विद्यान्तरपरायणानामेव
एतदुपादानं न्याय्यम् । ‘अथ य एतौ पन्थानौ न विदुस्ते कीटाः पतङ्गा
यदिदं दन्दशूकम्’ (बृ. उ. ६ । २ । १६) इति च मार्गद्वयभ्रष्टानां
कष्टामधोगतिं गमयन्ती श्रुतिः देवयानपितृयाणयोरेव एनान् अन्तर्भावयति ।
तत्रापि विद्याविशेषादेषां देवयानप्रतिपत्तिः । स्मृतिरपि — ‘शुक्लकृष्णे
गती ह्येते जगतः शाश्वते मते । एकया यात्यनावृत्तिमन्ययावर्तते पुनः’
(भ. गी. ८ । २६) इति । यत्पुनः देवयानस्य पथो द्विराम्नानम्
उपकोसलविद्यायां पञ्चाग्निविद्यायां च, तत्
उभयत्रापि अनुचिन्तनार्थम् । तस्मादनियमः ॥ ३१ ॥

### यावदधिकाराधिकरणम्

यावदधिकारमवस्थितिराधिकारिकाणाम् ॥ ३२ ॥

विदुषो वर्तमानदेहपातानन्तरं देहान्तरमुत्पद्यते, न वा — इति चिन्त्यते ।
ननु विद्यायाः साधनभूतायाः सम्पत्तौ कैवल्यनिर्वृत्तिः स्यात् न वेति
नेयं चिन्ता उपपद्यते ; न हि पाकसाधनसम्पत्तौ, ओदनो भवेत् न वेति
चिन्ता सम्भवति ; नापि भुञ्जानः तृप्येत् न वेति चिन्त्यते —
उपपन्ना तु इयं चिन्ता, ब्रह्मविदामपि केषाञ्चित्
इतिहासपुराणयोर्देहान्तरोत्पत्तिदर्शनात्
; तथा हि — अपान्तरतमा नाम वेदाचार्यः पुराणर्षिः विष्णुनियोगात्
कलिद्वापरयोः सन्धौ कृष्णद्वैपायनः सम्बभूवेति
स्मरन्ति ; वसिष्ठश्च ब्रह्मणो मानसः पुत्रः सन्
निमिशापादपगतपूर्वदेहः
पुनर्ब्रह्मादेशान्मित्रावरुणाभ्यां
सम्बभूवेति ; भृग्वादीनामपि ब्रह्मण एव मानसपुत्राणां वारुणे यज्ञे
पुनरुत्पत्तिः स्मर्यते ; सनत्कुमारोऽपि ब्रह्मण एव मानसः
पुत्रः स्वयं रुद्राय वरप्रदानात् स्कन्दत्वेन प्रादुर्बभूव ; एवमेव
दक्षनारदप्रभृतीनां भूयसी देहान्तरोत्पत्तिः कथ्यते तेन तेन
निमित्तेन स्मृतौ । श्रुतावपि मन्त्रार्थवादयोः
प्रायेणोपलभ्यते । ते च केचित् पतिते
पूर्वदेहे देहान्तरमाददते, केचित्तु स्थित एव तस्मिन्
योगैश्वर्यवशात् अनेकदेहादानन्यायेन । सर्वे च
एते समधिगतसकलवेदार्थाः स्मर्यन्ते । तत् एतेषां
देहान्तरोत्पत्तिदर्शनात्
प्राप्तं ब्रह्मविद्यायाः पाक्षिकं मोक्षहेतुत्वम् , अहेतुत्वं
वेति ॥

अत उत्तरमुच्यते — न, तेषाम् अपान्तरतमःप्रभृतीनां वेदप्रवर्तनादिषु
लोकस्थितिहेतुष्वधिकारेषु नियुक्तानाम्
अधिकारतन्त्रत्वात्स्थितेः ।
यथासौ भगवान्सविता सहस्रयुगपर्यन्तं जगतोऽधिकारं चरित्वा तदवसाने
उदयास्तमयवर्जितं कैवल्यमनुभवति — ‘अथ तत ऊर्ध्व उदेत्य नैवोदेता
नास्तमेतैकल एव मध्ये स्थाता’ (छा. उ. ३ । ११ । १) इति श्रुतेः ; यथा च
वर्तमाना ब्रह्मविदः आरब्धभोगक्षये कैवल्यमनुभवन्ति — ‘तस्य तावदेव चिरं
यावन्न विमोक्ष्येऽथ सम्पत्स्ये’ (छा. उ. ६ । १४ । २) इति श्रुतेः —
एवम् अपान्तरतमःप्रभृतयोऽपीश्वराः परमेश्वरेण तेषु तेष्वधिकारेषु
नियुक्ताः सन्तः सत्यपि सम्यग्दर्शने कैवल्यहेतौ
अक्षीणकर्माणो यावदधिकारमवतिष्ठन्ते, तदवसाने च
अपवृज्यन्त इत्यविरुद्धम् । सकृत्प्रवृत्तमेव हि ते फलदानाय
कर्माशयमतिवाहयन्तः, स्वातन्त्र्येणैव गृहादिव गृहान्तरम् अन्यमन्यं देहं
सञ्चरन्तः स्वाधिकारनिर्वर्तनाय, अपरिमुषितस्मृतय एव
देहेन्द्रियप्रकृतिवशित्वात्
निर्माय देहान् युगपत् क्रमेण वा अधितिष्ठन्ति । न च एते जातिस्मरा
इत्युच्यन्ते — त एवैते इति स्मृतिप्रसिद्धेः । यथा हि सुलभा
नाम ब्रह्मवादिनी जनकेन विवदितुकामा व्युदस्य स्वं देहम् , जानकं
देहमाविश्य, व्युद्य तेन, पश्चात् स्वमेव देहमाविवेश — इति
स्मर्यते । यदि हि उपयुक्ते सकृत्प्रवृत्ते कर्मणि कर्मान्तरं
देहान्तरारम्भकारणमाविर्भवेत् , ततः अन्यदप्यदग्धबीजं कर्मान्तरं
तद्वदेव प्रसज्येतेति ब्रह्मविद्यायाः पाक्षिकं मोक्षहेतुत्वम् अहेतुत्वं
वा आशङ्क्येत ; न तु इयमाशङ्का युक्ता, ज्ञानात्कर्मबीजदाहस्य
श्रुतिस्मृतिप्रसिद्धत्वात् । तथा हि श्रुतिः — ‘भिद्यते
हृदयग्रन्थिश्छिद्यन्ते सर्वसंशयाः । क्षीयन्ते चास्य कर्माणि
तस्मिन्दृष्टे परावरे’ (मु. उ. २ । २ । ९) इति,
‘स्मृतिलम्भे सर्वग्रन्थीनां विप्रमोक्षः’ (छा. उ. ७ । २६ । २) इति
चैवमाद्या । स्मृतिरपि — ‘यथैधांसि
समिद्धोऽग्निर्भस्मसात्कुरुतेऽर्जुन ।
ज्ञानाग्निः सर्वकर्माणि भस्मसात्कुरुते तथा’ (भ. गी. ४ । ३७) इति,
‘बीजान्यग्न्युपदग्धानि न रोहन्ति यथा पुनः ।
ज्ञानदग्धैस्तथा क्लेशैर्नात्मा सम्पद्यते पुनः’
इति चैवमाद्या । न च अविद्यादिक्लेशदाहे सति क्लेशबीजस्य कर्माशयस्य
एकदेशदाहः एकदेशप्ररोहश्च इत्युपपद्यते ; न हि अग्निदग्धस्य
शालिबीजस्य एकदेशप्ररोहो दृश्यते ; प्रवृत्तफलस्य तु कर्माशयस्य
मुक्तेषोरिव वेगक्षयात् निवृत्तिः, ‘तस्य तावदेव चिरम्’
(छा. उ. ६ । १४ । २) इति शरीरपातावधिक्षेपकरणात् । तस्मादुपपन्ना
यावदधिकारम् आधिकारिकाणामवस्थितिः । न च ज्ञानफलस्य
अनैकान्तिकता ; तथा च श्रुतिः अविशेषेणैव सर्वेषां ज्ञानान्मोक्षं
दर्शयति — ‘तद्यो यो देवानां प्रत्यबुध्यत स एव तदभवत्तथर्षीणां तथा
मनुष्याणाम्’ (बृ. उ. १ । ४ । १०) इति । ज्ञानान्तरेषु च
ऐश्वर्यादिफलेष्वासक्ताः स्युर्महर्षयः ;
ते पश्चादैश्वर्यक्षयदर्शनेन निर्विण्णाः परमात्मज्ञाने परिनिष्ठाः
कैवल्यं प्रापुरित्युपपद्यते — ‘ब्रह्मणा सह ते सर्वे
सम्प्राप्ते प्रतिसञ्चरे । परस्यान्ते कृतात्मानः
प्रविशन्ति परं पदम्’ इति स्मरणात् । प्रत्यक्षफलत्वाच्च
ज्ञानस्य फलविरहाशङ्कानुपपत्तिः ; कर्मफले हि
स्वर्गादावनुभवानारूढे
स्यादाशङ्का भवेद्वा न वेति ; अनुभवारूढं तु ज्ञानफलम् —
‘यत्साक्षादपरोक्षाद्ब्रह्म’ (बृ. उ. ३ । ४ । १) इति श्रुतेः, ‘तत्त्वमसि’
(छा. उ. ६ । ८ । ७) इति सिद्धवदुपदेशात् ; न हि ‘तत्त्वमसि’ इत्यस्य
वाक्यस्य अर्थः — तत् त्वं मृतो भविष्यसीति — एवं परिणेतुं
शक्यः । ‘तद्धैतत्पश्यन्नृषिर्वामदेवः प्रतिपेदेऽहं मनुरभवꣳ सूर्यश्च’
(बृ. उ. १ । ४ । १०) इति च सम्यग्दर्शनकालमेव तत्फलं सर्वात्मत्वं
दर्शयति । तस्मात् ऐकान्तिकी विदुषः कैवल्यसिद्धिः ॥ ३२ ॥

### अक्षरध्यधिकरणम्

अक्षरधियां त्ववरोधः सामान्यतद्भावाभ्यामौपसदवत्तदुक्तम् ॥ ३३ ॥

वाजसनेयके श्रूयते — ‘एतद्वै तदक्षरं गार्गि ब्राह्मणा
अभिवदन्त्यस्थूलमनण्वह्रस्वमदीर्घमलोहितमस्नेहम्’
(बृ. उ. ३ । ८ । ८) इत्यादि ; तथा आथर्वणे श्रूयते — ‘अथ परा यया
तदक्षरमधिगम्यते’ (मु. उ. १ । १ । ५)
‘यत्तदद्रेश्यमग्राह्यमगोत्रमवर्णम्’
(मु. उ. १ । १ । ६) इत्यादि ; तथैव अन्यत्रापि विशेषनिराकरणद्वारेण
अक्षरं परं ब्रह्म श्राव्यते ; तत्र च क्वचित् केचित् अतिरिक्ता
विशेषाः प्रतिषिध्यन्ते ; तासां विशेषप्रतिषेधबुद्धीनां किं सर्वासां
सर्वत्र प्राप्तिः, उत व्यवस्थेति संशये, श्रुतिविभागात् व्यवस्थाप्राप्तौ,
उच्यते — अक्षरविषयास्तु विशेषप्रतिषेधबुद्धयः सर्वाः सर्वत्रावरोद्धव्याः,
सामान्यतद्भावाभ्याम् — समानो हि सर्वत्र विशेषनिराकरणरूपो
ब्रह्मप्रतिपादनप्रकारः ; तदेव च सर्वत्र
प्रतिपाद्यं ब्रह्म अभिन्नं प्रत्यभिज्ञायते ; तत्र किमिति अन्यत्र कृता
बुद्धयः अन्यत्र न स्युः । तथा च ‘आनन्दादयः प्रधानस्य’ (ब्र. सू. ३ ।
३ । ११) इत्यत्र व्याख्यातम् ; तत्र विधिरूपाणि विशेषणानि चिन्तितानि,
इह प्रतिषेधरूपाणीति विशेषः ; प्रपञ्चार्थश्चायं चिन्ताभेदः । औपसदवदिति
निदर्शनम् ; यथा जामदग्न्येऽहीने पुरोडाशिनीषूपसत्सु चोदितासु ,
पुरोडाशप्रदानमन्त्राणाम् ‘अग्नेर्वेर्होत्रं वेरध्वरम्’
इत्येवमादीनाम् उद्गातृवेदोत्पन्नानामपि
अध्वर्युभिरभिसम्बन्धो भवति,
अध्वर्युकर्तृकत्वात्पुरोडाशप्रदानस्य,
प्रधानतन्त्रत्वाच्चाङ्गानाम् —
एवमिहापि अक्षरतन्त्रत्वात् तद्विशेषणानां यत्र
क्वचिदप्युत्पन्नानाम् अक्षरेण सर्वत्राभिसम्बन्ध
इत्यर्थः । तदुक्तं प्रथमे काण्डे — ‘गुणमुख्यव्यतिक्रमे
तदर्थत्वान्मुख्येन वेदसंयोगः’ (जै. सू. ३ । ३ ।
९) इत्यत्र ॥ ३३ ॥

### इयदधिकरणम्

इयदामननात् ॥ ३४ ॥

‘द्वा सुपर्णा सयुजा सखाया समानं वृक्षं परिषस्वजाते । तयोरन्यः पिप्पलं
स्वाद्वत्त्यनश्नन्नन्यो अभिचाकशीति’ (मु. उ. ३ । १ । १) —
इत्यध्यात्माधिकारे मन्त्रमाथर्वणिकाः श्वेताश्वतराश्च
पठन्ति ; तथा कठाः — ‘ऋतं पिबन्तौ सुकृतस्य लोके गुहां प्रविष्ठौ परमे
परार्ध्ये । छायातपौ ब्रह्मविदो वदन्ति पञ्चाग्नयो ये च
त्रिणाचिकेताः’ (क. उ. १ । ३ । १) इति । किमत्र
विद्यैकत्वम् , उत विद्यानानात्वमिति संशयः । किं
तावत्प्राप्तम् ? विद्यानानात्वमिति । कुतः ? विशेषदर्शनात्
— ‘द्वा सुपर्णा’ इत्यत्र हि एकस्य भोक्तृत्वं दृश्यते, एकस्य च
अभोक्तृत्वं दृश्यते ; ‘ऋतं पिबन्तौ’ इत्यत्र उभयोरपि
भोक्तृत्वमेव दृश्यते ; तत् वेद्यरूपं भिद्यमानं विद्यां
भिन्द्यादित्येवं प्राप्ते ब्रवीति —

विद्यैकत्वमिति । कुतः ? यतः उभयोरप्यनयोर्मन्त्रयोः इयत्तापरिच्छिन्नं
द्वित्वोपेतं वेद्यं रूपम् अभिन्नम् आमनन्ति । ननु दर्शितो रूपभेदः
— नेत्युच्यते ; उभावप्येतौ मन्त्रौ जीवद्वितीयमीश्वरं प्रतिपादयतः,
नार्थान्तरम् । ‘द्वा सुपर्णा’ इत्यत्र तावत् —
‘अनश्नन्नन्यो अभिचाकशीति’ इत्यशनायाद्यतीतः
परमात्मा प्रतिपाद्यते ; वाक्यशेषेऽपि च स एव प्रतिपाद्यमानो
दृश्यते ‘जुष्टं यदा पश्यत्यन्यमीशमस्य महिमानम्’ (श्वे. उ.
४ । ७) इति ; ‘ऋतं पिबन्तौ’ इत्यत्र तु जीवे पिबति, अशनायाद्यतीतः
परमात्मापि साहचर्यात् छत्रिन्यायेन पिबतीत्युपचर्यते ;
परमात्मप्रकरणं हि एतत् — ‘अन्यत्र
धर्मादन्यत्राधर्मात्’ (क. उ. १ । २ ।
१४) इत्युपक्रमात् ; तद्विषय एव च अत्रापि वाक्यशेषो भवति — ‘यः
सेतुरीजानानामक्षरं ब्रह्म यत्परम्’ (क. उ. १ । ३ । २) इति ।
‘गुहां प्रविष्टावात्मानौ हि’ (ब्र. सू. १ । २ । ११) इत्यत्र च
एतत्प्रपञ्चितम् । तस्मान्नास्ति वेद्यभेदः ;
तस्माच्च विद्यैकत्वम् । अपि च त्रिष्वप्येतेषु वेदान्तेषु
पौर्वापर्यालोचने परमात्मविद्यैव अवगम्यते ;
तादात्म्यविवक्षयैव जीवोपादानम् ,
नार्थान्तरविवक्षया ; न च परमात्मविद्यायां
भेदाभेदविचारावतारोऽस्तीत्युक्तम् ।
तस्मात्प्रपञ्चार्थ एव एष योगः ; तस्माच्चाधिकधर्मोपसंहार इति ॥ ३४ ॥

### अन्तरत्वाधिकरणम्

अन्तरा भूतग्रामवत्स्वात्मनः ॥ ३५ ॥

‘यत्साक्षादपरोक्षाद्ब्रह्म य आत्मा सर्वान्तरः’ (बृ. उ. ३ । ४ । १)(बृ. उ.
३ । ५ । १) इत्येवं द्विः उषस्तकहोलप्रश्नयोः नैरन्तर्येण वाजसनेयिनः
समामनन्ति । तत्र संशयः — विद्यैकत्वं वा स्यात् ,
विद्यानानात्वं वेति । विद्यानानात्वमिति
तावत्प्राप्तम् , अभ्याससामर्थ्यात् ; अन्यथा हि
अन्यूनानतिरिक्तार्थे द्विराम्नानम् अनर्थकमेव स्यात् ;
तस्मात् यथा अभ्यासात्कर्मभेदः, एवमभ्यासाद्विद्याभेद इत्येवं
प्राप्ते, प्रत्याह — अन्तरा आम्नानाविशेषात् स्वात्मनः
विद्यैकत्वमिति ; सर्वान्तरो हि स्वात्मा उभयत्राप्यविशिष्टः
पृच्छ्यते, प्रत्युच्यते च ; न हि द्वावात्मानौ एकस्मिन्देहे
सर्वान्तरौ सम्भवतः ; तदा हि एकस्य आञ्जसं
सर्वान्तरत्वमवकल्पेत, एकस्य तु
भूतग्रामवत् नैव सर्वान्तरत्वं स्यात् ; यथा च पञ्चभूतसमूहे देहे —
पृथिव्या आपोऽन्तराः, अद्भ्यस्तेजोऽन्तरमिति —
सत्यप्यापेक्षिकेऽन्तरत्वे, नैव
मुख्यं सर्वान्तरत्वं भवति, तथेहापीत्यर्थः । अथवा भूतग्रामवदिति
श्रुत्यन्तरं निदर्शयति ; यथा — ‘एको देवः सर्वभूतेषु गूढः
सर्वव्यापी सर्वभूतान्तरात्मा’ (श्वे. उ. ६ । ११)
इत्यस्मिन्मन्त्रे समस्तेषु
भूतग्रामेष्वेक एव सर्वान्तर आत्मा आम्नायते —
एवमनयोरपि ब्राह्मणयोरित्यर्थः । तस्मात् वेद्यैक्यात्
विद्यैकत्वमिति ॥ ३५ ॥

अन्यथा भेदानुपपत्तिरिति चेन्नोपदेशान्तरवत् ॥ ३६ ॥

अथ यदुक्तम् — अनभ्युपगम्यमाने विद्याभेदे आम्नानभेदानुपपत्तिरिति,
तत्परिहर्तव्यम् ; अत्रोच्यते — नायं दोषः ;
उपदेशान्तरवदुपपत्तेः ; यथा ताण्डिनामुपनिषदि
षष्ठे प्रपाठके — ‘स आत्मा तत्त्वमसि श्वेतकेतो’ (छा. उ. ६ । ८ । ७) इति
नवकृत्वोऽप्युपदेशे न विद्याभेदो भवति, एवमिहापि भविष्यति । कथं च
नवकृत्वोऽप्युपदेशे विद्याभेदो न भवति ?
उपक्रमोपसंहाराभ्यामेकार्थतावगमात्
— ‘भूय एव मा भगवान्विज्ञापयतु’ (छा. उ. ६ । ५ । ४) इति च एकस्यैवार्थस्य
पुनः पुनः प्रतिपिपादयिषितत्वेन उपक्षेपात् आशङ्कान्तरनिराकरणेन च
असकृदुपदेशोपपत्तेः । एवमिहापि प्रश्नरूपाभेदात् ,
‘अतोऽन्यदार्तम्’ (बृ. उ. ३ । ४ । २) इति च
परिसमाप्त्यविशेषात् उपक्रमोपसंहारौ तावदेकार्थविषयौ दृश्येते ;
‘यदेव साक्षादपरोक्षाद्ब्रह्म’ (बृ. उ. ३ । ५ । १) इति द्वितीये
प्रश्ने एवकारं प्रयुञ्जानः पूर्वप्रश्नगतमेवार्थम् उत्तरत्रानुकृष्यमाणं
दर्शयति ; पूर्वस्मिंश्च ब्राह्मणे कार्यकरणव्यतिरिक्तस्य आत्मनः सद्भावः
कथ्यते ; उत्तरस्मिंस्तु तस्यैव अशनायादिसंसारधर्मातीतत्वं विशेषः
कथ्यते — इत्येकार्थतोपपत्तिः । तस्मात् एका विद्येति ॥ ३६ ॥

### व्यतिहाराधिकरणम्

व्यतिहारो विशिंषन्ति हीतरवत् ॥ ३७ ॥

यथा — ‘तद्योऽहं सोऽसौ योऽसौ सोऽहम्’ इत्यादित्यपुरुषं प्रकृत्यैतरेयिणः
समामनन्ति, तथा जाबालाः — ‘त्वं वा अहमस्मि भगवो देवतेऽहं वै त्वमसि’
इति । तत्र संशयः — किमिह व्यतिहारेण उभयरूपा मतिः कर्तव्या, उत
एकरूपैवेति । एकरूपैवेति तावदाह ; न हि अत्र आत्मन
ईश्वरेणैकत्वं मुक्त्वा अन्यत्किञ्चिच्चिन्तयितव्यमस्ति ; यदि चैवं
चिन्तयितव्यो विशेषः परिकल्प्येत, संसारिणश्च ईश्वरात्मत्वम् ,
ईश्वरस्य संसार्यात्मत्वमिति — तत्र
संसारिणस्तावदीश्वरात्मत्वे
उत्कर्षो भवेत् ; ईश्वरस्य तु संसार्यात्मत्वे निकर्षः कृतः स्यात् ।
तस्मात् ऐकरूप्यमेव मतेः । व्यतिहाराम्नायस्तु एकत्वदृढीकारार्थ
इत्येवं प्राप्ते, प्रत्याह — व्यतिहारोऽयम्
आध्यानायाम्नायते ; इतरवत् — यथा इतरे
गुणाः सर्वात्मत्वप्रभृतयः आध्यानाय आम्नायन्ते, तद्वत् । तथा हि
विशिंषन्ति समाम्नातारः उभयोच्चारणेन — ‘त्वमहमस्म्यहं च त्वमसि’ इति ;
तच्च उभयरूपायां मतौ कर्तव्यायाम् अर्थवद्भवति ; अन्यथा हि इदं
विशेषेणोभयाम्नानम् अनर्थकं स्यात् , एकेनैव
कृतत्वात् । ननु उभयाम्नानस्य अर्थविशेषे परिकल्प्यमाने
देवतायाः संसार्यात्मत्वापत्तेः निकर्षः प्रसज्येतेत्युक्तम्
— नैष दोषः ; ऐकात्म्यस्यैव अनेन प्रकारेणानुचिन्त्यमानत्वात् । ननु एवं
सति स एव एकत्वदृढीकार आपद्येत — न वयमेकत्वदृढीकारं वारयामः — किं
तर्हि ? — व्यतिहारेण इह द्विरूपा मतिः कर्तव्या वचनप्रामाण्यात् ,
नैकरूपेत्येतावत् उपपादयामः ; फलतस्तु एकत्वमपि दृढीभवति । यथा
आध्यानार्थेऽपि सत्यकामादिगुणोपदेशे तद्गुण ईश्वरः प्रसिध्यति,
तद्वत् । तस्मादयमाध्यातव्यो व्यतिहारः समाने च विषये उपसंहर्तव्यो
भवतीति ॥ ३७ ॥

### सत्याद्यधिकरणम्

सैव हि सत्यादयः ॥ ३८ ॥

‘स यो हैतं महद्यक्षं प्रथमजं वेद सत्यं ब्रह्म’ (बृ. उ. ५ । ४ । १)
इत्यादिना वाजसनेयके सत्यविद्यां सनामाक्षरोपासनां विधाय,
अनन्तरमाम्नायते — ‘तद्यत्तत्सत्यमसौ स आदित्यो य एष एतस्मिन्मण्डले
पुरुषो यश्चायं दक्षिणेऽक्षन्पुरुषः’ (बृ. उ. ५ । ५ । २) इत्यादि । तत्र
संशयः — किं द्वे एते सत्यविद्ये, किं वा एकैवेति । द्वे इति
तावत्प्राप्तम् ; भेदेन हि फलसंयोगो भवति —
‘जयतीमाँल्लोकान्’ (बृ. उ. ५ । ४ । १) इति पुरस्तात् ,
‘हन्ति पाप्मानं जहाति च’ (बृ. उ. ५ । ५ । ४) इत्युपरिष्टात् ।
प्रकृताकर्षणं तु उपास्यैकत्वादित्येवं प्राप्ते ब्रूमः —

एकैवेयं सत्यविद्येति । कुतः ? ‘तद्यत्तत्सत्यम्’ (बृ. उ. ५ । ५ । २) इति
प्रकृताकर्षणात् । ननु विद्याभेदेऽपि प्रकृताकर्षणम्
उपास्यैकत्वादुपपद्यत इत्युक्तम् —
नैतदेवम् ; यत्र तु विस्पष्टात् कारणान्तरात् विद्याभेदः प्रतीयते,
तत्र एतदेवं स्यात् ; अत्र तु उभयथा सम्भवे ‘तद्यत्तत्सत्यम्’ इति
प्रकृताकर्षणात् पूर्वविद्यासम्बद्धमेव सत्यम् उत्तरत्र आकृष्यत
इति एकविद्यात्वनिश्चयः । यत्पुनरुक्तम् —
फलान्तरश्रवणाद्विद्यान्तरमिति,
अत्रोच्यते — ‘तस्योपनिषदहः … अहम्’ इति च अङ्गान्तरोपदेशस्य स्तावकमिदं
फलान्तरश्रवणमित्यदोषः । अपि च अर्थवादादेव फले कल्पयितव्ये सति,
विद्यैकत्वे च अवयवेषु श्रूयमाणानि बहून्यपि फलानि अवयविन्यामेव
विद्यायाम् उपसंहर्तव्यानि भवन्ति ; तस्मात्सैवेयम् एका सत्यविद्या
तेन तेन विशेषेणोपेता आम्नाता — इत्यतः सर्व एव सत्यादयो गुणा
एकस्मिन्नेवप्रयोगे उपसंहर्तव्याः ॥

केचित्पुनरस्मिन्सूत्रे इदं वाजसनेयकमक्ष्यादित्यपुरुषविषयं वाक्यम् ,
छान्दोग्ये च ‘अथ य एषोऽन्तरादित्ये हिरण्यमः पुरुषो दृश्यते’
(छा. उ. १ । ६ । ६) अथ‘य एषोऽक्षिणि पुरुषो दृश्यते’ (छा. उ. ४ । १५ ।
१) इति — उदाहृत्य, सैवेयम् अक्ष्यादित्यपुरुषविषया विद्या उभयत्र
एकैवेति कृत्वा, सत्यादीन्गुणान्
वाजसनेयिभ्यश्छन्दोगानामुपसंहार्यान्
मन्यन्ते । तन्न साधु लक्ष्यते ; छान्दोग्ये हि कर्मसम्बन्धिनी
उद्गीथव्यपाश्रया विद्या विज्ञायते ; तत्र हि
आदिमध्यावसानेषु कर्मसम्बन्धिचिह्नानि भवन्ति — ‘इयमेवर्गग्निः
साम’ (छा. उ. १ । ६ । १) इत्युपक्रमे, ‘तस्यर्क्च साम च गेष्णौ
तस्मादुद्गीथः’ (छा. उ. १ । ६ । ८) इति मध्ये, ‘य एवं
विद्वान्साम गायति’ (छा. उ. १ । ७ । ९) इत्युपसंहारे । नैवं
वाजसनेयके किञ्चित् कर्मसम्बन्धि चिह्नम् अस्ति ; तत्र
प्रक्रमभेदात् विद्याभेदे सति गुणव्यवस्थैव युक्तेति ॥
३८ ॥

### कामाद्यधिकरणम्

कामादीतरत्र तत्र चायतनादिभ्यः ॥ ३९ ॥

‘अथ यदिदमस्मिन्ब्रह्मपुरे दहरं पुण्डरीकं वेश्म दहरोऽस्मिन्नन्तराकाशः’
(छा. उ. ८ । १ । १) इति प्रस्तुत्य, छन्दोगा अधीयते — ‘एष
आत्माऽपहतपाप्मा विजरो विमृत्युर्विशोको
विजिघत्सोऽपिपासः सत्यकामः सत्यसङ्कल्पः’ (छा. उ. ८ । १ ।
५) इत्यादि ; तथा वाजसनेयिनः — ‘स वा एष महानज आत्मा योऽयं विज्ञानमयः
प्राणेषु य एषोऽन्तर्हृदय आकाशस्तस्मिञ्शेते सर्वस्य वशी’ (बृ. उ.
४ । ४ । २२) इत्यादि । तत्र विद्यैकत्वं परस्परगुणयोगश्च, किं वा नेति
संशये — विद्यैकत्वमिति । तत्रेदमुच्यते — कामादीति, सत्यकामादीत्यर्थः —
यथा देवदत्तो दत्तः, सत्यभामा भामेति । यदेतत् छान्दोग्ये हृदयाकाशस्य
सत्यकामत्वादिगुणजातमुपलभ्यते, तदितरत्र वाजसनेयके ‘स वा एष महानज आत्मा’
इत्यत्र सम्बध्येत ; यच्च वाजसनेयके वशित्वादि उपलभ्यते, तदपि इतरत्र
छान्दोग्ये ‘एष आत्माऽपहतपाप्मा’ (छा. उ. ८ । १ । ५) इत्यत्र
सम्बध्येत । कुतः ? आयतनादिसामान्यात् ; समानं हि उभयत्रापि
हृदयमायतनम् , समानश्च वेद्य ईश्वरः, समानं च तस्य
सेतुत्वं लोकासम्भेदप्रयोजनम् — इत्येवमादि बहु सामान्यं दृश्यते । ननु
विशेषोऽपि दृश्यते — छान्दोग्ये हृदयाकाशस्य गुणयोगः, वाजसनेयके तु
आकाशाश्रयस्य ब्रह्मण इति — न, ‘दहर उत्तरेभ्यः’ (ब्र. सू.
१ । ३ । १४) इत्यत्र च्छान्दोग्येऽपि आकाशशब्दं ब्रह्मैवेति
प्रतिष्ठापितत्वात् । अयं तु अत्र विद्यते
विशेषः — सगुणा हि ब्रह्मविद्या छान्दोग्ये उपदिश्यते — ‘अथ य
इहात्मानमनुविद्य व्रजन्त्येताꣳश्च सत्यान्कामान्’ (छा.
उ. ८ । १ । ६) इत्यात्मवत् कामानामपि वेद्यत्वश्रवणात् , वाजसनेयके तु
निर्गुणमेव परम्ब्रह्म उपदिश्यमानं दृश्यते — ‘अत ऊर्ध्वं विमोक्षाय
ब्रूहि’ (बृ. उ. ४ । ३ । १४) ‘असङ्गो ह्ययं पुरुषः’ (बृ. उ. ४ । ३ । १५)
इत्यादिप्रश्नप्रतिवचनसमन्वयात् । वशित्वादि तु तत्स्तुत्यर्थमेव गुणजातं
वाजसनेयके सङ्कीर्त्यते ; तथा च उपरिष्टात् ‘स एष नेति नेत्यात्मा’ (बृ. उ.
३ । ९ । २६) इत्यादिना निर्गुणमेव ब्रह्म उपसंहरति । गुणवतस्तु ब्रह्मण
एकत्वात् विभूतिप्रदर्शनाय अयं गुणोपसंहारः सूत्रितः, नोपासनाय —
इति द्रष्टव्यम् ॥ ३९ ॥

### आदराधिकरणम्

आदरादलोपः ॥ ४० ॥

छान्दोग्ये वैश्वानरविद्यां प्रकृत्य श्रूयते — ‘तद्यद्भक्तं
प्रथममागच्छेत्तद्धोमीयꣳ स यां प्रथमामाहुतिं
जुहुयात्तां जुहुयात्प्राणाय स्वाहा’ (छा. उ. ५ । १९ । १) इत्यादि ; तत्र
पञ्च प्राणाहुतयो विहिताः ; तासु च परस्तादग्निहोत्रशब्दः प्रयुक्तः ‘य
एतदेवं विद्वानग्निहोत्रं जुहोति’ (छा. उ. ५ । २४ । २) इति, ‘यथेह
क्षुधिता बाला मातरं पर्युपासते एवꣳ सर्वाणि भूतान्यग्निहोत्रमुपासते’
(छा. उ. ५ । २४ । ५) इति च । तत्रेदं विचार्यते — किं भोजनलोपे लोपः
प्राणाग्निहोत्रस्य, उत अलोप इति । ‘तद्यद्भक्तम्’ इति
भक्तागमनसंयोगश्रवणात् , भक्तागमनस्य च
भोजनार्थत्वात् , भोजनलोपे लोपः प्राणाग्निहोत्रस्येत्येवं
प्राप्ते, न लुप्येतेति तावदाह । कस्मात् ? आदरात् ; तथा हि
वैश्वानरविद्यायामेव जाबालानां श्रुतिः —
‘पूर्वोऽतिथिभ्योऽश्नीयात् । यथा ह वै
स्वयमहुत्वाग्निहोत्रं परस्य जुहुयादेवं तत्’
इति अतिथिभोजनस्य प्राथम्यं निन्दित्वा, स्वामिभोजनं प्रथमं प्रापयन्ती
प्राणाग्निहोत्रे आदरं करोति ; या हि न प्राथम्यलोपं सहते, नतरां सा
प्राथम्यवतोऽग्निहोत्रस्य लोपं सहेतेति मन्यते । ननु
भोजनार्थभक्तागमनसंयोगाद्भोजनलोपे लोपः
प्रापितः — न, तस्य द्रव्यविशेषविधानार्थत्वात् ; प्राकृते हि
अग्निहोत्रे पयःप्रभृतीनां द्रव्याणां नियतत्वात् इहापि
अग्निहोत्रशब्दात् कौण्डपायिनामयनवत् तद्धर्मप्राप्तौ सत्याम् ,
भक्तद्रव्यकतागुणविशेषविधानार्थम् इदं वाक्यम् ‘तद्यद्भक्तम्’ इति ; अतो
गुणलोपे न मुख्यस्येत्येवं प्राप्तम् ; भोजनलोपेऽपि अद्भिर्वा अन्येन वा
द्रव्येणाविरुद्धेन प्रतिनिधिन्यायेन प्राणाग्निहोत्रस्यानुष्ठानमिति ॥
४० ॥

अत उत्तरं पठति —

उपस्थितेऽतस्तद्वचनात् ॥ ४१ ॥

उपस्थिते भोजने अतः तस्मादेव भोजनद्रव्यात् प्रथमोपनिपतितात्
प्राणाग्निहोत्रं निर्वर्तयितव्यम् । कस्मात्
? तद्वचनात् ; तथा हि — ‘तद्यद्भक्तं प्रथममागच्छेत्तद्धोमीयम्’ (छा. उ.
५ । १९ । १) इति सिद्धवद्भक्तोपनिपातपरामर्शेन परार्थद्रव्यसाध्यतां
प्राणाहुतीनां विदधाति । ताः अप्रयोजकलक्षणापन्नाः सत्यः, कथं भोजनलोपे
द्रव्यान्तरं प्रतिनिधापयेयुः । न च अत्र
प्राकृताग्निहोत्रधर्मप्राप्तिरस्ति
; कुण्डपायिनामयने हि ‘मासमग्निहोत्रं जुहोति’ इति
विध्युद्देशगतोऽग्निहोत्रशब्दः
तद्वद्भावं विधापयेदिति युक्ता तद्धर्मप्राप्तिः ; इह पुनः
अर्थवादगतोऽग्निहोत्रशब्दः न तद्वद्भावं
विधापयितुमर्हति ; तद्धर्मप्राप्तौ च अभ्युपगम्यमानायाम् ,
अग्न्युद्धरणादयोऽपि प्राप्येरन् ; न च अस्ति
सम्भवः ; अग्न्युद्धरणं तावत् होमाधिकरणभावाय ; न च अयम् अग्नौ
होमः, भोजनार्थताव्याघातप्रसङ्गात् ; भोजनार्थोपनीतद्रव्यसम्बन्धाच्च
आस्य एव एष होमः ; तथा च जाबालश्रुतिः ‘पूर्वोऽतिथिभ्योऽश्नीयात्’ इति
आस्याधारामेव इमां होमनिर्वृत्तिं दर्शयति ; अत एव च इहापि
साम्पादिकान्येवाग्निहोत्राङ्गानि दर्शयति —
‘उर एव वेदिर्लोमानि बर्हिर्हृदयं गार्हपत्यो मनोऽन्वाहार्यपचन
आस्यमाहवनीयः’ (छा. उ. ५ । १८ । २) इति ;
वेदिश्रुतिश्चात्र
स्थण्डिलमात्रोपलक्षणार्था
द्रष्टव्या, मुख्याग्निहोत्रे वेद्यभावात् , तदङ्गानां च इह
सम्पिपादयिषितत्वात् ; भोजनेनैव च कृतकालेन संयोगात् न
अग्निहोत्रकालावरोधसम्भवः ; एवमन्येऽपि उपस्थानादयो
धर्माः केचित्कथञ्चित् विरुध्यन्ते । तस्माद्भोजनपक्ष एव एते
मन्त्रद्रव्यदेवतासंयोगात् पञ्च होमा निर्वर्तयितव्याः ।
यत्तु आदरदर्शनवचनम् , तत् भोजनपक्षे प्राथम्यविधानार्थम् ; न ह्यस्ति
वचनस्य अतिभारः ; न तु अनेन अस्य नित्यता शक्यते दर्शयितुम् । तस्मात्
भोजनलोपे लोप एव प्राणाग्निहोत्रस्येति ॥ ४१ ॥

### तन्निर्धारणाधिकरणम्

तन्निर्धारणानियमस्तद्दृष्टेः पृथग्घ्यप्रतिबन्धः फलम् ॥ ४२ ॥

सन्ति कर्माङ्गव्यपाश्रयाणि विज्ञानानि — ‘ओमित्येतदक्षरमुद्गीथमुपासीत’
(छा. उ. १ । १ । १) इत्येवमादीनि । किं तानि नित्यान्येव स्युः कर्मसु
, पर्णमयीत्वादिवत् ; उत अनित्यानि, गोदोहनादिवदिति विचारयामः । किं
तावत्प्राप्तम् ? नित्यानीति । कुतः ? प्रयोगवचनपरिग्रहात् —
अनारभ्याधीतान्यपि हि एतानि उद्गीथादिद्वारेण क्रतुसम्बन्धात्
क्रतुप्रयोगवचनेनैव अङ्गान्तरवत् संस्पृश्यन्ते
; यत्तु एषां स्ववाक्येषु फलश्रवणम् — ‘आपयिता ह वै कामानां भवति’ (छा. उ.
१ । १ । ७) इत्यादि, तद्वर्तमानापदेशरूपत्वादर्थवादमात्रमेव,
अपापश्लोकश्रवणादिवत् , न फलप्रधानम् ; तस्मात्
यथा ‘यस्य पर्णमयी जुहूर्भवति न स पापं श्लोकं शृणोति’
इत्येवमादीनाम् अप्रकरणपठितानामपि
जुह्वादिद्वारेण क्रतुप्रवेशात् प्रकरणपठितवत्
नित्यता, एवमुद्गीथाद्युपासनानामपीत्येवं प्राप्ते ब्रूमः —

तन्निर्धारणानियम इति । यान्येतानि उद्गीथादिकर्मगुणयाथात्म्यनिर्धारणानि —
रसतमः, आप्तिः, समृद्धिः, मुख्यप्राणः, आदित्यः — इत्येवमादीनि, नैतानि
नित्यवत् कर्मसु नियम्येरन् । कुतः ? तद्दृष्टेः ; तथा हि
अनित्यत्वमेवंजातीयकानां दर्शयति श्रुतिः — ‘तेनोभौ
कुरुतो यश्चैतदेवं वेद यश्च न वेद’ (छा. उ. १ । १ । १०)
इत्यविदुषोऽपि क्रियाभ्यनुज्ञानात् ;
प्रस्तावादिदेवताविज्ञानविहीनानामपि
प्रस्तोत्रादीनां याजनाध्यवसानदर्शनात् — ‘प्रस्तोतर्या देवता
प्रस्तावमन्वायत्ता तां
चेदविद्वान्प्रस्तोष्यसि’
(छा. उ. १ । १० । ९) ‘तां चेदविद्वानुद्गास्यसि’ (छा. उ. १ । १० । १०) ‘तां
चेदविद्वान्प्रतिहरिष्यसि’ (छा. उ. १ । १० । ११) इति च । अपि च
एवंजातीयकस्य कर्मव्यपाश्रयस्य विज्ञानस्य पृथगेव
कर्मणः फलम् उपलभ्यते — कर्मफलसिद्ध्यप्रतिबन्धः तत्समृद्धिः अतिशयविशेषः
कश्चित् — ‘तेनोभौ कुरुतो यश्चैतदेवं वेद यश्च न वेद । नाना तु विद्या
चाविद्या च यदेव विद्यया करोति श्रद्धयोपनिषदा तदेव वीर्यवत्तरं
भवति’ (छा. उ. १ । १ । १०) इति ; तत्र ‘नाना तु’ इति
विद्वदविद्वत्प्रयोगयोः
पृथक्करणात् , ‘वीर्यवत्तरम्’ इति च
तरप्प्रत्ययप्रयोगात् विद्याविहीनमपि
वीर्यवदिति गम्यते ; तच्च अनित्यत्वे विद्याया उपपद्यते ; नित्यत्वे तु
कथं तद्विहीनं कर्म वीर्यवदित्यनुज्ञायेत ; सर्वाङ्गोपसंहारे हि
वीर्यवत्कर्मेति स्थितिः । तथा लोकसामादिषु प्रतिनियतानि
प्रत्युपासनं फलानि शिष्यन्ते — ‘कल्पन्ते हास्मै लोका
ऊर्ध्वाश्चावृत्ताश्च’ (छा. उ. २ । २ । ३)
इत्येवमादीनि । न चेदं फलश्रवणम् अर्थवादमात्रं युक्तं
प्रतिपत्तुम् ; तथा हि गुणवाद आपद्येत ; फलोपदेशे तु
मुख्यवादोपपत्तिः ; प्रयाजादिषु तु
इतिकर्तव्यताकाङ्क्षस्य क्रतोः प्रकृतत्वात्
तादर्थ्ये सति युक्तं फलश्रुतेरर्थवादत्वम् । तथा
अनारभ्याधीतेष्वपि पर्णमयीत्वादिषु — न हि
पर्णमयीत्वादीनामक्रियात्मकानाम् आश्रयमन्तरेण
फलसम्बन्धोऽवकल्पते ; गोदोहनादीनां हि
प्रकृताप्प्रणयनाद्याश्रयलाभादुपपन्नः
फलविधिः ; तथा बैल्वादीनामपि प्रकृतयूपाद्याश्रयलाभादुपपन्नः फलविधिः ; न
तु पर्णमयीत्वादिषु एवंविधः कश्चिदाश्रयः प्रकृतोऽस्ति ; वाक्येनैव तु
जुह्वाद्याश्रयतां विवक्षित्वा फलेऽपि विधिं विवक्षतो वाक्यभेदः स्यात् ।
उपासनानां तु क्रियात्मकत्वात् विशिष्टविधानोपपत्तेः उद्गीथाद्याश्रयाणां
फले विधानं न विरुध्यते । तस्मात् यथा क्रत्वाश्रयाण्यपि गोदोहनादीनि
फलसंयोगादनित्यानि, एवमुद्गीथाद्युपासनान्यपि इति द्रष्टव्यम् । अत एव
च कल्पसूत्रकारा नैवंजातीयकान्युपासनानि क्रतुषु कल्पयांचक्रुः ॥ ४२ ॥

### प्रदानाधिकरणम्

प्रदानवदेव तदुक्तम् ॥ ४३ ॥

वाजसनेयके ‘वदिष्याम्येवाहमिति वाग्दध्रे’ (बृ. उ. १ । ५ । २१) इत्यत्र
अध्यात्मं वागादीनां प्राणः श्रेष्ठोऽवधारितः, अधिदैवतमग्न्यादीनां
वायुः ; तथा छान्दोग्ये ‘वायुर्वाव संवर्गः’ (छा. उ. ४ । ३ । १) इत्यत्र
अधिदैवतम् अग्न्यादीनां वायुः संवर्गोऽवधारितः, ‘प्राणो वाव संवर्गः’
(छा. उ. ४ । ३ । ३) इत्यत्र अध्यात्मं वागादीनां प्राणः । तत्र संशयः — किं
पृथगेवेमौ वायुप्राणावुपगन्तव्यौ स्याताम् , उत अपृथगिति । अपृथगिति
तावत्प्राप्तम् , तत्त्वाभेदात् ; न हि अभिन्ने तत्त्वे
पृथगनुचिन्तनं न्याय्यम् ; दर्शयति च श्रुतिः अध्यात्ममधिदैवतं च
तत्त्वाभेदम् — ‘अग्निर्वाग्भूत्वा मुखं प्राविशत्’ (ऐ. उ. १ । २ । ४)
इत्यारभ्य ; तथा ‘त एते सर्व एव समाः सर्वेऽनन्ताः’ (बृ. उ. १ ।
५ । १३) इति आध्यात्मिकानां प्राणानाम् आधिदैविकीं विभूतिमात्मभूतां
दर्शयति । तथा अन्यत्रापि तत्र तत्र अध्यात्ममधिदैवतं च बहुधा
तत्त्वाभेददर्शनं भवति ; क्वचिच्च ‘यः प्राणः स वायुः’ इति स्पष्टमेव
वायुं प्राणं च एकं करोति । तथा उदाहृतेऽपि वाजसनेयिब्राह्मणे ‘यतश्चोदेति
सूर्यः’ (बृ. उ. १ । ५ । २३) इत्यस्मिन् उपसंहारश्लोके, ‘प्राणाद्वा एष
उदेति प्राणेऽस्तमेति’ (बृ. उ. १ । ५ । २३) इति प्राणेनैव उपसंहरन्
एकत्वं दर्शयति ; ‘तस्मादेकमेव व्रतं
चरेत्प्राण्याच्चैवापान्याच्च’
(बृ. उ. १ । ५ । २३) इति च प्राणव्रतेनैव एकेनोपसंहरन् एतदेव द्रढयति । तथा
छान्दोग्येऽपि परस्तात् ‘महात्मनश्चतुरो देव एकः कः स जगार भुवनस्य गोपाः’
(छा. उ. ४ । ३ । ६) इत्येकमेव संवर्गं गमयति ; न ब्रवीति — एक एकेषां
चतुर्णां संवर्गः, अपरोऽपरेषामिति ।
तस्मादपृथक्त्वमुपगमनस्येत्येवं
प्राप्ते ब्रूमः —

पृथगेव वायुप्राणावुपगन्तव्याविति । कस्मात् ? पृथगुपदेशात् ; आध्यानार्थो
हि अयम् अध्यात्माधिदैवविभागोपदेशः ; सः असत्याध्यानपृथक्त्वे अनर्थक एव
स्यात् । ननु उक्तम् , न पृथगनुचिन्तनं तत्त्वाभेदादिति — नैष दोषः ;
तत्त्वाभेदेऽप्यवस्थाभेदात् उपदेशभेदवशेन अनुचिन्तनभेदोपपत्तेः,
श्लोकोपन्यासस्य च तत्त्वाभेदाभिप्रायेणापि उपपद्यमानस्य
पूर्वोदितध्येयभेदनिराकरणसामर्थ्याभावात् , ‘स
यथैषां प्राणानां मध्यमः प्राण एवमेतासां देवतानां वायुः’ (बृ. उ.
१ । ५ । २२) इति च उपमानोपमेयकरणात् । एतेन व्रतोपन्यासो व्याख्यातः ;
‘एकमेव व्रतम्’ (बृ. उ. १ । ५ । २३) इति च एवकारः
वागादिव्रतनिवर्तनेन
प्राणव्रतप्रतिपत्त्यर्थः ; भग्नव्रतानि हि
वागादीन्युक्तानि, ‘तानि मृत्युः श्रमो भूत्वोपयेमे’ (बृ. उ. १ । ५ । २१)
इति श्रुतेः ; न वायुव्रतनिवृत्त्यर्थः, ‘अथातो व्रतमीमाꣳसा’ (बृ. उ. १ ।
५ । २१) इति प्रस्तुत्य तुल्यवत् वायुप्राणयोरभग्नव्रतत्वस्य
निर्धारितत्वात् ; ‘एकमेव व्रतं चरेत्’ (बृ. उ. १ ।
५ । २३) इति च उक्त्वा, ‘तेनो एतस्यै देवतायै सायुज्यं सलोकतां जयति’
(बृ. उ. १ । ५ । २३) इति वायुप्राप्तिं फलं ब्रुवन् वायुव्रतमनिवर्तितं
दर्शयति ; देवतेत्यत्र वायुः स्यात् , अपरिच्छिन्नात्मकत्वस्य
प्रेप्सितत्वात् , पुरस्तात्प्रयोगाच्च —
‘सैषाऽनस्तमिता देवता यद्वायुः’ (बृ. उ. १ । ५ । २२) इति ।
तथा ‘तौ वा एतौ द्वौ संवर्गौ वायुरेव देवेषु प्राणः प्राणेषु’ (छा. उ.
४ । ३ । ४) इति भेदेन व्यपदिशति ; ‘ते वा एते पञ्चान्ये पञ्चान्ये दश
सन्तस्तत्कृतम्’ (बृ. उ. ४ । ३ । ८) इति च भेदेनैव उपसंहरति ;
तस्मात्पृथगेव उपगमनम् । प्रदानवत् — यथा ‘इन्द्राय राज्ञे
पुरोडाशमेकादशकपालमिन्द्रायाधिराजायेन्द्राय स्वराज्ञे’
इत्यस्यां त्रिपुरोडाशिन्यामिष्टौ,
‘सर्वेषामभिगमयन्नवद्यत्यछम्बट्कारम्’
इत्यतो वचनात् , इन्द्राभेदाच्च, सह प्रदानाशङ्कायाम् — राजादिगुणभेदात्
याज्यानुवाक्याव्यत्यासविधानाच्च यथान्यासमेव
देवतापृथक्त्वात्प्रदानपृथक्त्वं
भवति ; एवं तत्त्वाभेदेऽपि आध्येयांशपृथक्त्वात् आध्यानपृथक्त्वमित्यर्थः ।
तदुक्तं सङ्कर्षे — ‘नाना वा देवता पृथग्ज्ञानात्’ इति । तत्र तु
द्रव्यदेवताभेदात् यागभेदो विद्यते ; नैवमिह
विद्याभेदोऽस्ति, उपक्रमोपसंहाराभ्याम्
अध्यात्माधिदैवोपदेशेषु
एकविद्याविधानप्रतीतेः ;
विद्यैक्येऽपि तु अध्यात्माधिदैवभेदात् प्रवृत्तिभेदो
भवति — अग्निहोत्र इव सायंप्रातःकालभेदात् — इत्येतावदभिप्रेत्य
प्रदानवदित्युक्तम् ॥ ४३ ॥

### लिङ्गभूयस्त्वाधिकरणम्

लिङ्गभूयस्त्वात्तद्धि बलीयस्तदपि ॥ ४४ ॥

वाजसनेयिनोऽग्निरहस्ये ‘नैव वा इदमग्रे सदासीत्’ इत्येतस्मिन्ब्राह्मणे
मनोऽधिकृत्य अधीयते —
‘तत्षट्त्रिंशत्सहस्राण्यपश्यदात्मनोऽग्नीनर्कान्मनोमयान्मनश्चितः’
इत्यादि ; तथैव ‘वाक्चितः प्राणचितश्चक्षुश्चितः श्रोत्रचितः
कर्मचितोऽग्निचितः’ इति पृथगग्नीन् आमनन्ति
साम्पादिकान् । तेषु संशयः — किमेते मनश्चिदादयः क्रियानुप्रवेशिनः
तच्छेषभूताः, उत स्वतन्त्राः केवलविद्यात्मका इति । तत्र प्रकरणात्
क्रियानुप्रवेशे प्राप्ते, स्वातन्त्र्यं तावत्प्रतिजानीते —
लिङ्गभूयस्त्वादिति । भूयांसि हि लिङ्गानि अस्मिन्ब्राह्मणे
केवलविद्यात्मकत्वमेषामुपोद्बलयन्ति दृश्यन्ते — ‘तद्यत्किञ्चेमानि
भूतानि मनसा सङ्कल्पयन्ति तेषामेव सा कृतिः’ इति, ‘तान्हैतानेवंविदे
सर्वदा सर्वाणि भूतानि चिन्वन्त्यपि स्वपते’ इति च एवंजातीयकानि ।
तद्धि लिङ्गं प्रकरणाद्बलीयः । तदप्युक्तं पूर्वस्मिन्काण्डे —
‘श्रुतिलिङ्गवाक्यप्रकरणस्थानसमाख्यानां समवाये
पारदौर्बल्यमर्थविप्रकर्षात्’ (जै. सू. ३ ।
३ । १४) इति ॥ ४४ ॥

पूर्वविकल्पः प्रकरणात्स्यात्क्रिया मानसवत् ॥ ४५ ॥

नैतद्युक्तम् — स्वतन्त्रा एतेऽग्नयः अनन्यशेषभूता इति ; पूर्वस्य
क्रियामयस्य अग्नेः प्रकरणात् तद्विषय एव अयं
विकल्पविशेषोपदेशः स्यात् , न स्वतन्त्रः । ननु
प्रकरणाल्लिङ्गं बलीयः — सत्यमेवमेतत् ; लिङ्गमपि तु एवंजातीयकं
न प्रकरणाद्बलीयो भवति ; अन्यार्थदर्शनं हि एतत् ,
साम्पादिकाग्निप्रशंसारूपत्वात्
; अन्यार्थदर्शनं च असत्यामन्यस्यां प्राप्तौ गुणवादेनाप्युपपद्यमानं न
प्रकरणं बाधितुमुत्सहते ; तस्मात् साम्पादिका अप्येतेऽग्नयः
प्रकरणात्क्रियानुप्रवेशिन एव स्युः । मानसवत् — यथा
दशरात्रस्य दशमेऽहनि अविवाक्ये पृथिव्या पात्रेण समुद्रस्य
सोमस्य प्रजापतये देवतायै गृह्यमाणस्य ग्रहणासादनहवनाहरणोपह्वानभक्षणानि
मानसान्येव आम्नायन्ते, स च मानसोऽपि ग्रहकल्पः क्रियाप्रकरणात्
क्रियाशेष एव भवति — एवमयमप्यग्नि कल्प इत्यर्थः ॥ ४५ ॥

अतिदेशाच्च ॥ ४६ ॥

अतिदेशश्च एषामग्नीनां क्रियानुप्रवेशमुपोद्बलयति —
‘षट्त्रिंशत्सहस्राण्यग्नयोऽर्कास्तेषामेकैक
एव तावान्यावानसौ पूर्वः’ इति ; सति हि सामान्ये अतिदेशः प्रवर्तते ; ततश्च
पूर्वेण इष्टकाचितेन क्रियानुप्रवेशिना अग्निना साम्पादिकानग्नीनतिदिशन्
क्रियानुप्रवेशमेव एषां द्योतयति ॥ ४६ ॥

विद्यैव तु निर्धारणात् ॥ ४७ ॥

तुशब्दः पक्षं व्यावर्तयति । विद्यात्मका एव एते स्वतन्त्रा
मनश्चिदादयोऽग्नयः स्युः, न
क्रियाशेषभूताः । तथा हि निर्धारयति — ‘ते
हैते विद्याचित एव’ इति, ‘विद्यया हैवैत एवंविदश्चिता भवन्ति’ इति च ॥ ४७
॥

दर्शनाच्च ॥ ४८ ॥

दृश्यते च एतेषां स्वातन्त्र्ये लिङ्गम् ; तत्पुरस्ताद्दर्शितम् —
‘लिङ्गभूयस्त्वात्’ (ब्र. सू. ३ । ३ । ४४) इत्यत्र ॥ ४८
॥

ननु लिङ्गमपि असत्यामन्यस्यां प्राप्तौ असाधकं कस्यचिदर्थस्येति, अपास्य
तत् , प्रकरणसामर्थ्यात् क्रियाशेषत्वमध्यवसितम् — इत्यत उत्तरं पठति
—

श्रुत्यादिबलीयस्त्वाच्च न बाधः ॥ ४९ ॥

नैवं प्रकरणसामर्थ्यात्क्रियाशेषत्वमध्यवसाय स्वातन्त्र्यपक्षो बाधितव्यः,
श्रुत्यादेर्बलीयस्त्वात् ; बलीयांसि हि प्रकरणात् श्रुतिलिङ्गवाक्यानीति
स्थितं श्रुतिलिङ्गसूत्रे । तानि च इह स्वातन्त्र्यपक्षं साधयन्ति
दृश्यन्ते । कथम् ? श्रुतिस्तावत् — ‘ते हैते विद्याचित
एव’ इति ; तथा लिङ्गम् — ‘सर्वदा सर्वाणि भूतानि चिन्वन्त्यपि स्वपते’
इति ; तथा वाक्यमपि — ‘विद्यया हैवैत एवंविदश्चिता भवन्ति’ इति ।
‘विद्याचित एव’ इति हि सावधारणा इयं श्रुतिः
क्रियानुप्रवेशेऽमीषामभ्युपगम्यमाने
पीडिता स्यात् । ननु अबाह्यसाधनत्वाभिप्रायमिदमवधारणं भविष्यति —
नेत्युच्यते ; तदभिप्रायतायां हि ‘विद्याचितः’ इति
इयता स्वरूपसङ्कीर्तनेनैव कृतत्वात् , अनर्थकमवधारणं भवेत् —
स्वरूपमेव हि एषाम् अबाह्यसाधनत्वमिति ; अबाह्यसाधनत्वेऽपि तु
मानसग्रहवत् क्रियानुप्रवेशशङ्कायां तन्निवृत्तिफलम् अवधारणम्
अर्थवद्भविष्यति । तथा ‘स्वपते जाग्रते चैवंविदे
सर्वदा सर्वाणि भूतान्येतानग्नींश्चिन्वन्ति’ इति सातत्यदर्शनम्
एषां स्वातन्त्र्येऽवकल्पते — यथा साम्पादिके
वाक्प्राणमयेऽग्निहोत्रे
‘प्राणं तदा वाचि जुहोति … वाचं तदा प्राणे जुहोति’ (कौ. उ. २ । ५)
इति च उक्त्वा उच्यते — ‘एते अनन्ते अमृते आहुती जाग्रच्च स्वपंश्च
सततं जुहोति’ इति — तद्वत् ; क्रियानुप्रवेशे तु क्रियाप्रयोगस्य
अल्पकालत्वात् न सातत्येन एषां प्रयोगः कल्पेत । न च
इदमर्थवादमात्रमिति न्याय्यम् ; यत्र
हि विस्पष्टो विधायको लिङादिः उपलभ्यते, युक्तं तत्र
सङ्कीर्तनमात्रस्यार्थवादत्वम् ;
इह तु विस्पष्टविध्यन्तरानुपलब्धेः सङ्कीर्तनादेव एषां विज्ञानविधानं
कल्पनीयम् ; तच्च यथासङ्कीर्तनमेव कल्पयितुं शक्यत इति,
सातत्यदर्शनात् तथाभूतमेव कल्प्यते ; ततश्च
सामर्थ्यादेषां स्वातन्त्र्यसिद्धिः । एतेन
‘तद्यत्किञ्चेमानि भूतानि मनसा सङ्कल्पयन्ति
तेषामेव सा कृतिः’ इत्यादि व्याख्यातम् । तथा वाक्यमपि ‘एवंविदे’
इति पुरुषविशेषसम्बन्धमेव एषामाचक्षाणं न क्रतुसम्बन्धं मृष्यते ।
तस्मात् स्वातन्त्र्यपक्ष एव ज्यायानिति ॥ ४९ ॥

अनुबन्धादिभ्यः प्रज्ञान्तरपृथक्त्ववद्दृष्टश्च तदुक्तम् ॥ ५० ॥

इतश्च प्रकरणमुपमृद्य स्वातन्त्र्यं मनश्चिदादीनां प्रतिपत्तव्यम् , यत्
क्रियावयवान् मनआदिव्यापारेष्वनुबध्नाति — ‘ते मनसैवाधीयन्त
मनसाचीयन्त मनसैव ग्रहा अगृह्यन्त
मनसास्तुवन्मनसाशंसन्यत्किञ्च
यज्ञे कर्म क्रियते यत्किञ्च यज्ञियं कर्म मनसैव तेषु तन्मनोमयेषु
मनश्चित्सु मनोमयमेव क्रियते’ इत्यादिना ; सम्पत्फलो हि
अयमनुबन्धः ; न च प्रत्यक्षाः क्रियावयवाः सन्तः सम्पदा लिप्सितव्याः । न
च अत्र उद्गीथाद्युपासनवत् क्रियाङ्गसम्बन्धात्
तदनुप्रवेशित्वमाशङ्कितव्यम्
, श्रुतिवैरूप्यात् ; न हि अत्र क्रियाङ्गं किञ्चिदादाय तस्मिन् अदो
नामाध्यवसितव्यमिति वदति ; षट्त्रिंशत्सहस्राणि तु
मनोवृत्तिभेदान् आदाय तेष्वग्नित्वं ग्रहादींश्च
कल्पयति, पुरुषयज्ञादिवत् ; संख्या च इयं पुरुषायुषस्याहःसु
दृष्टा सती तत्सम्बन्धिनीषु मनोवृत्तिष्वारोप्यत इति द्रष्टव्यम् ।
एवमनुबन्धात्स्वातन्त्र्यं मनश्चिदादीनाम् । आदिशब्दात्
अतिदेशाद्यपि यथासम्भवं योजयितव्यम् ; तथा हि — ‘तेषामेकैक
एव तावान्यावानसौ पूर्वः’ इति क्रियामयस्याग्नेर्माहात्म्यं
ज्ञानमयानामेकैकस्य अतिदिशन् क्रियायामनादरं दर्शयति
; न च सत्येव क्रियासम्बन्धे विकल्पः पूर्वेणोत्तरेषामिति शक्यं वक्तुम् ;
न हि, येन व्यापारेण आहवनीयधारणादिना पूर्वः क्रियायामुपकरोति, तेन
उत्तरे उपकर्तुं शक्नुवन्ति । यत्तु पूर्वपक्षेऽप्यतिदेश
उपोद्बलक इत्युक्तम् — सति हि सामान्येऽतिदेशः प्रवर्तत इति,
तत् अस्मत्पक्षेऽप्यग्नित्वसामान्येनातिदेशसम्भवात्प्रत्युक्तम् —
अस्ति हि साम्पादिकानामप्यग्नीनामग्नित्वमिति । श्रुत्यादीनि च
कारणानि दर्शितानि । एवमनुबन्धादिभ्यः कारणेभ्यः स्वातन्त्र्यं
मनश्चिदादीनाम् ; प्रज्ञान्तरपृथक्त्ववत् — यथा
प्रज्ञान्तराणि शाण्डिल्यविद्याप्रभृतीनि स्वेन
स्वेन अनुबन्धेन अनुबध्यमानानि पृथगेव कर्मभ्यः
प्रज्ञान्तरेभ्यश्च स्वतन्त्राणि
भवन्ति, एवमिति ; दृष्टश्च अवेष्टेः राजसूयप्रकरणपठितायाः
प्रकरणादुत्कर्षः — वर्णत्रयानुबन्धात् ; राजयज्ञत्वाच्च
राजसूयस्य ; तदुक्तं प्रथमे काण्डे — ‘क्रत्वर्थायामिति
चेन्न वर्णत्रयसंयोगात्’ (जै. सू. ११ । ४ । ९) इति ॥ ५० ॥

न सामान्यादप्युपलब्धेर्मृत्युवन्न हि लोकापत्तिः ॥ ५१ ॥

यदुक्तं मानसवदिति, तत्प्रत्युच्यते । न मानसग्रहसामान्यादपि मनश्चिदादीनां
क्रियाशेषत्वं कल्प्यम् , पूर्वोक्तेभ्यः श्रुत्यादिहेतुभ्यः
केवलपुरुषार्थत्वोपलब्धेः ; न हि किञ्चित्
कस्यचित् केनचित् सामान्यं न सम्भवति ; न च तावता यथास्वं वैषम्यं
निवर्तते ; मृत्युवत् — यथा ‘स वा एष एव मृत्युर्य एष एतस्मिन्मण्डले
पुरुषः’ इति, ‘अग्निर्वै मृत्युः’ (बृ. उ. ३ । २ । १०) इति च
अग्न्यादित्यपुरुषयोः समानेऽपि मृत्युशब्दप्रयोगे, न
अत्यन्तसाम्यापत्तिः ; यथा च ‘असौ वाव लोको
गौतमाग्निस्तस्यादित्य एव समित्’ (छा. उ. ५ । ४ । १)
इत्यत्र न समिदादिसामान्यात् लोकस्याग्निभावापत्तिः — तद्वत् ॥ ५१ ॥

परेण च शब्दस्य ताद्विध्यं भूयस्त्वात्त्वनुबन्धः ॥ ५२ ॥

परस्तादपि ‘अयं वाव लोक एषोऽग्निश्चितः’ इत्यस्मिन् अनन्तरे ब्राह्मणे,
ताद्विध्यं केवलविद्याविधित्वम् शब्दस्य प्रयोजनं लक्ष्यते, न
शुद्धकर्माङ्गविधित्वम् ; तत्र हि — ‘विद्यया तदारोहन्ति यत्र
कामाः परागताः । न तत्र दक्षिणा यन्ति नाविद्वांसस्तपस्विनः’ इत्यनेन
श्लोकेन केवलं कर्म निन्दन् विद्यां च प्रशंसन् इदं गमयति । तथा पुरस्तादपि
‘यदेतन्मण्डलं तपति’ इत्यस्मिन्ब्राह्मणे विद्याप्रधानत्वमेव लक्ष्यते —
‘सोऽमृतो भवति मृत्युर्ह्यस्यात्मा भवति’ इति विद्याफलेनैव
उपसंहारात् न कर्मप्रधानता । तत्सामान्यात् इहापि
तथात्वम् । भूयांसस्तु अग्न्यवयवाः सम्पादयितव्या विद्यायाम् —
इत्येतस्मात्कारणात् अग्निना अनुबध्यते विद्या, न कर्माङ्गत्वात् ।
तस्मात् मनश्चिदादीनां केवलविद्यात्मकत्वसिद्धिः ॥ ५२ ॥

### ऐकात्म्याधिकरणम्

एक आत्मनः शरीरे भावात् ॥ ५३ ॥

इह देहव्यतिरिक्तस्य आत्मनः सद्भावः समर्थ्यते, बन्धमोक्षाधिकारसिद्धये ; न
हि असति देहव्यतिरिक्त आत्मनि परलोकफलाश्चोदना उपपद्येरन् ; कस्य वा
ब्रह्मात्मत्वमुपदिश्येत । ननु शास्त्रप्रमुख एव प्रथमे पादे
शास्त्रफलोपभोगयोग्यस्य देहव्यतिरिक्तस्य आत्मनोऽस्तित्वमुक्तम् —
सत्यमुक्तं भाष्यकृता ; न तु तत्रात्मास्तित्वे
सूत्रमस्ति ; इह तु स्वयमेव सूत्रकृता
तदस्तित्वमाक्षेपपुरःसरं
प्रतिष्ठापितम् ; इत एव च आकृष्य आचार्येण
शबरस्वामिना प्रमाणलक्षणे वर्णितम् ; अत एव च भगवता उपवर्षेण
प्रथमे तन्त्रे आत्मास्तित्वाभिधानप्रसक्तौ शारीरके वक्ष्याम
इत्युद्धारः कृतः । इह च इदं चोदनालक्षणेषु उपासनेषु
विचार्यमाणेषु आत्मास्तित्वं विचार्यते,
कृत्स्नशास्त्रशेषत्वप्रदर्शनाय ।
अपि च पूर्वस्मिन्नधिकरणे प्रकरणोत्कर्षाभ्युपगमेन मनश्चिदादीनां
पुरुषार्थत्वं वर्णितम् ; कोऽसौ पुरुषः, यदर्था एते
मनश्चिदादयः — इत्यस्यां प्रसक्तौ इदं देहव्यतिरिक्तस्य
आत्मनोऽस्तित्वमुच्यते ;
तदस्तित्वाक्षेपार्थमिदमादिमं
सूत्रम् — आक्षेपपूर्विका हि परिहारोक्तिः विवक्षितेऽर्थे
स्थूणानिखननन्यायेन दृढां
बुद्धिमुत्पादयेदिति ॥

अत्र एके देहमात्रात्मदर्शिनो लोकायतिकाः देहव्यतिरिक्तस्य आत्मनोऽभावं
मन्यमानाः, समस्तव्यस्तेषु बाह्येषु पृथिव्यादिष्वदृष्टमपि चैतन्यं
शरीराकारपरिणतेषु भूतेषु स्यादिति — सम्भावयन्तस्तेभ्यश्चैतन्यम् ,
मदशक्तिवत् विज्ञानम् चैतन्यविशिष्टः कायः पुरुषः — इति च
आहुः । न स्वर्गगमनाय अपवर्गगमनाय वा समर्थो देहव्यतिरिक्त आत्मा अस्ति,
यत्कृतं चैतन्यं देहे स्यात् ; देह एव तु चेतनश्च आत्मा च इति
प्रतिजानते । हेतुं च आचक्षते — शरीरे भावादिति ;
यद्धि यस्मिन्सति भवति, असति च न भवति, तत् तद्धर्मत्वेनाध्यवसीयते
— यथा अग्निधर्मावौष्ण्यप्रकाशौ । प्राणचेष्टाचैतन्यस्मृत्यादयश्च
आत्मधर्मत्वेनाभिमता आत्मवादिनाम् — तेऽपि अन्तरेव देहे
उपलभ्यमानाः बहिश्च अनुपलभ्यमानाः असिद्धे देहव्यतिरिक्ते धर्मिणि
देहधर्मा एव भवितुमर्हन्ति । तस्मादव्यतिरेको देहादात्मन इति
॥ ५३ ॥

एवं प्राप्ते, ब्रूमः —

व्यतिरेकस्तद्भावाभावित्वान्न तूपलब्धिवत् ॥ ५४ ॥

न त्वेतदस्ति — यदुक्तमव्यतिरेको देहादात्मन इति ; व्यतिरेक एव अस्य
देहाद्भवितुमर्हति ; तद्भावाभावित्वात् । यदि देहभावे भावात्
देहधर्मत्वम् आत्मधर्माणां मन्येत — ततो देहभावेऽपि अभावात् अतद्धर्मत्वमेव
एषां किं न मन्येत ? देहधर्मवैलक्षण्यात् ; ये हि देहधर्मा रूपादयः, ते
यावद्देहं भवन्ति ; प्राणचेष्टादयस्तु सत्यपि देहे मृतावस्थायां न
भवन्ति ; देहधर्माश्च रूपादयः परैरप्युपलभ्यन्ते, न
त्वात्मधर्माश्चैतन्यस्मृत्यादयः ।
अपि च सति हि तावत् देहे जीवदवस्थायाम् एषां भावः शक्यते निश्चेतुम् , न तु
असत्यभावः ; पतितेऽपि कदाचिदस्मिन्देहे देहान्तरसञ्चारेण आत्मधर्मा
अनुवर्तेरन् । संशयमात्रेणापि परपक्षः प्रतिषिध्यते ।
किमात्मकं च पुनरिदं चैतन्यं मन्यते, यस्य भूतेभ्य
उत्पत्तिमिच्छति — इति परः पर्यनुयोक्तव्यः ।
न हि भूतचतुष्टयव्यतिरेकेण लोकायतिकः किञ्चित् तत्त्वं प्रत्येति । यत्
अनुभवनं भूतभौतिकानाम् , तत् चैतन्यमिति चेत् , तर्हि विषयत्वात्तेषाम्
न तद्धर्मत्वमश्नुवीत, स्वात्मनि क्रियाविरोधात् । न हि अग्निरुष्णः सन्
स्वात्मानं दहति, न हि नटः शिक्षितः सन् स्वस्कन्धमधिरोक्ष्यति । न
हि भूतभौतिकधर्मेण सता चैतन्येन भूतभौतिकानि विषयीक्रियेरन् । न हि
रूपादिभिः स्वरूपं पररूपं वा विषयीक्रियते ; विषयीक्रियन्ते तु
बाह्याध्यात्मिकानि भूतभौतिकानि चैतन्येन । अतश्च यथैव अस्या
भूतभौतिकविषयाया उपलब्धेर्भावोऽभ्युपगम्यते, एवं व्यतिरेकोऽपि
अस्यास्तेभ्यः अभ्युपगन्तव्यः । उपलब्धिस्वरूप एव च न आत्मेति आत्मनो
देहव्यतिरिक्तत्वम् । नित्यत्वं च उपलब्धेः, ऐकरूप्यात् , ‘अहम्
इदम् अद्राक्षम्’ इति च अवस्थान्तरयोगेऽप्युपलब्धृत्वेन
प्रत्यभिज्ञानात् , स्मृत्याद्युपपत्तेश्च ।
यत्तूक्तम् — शरीरे भावाच्छरीरधर्म उपलब्धिरिति, तत् वर्णितेन
प्रकारेण प्रत्युक्तम् । अपि च सत्सु प्रदीपादिषु उपकरणेषु
उपलब्धिर्भवति असत्सु न भवतीति — न च एतावता प्रदीपादिधर्म एव
उपलब्धिर्भवति ; एवं सति देहे उपलब्धिर्भवति, असति च न भवतीति — न
देहधर्मो भवितुमर्हति ; उपकरणत्वमात्रेणापि प्रदीपादिवत्
देहोपयोगोपपत्तेः । न च अत्यन्तं देहस्य उपलब्धावुपयोगोऽपि
दृश्यते, निश्चेष्टेऽप्यस्मिन्देहे स्वप्ने
नानाविधोपलब्धिदर्शनात् । तस्मादनवद्यं
देहव्यतिरिक्तस्य आत्मनोऽस्तित्वम् ॥ ५४ ॥

### अङ्गावबद्धाधिकरणम्

अङ्गावबद्धास्तु न शाखासु हि प्रतिवेदम् ॥ ५५ ॥

समाप्ता प्रासङ्गिकी कथा ; सम्प्रति प्रकृतामेवानुवर्तामहे ।
‘ओमित्येतदक्षरमुद्गीथमुपासीत’ (छा. उ. १ ।
१ । १) ‘लोकेषु पञ्चविधꣳ सामोपासीत’ (छा. उ. २ । २ । १)
‘उक्थमुक्थमिति वै प्रजा वदन्ति
तदिदमेवोक्थम्’ ‘इयमेव पृथिवी’ ‘अयं वाव लोकः’
‘एषोऽग्निश्चितः’ इत्येवमाद्या ये उद्गीथादिकर्माङ्गावबद्धाः प्रत्ययाः
प्रतिवेदं शाखाभेदेषु विहिताः, ते तत्तच्छाखागतेष्वेव उद्गीथादिषु
भवेयुः, अथवा सर्वशाखागतेषु — इति विशयः । प्रतिशाखं च स्वरादिभेदात्
उद्गीथादिभेदानुपादाय अयमुपन्यासः । किं तावत्प्राप्तम् ?
स्वशाखागतेष्वेव उद्गीथादिषु विधीयेरन्निति । कुतः ?
सन्निधानात् — ‘उद्गीथमुपासीत’ इति हि सामान्यविहितानां
विशेषाकाङ्क्षायां सन्निकृष्टेनैव स्वशाखागतेन
विशेषेण आकाङ्क्षादिनिवृत्तेः, तदतिलङ्घनेन
शाखान्तरविहितविशेषोपादाने कारणं
नास्ति । तस्मात्प्रतिशाखं व्यवस्थेत्येवं प्राप्ते, ब्रवीति —
अङ्गावबद्धास्त्विति । तुशब्दः पक्षं व्यावर्तयति । नैते
प्रतिवेदं स्वशाखास्वेव व्यवतिष्ठेरन् , अपि तु
सर्वशाखास्वनुवर्तेरन् । कुतः ?
उद्गीथादिश्रुत्यविशेषात् ; स्वशाखाव्यवस्थायां हि
‘उद्गीथमुपासीत’ (छा. उ. १ । १ । १) इति सामान्यश्रुतिरविशेषप्रवृत्ता सती
सन्निधानवशेन विशेषे व्यवस्थाप्यमाना पीडिता स्यात् ; न चैतन्न्याय्यम् ;
सन्निधानाद्धि श्रुतिर्बलीयसी ; न च सामान्याश्रयः प्रत्ययो नोपपद्यते ।
तस्मात् स्वरादिभेदे सत्यपि उद्गीथत्वाद्यविशेषात् सर्वशाखागतेष्वेव
उद्गीथादिषु एवंजातीयकाः प्रत्ययाः स्युः ॥ ५५ ॥

मन्त्रादिवद्वाऽविरोधः ॥ ५६ ॥

अथवा नैवात्र विरोधः शङ्कितव्यः — कथमन्यशाखागतेषु उद्गीथादिषु
अन्यशाखाविहिताः प्रत्यया भवेयुरिति, मन्त्रादिवत्
अविरोधोपपत्तेः । तथा हि — मन्त्राणां कर्मणां गुणानां च
शाखान्तरोत्पन्नानामपि शाखान्तरे
उपसङ्ग्रहो दृश्यते ; येषामपि हि शाखिनाम् ‘कुटरुरसि’
इत्यश्मादानमन्त्रो नाम्नातः, तेषामपि असौ विनियोगो
दृश्यते — ‘कुक्कुटोऽसीत्यश्मानमादत्ते, कुटरुरसीति वा’ इति ; येषामपि
समिदादयः प्रयाजा नाम्नाताः, तेषामपि तेषु गुणविधिराम्नायते — ‘ऋतवो
वै प्रयाजाः समानत्र होतव्याः’ इति ; तथा येषामपि ‘अजोऽग्नीषोमीयः’ इति
जातिविशेषोपदेशो नास्ति, तेषामपि तद्विषयो मन्त्रवर्ण उपलभ्यते —
‘छागस्य वपाया मेदसोऽनुब्रूहि’ इति ; तथा
वेदान्तरोत्पन्नानामपि
‘अग्नेर्वेर्होत्रं वेरध्वरम्’ इत्येवमादिमन्त्राणां
वेदान्तरे परिग्रहो दृष्टः ; तथा बह्वृचपठितस्य सूक्तस्य ‘यो जात
एव प्रथमो मनस्वान्’ (ऋ. सं. २ । १२ । १) इत्यस्य, अध्वर्यवे ‘सजनीयꣳ
शस्यम्’ इत्यत्र परिग्रहो दृष्टः । तस्मात् यथा आश्रयाणां कर्माङ्गानां
सर्वत्रानुवृत्तिः, एवम् आश्रितानामपि प्रत्ययानाम् — इत्यविरोधः ॥ ५६ ॥

### भूमज्यायस्त्वाधिकरणम्

भूम्नः क्रतुवज्ज्यायस्त्वं तथा हि दर्शयति ॥ ५७ ॥

‘प्राचीनशाल औपमन्यवः’ (छा. उ. ५ । ११ । १) इत्यस्यामाख्यायिकायां
व्यस्तस्य समस्तस्य च वैश्वानरस्य उपासनं श्रूयते ।
व्यस्तोपासनं तावत् — ‘औपमन्यव कं त्वमात्मानमुपास्स इति दिवमेव
भगवो राजन्निति होवाचैष वै सुतेजा आत्मा वैश्वानरो यं
त्वमात्मानमुपास्से’ (छा. उ. ५ ।
१२ । १) इत्यादि ; तथा समस्तोपासनमपि — ‘तस्य ह वा एतस्यात्मनो
वैश्वानरस्य मूर्धैव सुतेजाश्चक्षुर्विश्वरूपः प्राणः
पृथग्वर्त्मात्मा सन्देहो बहुलो बस्तिरेव रयिः पृथिव्येव
पादौ’ (छा. उ. ५ । १८ । २) इत्यादि । तत्र संशयः — किमिह उभयथापि
उपासनं स्यात् व्यस्तस्य समस्तस्य च, उत समस्तस्यैवेति । किं
तावत्प्राप्तम् ? प्रत्यवयवं सुतेजःप्रभृतिषु
‘उपास्से’ इति क्रियापदश्रवणात् , ‘तस्मात्तव सुतं
प्रसुतमासुतं कुले दृश्यते’ (छा. उ. ५ । १२ । १)
इत्यादिफलभेदश्रवणाच्च, व्यस्तान्यप्युपासनानि
स्युः — इति प्राप्तम् ॥

ततोऽभिधीयते — भूम्नः पदार्थोपचयात्मकस्य समस्तस्य वैश्वानरोपासनस्य
ज्यायस्त्वं प्राधान्येन अस्मिन्वाक्ये विवक्षितं
भवितुमर्हति, न प्रत्येकम् अवयवोपासनानामपि ;
क्रतुवत् — यथा क्रतुषु दर्शपूर्णमासप्रभृतिषु सामस्त्येन
साङ्गप्रधानप्रयोग एव एको विवक्ष्यते, न व्यस्तानामपि प्रयोगः
प्रयाजादीनाम् , नाप्येकदेशाङ्गयुक्तस्य प्रधानस्य —
तद्वत् । कुत एतत् — भूमैव ज्यायानिति ? तथा हि श्रुतिः
भूम्नो ज्यायस्त्वं दर्शयति, एकवाक्यतावगमात् ; एकं हि इदं वाक्यं
वैश्वानरविद्याविषयं पौर्वापर्यालोचनात्प्रतीयते ; तथा हि —
प्राचीनशालप्रभृतय उद्दालकावसानाः षट् ऋषयः
वैश्वानरविद्यायां परिनिष्ठामप्रतिपद्यमानाः अश्वपतिं कैकेयं
राजानमभ्याजग्मुः — इत्युपक्रम्य, एकैकस्य ऋषेरुपास्यं
द्युप्रभृतीनामेकैकं श्रावयित्वा, ‘मूर्धा त्वेष
आत्मन इति होवाच’ (छा. उ. ५ । १२ । २) इत्यादिना मूर्धादिभावं तेषां
विदधाति ; ‘मूर्धा ते व्यपतिष्यद्यन्मां नागमिष्यः’ (छा. उ. ५ । १२ ।
२) इत्यादिना च व्यस्तोपासनमपवदति ; पुनश्च व्यस्तोपासनं व्यावर्त्य,
समस्तोपासनमेवानुवर्त्य, ‘स सर्वेषु लोकेषु सर्वेषु भूतेषु
सर्वेष्वात्मस्वन्नमत्ति’ (छा. उ. ५ । १८ । १) इति भूमाश्रयमेव फलं
दर्शयति । यत्तु प्रत्येकं सुतेजःप्रभृतिषु फलभेदश्रवणम् , तत् एवं सति
अङ्गफलानि प्रधान एवाभ्युपगतानि — इति द्रष्टव्यम् । तथा ‘उपास्से’
इत्यपि प्रत्यवयवमाख्यातश्रवणं पराभिप्रायानुवादार्थम् , न
व्यस्तोपासनविधानार्थम् ।
तस्मात्समस्तोपासनपक्ष एव श्रेयानिति ॥

केचित्तु अत्र समस्तोपासनपक्षं ज्यायांसं प्रतिष्ठाप्य, ज्यायस्त्ववचनादेव
किल व्यस्तोपासनपक्षमपि सूत्रकारोऽनुमन्यत इति कल्पयन्ति । तदयुक्तम् ,
एकवाक्यतावगतौ सत्यां वाक्यभेदकल्पनस्यान्याय्यत्वात् , ‘मूर्धा ते
व्यपतिष्यत्’ (छा. उ. ५ । १२ । २) इति च एवमादिनिन्दाविरोधात् ,
स्पष्टे च उपसंहारस्थे समस्तोपासनावगमे तदभावस्य पूर्वपक्षे
वक्तुमशक्यत्वात् , सौत्रस्य च ज्यायस्त्ववचनस्य
प्रमाणवत्त्वाभिप्रायेणापि उपपद्यमानत्वात् ॥ ५७ ॥

### शब्दादिभेदाधिकरणम्

नाना शब्दादिभेदात् ॥ ५८ ॥

पूर्वस्मिन्नधिकरणे सत्यामपि सुतेजःप्रभृतीनां फलभेदश्रुतौ समस्तस्योपासनं
ज्याय इत्युक्तम् ; अतः प्राप्ता बुद्धिः — अन्यान्यपि
भिन्नश्रुतीन्युपासनानि समस्य
उपासिष्यन्ते इति । अपि च नैव वेद्याभेदे विद्याभेदो
विज्ञातुं शक्यते ; वेद्यं हि रूपं विद्यायाः, द्रव्यदैवतमिव
यागस्य ; वेद्यश्च एक एव ईश्वरः श्रुतिनानात्वेऽप्यवगम्यते — ‘मनोमयः
प्राणशरीरः’ (छा. उ. ३ । १४ । २) ‘कं ब्रह्म खं ब्रह्म’ (छा. उ. ४ ।
१० । ५) ‘सत्यकामः सत्यसङ्कल्पः’ (छा. उ. ८ । १ । ५) इत्येवमादिषु —
तथा एक एव प्राणः ‘प्राणो वाव संवर्गः’ (छा. उ. ४ । ३ । ३) ‘प्राणो वाव
ज्येष्ठश्च श्रेष्ठश्च’ (छा. उ. ५ । १ । १) ‘प्राणो ह पिता प्राणो माता’
(छा. उ. ७ । १५ । १) इत्येवमादिषु ; वेद्यैकत्वाच्च विद्यैकत्वम् ।
श्रुतिनानात्वमपि अस्मिन्पक्षे गुणान्तरपरत्वात् न अनर्थकम् ।
तस्मात् स्वपरशाखाविहितम् एकवेद्यव्यपाश्रयं गुणजातमुपसंहर्तव्यं
विद्याकार्त्स्न्याय इत्येवं प्राप्ते प्रतिपाद्यते —

नानेति ; वेद्याभेदेऽपि एवंजातीयका विद्या भिन्ना भवितुमर्हति । कुतः ?
शब्दादिभेदात् ; भवति हि शब्दभेदः — ‘वेद’ ‘उपासीत’ ‘स क्रतुं
कुर्वीत’ (छा. उ. ३ । १४ । १) इत्येवमादिः ; शब्दभेदश्च
कर्मभेदहेतुः समधिगतः पुरस्तात् ‘शब्दान्तरे कर्मभेदः
कृतानुबन्धत्वात्’ इति । आदिग्रहणात् गुणादयोऽपि यथासम्भवं भेदहेतवो
योजयितव्याः । ननु ‘वेद’ इत्यादिषु शब्दभेद एव अवगम्यते, न ‘यजति’
इत्यादिवत् अर्थभेदः, सर्वेषामेवैषां
मनोवृत्त्यर्थत्वाभेदात् ,
अर्थान्तरासम्भवाच्च ; तत् कथं शब्दभेदाद्विद्याभेद इति — नैष दोषः,
मनोवृत्त्यर्थत्वाभेदेऽपि अनुबन्धभेदाद्वेद्यभेदे सति
विद्याभेदोपपत्तेः ; एकस्यापीश्वरस्य उपास्यस्य
प्रतिप्रकरणं व्यावृत्ता गुणाः शिष्यन्ते ; तथा एकस्यापि
प्राणस्य तत्र तत्र उपास्यस्य अभेदेऽपि
अन्यादृग्गुणोऽन्यत्रोपासितव्यः
अन्यादृग्गुणश्चान्यत्र — इत्येवमनुबन्धभेदाद्वेद्यभेदे सति
विद्याभेदो विज्ञायते । न च अत्र एको विद्याविधिः, इतरे
गुणविधय इति शक्यं वक्तुम् — विनिगमनायां हेत्वभावात् ,
अनेकत्वाच्च प्रतिप्रकरणं गुणानां प्राप्तविद्यानुवादेन
विधानानुपपत्तेः । न च अस्मिन्पक्षे समानाः सन्तः सत्यकामादयो गुणा
असकृच्छ्रावयितव्याः । प्रतिप्रकरणं च —
इदंकामेनेदमुपासितव्यम् ,
इदंकामेन च इदम् — इति नैराकाङ्क्ष्यावगमात् नैकवाक्यतापत्तिः । न
च अत्र वैश्वानरविद्यायामिव समस्तचोदना अपरा अस्ति, यद्बलेन
प्रतिप्रकरणवर्तीन्यवयवोपासनानि भूत्वा
एकवाक्यताम् इयुः । वेद्यैकत्वनिमित्ते च विद्यैकत्वे
सर्वत्र निरङ्कुशे प्रतिज्ञायमाने, समस्तगुणोपसंहारोऽशक्यः
प्रतिज्ञायेत । तस्मात् सुष्ठु उच्यते — नाना
शब्दादिभेदादिति । स्थिते च एतस्मिन्नधिकरणे,
सर्ववेदान्तप्रत्ययमित्यादि द्रष्टव्यम् ॥ ५८ ॥

### विकल्पाधिकरणम्

विकल्पोऽविशिष्टफलत्वात् ॥ ५९ ॥

स्थिते विद्याभेदे विचार्यते — किमासामिच्छया समुच्चयो विकल्पो वा स्यात् ,
अथवा विकल्प एव नियमेनेति । तत्र स्थितत्वात् तावद्विद्याभेदस्य न
समुच्चयनियमे किञ्चित्कारणमस्ति । ननु
भिन्नानामप्यग्निहोत्रदर्शपूर्णमासादीनां
समुच्चयनियमो दृश्यते — नैष दोषः ; नित्यताश्रुतिर्हि तत्र कारणम् ; नैवं
विद्यानां काचिन्नित्यताश्रुतिरस्ति ; तस्मान्न समुच्चयनियमः । नापि
विकल्पनियमः, विद्यान्तराधिकृतस्य विद्यान्तराप्रतिषेधात् ।
पारिशेष्यात् याथाकाम्यमापद्यते । ननु
अविशिष्टफलत्वादासां विकल्पो न्याय्यः
; तथा हि — ‘मनोमयः प्राणशरीरः’ (छा. उ. ३ । १४ । २) ‘कं ब्रह्म खं ब्रह्म’
(छा. उ. ४ । १० । ५) ‘सत्यकामः सत्यसङ्कल्पः’ (छा. उ. ८ । १ । ५)
इत्येवमाद्याः तुल्यवत् ईश्वरप्राप्तिफला लक्ष्यन्ते —
नैष दोषः, समानफलेष्वपि स्वर्गादिसाधनेषु कर्मसु याथाकाम्यदर्शनात् ।
तस्मात् याथाकाम्यप्राप्तौ, उच्यते — विकल्प एव आसां
भवितुमर्हति, न समुच्चयः । कस्मात् ?
अविशिष्टफलत्वात् । अविशिष्टं हि आसां
फलमुपास्यविषयसाक्षात्करणम् ; एकेन च उपासनेन साक्षात्कृते उपास्ये
विषये ईश्वरादौ, द्वितीय मनर्थकम् । अपि च असम्भव एव साक्षात्करणस्य
समुच्चयपक्षे, चित्तविक्षेपहेतुत्वात् ; साक्षात्करणसाध्यं च
विद्याफलं दर्शयन्ति श्रुतयः — ‘यस्य स्यादद्धा न
विचिकित्सास्ति’ (छा. उ. ३ । १४ । ४) इति, ‘देवो भूत्वा
देवानप्येति’ (बृ. उ. ४ । १ । २) इति च एवमाद्याः ; स्मृतयश्च — ‘सदा
तद्भावभावितः’ (भ. गी. ८ । ६) इत्येवमाद्याः । तस्मात्
अविशिष्टफलानां विद्यानामन्यतमामादाय तत्परः
स्यात् , यावदुपास्यविषयसाक्षात्करणेन तत्फलं प्राप्तमिति ॥ ५९
॥

### काम्याधिकरणम्

काम्यास्तु यथाकामं समुच्चीयेरन्न वा पूर्वहेत्वभावात् ॥ ६० ॥

अविशिष्टफलत्वादित्यस्य प्रत्युदाहरणम् । यासु पुनः काम्यासु विद्यासु ‘स य
एतमेवं वायुं दिशां वत्सं वेद न पुत्ररोदꣳ रोदिति’ (छा. उ. ३ । १५ । २) ‘स
यो नाम ब्रह्मेत्युपास्ते यावन्नाम्नो गतं तत्रास्य यथाकामचारो भवति’
(छा. उ. ७ । १ । ५) इति चैवमाद्यासु क्रियावत् अदृष्टेनात्मना आत्मीयं
फलं साधयन्तीषु , साक्षात्करणापेक्षा नास्ति ; ता यथाकामं समुच्चीयेरन् ,
न वा समुच्चीयेरन् — पूर्वहेत्वभावात् — पूर्वस्य अविशिष्टफलत्वादित्यस्य
विकल्पहेतोः अभावात् ॥ ६० ॥

### यथाश्रयभावाधिकरणम्

अङ्गेषु यथाश्रयभावः ॥ ६१ ॥

कर्माङ्गेषु उद्गीथादिषु ये आश्रिताः प्रत्यया वेदत्रयविहिताः, किं ते
समुच्चीयेरन् , किं वा यथाकामं स्युरिति संशये — यथाश्रयभाव
इत्याह । यथैव एषामाश्रयाः स्तोत्रादयः सम्भूय भवन्ति, एवं
प्रत्यया अपि, आश्रयतन्त्रत्वात्प्रत्ययानाम् ॥ ६१ ॥

शिष्टेश्च ॥ ६२ ॥

यथा वा आश्रयाः स्तोत्रादयः त्रिषु वेदेषु शिष्यन्ते, एवमाश्रिता अपि
प्रत्ययाः — नोपदेशकृतोऽपि कश्चिद्विशेषः अङ्गानां तदाश्रयाणां
च प्रत्ययानामित्यर्थः ॥ ६२ ॥

समाहारात् ॥ ६३ ॥

‘होतृषदनाद्धैवापि दुरुद्गीतमनुसमाहरति’ (छा. उ. १ । ५ । ५) इति च —
प्रणवोद्गीथैकत्वविज्ञानमाहात्म्यात् उद्गाता
स्वकर्मण्युत्पन्नं क्षतं हौत्रात्कर्मणः
प्रतिसमादधाति — इति ब्रुवन् वेदान्तरोदितस्य प्रत्ययस्य
वेदान्तरोदितपदार्थसम्बन्धसामान्यात्
सर्ववेदोदितप्रत्ययोपसंहारं सूचयति — इति
लिङ्गदर्शनम् ॥ ६३ ॥

गुणसाधारण्यश्रुतेश्च ॥ ६४ ॥

विद्यागुणं च विद्याश्रयं सन्तम् ओंकारं वेदत्रयसाधारणं श्रावयति — ‘तेनेयं
त्रयी विद्या वर्तत ओमित्याश्रावयत्योमिति शꣳसत्योमित्युद्गायति’ (छा. उ.
१ । १ । ९) इति च ; ततश्च आश्रयसाधारण्यात् आश्रितसाधारण्यमिति —
लिङ्गदर्शनमेव । अथवा गुणसाधारण्यश्रुतेश्चेति ; यदीमे
कर्मगुणा उद्गीथादयः सर्वे सर्वप्रयोगसाधारणा न स्युः, न
स्यात् ततः तदाश्रयाणां प्रत्ययानां सहभावः ; ते तु उद्गीथादयः
सर्वाङ्गग्राहिणा प्रयोगवचनेन सर्वे सर्वप्रयोगसाधारणाः श्राव्यन्ते ;
ततश्च आश्रयसहभावात्प्रत्ययसहभाव इति ॥ ६४ ॥

न वा तत्सहभावाश्रुतेः ॥ ६५ ॥

न वेति पक्षव्यावर्तनम् । न यथाश्रयभाव आश्रितानामुपासनानां भवितुमर्हति ।
कुतः ? तत्सहभावाश्रुतेः ; यथा हि त्रिवेदविहितानामङ्गानां स्तोत्रादीनां
सहभावः श्रूयते — ‘ग्रहं वा गृहीत्वा चमसं वोन्नीय स्तोत्रमुपाकरोति,
स्तुतमनुशंसति, प्रस्तोतः साम गाय, होतरेतद्यज’ इत्यादिना ;
नैवमुपासनानां सहभावश्रुतिरस्ति । ननु प्रयोगवचन एषां सहभावं
प्रापयेत् — नेति ब्रूमः, पुरुषार्थत्वादुपासनानाम् ;
प्रयोगवचनो हि क्रत्वर्थानामुद्गीथादीनां सहभावं प्रापयेत् ;
उद्गीथाद्युपासनानि तु क्रत्वर्थाश्रयाण्यपि गोदोहनादिवत्
पुरुषार्थानीत्यवोचाम ‘पृथग्घ्यप्रतिबन्धः फलम्’ (ब्र.
सू. ३ । ३ । ४२) इत्यत्र । अयमेव च उपदेशाश्रयो विशेषः अङ्गानां
तदालम्बनानां च उपासनानाम् — यदेकेषां क्रत्वर्थत्वम् ,
एकेषां पुरुषार्थत्वमिति । परं च लिङ्गद्वयम्
अकारणमुपासनसहभावस्य,
श्रुतिन्यायाभावात् । न च प्रतिप्रयोगम्
आश्रयकात्स्न्योपसंहारादाश्रितानामपि तथात्वं विज्ञातुं
शक्यम् , अतत्प्रयुक्तत्वादुपासनानाम् — आश्रयतन्त्राण्यपि हि
उपासनानि कामम् आश्रयाभावे मा भूवन् ; न त्वाश्रयसहभावेन
सहभावनियममर्हन्ति, तत्सहभावाश्रुतेरेव । तस्मात्
यथाकाममेव उपासनान्यनुष्ठीयेरन् ॥ ६५ ॥

दर्शनाच्च ॥ ६६ ॥

दर्शयति च श्रुतिरसहभावं प्रत्ययानाम् — ‘एवंविद्ध वै ब्रह्मा यज्ञं यजमानꣳ
सर्वाꣳश्चर्त्विजोऽभिरक्षति’ (छा. उ. ४ । १७ । १०) इति ।
सर्वप्रत्ययोपसंहारे हि, सर्वे
सर्वविद इति न विज्ञानवता ब्रह्मणा परिपाल्यत्वमितरेषां
सङ्कीर्त्येत । तस्मात् यथाकाममुपासनानां समुच्चयो विकल्पो वेति
॥ ६६ ॥

इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ शारीरकमीमांसासूत्रभाष्ये  
तृतीयाध्यायस्य तृतीयः पादः ॥

## चतुर्थः पादः

अथेदानीम् औपनिषदमात्मज्ञानं किमधिकारिद्वारेण कर्मण्येवानुप्रविशति,
आहोस्वित् स्वतन्त्रमेव पुरुषार्थसाधनं भवतीति मीमांसमानः,
सिद्धान्तेनैव तावदुपक्रमते —

### पुरुषार्थाधिकरणम्

पुरुषार्थोऽतः शब्दादिति बादरायणः ॥ १ ॥

पुरुषार्थोऽत इति । अस्माद्वेदान्तविहितादात्मज्ञानात् स्वतन्त्रात्
पुरुषार्थः सिध्यतीति बादरायण आचार्यो मन्यते । कुत
एतदवगम्यते ? शब्दादित्याह । तथा हि — ‘तरति
शोकमात्मवित्’ (छा. उ. ७ । १ । ३) ‘स यो ह वै
तत्परमं ब्रह्म वेद ब्रह्मैव भवति’ (मु. उ. ३ । २ । ९)
‘ब्रह्मविदाप्नोति परम्’ (तै. उ. २ । १ । १)
‘आचार्यवान्पुरुषो वेद तस्य तावदेव चिरं यावन्न
विमोक्ष्येऽथ सम्पत्स्ये’ (छा. उ. ६ । १४ । २) ‘य
आत्मापहतपाप्मा’ (छा. उ. ८ । ७ । १) इत्युपक्रम्य,
‘स सर्वाꣳश्च लोकानाप्नोति सर्वाꣳश्च कामान्यस्तमात्मानमनुविद्य
विजानाति’ (छा. उ. ८ । ७ । १) इति ; ‘आत्मा वा अरे
द्रष्टव्यः’ (बृ. उ. ४ । ५ । ६) इत्युपक्रम्य,
‘एतावदरे खल्वमृतत्वम्’ (बृ. उ. ४ । ५ । १५) इति
एवंजातीयका श्रुतिः केवलाया विद्यायाः
पुरुषार्थहेतुत्वं श्रावयति ॥ १ ॥

अथात्र प्रत्यवतिष्ठते —

शेषत्वात्पुरुषार्थवादो यथान्येष्विति जैमिनिः ॥ २ ॥

कर्तृत्वेन आत्मनः कर्मशेषत्वात् , तद्विज्ञानमपि व्रीहिप्रोक्षणादिवत्
विषयद्वारेण कर्मसम्बन्ध्येव — इत्यतः, तस्मिन् अवगतप्रयोजने
आत्मज्ञाने या फलश्रुतिः, सा अर्थवादः — इति जैमिनिराचार्यो
मन्यते । यथा अन्येषु द्रव्यसंस्कारकर्मसु ‘यस्य पर्णमयी जुहूर्भवति
न स पापꣳ श्लोकꣳ शृणोति’ ‘यदाङ्क्ते चक्षुरेव भ्रातृव्यस्य वृङ्क्ते’
‘यत्प्रयाजानूयाजा इज्यन्ते, वर्म वा एतद्यज्ञस्य क्रियते वर्म
यजमानस्य भ्रातृव्याभिभूत्यै’ इत्येवंजातीयका फलश्रुतिः अर्थवादः —
तद्वत् । कथं पुनः अस्य अनारभ्याधीतस्य आत्मज्ञानस्य
प्रकरणादीनामन्यतमेनापि
हेतुना विना क्रतुप्रवेश आशङ्क्यते ? कर्तृद्वारेण वाक्यात्
तद्विज्ञानस्य क्रतुसम्बन्ध इति चेत् , न, वाक्याद्विनियोगानुपपत्तेः
— अव्यभिचारिणा हि केनचिद्द्वारेण अनारभ्याधीतानामपि वाक्यनिमित्तः
क्रतुसम्बन्धोऽवकल्पते ; कर्ता तु व्यभिचारि द्वारम् ,
लौकिकवैदिककर्मसाधारण्यात् ; तस्मान्न तद्द्वारेण आत्मज्ञानस्य
क्रतुसम्बन्धसिद्धिरिति — न, व्यतिरेकविज्ञानस्य वैदिकेभ्यः
कर्मभ्योऽन्यत्र अनुपयोगात् ; न हि देहव्यतिरिक्तात्मज्ञानं
लौकिकेषु कर्मसु उपयुज्यते, सर्वथा दृष्टार्थप्रवृत्त्युपपत्तेः ;
वैदिकेषु तु देहपातोत्तरकालफलेषु
देहव्यतिरिक्तात्मज्ञानमन्तरेण
प्रवृत्तिः नोपपद्यत इति, उपयुज्यते व्यतिरेकविज्ञानम् । ननु
अपहतपाप्मत्वादिविशेषणात् असंसार्यात्मविषयम्
औपनिषदं दर्शनं न प्रवृत्त्यङ्गं स्यात् — न, प्रियादिसंसूचितस्य संसारिण
एव आत्मनो द्रष्टव्यत्वोपदेशात् ; अपहतपाप्मत्वादि विशेषणं तु स्तुत्यर्थं
भविष्यति । ननु तत्र तत्र प्रसाधितमेतत् — अधिकमसंसारि ब्रह्म जगत्कारणम्
; तदेव च संसारिण आत्मनः पारमार्थिकं स्वरूपम् उपनिषत्सु उपदिश्यत इति —
सत्यं प्रसाधितम् ; तस्यैव तु स्थूणानिखननवत् फलद्वारेण
आक्षेपसमाधाने क्रियेते दार्ढ्याय ॥ २ ॥

आचारदर्शनात् ॥ ३ ॥

‘जनको ह वैदेहो बहुदक्षिणेन यज्ञेनेजे’ (बृ. उ. ३ । १ । १) ‘यक्ष्यमाणो वै
भगवन्तोऽहमस्मि’ (छा. उ. ५ । ११ । ५) इत्येवमादीनि ब्रह्मविदामपि
अन्यपरेषु वाक्येषु कर्मसम्बन्धदर्शनानि भवन्ति । तथा
उद्दालकादीनामपि पुत्रानुशासनादिदर्शनात्
गार्हस्थ्यसम्बन्धोऽवगम्यते ।
केवलाच्चेत् ज्ञानात् पुरुषार्थसिद्धिः स्यात् , किमर्थम्
अनेकायाससमन्वितानि कर्माणि ते कुर्युः
? ‘अर्के चेन्मधु विन्देत किमर्थं पर्वतं व्रजेत्’ इति न्यायात् ॥ ३ ॥

तच्छ्रुतेः ॥ ४ ॥

‘यदेव विद्यया करोति श्रद्धयोपनिषदा तदेव वीर्यवत्तरं भवति’ (छा. उ. १ ।
१ । १०) इति च कर्मशेषत्वश्रवणात् विद्याया न केवलायाः
पुरुषार्थहेतुत्वम् ॥ ४ ॥

समन्वारम्भणात् ॥ ५ ॥

‘तं विद्याकर्मणी समन्वारभेते’ (बृ. उ. ४ । ४ । २) इति च विद्याकर्मणोः
फलारम्भे साहित्यदर्शनात् न स्वातन्त्र्यं विद्यायाः ॥ ५ ॥

तद्वतो विधानात् ॥ ६ ॥

‘आचार्यकुलाद्वेदमधीत्य यथाविधानं गुरोः कर्मातिशेषेणाभिसमावृत्य कुटुम्बे
शुचौ देशे स्वाध्यायमधीयानः’ (छा. उ. ८ । १५ । १) इति च एवंजातीयका
श्रुतिः समस्तवेदार्थविज्ञानवतः कर्माधिकारं दर्शयति ;
तस्मादपि न विज्ञानस्य स्वातन्त्र्येण फलहेतुत्वम् । ननु
अत्र ‘अधीत्य’ इत्यध्ययनमात्रं वेदस्य श्रूयते, न अर्थविज्ञानम् — नैष
दोषः ; दृष्टार्थत्वात् वेदाध्ययनम् अर्थावबोधपर्यन्तमिति स्थितम् ॥ ६ ॥

नियमाच्च ॥ ७ ॥

‘कुर्वन्नेवेह कर्माणि जिजीविषेच्छतꣳ समाः । एवं त्वयि नान्यथेतोऽस्ति न
कर्म लिप्यते नरे’ (ई. उ. २) इति — तथा ‘एतद्वै जरामर्यं सत्रं
यदग्निहोत्रं जरया वा ह्येवास्मान्मुच्यते मृत्युना वा’ —
इत्येवंजातीयकात् नियमादपि कर्मशेषत्वमेव विद्याया इति ॥ ७ ॥

एवं प्राप्ते, प्रतिविधत्ते —

अधिकोपदेशात्तु बादरायणस्यैवं तद्दर्शनात् ॥ ८ ॥

तुशब्दात् पक्षो विपरिवर्तते । यदुक्तम् ‘शेषत्वात्पुरुषार्थवादः’ (ब्र.
सू. ३ । ४ । २) इति, तत् नोपपद्यते । कस्मात् ? अधिकोपदेशात् ; यदि
संसार्येव आत्मा शारीरः कर्ता भोक्ता च शरीरमात्रव्यतिरेकेण
वेदान्तेषु उपदिष्टः स्यात् , ततो वर्णितेन प्रकारेण
फलश्रुतेरर्थवादत्वं स्यात् ; अधिकस्तावत् शारीरादात्मनः
असंसारी ईश्वरः कर्तृत्वादिसंसारिधर्मरहितोऽपहतपाप्मत्वादिविशेषणः
परमात्मा वेद्यत्वेनोपदिश्यते वेदान्तेषु । न च तद्विज्ञानं
कर्मणां प्रवर्तकं भवति, प्रत्युत कर्माण्युच्छिनत्ति — इति
वक्ष्यति ‘उपमर्दं च’ (ब्र. सू. ३ । ४ । १६) इत्यत्र । तस्मात्
‘पुरुषार्थोऽतः शब्दात्’ (ब्र. सू. ३ । ४ । १) इति यन्मतं भगवतो
बादरायणस्य, तत् तथैव तिष्ठति ; न
शेषत्वप्रभृतिभिर्हेत्वाभासैश्चालयितुं
शक्यते । तथा हि तमधिकं शारीरात् ईश्वरमात्मानं दर्शयन्ति श्रुतयः — ‘यः
सर्वज्ञः सर्ववित्’ (मु. उ. १ । १ । ९) ‘भीषास्माद्वातः पवते’ (तै.
उ. २ । ८ । १) ‘महद्भयं वज्रमुद्यतम्’ (क. उ. २ । ३ । २) ‘एतस्य वा
अक्षरस्य प्रशासने गार्गि’ (बृ. उ. ३ । ८ । ९) ‘तदैक्षत बहु
स्यां प्रजायेयेति तत्तेजोऽसृजत’ (छा. उ. ६ । २ । ३) इत्येवमाद्याः ।
यत्तु प्रियादिसंसूचितस्य संसारिण एव आत्मनो वेद्यतया अनुकर्षणम् —
‘आत्मनस्तु कामाय सर्वं प्रियं भवति । आत्मा वा अरे
द्रष्टव्यः’ (बृ. उ. २ । ४ । ५) ‘यः प्राणेन प्राणिति स त
आत्मा सर्वान्तरः’ (बृ. उ. ३ । ४ । १) ‘य एषोऽक्षिणि पुरुषो दृश्यते’
(छा. उ. ८ । ७ । ४) इत्युपक्रम्य ‘एतं त्वेव ते भूयोऽनुव्याख्यास्यामि’
(छा. उ. ८ । ९ । ३) इति चैवमादि — तदपि, ‘अस्य महतो भूतस्य
निःश्वसितमेतद्यदृग्वेदः’ (बृ. उ. २ । ४ । १०)
‘योऽशनायापिपासे शोकं मोहं जरां मृत्युमत्येति’ (बृ. उ. ३ । ५ । १)
‘परं ज्योतिरुपसम्पद्य स्वेन रूपेणाभिनिष्पद्यते स उत्तमः पुरुषः’ (छा. उ.
८ । १२ । ३) इत्येवमादिभिर्वाक्यशेषैः सत्यामेव अधिकोपदिदिक्षायाम् ,
अत्यन्ताभेदाभिप्रायमित्यविरोधः । पारमेश्वरमेव हि शारीरस्य
पारमार्थिकं स्वरूपम् ; उपाधिकृतं तु शारीरत्वम् ,
‘तत्त्वमसि’ (छा. उ. ६ । ८ । ७) ‘नान्यदतोऽस्ति
द्रष्टृ’ (बृ. उ. ३ । ८ । ११) इत्यादिश्रुतिभ्यः । सर्वं च
एतत् विस्तरेणास्माभिः पुरस्तात् तत्र तत्र वर्णितम् ॥ ८ ॥

तुल्यं तु दर्शनम् ॥ ९ ॥

यत्तूक्तम् — आचारदर्शनात्कर्मशेषो विद्येति, अत्र ब्रूमः —
तुल्यमाचारदर्शनम् अकर्मशेषत्वेऽपि
विद्यायाः । तथा हि श्रुतिर्भवति — ‘एतद्ध स्म वै
तद्विद्वांस आहुऋषयः कावषेयाः किमर्था वयमध्येष्यामहे
किमर्था वयं यक्ष्यामहे’ ‘एतद्ध स्म वै तत्पूर्वे
विद्वांसोऽग्निहोत्रं न जुहवाञ्चक्रिरे’
‘एतं वै तमात्मानं विदित्वा ब्राह्मणाः पुत्रैषणायाश्च
वित्तैषणायाश्च लोकैषणायाश्च व्युत्थायाथ
भिक्षाचर्यं चरन्ति’ (बृ. उ. ३ । ५ । १)
इत्येवंजातीयका । याज्ञवल्क्यादीनामपि
ब्रह्मविदाम् अकर्मनिष्ठत्वं दृश्यते — ‘एतावदरे खल्वमृतत्वमिति
होक्त्वा याज्ञवल्क्यः ‘प्रवव्राज’ (बृ. उ. ८ । ७ । २)
इत्यादिश्रुतिभ्यः । अपि च ‘यक्ष्यमाणो
वै भगवन्तोऽहमस्मि’ (छा. उ. ५ । ११ । ५) इत्येतत् लिङ्गदर्शनं
वैश्वानरविद्याविषयम् ; सम्भवति च सोपाधिकायां
ब्रह्मविद्यायां कर्मसाहित्यदर्शनम् ; न तु अत्रापि कर्माङ्गत्वमस्ति,
प्रकरणाद्यभावात् ॥ ९ ॥

यत्पुनरुक्तम् — ‘तच्छ्रुतेः’ (ब्र. सू. ३ । ४ । ४) इति, अत्र ब्रूमः —

असार्वत्रिकी ॥ १० ॥

‘यदेव विद्यया करोति’ (छा. उ. १ । १ । १०) इत्येषा श्रुतिर्न
सर्वविद्याविषया, प्रकृतविद्याभिसम्बन्धात् ।
प्रकृता च उद्गीथविद्या — ‘ओमित्येतदक्षरमुद्गीथमुपासीत’ (छा. उ. १ । १ ।
१) इत्यत्र ॥ १० ॥

विभागः शतवत् ॥ ११ ॥

यदप्युक्तम् — ‘तं विद्याकर्मणी समन्वारभेते’ (बृ. उ. ४ । ४ । २) इत्येतत्
समन्वारम्भवचनम् अस्वातन्त्र्ये विद्याया लिङ्गमिति, तत् प्रत्युच्यते —
विभागोऽत्र द्रष्टव्यः — विद्या अन्यं पुरुषमन्वारभते, कर्म अन्यमिति ।
शतवत् — यथा शतम् आभ्यां दीयतामित्युक्ते विभज्य दीयते — पञ्चाशदेकस्मै
पञ्चाशदपरस्मै, तद्वत् । न च इदं समन्वारम्भवाचनं मुमुक्षुविषयम् — ‘इति नु
कामयमानः’ (बृ. उ. ४ । ४ । ६) इति संसारिविषयत्वोपसंहारात् , ‘अथाकामयमानः’
(बृ. उ. ४ । ४ । ६) इति च मुमुक्षोः पृथगुपक्रमात् ; तत्र संसारिविषये
विद्या विहिता प्रतिषिद्धा च परिगृह्यते, विशेषाभावात् ; कर्मापि
विहितं प्रतिषिद्धं च, यथाप्राप्तानुवादित्वात् ; एवं सति अविभागेनापि इदं
समन्वारम्भवचनमवकल्पते ॥ ११ ॥

यच्चैतत् — ‘तद्वतो विधानात्’ (ब्र. सू. ३ । ४ । ६) इति, अत उत्तरं पठति —

अध्ययनमात्रवतः ॥ १२ ॥

‘आचार्यकुलाद्वेदमधीत्य’ (छा. उ. ८ । १५ । १) इत्यत्र अध्ययनमात्रस्य
श्रवणात् अध्ययनमात्रवत एव कर्मविधिरित्यध्यवस्यामः । ननु एवं
सति अविद्यत्वात् अनधिकारः कर्मसु प्रसज्येत — नैष दोषः ; न वयम्
अध्ययनप्रभवं कर्मावबोधनम् अधिकारकारणं वारयामः । किं
तर्हि ? औपनिषदमात्मज्ञानम् स्वातन्त्र्येणैव प्रयोजनवत्
प्रतीयमानम् न कर्माधिकारकारणतां प्रतिपद्यते —
इत्येतत्प्रतिपादयामः । यथा च न क्रत्वन्तरज्ञानं
क्रत्वन्तराधिकारेण अपेक्ष्यते, एवमेतदपि द्रष्टव्यमिति ॥ १२ ॥

यदप्युक्तम् — ‘नियमाच्च’ (ब्र. सू. ३ । ४ । ७) इति, अत्राभिधीयते —

नाविशेषात् ॥ १३ ॥

‘कुर्वन्नेवेह कर्माणि जिजीविषेत्’ (ई. उ. २) इत्येवमादिषु नियमश्रवणेषु न
विदुष इति विशेषोऽस्ति, अविशेषेण नियमविधानात् ॥ १३ ॥

स्तुतयेऽनुमतिर्वा ॥ १४ ॥

‘कुर्वन्नेवेह कर्माणि’ (ई. उ. २) इत्यत्र अपरो विशेष आख्यायते । यद्यपि
अत्र प्रकरणसामर्थ्यात् विद्वानेव — कुर्वन् — इति सम्बध्यते, तथापि
विद्यास्तुतये कर्मानुज्ञानम् एतद्द्रष्टव्यम् ; ‘न कर्म लिप्यते नरे’
(ई. उ. २) इति हि वक्ष्यति । एतदुक्तं भवति — यावज्जीवं कर्म कुर्वत्यपि
त्वयि विदुषि पुरुषे न कर्म लेपाय भवति, विद्यासामर्थ्यादिति — तदेवं
विद्या स्तूयते ॥ १४ ॥

कामकारेण चैके ॥ १५ ॥

अपि च एके विद्वांसः प्रत्यक्षीकृतविद्याफलाः सन्तः, तदवष्टम्भात्
फलान्तरसाधनेषु प्रजादिषु प्रयोजनाभावं परामृशन्ति
कामकारेण — इति श्रुतिर्भवति वाजसनेयिनाम् — ‘एतद्ध स्म वै
तत्पूर्वे विद्वांसः प्रजां न कामयन्ते किं प्रजया करिष्यामो येषां
नोऽयमात्मायं लोक इति’ (बृ. उ. ४ । ४ । २२) । अनुभवारूढमेव च विद्याफलं न
क्रियाफलवत् कालान्तरभावि — इत्यसकृदवोचाम । अतोऽपि न विद्यायाः
कर्मशेषत्वं नापि तद्विषयायाः फलश्रुतेरयथार्थत्वं
शक्यमाश्रयितुम् ॥ १५ ॥

उपमर्दं च ॥ १६ ॥

अपि च कर्माधिकारहेतोः क्रियाकारकफललक्षणस्य समस्तस्य प्रपञ्चस्य
अविद्याकृतस्य विद्यासामर्थ्यात् स्वरूपोपमर्दमामनन्ति
— ‘यत्र त्वस्य सर्वमात्मैवाभूत्तत्केन कं पश्येत्तत्केन कं जिघ्रेत्’ (बृ.
उ. २ । ४ । १४) इत्यादिना । वेदान्तोदितात्मज्ञानपूर्विकां तु
कर्माधिकारसिद्धिं प्रत्याशासानस्य
कर्माधिकारोच्छित्तिरेव प्रसज्येत । तस्मादपि
स्वातन्त्र्यं विद्यायाः ॥ १६ ॥

ऊर्ध्वरेतःसु च शब्दे हि ॥ १७ ॥

ऊर्ध्वरेतःसु च आश्रमेषु विद्या श्रूयते ; न च तत्र कर्माङ्गत्वं विद्याया
उपपद्यते, कर्माभावात् ; न हि अग्निहोत्रादीनि वैदिकानि कर्माणि तेषां
सन्ति । स्यादेतत् , ऊर्ध्वरेतस आश्रमा न श्रूयन्ते वेद इति — तदपि
नास्ति ; तेऽपि हि वैदिकेषु शब्देष्ववगम्यन्ते — ‘त्रयो धर्मस्कन्धाः’
(छा. उ. २ । २३ । १) ‘ये चेमेऽरण्ये श्रद्धा तप इत्युपासते’ (छा. उ. ५ ।
१० । १) ‘तपःश्रद्धे ये ह्युपवसन्त्यरण्ये’ (मु. उ. १ । २ । ११)
‘एतमेव प्रव्राजिनो लोकमिच्छन्तः प्रव्रजन्ति’ (बृ. उ. ४ । ४ ।
२२) ‘ब्रह्मचर्यादेव प्रव्रजेत्’ (जा. उ. ४) इत्येवमादिषु ।
प्रतिपन्नाप्रतिपन्नगार्हस्थ्यानाम्
अपाकृतानपाकृतर्णत्रयाणां च ऊर्ध्वरेतस्त्वं
श्रुतिस्मृतिप्रसिद्धम् । तस्मादपि
स्वातन्त्र्यं विद्यायाः ॥ १७ ॥

### परामर्शाधिकरणम्

परामर्शं जैमिनिरचोदना चापवदति हि ॥ १८ ॥

‘त्रयो धर्मस्कन्धाः’ (छा. उ. २ । २३ । १) इत्यादयो ये शब्दा
ऊर्ध्वरेतसामाश्रमाणां सद्भावाय उदाहृताः, न
ते तत्प्रतिपादनाय प्रभवन्ति ; यतः परामर्शम् एषु
शब्देष्वाश्रमान्तराणां
जैमिनिराचार्यो मन्यते, न विधिम् । कुतः ? न हि अत्र
लिङादीनामन्यतमश्चोदनाशब्दोऽस्ति ; अर्थान्तरपरत्वं च एषु
प्रत्येकमुपलभ्यते । ‘त्रयो धर्मस्कन्धाः’ इत्यत्र तावत्
‘यज्ञोऽध्ययनं दानमिति प्रथमस्तप एव द्वितीयो
ब्रह्मचार्याचार्यकुलवासी
तृतीयोऽत्यन्तमात्मानमाचार्यकुलेऽवसादयन्सर्व
एते पुण्यलोका भवन्ति’ इति परामर्शपूर्वकमाश्रमाणामनात्यन्तिकफलत्वं
सङ्कीर्त्य, आत्यन्तिकफलतया ब्रह्मसंस्थता स्तूयते —
‘ब्रह्मसंस्थोऽमृतत्वमेति’ (छा. उ. २ । २३ । १) इति । ननु
परामर्शेऽपि आश्रमा गम्यन्ते एव — सत्यं गम्यन्ते ; स्मृत्याचाराभ्यां तु
तेषां प्रसिद्धिः, न प्रत्यक्षश्रुतेः ; अतश्च प्रत्यक्षश्रुतिविरोधे सति
अनादरणीयास्ते भविष्यन्ति, अनधिकृतविषया वा । ननु गार्हस्थ्यमपि
सहैवोर्ध्वरेतोभिः परामृष्टम् — ‘यज्ञोऽध्ययनं दानमिति
प्रथमः’ इति — सत्यमेवम् ; तथापि तु गृहस्थं प्रत्येव
अग्निहोत्रादीनां कर्मणां विधानात् श्रुतिप्रसिद्धमेव हि
तदस्तित्वम् ; तस्मात्स्तुत्यर्थ एव अयं परामर्शः, न चोदनार्थः । अपि च
अपवदति हि प्रत्यक्षा श्रुतिराश्रमान्तरम् — ‘वीरहा वा एष देवानां
योऽग्निमुद्वासयते’ ‘आचार्याय प्रियं धनमाहृत्य प्रजातन्तुं मा
व्यवच्छेत्सीः’ (तै. उ. १ । ११ । १) ‘नापुत्रस्य
लोकोऽस्तीति तत्सर्वे पशवो विदुः’ इत्येवमाद्या । तथा ‘ये
चेमेऽरण्ये श्रद्धा तप इत्युपासते’ (छा. उ. ५ । १० । १)
‘तपःश्रद्धे ये ह्युपवसन्त्यरण्ये’ (मु. उ. १ । २ । ११)
इति च देवयानोपदेशः, न आश्रमान्तरोपदेशः । सन्दिग्धं च
आश्रमान्तराभिधानम् — ‘तप एव
द्वितीयः’ (छा. उ. २ । २३ । १) इत्येवमादिषु । तथा
‘एतमेव प्रव्राजिनो लोकमिच्छन्तः प्रव्रजन्ति’ (बृ. उ. ४ । ४ ।
२२) इति लोकसंस्तवोऽयम् , न पारिव्राज्यविधिः । ननु ‘ब्रह्मचर्यादेव
प्रव्रजेत्’ इति विस्पष्टमिदं प्रत्यक्षं पारिव्राज्यविधानं
जाबालानाम् — सत्यमेवमेतत् ; अनपेक्ष्य तु एतां श्रुतिम् अयं विचार इति
द्रष्टव्यम् ॥ १८ ॥

अनुष्ठेयं बादरायणः साम्यश्रुतेः ॥ १९ ॥

अनुष्ठेयम् आश्रमान्तरं बादरायण आचार्यो मन्यते —
वेदेऽश्रवणादग्निहोत्रादीनां
च अवश्यानुष्ठेयत्वात् तद्विरोधादनधिकृतानुष्ठेयमाश्रमान्तरम् — इति हि
इमां मतिं निराकरोति, गार्हस्थ्यवदेव आश्रमान्तरमपि अनिच्छता
प्रतिपत्तव्यमिति मन्यमानः । कुतः ? साम्यश्रुतेः ; समा हि
गार्हस्थ्येनाश्रमान्तरस्य परामर्शश्रुतिर्दृश्यते — ‘त्रयो
धर्मस्कन्धाः’ (छा. उ. २ । २३ । १) इत्याद्या ; यथा इह
श्रुत्यन्तरविहितमेव गार्हस्थ्यं परामृष्टम् ,
एवमाश्रमान्तरमपीति प्रतिपत्तव्यम् — यथा
च शास्त्रान्तरप्राप्तयोरेव निवीतप्राचीनावीतयोः परामर्श उपवीतविधिपरे
वाक्ये ; तस्मात् तुल्यमनुष्ठेयत्वं गार्हस्थ्येन आश्रमान्तरस्य ।
तथा ‘एतमेव प्रव्राजिनो लोकमिच्छन्तः प्रव्रजन्ति’ (बृ. उ. ४ । ४ ।
२२) इत्यस्य वेदानुवचनादिभिः समभिव्याहारः ; ‘ये चेमेऽरण्ये श्रद्धा तप
इत्युपासते’ (छा. उ. ५ । १० । १) इत्यस्य च पञ्चाग्निविद्यया । यत्तूक्तम्
— ‘तप एव द्वितीयः’ इत्यादिष्वाश्रमान्तराभिधानं सन्दिग्धमिति ; नैष
दोषः, निश्चयकारणसद्भावात् ; ‘त्रयो धर्मस्कन्धाः’ (छा. उ. २ ।
२३ । १) इति हि धर्मस्कन्धत्रित्वं प्रतिज्ञातम् ; न च यज्ञादयो
भूयांसो धर्मा उत्पत्तिभिन्नाः सन्तः अन्यत्राश्रमसम्बन्धात्
त्रित्वेऽन्तर्भावयितुं शक्यन्ते ; तत्र यज्ञादिलिङ्गो
गृहाश्रम एको धर्मस्कन्धो निर्दिष्टः, ब्रह्मचारीति च
स्पष्ट आश्रमनिर्देशः, तप इत्यपि कोऽन्यस्तपःप्रधानादाश्रमात्
धर्मस्कन्धोऽभ्युपगम्येत । ‘ये चेमेऽरण्ये’ (छा. उ. ५ । १० । १) इति
च अरण्यलिङ्गात् श्रद्धातपोभ्यामाश्रमगृहीतिः । तस्मात्
परमार्शेऽप्यनुष्ठेयमाश्रमान्तरम् ॥ १९
॥

विधिर्वा धारणवत् ॥ २० ॥

विधिर्वा अयमाश्रमान्तरस्य, न परामर्शमात्रम् । ननु विधित्वाभ्युपगमे
एकवाक्यताप्रतीतिरुपरुध्येत ; प्रतीयते च अत्र एकवाक्यता —
पुण्यलोकफलास्त्रयो धर्मस्कन्धाः, ब्रह्मसंस्थता त्वमृतत्वफलेति —
सत्यमेतत् ; सतीमपि तु एकवाक्यताप्रतीतिं परित्यज्य
विधिरेवाभ्युपगन्तव्यः,
अपूर्वत्वात् , विध्यन्तरस्यादर्शनात् ,
विस्पष्टाच्चाश्रमान्तरप्रत्ययात्
गुणवादकल्पनया एकवाक्यत्वयोजनानुपपत्तेः । धारणवत् — यथा
‘अधस्तात्समिधं धारयन्ननुद्रवेदुपरि हि देवेभ्यो
धारयति’ इत्यत्र सत्यामप्यधोधारणेन एकवाक्यताप्रतीतौ, विधीयत
एव उपरिधारणम् , अपूर्वत्वात् ; तथा च उक्तं शेषलक्षणे ‘विधिस्तु
धारणेऽपूर्वत्वात्’ (जै. सू. ३ । ४ । १५) इति ; तद्वत् इहापि
आश्रमपरामर्शश्रुतिः विधिरेवेति कल्प्यते ॥

यदापि परामर्श एवायमाश्रमान्तराणाम् , तदापि ब्रह्मसंस्थता तावत् ,
संस्तवसामर्थ्यादवश्यं विधेया अभ्युपगन्तव्या । सा च किं
चतुर्ष्वाश्रमेषु यस्य कस्यचित् , आहोस्वित्परिव्राजकस्यैवेति
विवेक्तव्यम् । यदि च ब्रह्मचार्यन्तेष्वाश्रमेषु
परामृश्यमानेषु परिव्राजकोऽपि परामृष्टः,
ततश्चतुर्णामप्याश्रमाणां
परामृष्टत्वाविशेषात् अनाश्रमित्वानुपपत्तेश्च यः
कश्चिच्चतुर्ष्वाश्रमेषु ब्रह्मसंस्थो भविष्यति ; अथ न
परामृष्टः, ततः परिशिष्यमाणः परिव्राडेव ब्रह्मसंस्थ इति
सेत्स्यति । तत्र तपःशब्देन वैखानसग्राहिणा परामृष्टः परिव्राडपि इति
केचित् । तदयुक्तम् ; न हि सत्यां गतौ वानप्रस्थविशेषणेन
परिव्राजको ग्रहणमर्हति ; यथा अत्र ब्रह्मचारिगृहमेधिनौ
असाधारणेनैव स्वेन स्वेन विशेषणेन विशेषितौ, एवं
भिक्षुवैखानसावपीति युक्तम् ; तपश्च असाधारणो
धर्मो वानप्रस्थानां कायक्लेशप्रधानत्वात् , तपःशब्दस्य तत्र
रूढेः ; भिक्षोस्तु धर्म इन्द्रियसंयमादिः लक्षणयैव
तपःशब्देनाभिलप्येत । चतुष्ट्वेन च
प्रसिद्धा आश्रमाः त्रित्वेन परामृश्यन्त
इत्यन्याय्यम् । अपि च भेदव्यपदेशोऽत्र भवति
— त्रय एते पुण्यलोकभाजः, एकोऽमृतत्वभागिति ; पृथक्त्वे च
भेदव्यपदेशोऽवकल्पते ; न ह्येवं भवति —
देवदत्तयज्ञदत्तौ मन्दप्रज्ञौ, अन्यतरस्त्वनयोर्महाप्रज्ञ इति ;
भवति त्वेवम् — देवदत्तयज्ञदत्तौ मन्दप्रज्ञौ, विष्णुमित्रस्तु महाप्रज्ञ
इति ; तस्मात् पूर्वे त्रय आश्रमिणः पुण्यलोकभाजः, परिशिष्यमाणः परिव्राट्
अमृतत्वभाक् । कथं पुनः ब्रह्मसंस्थशब्दो योगात्प्रवर्तमानः सर्वत्र
सम्भवन् परिव्राजक एवावतिष्ठेत ? रूढ्यभ्युपगमे च
आश्रममात्रादमृतत्वप्राप्तेर्ज्ञानानर्थक्यप्रसङ्ग
इति — अत्रोच्यते — ब्रह्मसंस्थ इति हि ब्रह्मणि परिसमाप्तिः
अनन्यव्यापारतारूपं तन्निष्ठत्वमभिधीयते ;
तच्च त्रयाणामाश्रमाणां न सम्भवति, स्वाश्रमविहितकर्माननुष्ठाने
प्रत्यवायश्रवणात् ; परिव्राजकस्य तु सर्वकर्मसंन्यासात् प्रत्यवायो
न सम्भवति अननुष्ठाननिमित्तः ; शमदमादिस्तु तदीयो धर्मो ब्रह्मसंस्थाया
उपोद्बलकः, न विरोधी ; ब्रह्मनिष्ठत्वमेव हि तस्य शमदमाद्युपबृंहितं
स्वाश्रमविहितं कर्म ; यज्ञादीनि च इतरेषाम् ; तद्व्यतिक्रमे च तस्य
प्रत्यवायः । तथा च ‘न्यास इति ब्रह्मा ब्रह्मा हि परः परो हि ब्रह्मा
तानि वा एतान्यवराणि तपाꣳसि न्यास एवात्यरेचयत्’ (ना. उ. ७८)
‘वेदान्तविज्ञानसुनिश्चितार्थाः संन्यासयोगाद्यतयः
शुद्धसत्त्वाः’ (मु. उ. ३ । २ । ६)(ना. उ. १२ । ३)(कै. उ.
३) इत्याद्याः श्रुतयः, स्मृतयश्च
‘तद्बुद्धयस्तदात्मानस्तन्निष्ठास्तत्परायणाः’
(भ. गी. ५ । १७) इत्याद्याः — ब्रह्मसंस्थस्य कर्माभावं दर्शयन्ति ।
तस्मात् परिव्राजकस्य
आश्रममात्रादमृतत्वप्राप्तेर्ज्ञानानर्थक्यप्रसङ्ग
इत्येषोऽपि दोषो नावतरति । तदेवं परामर्शेऽपि इतरेषामाश्रमाणाम् ,
पारिव्राज्यं तावद्ब्रह्मसंस्थतालक्षणं लभ्येतैव ।
अनपेक्ष्यैव जाबालश्रुतिमाश्रमान्तरविधायिनीम् अयमाचार्येण
विचारः प्रवर्तितः ; विद्यत एव तु आश्रमान्तरविधिश्रुतिः
प्रत्यक्षा — ‘ब्रह्मचर्यं समाप्य गृही भवेद्गृही
भूत्वा वनी भवेद्वनी भूत्वा प्रव्रजेत् । यदि वेतरथा
ब्रह्मचर्यादेव प्रव्रजेद्गृहाद्वा वनाद्वा’ (जा.
उ. ४) इति ; न च इयं श्रुतिः अनधिकृतविषया शक्या वक्तुम् ,
अविशेषश्रवणात् , पृथग्विधानाच्च अनधिकृतानाम्
— ‘अथ पुनरेव व्रती वाऽव्रती वा स्नातको वाऽस्नातको वोत्सन्नाग्निरनग्निको
वा’ (जा. उ. ४) इत्यादिना ; ब्रह्मज्ञानपरिपाकाङ्गत्वाच्च पारिव्राज्यस्य
न अनधिकृतविषयत्वम् , तच्च दर्शयति — ‘अथ परिव्राड्विवर्णवासा
मुण्डोऽपरिग्रहः शुचिरद्रोही भैक्षाणो
ब्रह्मभूयाय भवति’ (जा. उ. ५) इति । तस्मात्सिद्धा
ऊर्ध्वरेतसामाश्रमाः । सिद्धं च ऊर्ध्वरेतःसु विधानाद्विद्यायाः
स्वातन्त्र्यमिति ॥ २० ॥

### स्तुतिमात्राधिकरणम्

स्तुतिमात्रमुपादानादिति चेन्नापूर्वत्वात् ॥ २१ ॥

‘स एष रसानां रसतमः परमः परार्ध्योऽष्टमो यदुद्गीथः’ (छा. उ. १ । १ । ३)
‘इयमेवर्गग्निः साम’ (छा. उ. १ । ६ । १) ‘अयं वाव लोकः,
एषोऽग्निश्चितः । तदिदमेवोक्थमियमेव पृथिवी’
इत्येवंजातीयकाः श्रुतयः किमुद्गीथादेः स्तुत्यर्थाः, आहोस्वित्
उपासनाविध्यर्था इत्यस्मिन्संशये — स्तुत्यर्था इति युक्तम् ,
उद्गीथादीनि कर्माङ्गान्युपादाय श्रवणात् ; यथा ‘इयमेव
जुहूरादित्यः कूर्मः स्वर्गो लोक आहवनीयः’ इत्याद्या
जुह्वादिस्तुत्यर्थाः, तद्वत् — इति चेत् , नेत्याह ;
न हि स्तुतिमात्रमासां श्रुतीनां प्रयोजनं युक्तम् , अपूर्वत्वात् ;
विध्यर्थतायां हि अपूर्वोऽर्थो विहितो भवति ; स्तुत्यर्थतायां
त्वानर्थक्यमेव स्यात् ; विधायकस्य हि शब्दस्य वाक्यशेषभावं
प्रतिपद्यमाना स्तुतिरुपयुज्यत इत्युक्तम् ‘विधिना
त्वेकवाक्यत्वात्स्तुत्यर्थेन विधीनां स्युः’ इत्यत्र ;
प्रदेशान्तरविहितानां तु उद्गीथादीनाम् इयं प्रदेशान्तरपठिता
स्तुतिः वाक्यशेषभावमप्रतिपद्यमाना अनर्थिकैव स्यात् ; ‘इयमेव जुहूः’
इत्यादि तु विधिसन्निधावेवाम्नातमिति वैषम्यम् । तस्मात्
विध्यर्था एव एवंजातीयकाः श्रुतयः ॥ २१ ॥

भावशब्दाच्च ॥ २२ ॥

‘उद्गीथमुपासीत’ (छा. उ. १ । १ । १) ‘सामोपासीत’ (छा. उ. २ । २ । १)
‘अहमुक्थमस्मीति विद्यात्’ इत्यादयश्च विस्पष्टा विधिशब्दाः
श्रूयन्ते ; ते च स्तुतिमात्रप्रयोजनतायां व्याहन्येरन् । तथा च
न्यायविदां स्मरणम् — ‘कुर्यात्क्रियेत कर्तव्यं
भवेत्स्यादिति पञ्चमम् । एतत्स्यात्सर्ववेदेषु नियतं
विधिलक्षणम्’ इति ; लिङाद्यर्थो विधिरिति मन्यमानास्त एवं
स्मरन्ति । प्रतिप्रकरणं च फलानि श्राव्यन्ते — ‘आपयिता ह वै
कामानां भवति’ (छा. उ. १ । १ । ७) ‘एष ह्येव कामागानस्येष्टे’ (छा.
उ. १ । ७ । ९) ‘कल्पन्ते हास्मै लोका ऊर्ध्वाश्चावृत्ताश्च’ (छा. उ. २ ।
२ । ३) इत्यादीनि ; तस्मादप्युपासनविधानार्था उद्गीथादिश्रुतयः ॥ २२ ॥

### पारिप्लवाधिकरणम्

पारिप्लवार्था इति चेन्न विशेषितत्वात् ॥ २३ ॥

‘अथ ह याज्ञवल्क्यस्य द्वे भार्ये बभूवतुर्मैत्रेयी च कात्यायनी च’ (बृ. उ.
४ । ५ । १) ‘प्रतर्दनो ह वै दैवोदासिरिन्द्रस्य प्रियं धामोपजगाम’ (कौ. उ.
३ । १) ‘जानश्रुतिर्ह पौत्रायणः श्रद्धादेयो बहुदायी बहुपाक्य आस’ (छा.
उ. ४ । १ । १) इत्येवमादिषु वेदान्तपठितेष्वाख्यानेषु संशयः — किमिमानि
पारिप्लवप्रयोगार्थानि, आहोस्वित्सन्निहितविद्याप्रतिपत्त्यर्थानीति ।
पारिप्लवार्था इमा आख्यानश्रुतयः, आख्यानसामान्यात् , आख्यानप्रयोगस्य च
पारिप्लवे चोदितत्वात् ; ततश्च विद्याप्रधानत्वं वेदान्तानां न स्यात् ,
मन्त्रवत् प्रयोगशेषत्वादिति चेत् — तन्न । कस्मात् ? विशेषितत्वात् —
‘पारिप्लवमाचक्षीत’ इति हि प्रकृत्य, ‘मनुर्वैवस्वतो राजा’
इत्येवमादीनि कानिचिदेव आख्यानानि तत्र विशेष्यन्ते ।
आख्यानसामान्याच्चेत् सर्वगृहीतिः स्यात् , अनर्थकमेवेदं विशेषणं भवेत् ।
तस्मात् न पारिप्लवार्था एता आख्यानश्रुतयः ॥ २३ ॥

तथा चैकवाक्यतोपबन्धात् ॥ २४ ॥

असति च पारिप्लवार्थत्वे आख्यानानां सन्निहितविद्याप्रतिपादनोपयोगितैव
न्याय्या, एकवाक्यतोपबन्धात् ; तथा हि तत्र तत्र
सन्निहिताभिर्विद्याभिरेकवाक्यता दृश्यते
प्ररोचनोपयोगात् प्रतिपत्तिसौकर्योपयोगाच्च । मैत्रेयीब्राह्मणे तावत् —
‘आत्मा वा अरे द्रष्टव्यः’ (बृ. उ. ४ । ५ । ६) इत्याद्यया विद्यया
एकवाक्यता दृश्यते ; प्रातर्दनेऽपि ‘प्राणोऽस्मि
प्रज्ञात्मा’ इत्याद्यया ; ‘जानश्रुतिः’
इत्यत्रापि ‘वायुर्वाव संवर्गः’ (छा. उ. ४ । ३ । १)
इत्याद्यया । यथा ‘स आत्मनो वपामुदखिदत्’ इत्येवमादीनां
कर्मश्रुतिगतानामाख्यानानां
सन्निहितविधिस्तुत्यर्थता,
तद्वत् । तस्मान्न पारिप्लवार्थत्वम् ॥ २४ ॥

### आग्नीन्धनाद्यधिकरणम्

अत एव चाग्नीन्धनाद्यनपेक्षा ॥ २५ ॥

‘पुरुषार्थोऽतः शब्दात्’ (ब्र. सू. ३ । ४ । १) इत्येतत् व्यवहितमपि
सम्भवात् ‘अतः’ इति परामृश्यते । अत एव च विद्यायाः
पुरुषार्थहेतुत्वात् अग्नीन्धनादीन्याश्रमकर्माणि विद्यया
स्वार्थसिद्धौ नापेक्षितव्यानीति आद्यस्यैवाधिकरणस्य
फलमुपसंहरत्यधिकविवक्षया ॥ २५ ॥

### सर्वापेक्षाधिकरणम्

सर्वापेक्षा च यज्ञादिश्रुतेरश्ववत् ॥ २६ ॥

इदमिदानीं चिन्त्यते — किं विद्याया अत्यन्तमेवानपेक्षा आश्रमकर्मणाम् , उत
अस्ति काचिदपेक्षेति । तत्र अत एवाग्नीन्धनादीन्याश्रमकर्माणि विद्यया
स्वार्थसिद्धौ नापेक्ष्यन्ते ; इत्येवमत्यन्तमेवानपेक्षायां
प्राप्तायाम् , इदमुच्यते — सर्वापेक्षा चेति ; अपेक्षते च
विद्या सर्वाण्याश्रमकर्माणि, नात्यन्तमनपेक्षैव । ननु
विरुद्धमिदं वचनम् — अपेक्षते च आश्रमकर्माणि विद्या,
नापेक्षते चेति । नेति ब्रूमः ; उत्पन्ना हि विद्या फलसिद्धिं
प्रति न किञ्चिदन्यदपेक्षते, उत्पत्तिं प्रति तु अपेक्षते । कुतः ?
यज्ञादिश्रुतेः ; तथा हि श्रुतिः — ‘तमेतं वेदानुवचनेन ब्राह्मणा
विविदिषन्ति यज्ञेन दानेन तपसाऽनाशकेन’ (बृ. उ. ४ । ४ । २२)
इति यज्ञादीनां विद्यासाधनभावं दर्शयति ।
विविदिषासंयोगाच्चैषामुत्पत्तिसाधनभावोऽवसीयते
; ‘अथ यद्यज्ञ इत्याचक्षते ब्रह्मचर्यमेव तत्’ (छा. उ. ८ । ५ । १) इत्यत्र
च विद्यासाधनभूतस्य ब्रह्मचर्यस्य यज्ञादिभिः संस्तवात् यज्ञादीनामपि हि
साधनभावः सूच्यते ; ‘सर्वे वेदा यत्पदमामनन्ति तपांसि सर्वाणि च
यद्वदन्ति । यदिच्छन्तो ब्रह्मचर्यं चरन्ति तत्ते पदं
सङ्ग्रहेण ब्रवीमि’ (क. उ. १ । २ । १५) इत्येवमाद्या च श्रुतिः
आश्रमकर्मणां विद्यासाधनभावं सूचयति । स्मृतिरपि — ‘कषायपक्तिः
कर्माणि ज्ञानं तु परमा गतिः । कषाये कर्मभिः पक्वे ततो ज्ञानं प्रवर्तते’
इत्येवमाद्या । अश्ववदिति योग्यतानिदर्शनम् — यथा च योग्यतावशेन अश्वो न
लाङ्गलाकर्षणे युज्यते, रथचर्यायां तु युज्यते, एवमाश्रमकर्माणि विद्यया
फलसिद्धौ नापेक्ष्यन्ते, उत्पत्तौ च अपेक्ष्यन्त इति ॥ २६ ॥

शमदमाद्युपेतः स्यात्तथापि तु तद्विधेस्तदङ्गतया तेषामवश्यानुष्ठेयत्वात् ॥
२७ ॥

यदि कश्चिन्मन्येत — यज्ञादीनां विद्यासाधनभावो न न्याय्यः, विध्यभावात् ;
‘यज्ञेन विविदिषन्ति’ इत्येवंजातीयका हि श्रुतिः अनुवादस्वरूपा
विद्याभिष्टवपरा, न यज्ञादिविधिपरा — इत्थं महाभागा
विद्या, यत् यज्ञादिभिरेतामवाप्तुमिच्छन्तीति — तथापि तु
शमदमाद्युपेतः स्यात् विद्यार्थी,
‘तस्मादेवंविच्छान्तो दान्त
उपरतस्तितिक्षुः समाहितो
भूत्वाऽऽत्मन्येवात्मानं
पश्यति’ (बृ. उ. ४ । ४ । २३) इति विद्यासाधनत्वेन शमदमादीनां
विधानात् विहितानां च अवश्यानुष्ठेयत्वात् । ननु अत्रापि शमाद्युपेतो
भूत्वा पश्यतीति वर्तमानापदेश उपलभ्यते, न विधिः — नेति
ब्रूमः, ‘तस्मात्’ इति प्रकृतप्रशंसापरिग्रहाद्विधित्वप्रतीतेः
; ‘पश्येत्’ इति च माध्यन्दिना विस्पष्टमेव विधिमधीयते । तस्मात्
यज्ञाद्यनपेक्षायामपि शमादीन्यपेक्षितव्यानि ।
यज्ञादीन्यपि तु अपेक्षितव्यानि, यज्ञादिश्रुतेरेव । ननु
उक्तम् — यज्ञादिभिर्विविदिषन्तीत्यत्र न विधिरुपलभ्यत इति —
सत्यमुक्तम् ; तथापि तु अपूर्वत्वात्संयोगस्य विधिः
परिकल्प्यते ; न हि अयं यज्ञादीनां विविदिषासंयोगः पूर्वं प्राप्तः,
येनानूद्येत ; ‘तस्मात्पूषा प्रपिष्टभागोऽदन्तको हि’ इत्येवमादिषु च
अश्रुतविधिकेष्वपि वाक्येषु अपूर्वत्वाद्विधिं परिकल्प्य,
‘पौष्णं पेषणं विकृतौ प्रतीयेत’ (शाब. भा. ३ । ३ । ३४) —
इत्यादिविचारः प्रथमे तन्त्रे प्रवर्तितः ; तथा च उक्तम् ‘विधिर्वा
धारणवत्’ (ब्र. सू. ३ । ४ । २०) इति । स्मृतिष्वपि भगवद्गीताद्यासु
अनभिसन्धाय फलम् अनुष्ठितानि यज्ञादीनि
मुमुक्षोर्ज्ञानसाधनानि भवन्तीति
प्रपञ्चितम् । तस्माद्यज्ञादीनि शमदमादीनि च यथाश्रमं सर्वाण्येव
आश्रमकर्माणि विद्योत्पत्तावपेक्षितव्यानि । तत्रापि ‘एवंवित्’ इति
विद्यासंयोगात् प्रत्यासन्नानि विद्यासाधनानि शमादीनि, विविदिषासंयोगात्तु
बाह्यतराणि यज्ञादीनीति विवेक्तव्यम् ॥ २७ ॥

### सर्वान्नानुमत्यधिकरणम्

सर्वान्नानुमतिश्च प्राणात्यये तद्दर्शनात् ॥ २८ ॥

प्राणसंवादे श्रूयते छन्दोगानाम् — ‘न ह वा एवंविदि किञ्चनानन्नं भवति’
(छा. उ. ५ । २ । १) इति ; तथा वाजसनेयिनाम् — ‘न ह वा अस्यानन्नं जग्धं
भवति नानन्नं प्रतिगृहीतम्’ (बृ. उ. ६ । १ । १४) इति ; सर्वमस्यादनीयमेव
भवतीत्यर्थः । किमिदं सर्वान्नानुज्ञानं शमादिवत् विद्याङ्गं
विधीयते, उत स्तुत्यर्थं सङ्कीर्त्यत इति संशये — विधिरिति
तावत्प्राप्तम् ; तथा हि प्रवृत्तिविशेषकर उपदेशो भवति ; अतः
प्राणविद्यासन्निधानात् तदङ्गत्वेन इयं
नियमनिवृत्तिरुपदिश्यते । ननु एवं सति
भक्ष्याभक्ष्यविभागशास्त्रव्याघातः स्यात् — नैष दोषः,
सामान्यविशेषभावात् बाधोपपत्तेः ; यथा
प्राणिहिंसाप्रतिषेधस्य
पशुसंज्ञपनविधिना बाधः, यथा च ‘न काञ्चन
परिहरेत्तद्व्रतम्’ (छा. उ. २ । १३ । २)
इत्यनेन वामदेव्यविद्याविषयेण सर्वस्त्र्यपरिहारवचनेन
सामान्यविषयं गम्यागम्यविभागशास्त्रं बाध्यते —
एवमनेनापि प्राणविद्याविषयेण सर्वान्नभक्षणवचनेन
भक्ष्याभक्ष्यविभागशास्त्रं बाध्येतेत्येवं प्राप्ते
ब्रूमः —

नेदं सर्वान्नानुज्ञानं विधीयत इति ; न हि अत्र विधायकः शब्द उपलभ्यते, ‘न
ह वा एवंविदि किञ्चनानन्नं भवति’ (छा. उ. ५ । २ । १) इति
वर्तमानापदेशात् । न च असत्यामपि
विधिप्रतीतौ प्रवृत्तिविशेषकरत्वलोभेनैव
विधिरभ्युपगन्तुं शक्यते । अपि च
श्वादिमर्यादं प्राणस्यान्नमित्युक्त्वा,
इदमुच्यते — नैवंविदः किञ्चिदनन्नं भवतीति ; न च
श्वादिमर्यादमन्नं मानुषेण देहेनोपभोक्तुं शक्यते
; शक्यते तु प्राणस्यान्नमिदं सर्वमिति विचिन्तयितुम् । तस्मात्
प्राणान्नविज्ञानप्रशंसार्थोऽयमर्थवादः, न
सर्वान्नानुज्ञानविधिः । तद्दर्शयति —
‘सर्वान्नानुमतिश्च प्राणात्यये’ इति ;
एतदुक्तं भवति — प्राणात्यय एव हि परस्यामापदि
सर्वमन्नमदनीयत्वेनाभ्यनुज्ञायते,
तद्दर्शनात् ; तथा हि श्रुतिः चाक्रायणस्य ऋषेः कष्टायामवस्थायाम्
अभक्ष्यभक्षणे प्रवृत्तिं दर्शयति ‘मटचीहतेषु कुरुषु’
(छा. उ. १ । १० । १) इत्यस्मिन् ब्राह्मणे — चाक्रायणः किल ऋषिः
आपद्गतः इभ्येन सामिखादितान्कुल्माषांश्चखाद ; अनुपानं तु
तदीयम् उच्छिष्टदोषात्प्रत्याचचक्षे ; कारणं चात्रोवाच ‘न वा
अजीविष्यमिमानखादन्’ (छा. उ. १ । १० । ४) इति, ‘कामो म
उदपानम्’ (छा. उ. १ । १० । ४) इति च ; पुनश्च उत्तरेद्युः तानेव
स्वपरोच्छिष्टान्पर्युषितान्कुल्माषान् भक्षयांबभूव — इति ; तदेतत्
उच्छिष्टोच्छिष्टपर्युषितभक्षणं दर्शयन्त्याः श्रुतेः आशयातिशयो
लक्ष्यते — प्राणात्ययप्रसङ्गे प्राणसन्धारणाय अभक्ष्यमपि
भक्षयितव्यमिति ; स्वस्थावस्थायां तु तन्न कर्तव्यं विद्यावतापि —
इत्यनुपानप्रत्याख्यानाद्गम्यते । तस्मात् अर्थवादः ‘न ह वा एवंविदि’
(छा. उ. ५ । २ । १) इत्येवमादिः ॥ २८ ॥

अबाधाच्च ॥ २९ ॥

एवं च सति ‘आहारशुद्धौ सत्त्वशुद्धिः’ इत्येवमादि
भक्ष्याभक्ष्यविभागशास्त्रम्
अबाधितं भविष्यति ॥ २९ ॥

अपि च स्मर्यते ॥ ३० ॥

अपि च आपदि सर्वान्नभक्षणमपि स्मर्यते विदुषोऽविदुषश्च अविशेषेण —
‘जीवितात्ययमापन्नो योऽन्नमत्ति यतस्ततः । लिप्यते न स
पापेन पद्मपत्रमिवाम्भसा’ (म.स्मृ. १० । १०४) इति । तथा ‘मद्यं नित्यं
ब्राह्मणः’ ‘सुरापस्य ब्राह्मणस्योष्णामासिञ्चेयुः’ (गौ. ध. सू. ३ । ५ ।
१), ‘सुरापाः कृमयो भवन्त्यभक्ष्यभक्षणात्’ इति च स्मर्यते वर्जनमनन्नस्य
॥ ३० ॥

शब्दश्चातोऽकामकारे ॥ ३१ ॥

शब्दश्च अनन्नस्य प्रतिषेधकः कामकारनिवृत्तिप्रयोजनः कठानां संहितायां
श्रूयते — ‘तस्माद्ब्राह्मणः सुरां न पिबेत्’ इति । सोऽपि ‘न ह
वा एवंविदि’ (छा. उ. ५ । २ । १) इत्यस्यार्थवादत्वात् उपपन्नतरो भवति ।
तस्मादेवंजातीयका अर्थवादा न विधय इति ॥ ३१ ॥

### आश्रमकर्माधिकरणम्

विहितत्वाच्चाश्रमकर्मापि ॥ ३२ ॥

‘सर्वापेक्षा च’ (ब्र. सू. ३ । ४ । २६) इत्यत्र आश्रमकर्मणां
विद्यासाधनत्वमवधारितम् ; इदानीं तु
किममुमुक्षोरप्याश्रममात्रनिष्ठस्य विद्यामकामयमानस्य
तान्यनुष्ठेयानि, उताहो नेति चिन्त्यते । तत्र ‘तमेतं वेदानुवचनेन
ब्राह्मणा विविदिषन्ति’ (बृ. उ. ४ । ४ । २२) इत्यादिना
आश्रमकर्मणां विद्यासाधनत्वेन विहितत्वात् विद्यामनिच्छतः
फलान्तरं कामयमानस्य नित्यान्यननुष्ठेयानि ; अथ
तस्याप्यनुष्ठेयानि, न तर्हि एषां
विद्यासाधनत्वम् , नित्यानित्यसंयोगविरोधात् — इत्यस्यां
प्राप्तौ, पठति — आश्रममात्रनिष्ठस्याप्यमुमुक्षोः
कर्तव्यान्येव नित्यानि कर्माणि,
‘यावज्जीवमग्निहोत्रं जुहोति’ इत्यादिना
विहितत्वात् ; न हि वचनस्यातिभारो नाम कश्चिदस्ति ॥ ३२ ॥

अथ यदुक्तम् — नैवं सति विद्यासाधनत्वमेषां स्यादिति, अत उत्तरं पठति —

सहकारित्वेन च ॥ ३३ ॥

विद्यासहकारीणि च एतानि स्युः, विहितत्वादेव ‘तमेतं वेदानुवचनेन ब्राह्मणा
विविदिषन्ति’ इत्यादिना ; तदुक्तम् — ‘सर्वापेक्षा च
यज्ञादिश्रुतेरश्ववत्’ (ब्र. सू.
३ । ४ । २६) इति । न चेदं विद्यासहकारित्ववचनमाश्रमकर्मणां प्रयाजादिवत्
विद्याफलविषयं मन्तव्यम् , अविधिलक्षणत्वाद्विद्यायाः, असाध्यत्वाच्च
विद्याफलस्य । विधिलक्षणं हि साधनं दर्शपूर्णमासादि
स्वर्गफलसिषाधयिषया सहकारिसाधनान्तरम्
अपेक्षते, नैवं विद्या । तथा चोक्तम् — ‘अत एव
चाग्नीन्धनाद्यनपेक्षा’ (ब्र. सू. ३ । ४ ।
२५) इति । तस्मादुत्पत्तिसाधनत्व एव एषां सहकारित्ववाचोयुक्तिः । न च अत्र
नित्यानित्यसंयोगविरोध आशङ्क्यः, कर्माभेदेऽपि संयोगभेदात् ; नित्यो हि
एकः संयोगो यावज्जीवादिवाक्यकल्पितः, न तस्य विद्याफलत्वम् ;
अनित्यस्तु अपरः संयोगः ‘तमेतं वेदानुवचनेन’ (बृ. उ.
४ । ४ । २२) इत्यादिवाक्यकल्पितः, तस्य विद्याफलत्वम् — यथा एकस्यापि
खादिरत्वस्य नित्येन संयोगेन क्रत्वर्थत्वम् , अनित्येन संयोगेन
पुरुषार्थत्वम् , तद्वत् ॥ ३३ ॥

सर्वथापि त एवोभयलिङ्गात् ॥ ३४ ॥

सर्वथापि आश्रमकर्मत्वपक्षे विद्यासहकारित्वपक्षे च, त एव अग्निहोत्रादयो
धर्मा अनुष्ठेयाः । ‘त एव’ इत्यवधारयन्नाचार्यः किं निवर्तयति ?
कर्मभेदशङ्कामिति ब्रूमः ; यथा कुण्डपायिनामयने
‘मासमग्निहोत्रं जुह्वति’ इत्यत्र
नित्यादग्निहोत्रात्कर्मान्तरमुपदिश्यते,
नैवमिह कर्मभेदोऽस्तीत्यर्थः । कुतः ? उभयलिङ्गात् —
श्रुतिलिङ्गात्स्मृतिलिङ्गाच्च । श्रुतिलिङ्गं
तावत् — ‘तमेतं वेदानुवचनेन ब्राह्मणा विविदिषन्ति’ (बृ. उ. ४ ।
४ । २२) इति सिद्धवदुत्पन्नरूपाण्येव यज्ञादीनि विविदिषायां
विनियुङ्क्ते, न तु ‘जुह्वति’ इत्यादिवत् अपूर्वमेषां
रूपमुत्पादयतीति । स्मृतिलिङ्गमपि — ‘अनाश्रितः कर्मफलं कार्यं कर्म
करोति यः’ (भ. गी. ६ । १) इति विज्ञातकर्तव्यताकमेव कर्म
विद्योत्पत्त्यर्थं दर्शयति ।
‘यस्यैतेऽष्टाचत्वारिंशत्संस्काराः’
(गौ. ध. सू. १ । ८ । २५) इत्याद्या च संस्कारत्वप्रसिद्धिः वैदिकेषु कर्मसु
तत्संस्कृतस्य विद्योत्पत्तिमभिप्रेत्य स्मृतौ भवति । तस्मात्साध्विदम्
अभेदावधारणम् ॥ ३४ ॥

अनभिभवं च दर्शयति ॥ ३५ ॥

सहकारित्वस्यैव एतदुपोद्बलकं लिङ्गदर्शनम् । अनभिभवं च दर्शयति श्रुतिः
ब्रह्मचर्यादिसाधनसम्पन्नस्य रागादिभिः क्लेशैः — ‘एष ह्यात्मा न
नश्यति यं ब्रह्मचर्येणानुविन्दते’ (छा. उ. ८ । ५ । ३) इत्यादिना ।
तस्मात् यज्ञादीन्याश्रमकर्माणि च भवन्ति विद्यासहकारीणि चेति
स्थितम् ॥ ३५ ॥

### विधुराधिकरणम्

अन्तरा चापि तु तद्दृष्टेः ॥ ३६ ॥

विधुरादीनां द्रव्यादिसम्पद्रहितानां च
अन्यतमाश्रमप्रतिपत्तिहीनानामन्तरालवर्तिनां
किं विद्यायामधिकारोऽस्ति, किं वा नास्ति — इति संशये, नास्तीति
तावत्प्राप्तम् , आश्रमकर्मणां
विद्याहेतुत्वावधारणात् ,
आश्रमकर्मासम्भवाच्चैतेषाम् — इत्येवं प्राप्ते, इदमाह —
अन्तरा चापि तु — अनाश्रमित्वेन वर्तमानोऽपि
विद्यायामधिक्रियते । कुतः ?
तद्दृष्टेः — रैक्ववाचक्नवीप्रभृतीनामेवंभूतानामपि
ब्रह्मवित्त्वश्रुत्युपलब्धेः ॥ ३६ ॥

अपि च स्मर्यते ॥ ३७ ॥

संवर्तप्रभृतीनां च नग्नचर्यादियोगात् अनपेक्षिताश्रमकर्मणामपि महायोगित्वं
स्मर्यत इतिहासे ॥ ३७ ॥

ननु लिङ्गमिदं श्रुतिस्मृतिदर्शनमुपन्यस्तम् ; का नु खलु प्राप्तिरिति, सा
अभिधीयते —

विशेषानुग्रहश्च ॥ ३८ ॥

तेषामपि च विधुरादीनाम् अविरुद्धैः
पुरुषमात्रसम्बन्धिभिर्जपोपवासदेवताराधनादिभिर्धर्मविशेषैरनुग्रहो
विद्यायाः सम्भवति । तथा च स्मृतिः — ‘जप्येनैव तु संसिध्येद्ब्राह्मणो
नात्र संशयः । कुर्यादन्यन्न वा कुर्यान्मैत्रो ब्राह्मण उच्यते’
(म. स्मृ. २ । ८७) इति असम्भवदाश्रमकर्मणोऽपि जप्येऽधिकारं दर्शयति ।
जन्मान्तरानुष्ठितैरपि च आश्रमकर्मभिः सम्भवत्येव विद्याया
अनुग्रहः ; तथा च स्मृतिः — ‘अनेकजन्मसंसिद्धस्ततो याति
परां गतिम्’ (भ. गी. ६ । ४५) इति जन्मान्तरसञ्चितानपि
संस्कारविशेषान् अनुग्रहीतॄन् विद्यायां
दर्शयति । दृष्टार्था च विद्या प्रतिषेधाभावमात्रेणापि
अर्थिनमधिकरोति श्रवणादिषु । तस्मात्
विधुरादीनामप्यधिकारो न विरुध्यते ॥ ३८ ॥

अतस्त्वितरज्ज्यायो लिङ्गाच्च ॥ ३९ ॥

अतस्तु अन्तरालवर्तित्वात् इतरत् आश्रमवर्तित्वं ज्यायो विद्यासाधनम् ,
श्रुतिस्मृतिसन्दृब्धत्वात् ; श्रुतिलिङ्गाच्च — ‘तेनैति
ब्रह्मवित्पुण्यकृत्तैजसश्च’ (बृ. उ. ४ । ४ । ९) इति ;
‘अनाश्रमी न तिष्ठेत दिनमेकमपि द्विजः । संवत्सरमनाश्रमी स्थित्वा
कृच्छ्रमेकं चरेत्’ इति च स्मृतिलिङ्गात् ॥ ३९ ॥

### तद्भूताधिकरणम्

तद्भूतस्य तु नातद्भावो जैमिनेरपि नियमातद्रूपाभावेभ्यः ॥ ४० ॥

सन्ति ऊर्ध्वरेतस आश्रमा इति स्थापितम् ; तांस्तु प्राप्तस्य कथञ्चित् ततः
प्रच्युतिरस्ति, नास्ति वेति संशयः । पूर्वधर्मस्वनुष्ठानचिकीर्षया वा
रागादिवशेन वा प्रच्युतोऽपि स्यात् विशेषाभावादित्येवं प्राप्ते,
उच्यते — तद्भूतस्य तु प्रतिपन्नोर्ध्वरेतोभावस्य न कथञ्चिदपि
अतद्भावः, न ततः प्रच्युतिः स्यात् । कुतः ?
नियमातद्रूपाभावेभ्यः । तथा हि —
‘अत्यन्तमात्मानमाचार्यकुलेऽवसादयन्’ (छा. उ. २ । २३ । १) इति,
‘अरण्यमियादिति पदं ततो न पुनरेयादित्युपनिषत्’ इति,
‘आचार्येणाभ्यनुज्ञातश्चतुर्णामेकमाश्रमम् । आ विमोक्षाच्छरीरस्य
सोऽनुतिष्ठेद्यथाविधि’ इति च एवंजातीयको नियमः प्रच्युत्यभावं
दर्शयति । यथा च ‘ब्रह्मचर्यं समाप्य गृही भवेत्’ (जा. उ. ४)
‘ब्रह्मचर्यादेव प्रव्रजेत्’ (जा. उ. ४) इति च
एवमादीनि आरोहरूपाणि वचांस्युपलभ्यन्ते, नैवं प्रत्यवरोहरूपाणि । न
चैवमाचाराः शिष्टा विद्यन्ते । यत्तु पूर्वधर्मस्वनुष्ठानचिकीर्षया
प्रत्यवरोहणमिति, तदसत् — ‘श्रेयान्स्वधर्मो विगुणः
परधर्मात्स्वनुष्ठितात्’ (भ. गी. ३ । ३५) इति स्मरणात् ,
न्यायाच्च — यो हि यं प्रति विधीयते स तस्य धर्मः, न तु यो येन
स्वनुष्ठातुं शक्यते । चोदनालक्षणत्वाद्धर्मस्य । न च
रागादिवशात्प्रच्युतिः, नियमशास्त्रस्य
बलीयस्त्वात् । जैमिनेरपीति अपिशब्देन
जैमिनिबादरायणयोरत्र सम्प्रतिपत्तिं
शास्ति प्रतिपत्तिदार्ढ्याय ॥ ४० ॥

### आधिकारिकाधिकरणम्

न चाधिकारिकमपि पतनानुमानात्तदयोगात् ॥ ४१ ॥

यदि नैष्ठिको ब्रह्मचारी प्रमादादवकीर्येत, किं तस्य ‘ब्रह्मचार्यवकीर्णी
नैऋतं गर्दभमालभेत’ इत्येतत्प्रायश्चित्तं स्यात् , उत नेति ।
नेत्युच्यते ; यदपि अधिकारलक्षणे निर्णीतं प्रायश्चित्तम्
‘अवकीर्णिपशुश्च तद्वदाधानस्याप्राप्तकालत्वात्’ (जै. सू. ६ । ८ । २२)
इति, तदपि न नैष्ठिकस्य भवितुमर्हति ; किं कारणम् ? ‘आरूढो नैष्ठिकं
धर्मं यस्तु प्रच्यवते पुनः । प्रायश्चित्तं न पश्यामि येन शुध्येत्स
आत्महा’ इति अप्रतिसमाधेयपतनस्मरणात् छिन्नशिरस इव
प्रतिक्रियानुपपत्तेः ; उपकुर्वाणस्य तु
तादृक्पतनस्मरणाभावादुपपद्यते तत्प्रायश्चित्तम् ॥ ४१ ॥

उपपूर्वमपि त्वेके भावमशनवत्तदुक्तम् ॥ ४२ ॥

अपि तु एके आचार्या उपपातकमेवैतदिति मन्यन्ते ; यत् नैष्ठिकस्य
गुरुदारादिभ्योऽन्यत्र ब्रह्मचर्यं विशीर्येत, न
तत् महापातकं भवति, गुरुतल्पादिषु महापातकेष्वपरिगणनात् ; तस्मात्
उपकुर्वाणवत् नैष्ठिकस्यापि प्रायश्चित्तस्य भावमिच्छन्ति,
ब्रह्मचारित्वाविशेषात् अवकीर्णित्वाविशेषाच्च ; अशनवत् — यथा
ब्रह्मचारिणो मधुमांसाशने व्रतलोपः पुनः संस्कारश्च, एवमिति । ये हि
प्रायश्चित्तस्याभावमिच्छन्ति, तेषां न मूलमुपलभ्यते ; ये तु
भावमिच्छन्ति, तेषां ‘ब्रह्मचार्यवकीर्णी’ इत्येतदविशेषश्रवणं
मूलम् ; तस्मात् भावो युक्ततरः । तदुक्तं प्रमाणलक्षणे — ‘समा
विप्रतिपत्तिः स्यात्’ (जै. सू. १ । ३ । ८) ‘शास्त्रस्था वा
तन्निमित्तत्वात्’ (जै. सू. १ । ३ । ९) इति ।
प्रायश्चित्ताभावस्मरणं तु एवं सति
यत्नगौरवोत्पादनार्थमिति
व्याख्यातव्यम् । एवं भिक्षुवैखानसयोरपि —
‘वानप्रस्थो दीक्षाभेदे कृच्छ्रं द्वादशरात्रं चरित्वा महाकक्षं
वर्धयेत्’ ‘भिक्षुर्वानप्रस्थवत्सोमवल्लिवर्जं
स्वशास्त्रसंस्कारश्च’ इत्येवमादि
प्रायश्चित्तस्मरणम् अनुसर्तव्यम् ॥ ४२ ॥

### बहिरधिकरणम्

बहिस्तूभयथापि स्मृतेराचाराच्च ॥ ४३ ॥

यदि ऊर्ध्वरेतसां स्वाश्रमेभ्यः प्रच्यवनं महापातकम् , यदि वा उपपातकम् ,
उभयथापि शिष्टैस्ते बहिष्कर्तव्याः — ‘आरूढो नैष्ठिकं धर्मं यस्तु
प्रच्यवते पुनः । प्रायश्चित्तं न पश्यामि येन शुध्येत्स आत्महा’
इति, ‘आरूढपतितं विप्रं मण्डलाच्च विनिःसृतम् । उद्बद्धं कृमिदष्टं च
स्पृष्ट्वा चान्द्रायणं चरेत्’ इति च
एवमादिनिन्दातिशयस्मृतिभ्यः ।
शिष्टाचाराच्च — न हि यज्ञाध्ययनविवाहादीनि तैः सह आचरन्ति शिष्टाः ॥ ४३ ॥

### स्वाम्यधिकरणम्

स्वामिनः फलश्रुतेरित्यात्रेयः ॥ ४४ ॥

अङ्गेषूपासनेषु संशयः — किं तानि यजमानकर्माणि आहोस्वित्
ऋत्विक्कर्माणीति । किं तावत्प्राप्तम्
? यजमानकर्माणीति । कुतः ? फलश्रुतेः ; फलं हि श्रूयते — ‘वर्षति हास्मै
वर्षयति ह य एतदेवं विद्वान्वृष्टौ पञ्चविधꣳ सामोपास्ते’ (छा. उ. २ ।
३ । २) इत्यादि ; तच्च स्वामिगामि न्याय्यम् , तस्य साङ्गे
प्रयोगेऽधिकृतत्वात् ,
अधिकृताधिकारत्वाच्च एवंजातीयकस्य ;
फलं च कर्तरि उपासनानां श्रूयते — ‘वर्षत्यस्मै य उपास्ते’ इत्यादि । ननु
ऋत्विजोऽपि फलं दृष्टम् ‘आत्मने वा यजमानाय वा यं कामं कामयते
तमागायति’ (बृ. उ. १ । ३ । २८) इति — न, तस्य
वाचनिकत्वात् । तस्मात् स्वामिन एव फलवत्सु उपासनेषु
कर्तृत्वम् — इत्यात्रेय आचार्यो मन्यते ॥ ४४ ॥

आर्त्विज्यमित्यौडुलोमिस्तस्मै हि परिक्रीयते ॥ ४५ ॥

नैतदस्ति — स्वामिकर्माण्युपासनानीति ; ऋत्विक्कर्माण्येतानि स्युः —
इत्यौडुलोमिराचार्यो मन्यते । किं कारणम् ? तस्मै हि साङ्गाय
कर्मणे यजमानेन ऋत्विक् परिक्रीयते ; तत्प्रयोगान्तःपातीनि च
उद्गीथाद्युपासनानि अधिकृताधिकारत्वात् ; तस्मात्
गोदोहनादिनियमवदेव ऋत्विग्भिर्निर्वर्त्येरन् ; तथा च ‘तꣳ ह बको
दाल्भ्यो विदाञ्चकार । स ह नैमिशीयानामुद्गाता बभूव’ (छा. उ. १ । २ । १३)
इत्युद्गातृकर्तृकतां विज्ञानस्य दर्शयति । यत्तूक्तं कर्त्राश्रयं फलं
श्रूयत इति — नैष दोषः, परार्थत्वादृत्विजः अन्यत्र वचनात्
फलसम्बन्धानुपपत्तेः ॥ ४५ ॥

श्रुतेश्च ॥ ४६ ॥

‘यां वै काञ्चन यज्ञ ऋत्विज आशिषमाशासत इति यजमानायैव तामाशासत इति होवाच’
इति, ‘तस्मादु हैवंविदुद्गाता ब्रूयात्कं’ (छा. उ. १ । ७ । ८)‘ते
काममागायानि’ (छा. उ. १ । ७ । ९) इति च ऋत्विक्कर्तृकस्य
विज्ञानस्य यजमानगामि फलं दर्शयति । तस्मात्
अङ्गोपासनानामृत्विक्कर्मत्वसिद्धिः
॥ ४६ ॥

### सहकार्यन्तरविध्यधिकरणम्

सहकार्यन्तरविधिः पक्षेण तृतीयं तद्वतो विध्यादिवत् ॥ ४७ ॥

‘तस्माद्ब्राह्मणः पाण्डित्यं निर्विद्य बाल्येन तिष्ठासेद्बाल्यं च
पाण्डित्यं च निर्विद्याथ मुनिरमौनं च मौनं च निर्विद्याथ
ब्राह्मणः’ (बृ. उ. ३ । ५ । १) इति बृहदारण्यके श्रूयते । तत्र संशयः
— मौनं विधीयते, न वेति । न विधीयत इति तावत्प्राप्तम् , ‘बाल्येन
तिष्ठासेत्’ इत्यत्रैव विधेरवसितत्वात् ; न हि ‘अथ
मुनिः’ इत्यत्र विधायिका विभक्तिरुपलभ्यते ; तस्मादयमनुवादो
युक्तः । कुतः प्राप्तिरिति चेत् —
मुनिपण्डितशब्दयोर्ज्ञानार्थत्वात्
‘पाण्डित्यं निर्विद्य’ इत्येव प्राप्तं मौनम् । अपि च ‘अमौनं च मौनं च
निर्विद्याथ ब्राह्मणः’ इत्यत्र तावत् न ब्राह्मणत्वं विधीयते,
प्रागेव प्राप्तत्वात् ; तस्मात् ‘अथ ब्राह्मणः’ इति प्रशंसावादः,
तथैव ‘अथ मुनिः’ इत्यपि भवितुमर्हति, समाननिर्देशत्वादित्येवं प्राप्ते
ब्रूमः —

सहकार्यन्तरविधिरिति । विद्यासहकारिणो मौनस्य बाल्यपाण्डित्यवद्विधिरेव
आश्रयितव्यः, अपूर्वत्वात् । ननु पाण्डित्यशब्देनैव
मौनस्यावगतत्वमुक्तम् — नैष दोषः,
मुनिशब्दस्य ज्ञानातिशयार्थत्वात् , मननान्मुनिरिति च
व्युत्पत्तिसम्भवात् , ‘मुनीनामप्यहं व्यासः’ (भ. गी. १० । ३७) इति च
प्रयोगदर्शनात् । ननु मुनिशब्द उत्तमाश्रमवचनोऽपि श्रूयते
‘गार्हस्थ्यमाचार्यकुलं मौनं वानप्रस्थम्’ इत्यत्र — न,
‘वाल्मीकिर्मुनिपुङ्गवः’ इत्यादिषु व्यभिचारदर्शनात् ;
इतराश्रमसन्निधानात्तु पारिशेष्यात्
तत्र उत्तमाश्रमोपादानम् , ज्ञानप्रधानत्वादुत्तमाश्रमस्य । तस्मात्
बाल्यपाण्डित्यापेक्षया तृतीयमिदं मौनं ज्ञानातिशयरूपं विधीयते ।
यत्तु बाल्य एव विधिपर्यवसानमिति, तथापि अपूर्वत्वान्मुनित्वस्य
विधेयत्वमाश्रीयते — मुनिः स्यादिति ; निर्वेदनीयत्वनिर्देशादपि
मौनस्य बाल्यपाण्डित्यवद्विधेयत्वाश्रयणम् । तद्वतः विद्यावतः
संन्यासिनः । कथं च विद्यावतः संन्यासिन इत्यवगम्यते ? तदधिकारात् —
आत्मानं विदित्वा पुत्राद्येषणाभ्यो व्युत्थाय ‘अथ भिक्षाचर्यं चरन्ति’
इति । ननु सति विद्यावत्त्वे प्राप्नोत्येव तत्रातिशयः, किं मौनविधिना
— इत्यत आह — पक्षेणेति । एतदुक्तं भवति — यस्मिन्पक्षे
भेददर्शनप्राबल्यात् न प्राप्नोति,
तस्मिन् एष विधिरिति । विध्यादिवत् — यथा ‘दर्शपूर्णमासाभ्यां
स्वर्गकामो यजेत’ इत्येवंजातीयके विध्यादौ सहकारित्वेन
अग्न्यन्वाधानादिकम् अङ्गजातं विधीयते, एवम्
अविधिप्रधानेऽपि अस्मिन्विद्यावाक्ये मौनविधिरित्यर्थः ॥ ४७ ॥

एवं बाल्यादिविशिष्टे कैवल्याश्रमे श्रुतिमति विद्यमाने, कस्मात्
छान्दोग्ये गृहिणा उपसंहारः ‘अभिसमावृत्य कुटुम्बे’
(छा. उ. ८ । १५ । १) इत्यत्र ? तेन हि उपसंहरन् तद्विषयमादरं दर्शयति —
इत्यत उत्तरं पठति —

कृत्स्नभावात्तु गृहिणोपसंहारः ॥ ४८ ॥

तुशब्दो विशेषणार्थः ; कृत्स्नभावोऽस्य विशेष्यते ; बहुलायासानि हि
बहून्याश्रमकर्माणि यज्ञादीनि तं प्रति
कर्तव्यतयोपदिष्टानि,
आश्रमान्तरकर्माणि च
यथासम्भवमहिंसेन्द्रियसंयमादीनि
तस्य विद्यन्ते । तस्मात् गृहमेधिना उपसंहारो न विरुध्यते ॥ ४८ ॥

मौनवदितरेषामप्युपदेशात् ॥ ४९ ॥

यथा मौनं गार्हस्थ्यं च एतावाश्रमौ श्रुतिमन्तौ, एवमितरावपि
वानप्रस्थगुरुकुलवासौ ; दर्शिता हि
पुरस्ताच्छ्रुतिः — ‘तप एव द्वितीयो
ब्रह्मचार्याचार्यकुलवासी तृतीयः’
(छा. उ. २ । २३ । १) इत्याद्या । तस्मात् चतुर्णामप्याश्रमाणाम्
उपदेशाविशेषात् तुल्यवत् विकल्पसमुच्चयाभ्यां
प्रतिपत्तिः । इतरेषामिति द्वयोराश्रमयोर्बहुवचनं
वृत्तिभेदापेक्षया अनुष्ठातृभेदापेक्षया वा — इति
द्रष्टव्यम् ॥ ४९ ॥

### अनाविष्काराधिकरणम्

अनाविष्कुर्वन्नन्वयात् ॥ ५० ॥

‘तस्माद्ब्राह्मणः पाण्डित्यं निर्विद्य बाल्येन तिष्ठासेत्’ (बृ. उ. ३ ।
५ । १) इति बाल्यमनुष्ठेयतया श्रूयते ; तत्र बालस्य भावः कर्म वा
बाल्यमिति तद्धिते सति, बालभावस्य वयोविशेषस्य इच्छया
सम्पादयितुमशक्यत्वात् , यथोपपादमूत्रपुरीषत्वादि बालचरितम्
, अन्तर्गता वा भावविशुद्धिः अप्ररूढेन्द्रियत्वं दम्भदर्पादिरहितत्वं वा
बाल्यं स्यादिति संशयः । किं तावत्प्राप्तम् ? कामचारवादभक्षता
यथोपपादमूत्रपुरीषत्वं च प्रसिद्धतरं लोके बाल्यमिति
तद्ग्रहणं युक्तम् । ननु पतितत्वादिदोषप्राप्तेर्न युक्तं
कामचारताद्याश्रयणम् — न ; विद्यावतः संन्यासिनो वचनसामर्थ्यात्
दोषनिवृत्तेः, पशुहिंसादिष्विवेत्येवं प्राप्ते अभिधीयते —

न, वचनस्य गत्यन्तरसम्भवात् ; अविरुद्धे हि अन्यस्मिन् बाल्यशब्दाभिलप्ये
लभ्यमाने, न विध्यन्तरव्याघातकल्पना युक्ता ; प्रधानोपकाराय च अङ्गं
विधीयते ; ज्ञानाभ्यासश्च प्रधानमिह यतीनामनुष्ठेयम् ; न च सकलायां
बालचर्यायामङ्गीक्रियमाणायां ज्ञानाभ्यासः सम्भाव्यते ; तस्मात् आन्तरो
भावविशेषो बालस्य अप्ररूढेन्द्रियत्वादिः इह बाल्यमाश्रीयते ; तदाह —
अनाविष्कुर्वन्निति । ज्ञानाध्ययनधार्मिकत्वादिभिः
आत्मानमविख्यापयन् दम्भदर्पादिरहितो भवेत् — यथा
बालः अप्ररूढेन्द्रियतया न परेषाम् आत्मानमाविष्कर्तुमीहते, तद्वत् ।
एवं हि अस्य वाक्यस्य प्रधानोपकार्यर्थानुगम उपपद्यते ; तथा च उक्तं
स्मृतिकारैः — ‘यं न सन्तं न चासन्तं नाश्रुतं न बहुश्रुतम् । न
सुवृत्तं न दुर्वृत्तं वेद कश्चित्स ब्राह्मणः ॥ गूढधर्माश्रितो
विद्वानज्ञातचरितं चरेत् । अन्धवज्जडवच्चापि मूकवच्च महीं चरेत्’
‘अव्यक्तलिङ्गोऽव्यक्ताचारः’ इति चैवमादि ॥ ५० ॥

### ऐहिकाधिकरणम्

ऐहिकमप्यप्रस्तुतप्रतिबन्धे तद्दर्शनात् ॥ ५१ ॥

‘सर्वापेक्षा च यज्ञादिश्रुतेरश्ववत्’ (ब्र. सू. ३ । ४ । २६) इत्यत आरभ्य
उच्चावचं विद्यासाधनमवधारितम् ; तत्फलं विद्या सिध्यन्ती किमिहैव
जन्मनि सिध्यति, उत कदाचित् अमुत्रापीति चिन्त्यते । किं
तावत्प्राप्तम् ? इहैवेति । किं कारणम् ? श्रवणादिपूर्विका हि
विद्या ; न च कश्चित् अमुत्र मे विद्या जायतामित्यभिसन्धाय श्रवणादिषु
प्रवर्तते ; समान एव तु जन्मनि विद्याजन्म अभिसन्धाय एतेषु
प्रवर्तमानो दृश्यते । यज्ञादीन्यपि श्रवणादिद्वारेणैव
विद्यां जनयन्ति, प्रमाणजन्यत्वाद्विद्यायाः । तस्मादैहिकमेव
विद्याजन्मेत्येवं प्राप्ते वदामः —

ऐहिकं विद्याजन्म भवति, असति प्रस्तुतप्रतिबन्ध इति । एतदुक्तं भवति — यदा
प्रक्रान्तस्य विद्यासाधनस्य कश्चित्प्रतिबन्धो न क्रियते उपस्थितविपाकेन
कर्मान्तरेण, तदा इहैव विद्या उत्पद्यते ; यदा तु खलु तत्प्रतिबन्धः
क्रियते तदा अमुत्रेति । उपस्थितविपाकत्वं च कर्मणो
देशकालनिमित्तोपनिपाताद्भवति ; यानि च एकस्य कर्मणो
विपाचकानि देशकालनिमित्तानि, तान्येव अन्यस्यापीति न नियन्तुं
शक्यते ; यतो विरुद्धफलान्यपि कर्माणि भवन्ति । शास्त्रमपि अस्य
कर्मण इदं फलमित्येतावति पर्यवसितं न देशकालनिमित्तविशेषमपि
सङ्कीर्तयति । साधनवीर्यविशेषात्तु अतीन्द्रिया
कस्यचिच्छक्तिराविर्भवति, तत्प्रतिबद्धा
परस्य तिष्ठति । न च अविशेषेण विद्यायाम् अभिसन्धिर्नोत्पद्यते — इह अमुत्र
वा मे विद्या जायतामिति, अभिसन्धेर्निरङ्कुशत्वात् । श्रवणादिद्वारेणापि
विद्या उत्पद्यमाना प्रतिबन्धक्षयापेक्षयैव उत्पद्यते । तथा च
श्रुतिः दुर्बोधत्वमात्मनो दर्शयति — ‘श्रवणायापि बहुभिर्यो
न लभ्यः शृण्वन्तोऽपि बहवो यं न विद्युः । आश्चर्यो वक्ता कुशलोऽस्य
लब्धाऽऽश्चर्यो ज्ञाता कुशलानुशिष्टः’ (क. उ. १ । २ । ७) इति ।
गर्भस्थ एव च वामदेवः प्रतिपेदे ब्रह्मभावमिति वदन्ती
जन्मान्तरसञ्चितात् साधनात् जन्मान्तरे
विद्योत्पत्तिं दर्शयति ; न हि गर्भस्थस्यैव ऐहिकं किञ्चित्साधनं
सम्भाव्यते । स्मृतावपि — ‘अप्राप्य योगसंसिद्धिं कां गतिं
कृष्ण गच्छति’ (भ. गी. ६ । ३७) इत्यर्जुनेन पृष्टो भगवान्वासुदेवः ‘न हि
कल्याणकृत्कश्चिद्दुर्गतिं तात गच्छति’ (भ. गी. ६ । ४०) इत्युक्त्वा,
पुनस्तस्य पुण्यलोकप्राप्तिं साधुकुले सम्भूतिं च अभिधाय, अनन्तरम् ‘तत्र
तं बुद्धिसंयोगं लभते पौर्वदेहिकम्’ (भ. गी. ६ । ४३) इत्यादिना
‘अनेकजन्मसंसिद्धस्ततो याति परां गतिम्’ (भ. गी. ६ । ४५)
इत्यन्तेन एतदेव दर्शयति । तस्मात् ऐहिकम् आमुष्मिकं वा विद्याजन्म
प्रतिबन्धक्षयापेक्षयेति स्थितम् ॥ ५१ ॥

### मुक्तिफलाधिकरणम्

एवं मुक्तिफलानियमस्तदवस्थावधृतेस्तदवस्थावधृतेः ॥ ५२ ॥

यथा मुमुक्षोर्विद्यासाधनावलम्बिनः साधनवीर्यविशेषाद्विद्यालक्षणे फले
ऐहिकामुष्मिकफलत्वकृतो विशेषप्रतिनियमो दृष्टः, एवं
मुक्तिलक्षणेऽपि उत्कर्षापकर्षकृतः
कश्चिद्विशेषप्रतिनियमः स्यात् — इत्याशङ्क्य,
आह — मुक्तिफलानियम इति । न खलु मुक्तिफले कश्चित् एवंभूतो
विशेषप्रतिनियम आशङ्कितव्यः । कुतः ?
तदवस्थावधृतेः — मुक्त्यवस्था हि
सर्ववेदान्तेष्वेकरूपैव अवधार्यते ;
ब्रह्मैव हि मुक्त्यवस्था ; न च
ब्रह्मणोऽनेकाकारयोगोऽस्ति,
एकलिङ्गत्वावधारणात् — ‘अस्थूलमनणु’ (बृ. उ. ३ । ८ । ८) ‘स एष नेति
नेत्यात्मा’ (बृ. उ. ३ । ९ । २६) ‘यत्र नान्यत्पश्यति’
(छा. उ. ७ । २४ । १) ‘ब्रह्मैवेदममृतं पुरस्तात्’ (मु. उ. २ । २ । १२)
‘इदꣳ सर्वं यदयमात्मा’ (बृ. उ. २ । ४ । ६), ‘स वा एष महानज
आत्माऽजरोऽमरोऽमृतोऽभयो ब्रह्म’ (बृ. उ. ४ ।
४ । २५), ‘यत्र त्वस्य सर्वमात्मैवाभूत्तत्केन कं पश्येत्’ (बृ. उ. ४ ।
५ । १५) इत्यादिश्रुतिभ्यः । अपि च विद्यासाधनं स्ववीर्यविशेषात् स्वफल
एव विद्यायां कञ्चिदतिशयमासञ्जयेत् , न विद्याफले मुक्तौ ; तद्धि
असाध्यं नित्यसिद्धस्वभावमेव विद्यया अधिगम्यत
इत्यसकृदवादिष्म । न च
तस्यामप्युत्कर्षनिकर्षात्मकोऽतिशय
उपपद्यते, निकृष्टाया विद्यात्वाभावात् ; उत्कृष्टैव हि विद्या भवति ;
तस्मात् तस्यां चिराचिरोत्पत्तिरूपोऽतिशयो भवन् भवेत् । न तु
मुक्तौ कश्चित् अतिशयसम्भवोऽस्ति । विद्याभेदाभावादपि
तत्फलभेदनियमाभावः, कर्मफलवत् ; न हि
मुक्तिसाधनभूताया विद्यायाः कर्मणामिव भेदोऽस्ति ।
सगुणासु तु विद्यासु ‘मनोमयः प्राणशरीरः’ (छा. उ. ३ । १४ । २)
इत्याद्यासु गुणावापोद्वापवशाद्भेदोपपत्तौ सत्याम् ,
उपपद्यते यथास्वं फलभेदनियमः, कर्मफलवत् — तथा च लिङ्गदर्शनम् —
‘तं यथा यथोपासते तदेव भवति’ इति ; नैवं निर्गुणायां विद्यायाम् ,
गुणाभावात् ; तथा च स्मृतिः — ‘न हि गतिरधिकास्ति कस्यचित्सति हि
गुणे प्रवदन्त्यतुल्यताम्’ (म. भा. १२ । १९४ । ६०) इति ।
तदवस्थावधृतेस्तदवस्थावधृतेरिति पदाभ्यासः
अध्यायपरिसमाप्तिं द्योतयति ॥ ५२ ॥

इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ शारीरकमीमांसासूत्रभाष्ये  
तृतीयोऽध्यायः ॥


# चतुर्थोऽध्यायः

## प्रथमः पादः

तृतीयेऽध्याये परापरासु विद्यासु साधनाश्रयो विचारः प्रायेण अत्यगात् ;
अथेह चतुर्थे फलाश्रय आगमिष्यति ; प्रसङ्गागतं च अन्यदपि
किञ्चिच्चिन्तयिष्यते ; प्रथमं तावत्
कतिभिश्चिदधिकरणैः
साधनाश्रयविचारशेषमेवानुसरामः —

### आवृत्त्यधिकरणम्

आवृत्तिरसकृदुपदेशात् ॥ १ ॥

‘आत्मा वा अरे द्रष्टव्यः श्रोतव्यो मन्तव्यो निदिध्यासितव्यः’ (बृ. उ. ४ ।
५ । ६) ‘तमेव धीरो विज्ञाय प्रज्ञां कुर्वीत’ (बृ. उ. ४ । ४ । २१)
‘सोऽन्वेष्टव्यः स विजिज्ञासितव्यः’ (छा. उ. ८ । ७ । १)
इति च एवमादिश्रवणेषु संशयः — किं सकृत्प्रत्ययः कर्तव्यः, आहोस्वित्
आवृत्त्येति । किं तावत्प्राप्तम् ? सकृत्प्रत्ययः स्यात् ,
प्रयाजादिवत् , तावता शास्त्रस्य कृतार्थत्वात् ;
अश्रूयमाणायां हि आवृत्तौ क्रियमाणायाम्
अशास्त्रार्थः कृतो भवेत् । ननु असकृदुपदेशा
उदाहृताः — ‘श्रोतव्यो मन्तव्यो निदिध्यासितव्यः’ इत्येवमादयः
— एवमपि यावच्छब्दमावर्तयेत् — सकृच्छ्रवणं सकृन्मननं सकृन्निदिध्यासनं
चेति, नातिरिक्तम् । सकृदुपदेशेषु तु ‘वेद’ ‘उपासीत’ इत्येवमादिषु
अनावृत्तिरित्येवं प्राप्ते, ब्रूमः — प्रत्ययावृत्तिः
कर्तव्या । कुतः ? असकृदुपदेशात् — ‘श्रोतव्यो मन्तव्यो
निदिध्यासितव्यः’ इत्येवंजातीयको हि असकृदुपदेशः प्रत्ययावृत्तिं सूचयति ।
ननु उक्तम् — यावच्छब्दमेव आवर्तयेत् , नाधिकमिति — न,
दर्शनपर्यवसितत्वादेषाम् ;
दर्शनपर्यवसानानि हि श्रवणादीन्यावर्त्यमानानि
दृष्टार्थानि भवन्ति — यथा अवघातादीनि
तण्डुलादिनिष्पत्तिपर्यवसानानि
, तद्वत् । अपि च उपासनं निदिध्यासनं च इत्यन्तर्णीतावृत्तिगुणैव क्रिया
अभिधीयते ; तथा हि लोके ‘गुरुमुपास्ते’ ‘राजानमुपास्ते’ इति च
यस्तात्पर्येण गुर्वादीननुवर्तते, स एवमुच्यते ; तथा
‘ध्यायति प्रोषितनाथा पतिम्’ इति — या निरन्तरस्मरणा पतिं
प्रति सोत्कण्ठा, सा एवमभिधीयते । विद्युपास्त्योश्च वेदान्तेषु
अव्यतिरेकेण प्रयोगो दृश्यते ; क्वचित् विदिनोपक्रम्य
उपासिनोपसंहरति, यथा — ‘यस्तद्वेद यत्स वेद स मयैतदुक्तः’ (छा. उ.
४ । १ । ४) इत्यत्र ‘अनु म एतां भगवो देवतां शाधि यां देवतामुपास्से’
(छा. उ. ४ । २ । २) इति ; क्वचिच्च उपासिनोपक्रम्य विदिनोपसंहरति, यथा —
‘मनो ब्रह्मेत्युपासीत’ (छा. उ. ३ । १८ । १) इत्यत्र ‘भाति च तपति च
कीर्त्या यशसा ब्रह्मवर्चसेन य एवं वेद’ (छा. उ. ३ । १८ । ३) इति ।
तस्मात्सकृदुपदेशेष्वपि आवृत्तिसिद्धिः । असकृदुपदेशस्तु
आवृत्तेः सूचकः ॥ १ ॥

लिङ्गाच्च ॥ २ ॥

लिङ्गमपि प्रत्ययावृत्तिं प्रत्याययति । तथा हि — उद्गीथविज्ञानं
प्रस्तुत्य, ‘आदित्य उद्गीथः’ (छा. उ. १ । ५ । १)
इत्येतत् एकपुत्रतादोषेणापोद्य, ‘रश्मींस्त्वं पर्यावर्तयात्’
(छा. उ. १ । ५ । २) इति रश्मिबहुत्वविज्ञानं बहुपुत्रतायै विदधत्
सिद्धवत्प्रत्ययावृत्तिं दर्शयति ; तत्सामान्यात्
सर्वप्रत्ययेष्वावृत्तिसिद्धिः ॥

अत्राह — भवतु नाम साध्यफलेषु प्रत्ययेष्वावृत्तिः,
तेष्वावृत्तिसाध्यस्यातिशयस्य
सम्भवात् ; यस्तु परब्रह्मविषयः प्रत्ययो नित्यशुद्धबुद्धमुक्तस्वभावमेव
आत्मभूतं परं ब्रह्म समर्पयति, तत्र किमर्था आवृत्तिरिति ।
सकृच्छ्रुतौ च
ब्रह्मात्मत्वप्रतीत्यनुपपत्तेरावृत्त्यभ्युपगम
इति चेत् , न, आवृत्तावपि तदनुपपत्तेः ; यदि हि ‘तत्त्वमसि’ इत्येवंजातीयकं
वाक्यं सकृच्छ्रूयमाणं ब्रह्मात्मत्वप्रतीतिं नोत्पादयेत् ततस्तदेव
आवर्त्यमानमुत्पादयिष्यतीति का प्रत्याशा स्यात् ।
अथोच्येत — न केवलं वाक्यं कञ्चिदर्थं साक्षात्कर्तुं
शक्नोति ; अतो युक्त्यपेक्षं वाक्यमनुभावयिष्यति
ब्रह्मात्मत्वमिति —
तथाप्यावृत्त्यानर्थक्यमेव ;
सापि हि युक्तिः सकृत्प्रवृत्तैव स्वमर्थमनुभावयिष्यति । अथापि
स्यात् — युक्त्या वाक्येन च सामान्यविषयमेव विज्ञानं क्रियते,
न विशेषविषयम् ; यथा ‘अस्ति मे हृदये शूलम्’ इत्यतो वाक्यात्
गात्रकम्पादिलिङ्गाच्च शूलसद्भावसामान्यमेव
परः प्रतिपद्यते, न विशेषमनुभवति — यथा स एव शूली ; विशेषानुभवश्च
अविद्याया निवर्तकः ; तदर्था आवृत्तिरिति चेत् — न, असकृदपि
तावन्मात्रे क्रियमाणे विशेषविज्ञानोत्पत्त्यसम्भवात् ;
न हि सकृत्प्रयुक्ताभ्यां शास्त्रयुक्तिभ्यामनवगतो विशेषः शतकृत्वोऽपि
प्रयुज्यमानाभ्यामवगन्तुं शक्यते ; तस्मात् यदि शास्त्रयुक्तिभ्यां
विशेषः प्रतिपाद्येत, यदि वा सामान्यमेव उभयथापि सकृत्प्रवृत्ते एव ते
स्वकार्यं कुरुत इति आवृत्त्यनुपयोगः ; न च सकृत्प्रयुक्ते शास्त्रयुक्ती
कस्यचिदप्यनुभवं नोत्पादयत इति शक्यते नियन्तुम् ,
विचित्रप्रज्ञत्वात्प्रतिपत्तॄणाम् ।
अपि च अनेकांशोपेते लौकिके पदार्थे सामान्यविशेषवति एकेनावधानेन
एकमंशमवधारयति, अपरेण अपरम् — इति
स्यादप्यभ्यासोपयोगः, यथा
दीर्घप्रपाठकग्रहणादिषु ; न तु निर्विशेषे
ब्रह्मणि सामान्यविशेषरहिते चैतन्यमात्रात्मके
प्रमोत्पत्तावभ्यासापेक्षा युक्तेति ॥

अत्रोच्यते — भवेदावृत्त्यानर्थक्यं तं प्रति, यः ‘तत्त्वमसि’ (छा. उ. ६ ।
८ । ७) इति सकृदुक्तमेव ब्रह्मात्मत्वमनुभवितुं शक्नुयात् ; यस्तु न
शक्नोति, तं प्रति उपयुज्यत एव आवृत्तिः । तथा हि च्छान्दोग्ये —
‘तत्त्वमसि श्वेतकेतो’ (छा. उ. ६ । ८ । ७) इत्युपदिश्य, ‘भूय एव मा
भगवान्विज्ञापयतु’ (छा. उ. ६ । ८ । ७) इति पुनः पुनः
परिचोद्यमानः तत्तदाशङ्काकारणं निराकृत्य, ‘तत्त्वमसि’
इत्येवासकृदुपदिशति ; तथा च ‘श्रोतव्यो मन्तव्यो
निदिध्यासितव्यः’ (बृ. उ. ४ । ५ । ६) इत्यादि
दर्शितम् । ननु उक्तम् — सकृच्छ्रुतं चेत्
तत्त्वमसिवाक्यं स्वमर्थमनुभावयितुं न
शक्नोति, तत आवर्त्यमानमपि नैव शक्ष्यतीति — नैष दोषः ; न हि
दृष्टेऽनुपपन्नं नाम ; दृश्यन्ते हि सकृच्छ्रुताद्वाक्यात् मन्दप्रतीतं
वाक्यार्थं आवर्तयन्तः तत्तदाभासव्युदासेन सम्यक्प्रतिपद्यमानाः । अपि च
‘तत्त्वमसि’ इत्येतद्वाक्यं त्वंपदार्थस्य तत्पदार्थभावमाचष्टे ;
तत्पदेन च प्रकृतं सत् ब्रह्म ईक्षितृ जगतो जन्मादिकारणमभिधीयते —
‘सत्यं ज्ञानमनन्तं ब्रह्म’ (तै. उ. २ । १ । १) ‘विज्ञानमानन्दं ब्रह्म’
(बृ. उ. ३ । ९ । २८) ‘अदृष्टं द्रष्टृ’ (बृ. उ. ३ । ८ । ११) ‘अविज्ञातं
विज्ञातृ’ (बृ. उ. ३ । ८ । ११) ‘अजमजरममरम्’
‘अस्थूलमनण्वह्रस्वमदीर्घम्’
इत्यादिशास्त्रसिद्धम् ; तत्र अजादिशब्दैर्जन्मादयो भावविकारा निवर्तिताः
; अस्थूलादिशब्दैश्च स्थौल्यादयो द्रव्यधर्माः ; विज्ञानादिशब्दैश्च
चैतन्यप्रकाशात्मकत्वमुक्तम् ; एष
व्यावृत्तसर्वसंसारधर्मकोऽनुभवात्मको
ब्रह्मसंज्ञकस्तत्पदार्थो वेदान्ताभियुक्तानां प्रसिद्धः ; तथा
त्वंपदार्थोऽपि प्रत्यगात्मा श्रोता देहादारभ्य
प्रत्यगात्मतया सम्भाव्यमानः चैतन्यपर्यन्तत्वेनावधारितः ; तत्र
येषाम् एतौ पदार्थौ अज्ञानसंशयविपर्ययप्रतिबद्धौ, तेषां
‘तत्त्वमसि’ इत्येतद्वाक्यं स्वार्थे प्रमां
नोत्पादयितुं शक्नोति,
पदार्थज्ञानपूर्वकत्वाद्वाक्यार्थज्ञानस्य
— इत्यतः, तान्प्रति एष्टव्यः पदार्थविवेकप्रयोजनः शास्त्रयुक्त्यभ्यासः ।
यद्यपि च प्रतिपत्तव्य आत्मा निरंशः, तथापि अध्यारोपितं तस्मिन्
बह्वंशत्वं देहेन्द्रियमनोबुद्धिविषयवेदनादिलक्षणम् ;
तत्र एकेन अवधानेन एकमंशमपोहति, अपरेण अपरम् — इति युज्यते तत्र
क्रमवती प्रतिपत्तिः ; तत्तु पूर्वरूपमेव आत्मप्रतिपत्तेः ।
येषां पुनः निपुणमतीनां न अज्ञानसंशयविपर्ययलक्षणः पदार्थविषयः
प्रतिबन्धोऽस्ति, ते शक्नुवन्ति सकृदुक्तमेव तत्त्वमसिवाक्यार्थम्
अनुभवितुमिति, तान्प्रति आवृत्त्यानर्थक्यमिष्टमेव ;
सकृदुत्पन्नैव हि आत्मप्रतिपत्तिः अविद्यां
निवर्तयतीति, नात्र कश्चिदपि क्रमोऽभ्युपगम्यते । सत्यमेवं
युज्येत, यदि कस्यचित् एवं प्रतिपत्तिर्भवेत् ; बलवती हि आत्मनो
दुःखित्वादिप्रतिपत्तिः ; अतो न दुःखित्वाद्यभावं
कश्चित्प्रतिपद्यत इति चेत् — न, देहाद्यभिमानवत्
दुःखित्वाद्यभिमानस्य मिथ्याभिमानत्वोपपत्तेः ; प्रत्यक्षं हि देहे
छिद्यमाने दह्यमाने वा ‘अहं छिद्ये दह्ये’ इति च मिथ्याभिमानो दृष्टः ;
तथा बाह्यतरेष्वपि पुत्रमित्रादिषु सन्तप्यमानेषु ‘अहमेव सन्तप्ये’
इत्यध्यारोपो दृष्टः ; तथा दुःखित्वाद्यभिमानोऽपि स्यात् ,
देहादिवदेव चैतन्याद्बहिरुपलभ्यमानत्वाद्दुःखित्वादीनाम् , सुषुप्तादिषु च
अननुवृत्तेः ; चैतन्यस्य तु सुषुप्तेऽपि अनुवृत्तिमामनन्ति — ‘यद्वै तन्न
पश्यति पश्यन्वै तन्न पश्यति’ (बृ. उ. ४ । ३ । २३) इत्यादिना ; तस्मात्
सर्वदुःखविनिर्मुक्तैकचैतन्यात्मकोऽहमित्येष आत्मानुभवः । न च एवम्
आत्मानमनुभवतः किञ्चिदन्यत्कृत्यमवशिष्यते ; तथा च श्रुतिः — ‘किं प्रजया
करिष्यामो येषां नोऽयमात्मायं लोकः’ (बृ. उ. ४ । ४ । २२) इत्यात्मविदः
कर्तव्याभावं दर्शयति ; स्मृतिरपि — ‘यस्त्वात्मरतिरेव स्यादात्मतृप्तश्च
मानवः । आत्मन्येव च सन्तुष्टस्तस्य कार्यं न विद्यते’ (भ. गी. ३ । १७)
इति । यस्य तु न एषोऽनुभवो द्रागिव जायते, तं प्रति अनुभवार्थ एव
आवृत्त्यभ्युपगमः । तत्रापि न तत्त्वमसिवाक्यार्थात् प्रच्याव्य
आवृत्तौ प्रवर्तयेत् ; न हि वरघाताय कन्यामुद्वाहयन्ति ;
नियुक्तस्य च ‘अस्मिन्नधिकृतोऽहं कर्ता मयेदं कर्तव्यम्’
इत्यवश्यं ब्रह्मप्रत्ययाद्विपरीतप्रत्यय उत्पद्यते ; यस्तु स्वयमेव
मन्दमतिः अप्रतिभानात् तं वाक्यार्थं जिहासेत् , तस्य एतस्मिन्नेव
वाक्यार्थे स्थिरीकार आवृत्त्यादिवाचोयुक्त्या अभ्युपेयते । तस्मात्
परब्रह्मविषयेऽपि प्रत्यये तदुपायोपदेशेष्वावृत्तिसिद्धिः ॥ २ ॥

### आत्मत्वोपासनाधिकरणम्

आत्मेति तूपगच्छन्ति ग्राहयन्ति च ॥ ३ ॥

यः शास्त्रोक्तविशेषणः परमात्मा, स किम् अहमिति ग्रहीतव्यः, किं वा मदन्य
इति — एतद्विचारयति । कथं पुनरात्मशब्दे प्रत्यगात्मविषये श्रूयमाणे
संशय इति, उच्यते — अयमात्मशब्दो मुख्यः शक्यतेऽभ्युपगन्तुम् , सति
जीवेश्वरयोरभेदसम्भवे ; इतरथा तु गौणोऽयमभ्युपगन्तव्यः — इति मन्यते ।
किं तावत्प्राप्तम् ? न अहमिति ग्राह्यः ; न हि अपहतपाप्मत्वादिगुणो
विपरीतगुणत्वेन शक्यते ग्रहीतुम् , विपरीतगुणो वा
अपहतपाप्मत्वादिगुणत्वेन ;
अपहतपाप्मत्वादिगुणश्च परमेश्वरः,
तद्विपरीतगुणस्तु शारीरः ; ईश्वरस्य च संसार्यात्मत्वे
ईश्वराभावप्रसङ्गः ; ततः शास्त्रानर्थक्यम् ; संसारिणोऽपि
ईश्वरात्मत्वे अधिकार्यभावाच्छास्त्रानर्थक्यमेव, प्रत्यक्षादिविरोधश्च ।
अन्यत्वेऽपि तादात्म्यदर्शनं शास्त्रात् कर्तव्यम् — प्रतिमादिष्विव
विष्ण्वादिदर्शनम् इति चेत् — काममेवं भवतु ; न तु संसारिणो
मुख्य आत्मा ईश्वर इत्येतत् नः प्रापयितव्यम् ॥

एवं प्राप्ते, ब्रूमः — आत्मेत्येव परमेश्वरः प्रतिपत्तव्यः । तथा हि
परमेश्वरप्रक्रियायां जाबाला आत्मत्वेनैव एतमुपगच्छन्ति —
‘त्वं वा अहमस्मि भगवो देवतेऽहं वै त्वमसि भगवो देवते’ इति ; तथा
अन्येऽपि ‘अहं ब्रह्मास्मि’ इत्येवमादय आत्मत्वोपगमा द्रष्टव्याः ।
ग्राहयन्ति च आत्मत्वेनैव ईश्वरं वेदान्तवाक्यानि — ‘एष त
आत्मा सर्वान्तरः’ (बृ. उ. ३ । ४ । १) ‘एष त आत्मान्तर्याम्यमृतः’ (बृ.
उ. ३ । ७ । ३) ‘तत्सत्यꣳ स आत्मा तत्त्वमसि’ (छा. उ. ६ । ८ । ७)
इत्येवमादीनि । यदुक्तम् — प्रतीकदर्शनमिदं
विष्णुप्रतिमान्यायेन भविष्यतीति, तदयुक्तम् ,
गौणत्वप्रसङ्गात् , वाक्यवैरूप्याच्च — यत्र हि
प्रतीकदृष्टिरभिप्रेयते,
सकृदेव तत्र वचनं भवति — यथा ‘मनो ब्रह्म’ (छा. उ. ३ । १८ । १)
‘आदित्यो ब्रह्म’ (छा. उ. ३ । १९ । १) इत्यादि ; इह पुनः — त्वम्
अहमस्मि, अहं च त्वमसीत्याह — अतः प्रतीकश्रुतिवैरूप्यात्
अभेदप्रतिपत्तिः ; भेददृष्ट्यपवादाच्च ; तथा हि — ‘अथ योऽन्यां
देवतामुपास्तेऽन्योऽसावन्योऽहमस्मीति न स वेद’ (बृ. उ. १ । ४ । १०)
‘मृत्योः स मृत्युमाप्नोति य इह नानेव पश्यति’ (बृ. उ. ४ । ४ । १९)
‘सर्वं तं परादाद्योऽन्यत्रात्मनः सर्वं वेद’ (बृ. उ. २ । ४ । ६)
इत्येवमाद्या भूयसी श्रुतिः भेददर्शनमपवदति ।
यत्तूक्तम् — न विरुद्धगुणयोरन्योन्यात्मत्वसम्भव इति,
नायं दोषः, विरुद्धगुणताया मिथ्यात्वोपपत्तेः । यत्पुनरुक्तम् —
ईश्वराभावप्रसङ्ग इति, तदसत् , शास्त्रप्रामाण्यात्
अनभ्युपगमाच्च ; न हि ईश्वरस्य संसार्यात्मत्वं
प्रतिपाद्यत इत्यभ्युपगच्छामः — किं तर्हि ? — संसारिणः
संसारित्वापोहेन ईश्वरात्मत्वं प्रतिपिपादयिषितमिति । एवं च सति
अद्वैतेश्वरस्य अपहतपाप्मत्वादिगुणता विपरीतगुणता तु
इतरस्य मिथ्येति व्यवतिष्ठते । यदप्युक्तम् — अधिकार्यभावः
प्रत्यक्षादिविरोधश्चेति, तदप्यसत् , प्राक्प्रबोधात्
संसारित्वाभ्युपगमात् , तद्विषयत्वाच्च प्रत्यक्षादिव्यवहारस्य ;
‘यत्र त्वस्य सर्वमात्मैवाभूत्तत्केन कं पश्येत्’ (बृ. उ. २ । ४ । १४)
इत्यादिना हि प्रबोधे प्रत्यक्षाद्यभावं दर्शयति ।
प्रत्यक्षाद्यभावे श्रुतेरप्यभावप्रसङ्ग इति
चेत् , न, इष्टत्वात् ; ‘अत्र पिताऽपिता भवति’ (बृ. उ. ४ । ३ । २२)
इत्युपक्रम्य, ‘वेदा अवेदाः’ (बृ. उ. ४ । ३ । २२) इति वचनात् इष्यत
एव अस्माभिः श्रुतेरप्यभावः प्रबोधे । कस्य पुनरयम् अप्रबोध इति चेत् ,
यस्त्वं पृच्छसि तस्य ते — इति वदामः । ननु अहमीश्वर एवोक्तः
श्रुत्या — यद्येवं प्रतिबुद्धोऽसि, नास्ति कस्यचिदप्रबोधः ।
योऽपि दोषश्चोद्यते कैश्चित् — अविद्यया किल आत्मनः सद्वितीयत्वात्
अद्वैतानुपपत्तिरिति, सोऽपि एतेन प्रत्युक्तः । तस्मात् आत्मेत्येव
ईश्वरे मनो दधीत ॥ ३ ॥

### प्रतीकाधिकरणम्

न प्रतीके न हि सः ॥ ४ ॥

‘मनो ब्रह्मेत्युपासीतेत्यध्यात्ममथाधिदैवतमाकाशो ब्रह्मेति’ (छा. उ. ३ ।
१८ । १) तथा ‘आदित्यो ब्रह्मेत्यादेशः’ (छा. उ. ३ । १९ । १) ‘स यो नाम
ब्रह्मेत्युपास्ते’ (छा. उ. ७ । १ । ५) इत्येवमादिषु प्रतीकोपासनेषु
संशयः — किं तेष्वपि आत्मग्रहः कर्तव्यः, न वेति । किं
तावत्प्राप्तम् ? तेष्वपि आत्मग्रह एव युक्तः
कर्तुम् । कस्मात् ? ब्रह्मणः श्रुतिषु आत्मत्वेन
प्रसिद्धत्वात् , प्रतीकानामपि
ब्रह्मविकारत्वाद्ब्रह्मत्वे
सति आत्मत्वोपपत्तेरित्येवं प्राप्ते ब्रूमः — न प्रतीकेष्वात्ममतिं
बध्नीयात् ; न हि स उपासकः प्रतीकानि व्यस्तानि आत्मत्वेन
आकलयेत् । यत्पुनः ब्रह्मविकारत्वात्प्रतीकानां ब्रह्मत्वं ततश्च
आत्मत्वमिति, तदसत् , प्रतीकाभावप्रसङ्गात् ; विकारस्वरूपोपमर्देन
हि नामादिजातस्य ब्रह्मत्वमेव आश्रितं भवति । स्वरूपोपमर्दे च नामादीनां
कुतः प्रतीकत्वम् आत्मग्रहो वा ? न च ब्रह्मण आत्मत्वात्
ब्रह्मदृष्ट्युपदेशेष्वात्मदृष्टिः
कल्प्या, कर्तृत्वाद्यनिराकरणात् ;
कर्तृत्वादिसर्वसंसारधर्मनिराकरणेन
हि ब्रह्मण आत्मत्वोपदेशः ; तदनिराकरणेन च उपासनविधानम् । अतश्च उपासकस्य
प्रतीकैः समत्वात् आत्मग्रहो नोपपद्यते ; न हि रुचकस्वस्तिकयोः
इतरेतरात्मत्वमस्ति ; सुवर्णात्मनेव तु ब्रह्मात्मना
एकत्वे प्रतीकाभावप्रसङ्गमवोचाम । अतो न प्रतीकेष्वात्मदृष्टिः
क्रियते ॥ ४ ॥

### ब्रह्मदृष्ट्यधिकरणम्

ब्रह्मदृष्टिरुत्कर्षात् ॥ ५ ॥

तेष्वेव उदाहरणेष्वन्यः संशयः — किमादित्यादिदृष्टयो ब्रह्मण्यध्यसितव्याः,
किं वा ब्रह्मदृष्टिरादित्यादिष्विति । कुतः संशयः ? सामानाधिकरण्ये
कारणानवधारणात् ; अत्र हि ब्रह्मशब्दस्य आदित्यादिशब्दैः
सामानाधिकरण्यमुपलभ्यते, ‘आदित्यो ब्रह्म’ ‘प्राणो ब्रह्म’
‘विद्युद्ब्रह्म’ इत्यादिसमानविभक्तिनिर्देशात् ; न च अत्र
आञ्जसं सामानाधिकरण्यमवकल्पते, अर्थान्तरवचनत्वाद्ब्रह्मादित्यादिशब्दानाम्
; न हि भवति — गौरश्व इति सामानाधिकरण्यम् । ननु
प्रकृतिविकारभावाद्ब्रह्मादित्यादीनां
मृच्छरावादिवत्सामानाधिकरण्यं स्यात् — नेत्युच्यते ; विकारप्रविलयो ह्येवं
प्रकृतिसामानाधिकरण्यात्स्यात् , ततश्च प्रतीकाभावप्रसङ्गमवोचाम ;
परमात्मवाक्यं चेदं तदानीं स्यात् , ततश्चोपासनाधिकारो
बाध्येत, परिमितविकारोपादानं च व्यर्थम् । तस्मात्
‘ब्राह्मणोऽग्निर्वैश्वानरः’
इत्यादिवत् अन्यत्रान्यदृष्ट्यध्यासे सति, क्व
किंदृष्टिरध्यस्यतामिति संशयः । तत्र
अनियमः, नियमकारिणः शास्त्रस्याभावादित्येवं प्राप्तम् । अथवा
आदित्यादिदृष्टय एव ब्रह्मणि कर्तव्या इत्येवं
प्राप्तम् ; एवं हि आदित्यादिदृष्टिभिः ब्रह्म उपासितं भवति ;
ब्रह्मोपासनं च फलवदिति शास्त्रमर्यादा । तस्मात् न
ब्रह्मदृष्टिरादित्यादिष्वित्येवं
प्राप्ते ब्रूमः —

ब्रह्मदृष्टिरेव आदित्यादिषु स्यादिति । कस्मात् ? उत्कर्षात् ; एवम्
उत्कर्षेण आदित्यादयो दृष्टा भवन्ति,
उत्कृष्टदृष्टेस्तेष्वध्यासात्
; तथा च लौकिको न्यायोऽनुगतो भवति ; उत्कृष्टदृष्टिर्हि
निकृष्टेऽध्यसितव्येति लौकिको
न्यायः — यथा राजदृष्टिः क्षत्तरि ; स च अनुसर्तव्यः विपर्यये
प्रत्यवायप्रसङ्गात् ; न हि क्षत्तृदृष्टिपरिगृहीतो राजा निकर्षं नीयमानः
श्रेयसे स्यात् । ननु शास्त्रप्रामाण्यादनाशङ्कनीयोऽत्र प्रत्यवायप्रसङ्गः,
न च लौकिकेन न्यायेन शास्त्रीया दृष्टिर्नियन्तुं युक्तेति — अत्रोच्यते —
निर्धारिते शास्त्रार्थे एतदेवं स्यात् ; सन्दिग्धे तु तस्मिन् ,
तन्निर्णयं प्रति लौकिकोऽपि न्याय आश्रीयमाणो न विरुध्यते
; तेन च उत्कृष्टदृष्ट्यध्यासे शास्त्रार्थेऽवधार्यमाणे,
निकृष्टदृष्टिमध्यस्यन्प्रत्यवेयादिति
श्लिष्यते । प्राथम्याच्च आदित्यादिशब्दानां मुख्यार्थत्वम् अविरोधात्
ग्रहीतव्यम् ; तैः स्वार्थवृत्तिभिरवरुद्धायां बुद्धौ,
पश्चादवतरतो ब्रह्मशब्दस्य मुख्यया वृत्त्या
सामानाधिकरण्यासम्भवात् , ब्रह्मदृष्टिविधानार्थतैव
अवतिष्ठते । इतिपरत्वादपि ब्रह्मशब्दस्य एष एवार्थो न्याय्यः ; तथा
हि — ‘ब्रह्मेत्यादेशः’ ‘ब्रह्मेत्युपासीत’ ‘ब्रह्मेत्युपास्ते’ इति च
सर्वत्रेतिपरं ब्रह्मशब्दमुच्चारयति, शुद्धांस्तु आदित्यादिशब्दान् ;
ततश्च यथा शुक्तिकां रजतमिति प्रत्येतीत्यत्र, शुक्तिवचन एव
शुक्तिकाशब्दः, रजतशब्दस्तु रजतप्रतीतिलक्षणार्थः —
प्रत्येत्येव हि केवलं रजतमिति, न तु तत्र रजतमस्ति —
एवमत्रापि आदित्यादीन्ब्रह्मेति प्रतीयादिति गम्यते । वाक्यशेषोऽपि च
द्वितीयानिर्देशेन आदित्यादीनेव उपास्तिक्रियया व्याप्यमानान्दर्शयति — ‘स
य एतदेवं विद्वानादित्यं ब्रह्मेत्युपास्ते’ (छा. उ. ३ । १९ । ४) ‘यो
वाचं ब्रह्मेत्युपास्ते’ (छा. उ. ७ । २ । २) ‘यः सङ्कल्पं
ब्रह्मेत्युपास्ते’ (छा. उ. ७ । ४ । ३) इति च ।
यत्तूक्तम् — ब्रह्मोपासनमेवात्र आदरणीयं फलवत्त्वायेति,
तदयुक्तम् , उक्तेन न्यायेन आदित्यादीनामेव उपास्यत्वावगमात् ; फलं तु
अतिथ्याद्युपासन इव आदित्याद्युपासनेऽपि ब्रह्मैव दास्यति,
सर्वाध्यक्षत्वात् ; वर्णितं चैतत् ‘फलमत उपपत्तेः’ (ब्र. सू.
३ । २ । ३८) इत्यत्र । ईदृशं च अत्र ब्रह्मण उपास्यत्वम् , यत्प्रतीकेषु
तद्दृष्ट्यध्यारोपणम् — प्रतिमादिष्विव विष्ण्वादीनाम् ॥ ५ ॥

### आदित्यादिमत्यधिकरणम्

आदित्यादिमतयश्चाङ्ग उपपत्तेः ॥ ६ ॥

‘य एवासौ तपति तमुद्गीथमुपासीत’ (छा. उ. १ । ३ । १) ‘लोकेषु पञ्चविधꣳ
सामोपासीत’ (छा. उ. २ । २ । १) ‘वाचि सप्तविधꣳ सामोपासीत’ (छा.
उ. २ । ८ । १) ‘इयमेवर्गग्निः साम’ (छा. उ. १ । ६ । १) इत्येवमादिषु
अङ्गावबद्धेषूपासनेषु संशयः — किमादित्यादिषु
उद्गीथादिदृष्टयो विधीयन्ते, किं वा
उद्गीथादिष्वेव आदित्यादिदृष्टय इति । तत्र अनियमः,
नियमकारणाभावात् — इति प्राप्तम् ; न हि अत्र ब्रह्मण इव
कस्यचिदुत्कर्षविशेषोऽवधार्यते ; ब्रह्म हि समस्तजगत्कारणत्वात्
अपहतपाप्मत्वादिगुणयोगाच्च आदित्यादिभ्य उत्कृष्टमिति
शक्यमवधारयितुम् ; न तु आदित्योद्गीथादीनां
विकारत्वाविशेषात् किञ्चिदुत्कर्षविशेषावधारणे कारणमस्ति । अथवा नियमेनैव
उद्गीथादिमतय आदित्यादिषु अध्यस्येरन् । कस्मात् ?
कर्मात्मकत्वादुद्गीथादीनाम्
, कर्मणश्च फलप्राप्तिप्रसिद्धेः ; उद्गीथादिमतिभिरुपास्यमाना आदित्यादयः
कर्मात्मकाः सन्तः फलहेतवो भविष्यन्ति । तथा च ‘इयमेवर्गग्निः साम’
(छा. उ. १ । ६ । १) इत्यत्र ‘तदेतदेतस्यामृच्यध्यूढं साम’ (छा. उ. १ ।
६ । १) इति ऋक्शब्देन पृथिवीं निर्दिशति, सामशब्देनाग्निम् ; तच्च
पृथिव्यग्न्योः ऋक्सामदृष्टिचिकीर्षायामवकल्पते, न ऋक्सामयोः
पृथिव्यग्निदृष्टिचिकीर्षायाम् ; क्षत्तरि हि राजदृष्टिकरणात् राजशब्द
उपचर्यते, न राजनि क्षत्तृशब्दः । अपि च ‘लोकेषु पञ्चविधꣳ
सामोपासीत’ (छा. उ. २ । २ । १) इति अधिकरणनिर्देशात् लोकेषु
साम अध्यसितव्यमिति प्रतीयते ; ‘एतद्गायत्रं प्राणेषु प्रोतम्’ (छा. उ.
२ । ११ । १) इति च एतदेव दर्शयति । प्रथमनिर्दिष्टेषु च आदित्यादिषु
चरमनिर्दिष्टं ब्रह्माध्यस्तम् — ‘आदित्यो ब्रह्मेत्यादेशः’ (छा.
उ. ३ । १९ । १) इत्यादिषु ; प्रथमनिर्दिष्टाश्च पृथिव्यादयः,
चरमनिर्दिष्टा हिंकारादयः — ‘पृथिवी हिंकारः’ (छा.
उ. २ । २ । १) इत्यादिश्रुतिषु । अतः अनङ्गेष्वादित्यादिषु अङ्गमतिक्षेप
इत्येवं प्राप्ते ब्रूमः —

आदित्यादिमतय एव अङ्गेषु उद्गीथादिषु क्षिप्येरन् । कुतः ? उपपत्तेः ;
उपपद्यते हि एवम् अपूर्वसन्निकर्षात् आदित्यादिमतिभिः
संस्क्रियमाणेषु उद्गीथादिषु कर्मसमृद्धिः । ‘यदेव
विद्यया करोति श्रद्धयोपनिषदा तदेव वीर्यवत्तरं भवति’ (छा. उ. १ । १ ।
१०) इति च विद्यायाः कर्मसमृद्धिहेतुत्वं दर्शयति । भवतु
कर्मसमृद्धिफलेष्वेवम् ; स्वतन्त्रफलेषु
तु कथम् — ‘य एतदेवं विद्वाँल्लोकेषु पञ्चविधं सामोपास्ते’ (छा. उ. २ ।
२ । ३) इत्यादिषु ? तेष्वपि अधिकृताधिकारात् प्रकृतापूर्वसन्निकर्षेणैव
फलकल्पना युक्ता, गोदोहनादिनियमवत् । फलात्मकत्वाच्च आदित्यादीनाम्
उद्गीथादिभ्यः कर्मात्मकेभ्यः उत्कर्षोपपत्तिः ; आदित्यादिप्राप्तिलक्षणं
हि कर्मफलं शिष्यते श्रुतिषु । अपि च ‘ओमित्येतदक्षरमुद्गीथमुपासीत’
(छा. उ. १ । १ । १) ‘खल्वेतस्यैवाक्षरस्योपव्याख्यानं भवति’ (छा. उ.
१ । १ । १०) इति च उद्गीथमेव उपास्यत्वेनोपक्रम्य,
आदित्यादिमतीर्विदधाति । यत्तूक्तम्
— उद्गीथादिमतिभिरुपास्यमाना आदित्यादयः कर्मभूयं भूत्वा फलं करिष्यन्तीति,
तदयुक्तम् , स्वयमेवोपासनस्य कर्मत्वात् फलवत्त्वोपपत्तेः ।
आदित्यादिभावेनापि च
दृश्यमानानामुद्गीथादीनां
कर्मात्मकत्वानपायात् । ‘तदेतदेतस्यामृच्यध्यूढꣳ साम’ (छा. उ. १ । ६ ।
१) इति तु लाक्षणिक एव पृथिव्यग्न्योः ऋक्सामशब्दप्रयोगः ; लक्षणा च
यथासम्भवं सन्निकृष्टेन विप्रकृष्टेन वा स्वार्थसम्बन्धेन
प्रवर्तते ; तत्र यद्यपि ऋक्सामयोः
पृथिव्यग्निदृष्टिचिकीर्षा,
तथापि प्रसिद्धयोः ऋक्सामयोर्भेदेनानुकीर्तनात् , पृथिव्यग्न्योश्च
सन्निधानात् , तयोरेव एष ऋक्सामशब्दप्रयोगः
ऋक्सामसम्बन्धादिति निश्चीयते ;
क्षत्तृशब्दोऽपि हि
कुतश्चित्कारणाद्राजानमुपसर्पन्
न निवारयितुं पार्यते । ‘इयमेवर्क्’ (छा. उ. १ । ६ । १) इति च
यथाक्षरन्यासम् ऋच एव पृथिवीत्वमवधारयति ;
पृथिव्या हि ऋक्त्वेऽवधार्यमाणे — इयमृगेवेत्यक्षरन्यासः
स्यात् । ‘य एवं विद्वान्साम गायति’ (छा. उ. १ । ७ । ९) इति च
अङ्गाश्रयमेव विज्ञानमुपसंहरति, न पृथिव्याद्याश्रयम् । तथा ‘लोकेषु
पञ्चविधꣳ सामोपासीत’ (छा. उ. २ । २ । १) इति यद्यपि
सप्तमीनिर्दिष्टा लोकाः, तथापि साम्न्येव ते
अध्यस्येरन् , द्वितीयानिर्देशेन साम्न उपास्यत्वावगमात् ; सामनि
हि लोकेष्वध्यस्यमानेषु साम लोकात्मनोपासितं भवति, अन्यथा पुनः लोकाः
सामात्मना उपासिताः स्युः । एतेन ‘एतद्गायत्रं प्राणेषु प्रोतम्’ (छा.
उ. २ । ११ । १) इत्यादि व्याख्यातम् । यत्रापि तुल्यो द्वितीयानिर्देशः
‘अथ खल्वमुमादित्यꣳ सप्तविधꣳ सामोपासीत’ (छा. उ. २ । ९ । १) इति,
तत्रापि — ‘समस्तस्य खलु साम्न उपासनꣳ साधु’ (छा. उ. २ । १ ।
१) ‘इति तु पञ्चविधस्य’ (छा. उ. २ । ७ । २) ‘अथ सप्तविधस्य’ (छा. उ. २ ।
८ । १) इति च साम्न एव उपास्यत्वोपक्रमात् — तस्मिन्नेव
आदित्याद्यध्यासः । एतस्मादेव च साम्न
उपास्यत्वावगमात् ‘पृथिवी हिंकारः’ (छा. उ. २ । २ । १)
इत्यादिनिर्देशविपर्ययेऽपि हिंकारादिष्वेव
पृथिव्यादिदृष्टिः । तस्मात् अनङ्गाश्रया आदित्यादिमतयः
अङ्गेषूद्गीथादिषु क्षिप्येरन्निति सिद्धम् ॥ ६ ॥

### आसीनाधिकरणम्

आसीनः सम्भवात् ॥ ७ ॥

कर्माङ्गसम्बद्धेषु तावत् उपासनेषु कर्मतन्त्रत्वात् न आसनादिचिन्ता ; नापि
सम्यग्दर्शने, वस्तुतन्त्रत्वाद्विज्ञानस्य ; इतरेषु तु उपासनेषु किम्
अनियमेन तिष्ठन् आसीनः शयानो वा प्रवर्तेत उत नियमेन आसीन एवेति
चिन्तयति । तत्र मानसत्वादुपासनस्य अनियमः शरीरस्थितेरित्येवं प्राप्ते,
ब्रवीति — आसीन एवोपासीतेति । कुतः ? सम्भवात् । उपासनं नाम
समानप्रत्ययप्रवाहकरणम् ; न च तत् गच्छतो धावतो
वा सम्भवति, गत्यादीनां चित्तविक्षेपकरत्वात् ; तिष्ठतोऽपि देहधारणे
व्यापृतं मनो न सूक्ष्मवस्तुनिरीक्षणक्षमं भवति ; शयानस्यापि
अकस्मादेव निद्रया अभिभूयते ; आसीनस्य तु एवंजातीयको भूयान्दोषः
सुपरिहर इति सम्भवति तस्योपासनम् ॥ ७ ॥

ध्यानाच्च ॥ ८ ॥

अपि च ध्यायत्यर्थ एषः, यत्समानप्रत्ययप्रवाहकरणम् ; ध्यायतिश्च
प्रशिथिलाङ्गचेष्टेषु प्रतिष्ठितदृष्टिषु
एकविषयाक्षिप्तचित्तेषु उपचर्यमाणो दृश्यते —
ध्यायति बकः, ध्यायति प्रोषितबन्धुरिति । आसीनश्च अनायासो
भवति ; तस्मादपि आसीनकर्मोपासनम् ॥ ८ ॥

अचलत्वं चापेक्ष्य ॥ ९ ॥

अपि च ‘ध्यायतीव पृथिवी’ (छा. उ. ७ । ६ । १) इत्यत्र पृथिव्यादिषु
अचलत्वमेवापेक्ष्य ध्यायतिवादो भवति ; तच्च लिङ्गम्
उपासनस्य आसीनकर्मत्वे ॥ ९ ॥

स्मरन्ति च ॥ १० ॥

स्मरन्त्यपि च शिष्टा उपासनाङ्गत्वेन आसनम् — ‘शुचौ देशे प्रतिष्ठाप्य
स्थिरमासनमात्मनः’ (भ. गी. ६ । ११) इत्यादिना । अत एव
पद्मकादीनामासनविशेषाणामुपदेशो योगशास्त्रे ॥ १० ॥

### एकाग्रताधिकरणम्

यत्रैकाग्रता तत्राविशेषात् ॥ ११ ॥

दिग्देशकालेषु संशयः — किमस्ति कश्चिन्नियमः, नास्ति वेति । प्रायेण
वैदिकेष्वारम्भेषु दिगादिनियमदर्शनात् , स्यादिहापि
कश्चिन्नियम इति यस्य मतिः, तं प्रत्याह — दिग्देशकालेषु
अर्थलक्षण एव नियमः ; यत्रैव अस्य दिशि देशे काले वा मनसः सौकर्येणैकाग्रता
भवति, तत्रैवोपासीत, प्राचीदिक्पूर्वाह्णप्राचीनप्रवणादिवत् विशेषाश्रवणात्
, एकाग्रताया इष्टायाः सर्वत्राविशेषात् । ननु विशेषमपि केचिदामनन्ति —
‘समे शुचौ शर्करावह्निवालुकाविवर्जिते शब्दजलाश्रयादिभिः ।
मनोनुकूले न तु चक्षुपीडने गुहानिवाताश्रयणे प्रयोजयेत्’
(श्वे. उ. २ । १०) इति यथेति — उच्यते ; सत्यमस्ति एवंजातीयको नियमः ;
सति त्वेतस्मिन् , तद्गतेषु विशेषेष्वनियम इति सुहृद्भूत्वा आचार्य
आचष्टे । ‘मनोनुकूले’ इति चैषा श्रुतिः यत्रैकाग्रता तत्रैव —
इत्येतदेव दर्शयति ॥ ११ ॥

### आप्रायणाधिकरणम्

आ प्रायणात्तत्रापि हि दृष्टम् ॥ १२ ॥

आवृत्तिः सर्वोपासनेष्वादर्तव्येति स्थितमाद्येऽधिकरणे ; तत्र यानि तावत्
सम्यग्दर्शनार्थान्युपासनानि, तानि अवघातादिवत् कार्यपर्यवसानानीति
ज्ञातमेव एषामावृत्तिपरिमाणम् ; न हि सम्यग्दर्शने कार्ये
निष्पन्ने यत्नान्तरं किञ्चिच्छासितुं शक्यम् ,
अनियोज्यब्रह्मात्मत्वप्रतिपत्तेः
शास्त्रस्याविषयत्वात् । यानि
पुनः अभ्युदयफलानि, तेष्वेषा चिन्ता — किं कियन्तंचित्कालं
प्रत्ययमावर्त्य उपरमेत् , उत
यावज्जीवमावर्तयेदिति । किं
तावत्प्राप्तम् ? कियन्तंचित्कालं
प्रत्ययमभ्यस्य उत्सृजेत् ,
आवृत्तिविशिष्टस्योपासनशब्दार्थस्य
कृतत्वादित्येवं प्राप्ते, ब्रूमः — आ प्रायणादेव आवर्तयेत्प्रत्ययम् ,
अन्त्यप्रत्ययवशाददृष्टफलप्राप्तेः ; कर्माण्यपि हि
जन्मान्तरोपभोग्यं फलमारभमाणानि तदनुरूपं
भावनाविज्ञानं प्रायणकाले आक्षिपन्ति — ‘सविज्ञानो भवति
सविज्ञानमेवान्ववक्रामति’ ‘यच्चित्तस्तेनैष
प्राणमायाति’ ‘प्राणस्तेजसा युक्तः सहात्मना यथासङ्कल्पितं लोकं
नयति’ इति चैवमादिश्रुतिभ्यः ; तृणजलूकानिदर्शनाच्च ; प्रत्ययास्त्वेते
स्वरूपानुवृत्तिं मुक्त्वा किमन्यत् प्रायणकालभावि
भावनाविज्ञानमपेक्षेरन् । तस्मात्
ये प्रतिपत्तव्यफलभावनात्मकाः प्रत्ययाः, तेषु आ प्रायणात् आवृत्तिः । तथा
च श्रुतिः — ‘स यावत्क्रतुरयमस्माल्लोकात्प्रैति’ इति प्रायणकालेऽपि
प्रत्ययानुवृत्तिं दर्शयति । स्मृतिरपि — ‘यं यं वापि स्मरन्भावं
त्यजत्यन्ते कलेबरम् । तं तमेवैति कौन्तेय सदा तद्भावभावितः’ (भ. गी. ८ ।
६) इति, ‘प्रयाणकाले मनसाचलेन’ (भ. गी. ८ । १०) इति च ।
‘सोऽन्तवेलायामेतत्त्रयं प्रतिपद्येत’
इति च मरणवेलायामपि कर्तव्यशेषं श्रावयति ॥ १२ ॥

### तदधिगमाधिकरणम्

तदधिगम उत्तरपूर्वाघयोरश्लेषविनाशौ तद्व्यपदेशात् ॥ १३ ॥

गतस्तृतीयशेषः ; अथेदानीं ब्रह्मविद्याफलं प्रति चिन्ता प्रतायते ।
ब्रह्माधिगमे सति तद्विपरीतफलं दुरितं क्षीयते, न क्षीयते
वेति संशयः । किं तावत्प्राप्तम् ? फलार्थत्वात्कर्मणः फलमदत्त्वा न
सम्भाव्यते क्षयः ; फलदायिनी हि अस्य शक्तिः श्रुत्या समधिगता ;
यदि तत् अन्तरेणैव फलोपभोगमपवृज्येत, श्रुतिः कदर्थिता स्यात् ; स्मरन्ति
च — ‘न हि कर्म क्षीयते’ (गौ. ध. सू. ३ । १ । ५) इति । नन्वेवं सति
प्रायश्चित्तोपदेशोऽनर्थकः प्राप्नोति — नैष दोषः,
प्रायश्चित्तानां नैमित्तिकत्वोपपत्तेः
गृहदाहेष्ट्यादिवत् । अपि च
प्रायश्चित्तानां दोषसंयोगेन विधानाद्भवेदपि
दोषक्षपणार्थता ; न त्वेवं ब्रह्मविद्यायां
विधानमस्ति । नन्वनभ्युपगम्यमाने ब्रह्मविदः कर्मक्षये
तत्फलस्यावश्यभोक्तव्यत्वादनिर्मोक्षः स्यात् — नेत्युच्यते ;
देशकालनिमित्तापेक्षो मोक्षः कर्मफलवत् भविष्यति । तस्मान्न ब्रह्माधिगमे
दुरितनिवृत्तिरित्येवं प्राप्ते ब्रूमः —

तदधिगमे ब्रह्माधिगमे सति उत्तरपूर्वयोरघयोरश्लेषविनाशौ भवतः — उत्तरस्य
अश्लेषः, पूर्वस्य विनाशः । कस्मात् ? तद्व्यपदेशात् ; तथा हि
ब्रह्मविद्याप्रक्रियायां सम्भाव्यमानसम्बन्धस्य आगामिनो
दुरितस्यानभिसम्बन्धं विदुषो व्यपदिशति — ‘यथा पुष्करपलाश आपो न
श्लिष्यन्त एवमेवंविदि पापं कर्म न श्लिष्यते’ (छा. उ. ४ । १४ । ३)
इति ; तथा विनाशमपि पूर्वोपचितस्य दुरितस्य व्यपदिशति —
‘तद्यथेषीकातूलमग्नौ प्रोतं प्रदूयेतैवꣳ
हास्य सर्वे पाप्मानः प्रदूयन्ते’ (छा. उ. ५ । २४ । ३) इति ;
अयमपरः कर्मक्षयव्यपदेशो भवति — ‘भिद्यते
हृदयग्रन्थिश्छिद्यन्ते
सर्वसंशयाः । क्षीयन्ते चास्य कर्माणि तस्मिन्दृष्टे
परावरे’ (मु. उ. २ । २ । ९) इति । यदुक्तम् — अनुपभुक्तफलस्य
कर्मणः क्षयकल्पनायां शास्त्रं कदर्थितं स्यादिति, नैष दोषः ; न हि वयं
कर्मणः फलदायिनीं शक्तिमवजानीमहे ; विद्यत एव सा ; सा तु विद्यादिना
कारणान्तरेण प्रतिबध्यत इति वदामः ; शक्तिसद्भावमात्रे च
शास्त्रं व्याप्रियते, न प्रतिबन्धाप्रतिबन्धयोरपि । ‘न हि कर्म
क्षीयते’ (गौ. ध. सू. ३ । १ । ५) इत्येतदपि स्मरणमौत्सर्गिकम् — न हि
भोगादृते कर्म क्षीयते तदर्थत्वादिति ; इष्यत एव तु प्रायश्चित्तादिना तस्य
क्षयः — ‘सर्वं पाप्मानं तरति, तरति ब्रह्महत्याम् , योऽश्वमेधेन यजते, य उ
चैनमेवं वेद’ इत्यादि श्रुतिस्मृतिभ्यः । यत्तूक्तम् — नैमित्तिकानि
प्रायश्चित्तानि भविष्यन्तीति, तदसत् , दोषसंयोगेन
चोद्यमानानामेषां दोषनिर्घातफलसम्भवे
फलान्तरकल्पनानुपपत्तेः ।
यत्पुनरेतदुक्तम् — न प्रायश्चित्तवत्
दोषक्षयोद्देशेन विद्याविधानमस्तीति, अत्र ब्रूमः —
सगुणासु तावद्विद्यासु विद्यत एव विधानम् , तासु च वाक्यशेषे
ऐश्वर्यप्राप्तिः पापनिवृत्तिश्च विद्यावत उच्यते, तयोश्चाविवक्षाकारणं
नास्ति — इत्यतः पाप्मप्रहाणपूर्वकैश्वर्यप्राप्तिः तासां फलमिति
निश्चीयते ; निर्गुणायां तु विद्यायां यद्यपि विधानं नास्ति, तथापि
अकर्त्रात्मत्वबोधात्कर्मप्रदाहसिद्धिः । अश्लेष इति च आगामिषु
कर्मसु कर्तृत्वमेव न प्रतिपद्यते ब्रह्मविदिति दर्शयति ।
अतिक्रान्तेषु तु यद्यपि मिथ्याज्ञानात्कर्तृत्वं
प्रतिपेद इव, तथापि विद्यासामर्थ्यान्मिथ्याज्ञाननिवृत्तेः
तान्यपि प्रविलीयन्त इत्याह — विनाश इति ।
पूर्वसिद्धकर्तृत्वभोक्तृत्वविपरीतं
हि त्रिष्वपि कालेष्वकर्तृत्वाभोक्तृत्वस्वरूपं ब्रह्माहमस्मि, नेतः
पूर्वमपि कर्ता भोक्ता वा अहमासम् , नेदानीम् , नापि
भविष्यत्काले — इति ब्रह्मविदवगच्छति ; एवमेव च मोक्ष
उपपद्यते ; अन्यथा हि अनादिकालप्रवृत्तानां कर्मणां क्षयाभावे
मोक्षाभावः स्यात् । न च देशकालनिमित्तापेक्षो मोक्षः कर्मफलवत्
भवितुमर्हति ; अनित्यत्वप्रसङ्गात् , परोक्षत्वानुपपत्तेश्च
ज्ञानफलस्य । तस्मात् ब्रह्माधिगमे दुरितक्षय इति स्थितम् ॥ १३ ॥

### इतरासंश्लेषाधिकरणम्

इतरस्याप्येवमसंश्लेषः पाते तु ॥ १४ ॥

पूर्वस्मिन्नधिकरणे बन्धहेतोरघस्य स्वाभाविकस्य अश्लेषविनाशौ ज्ञाननिमित्तौ
शास्त्रव्यपदेशान्निरूपितौ ; धर्मस्य पुनः शास्त्रीयत्वात् शास्त्रीयेण
ज्ञानेन अविरोध इत्याशङ्क्य तन्निराकरणाय पूर्वाधिकरणन्यायातिदेशः
क्रियते — इतरस्यापि पुण्यस्य कर्मणः एवम् अघवत् असंश्लेषो विनाशश्च
ज्ञानवतो भवतः — कुतः ? — तस्यापि स्वफलहेतुत्वेन
ज्ञानफलप्रतिबन्धित्वप्रसङ्गात् , ‘उभे उ
हैवैष एते तरति’ (बृ. उ. ४ । ४ । २२) इत्यादिश्रुतिषु च
दुष्कृतवत्सुकृतस्यापि प्रणाशव्यपदेशात् ,
अकर्त्रात्मत्वबोधनिमित्तस्य च कर्मक्षयस्य
सुकृतदुष्कृतयोस्तुल्यत्वात् ,
‘क्षीयन्ते चास्य कर्माणि’ (मु. उ. २ । २ । ९) इति च
अविशेषश्रुतेः । यत्रापि केवल एव पाप्मशब्दः
पठ्यते, तत्रापि तेनैव पुण्यमप्याकलितमिति द्रष्टव्यम् ,
ज्ञानापेक्षया निकृष्टफलत्वात् । अस्ति च श्रुतौ पुण्येऽपि
पाप्मशब्दः — ‘नैनं सेतुमहोरात्रे तरतः’ (छा. उ. ८ । ४ । १)
इत्यत्र सह दुष्कृतेन सुकृतमप्यनुक्रम्य, ‘सर्वे पाप्मानोऽतो
निवर्तन्ते’ इत्यविशेषेणैव प्रकृते पुण्ये पाप्मशब्दप्रयोगात् । ‘पाते तु’
इति तुशब्दोऽवधारणार्थः । एवं धर्माधर्मयोर्बन्धहेत्वोः
विद्यासामर्थ्यादश्लेषविनाशसिद्धेः
अवश्यंभाविनी विदुषः शरीरपाते मुक्तिरित्यवधारयति ॥ १४ ॥

### अनारब्धाधिकरणम्

अनारब्धकार्ये एव तु पूर्वे तदवधेः ॥ १५ ॥

पूर्वयोरधिकरणयोर्ज्ञाननिमित्तः सुकृतदुष्कृतयोर्विनाशोऽवधारितः ; स
किमविशेषेण आरब्धकार्ययोरनारब्धकार्ययोश्च भवति, उत
विशेषेणानारब्धकार्ययोरेवेति विचार्यते । तत्र ‘उभे उ
हैवैष एते तरति’ (बृ. उ. ४ । ४ । २२)
इत्येवमादिश्रुतिष्वविशेषश्रवणादविशेषेणैव
क्षय इत्येवं प्राप्ते, प्रत्याह — अनारब्धकार्ये एव त्विति । अप्रवृत्तफले
एव पूर्वे जन्मान्तरसञ्चिते, अस्मिन्नपि च जन्मनि प्राग्ज्ञानोत्पत्तेः
सञ्चिते, सुकृतदुष्कृते ज्ञानाधिगमात् क्षीयेते ; न तु आरब्धकार्ये
सामिभुक्तफले, याभ्यामेतत् ब्रह्मज्ञानायतनं जन्म निर्मितम् । कुत एतत् ?
‘तस्य तावदेव चिरं यावन्न विमोक्ष्येऽथ सम्पत्स्ये’ (छा. उ. ६ । १४ ।
२) इति शरीरपातावधिकरणात्क्षेमप्राप्तेः ; इतरथा हि ज्ञानादशेषकर्मक्षये
सति स्थितिहेत्वभावात् ज्ञानप्राप्त्यनन्तरमेव क्षेममश्नुवीत ; तत्र
शरीरपातप्रतीक्षां न आचक्षीत । ननु वस्तुबलेनैव
अयमकर्त्रात्मावबोधः कर्माणि क्षपयन्
कथं कानिचित्क्षपयेत् कानिचिच्चोपेक्षेत ? न हि
समानेऽग्निबीजसम्पर्के,
केषाञ्चिद्बीजशक्तिः क्षीयते, केषाञ्चिन्न क्षीयते — इति
शक्यमङ्गीकर्तुमिति । उच्यते — न तावदनाश्रित्य आरब्धकार्यं कर्माशयं
ज्ञानोत्पत्तिरुपपद्यते ; आश्रिते च तस्मिन्कुलालचक्रवत्प्रवृत्तवेगस्य
अन्तराले प्रतिबन्धासम्भवात् भवति वेगक्षयप्रतिपालनम् । अकर्त्रात्मबोधोऽपि
हि मिथ्याज्ञानबाधनेन कर्माण्युच्छिनत्ति ; बाधितमपि तु मिथ्याज्ञानं
द्विचन्द्रज्ञानवत्संस्कारवशात्कंचित्कालमनुवर्तत एव । अपि च
नैवात्र विवदितव्यम् — ब्रह्मविदा कञ्चित्कालं शरीरं ध्रियते न वा
ध्रियत इति । कथं हि एकस्य स्वहृदयप्रत्ययं ब्रह्मवेदनं देहधारणं
च अपरेण प्रतिक्षेप्तुं शक्येत ? श्रुतिस्मृतिषु च
स्थितप्रज्ञलक्षणनिर्देशेन
एतदेव निरुच्यते । तस्मादनारब्धकार्ययोरेव
सुकृतदुष्कृतयोर्विद्यासामर्थ्यात्क्षय
इति निर्णयः ॥ १५ ॥

### अग्निहोत्राद्यधिकरणम्

अग्निहोत्रादि तु तत्कार्यायैव तद्दर्शनात् ॥ १६ ॥

पुण्यस्याप्यश्लेषविनाशयोरघन्यायोऽतिदिष्टः ; सोऽतिदेशः सर्वपुण्यविषय
इत्याशङ्क्य प्रतिवक्ति — अग्निहोत्रादि त्विति । तुशब्द
आशङ्कामपनुदति ; यन्नित्यं कर्म वैदिकमग्निहोत्रादि, तत्
तत्कार्यायैव भवति ; ज्ञानस्य यत्कार्यं तदेव अस्यापि कार्यमित्यर्थः ।
कुतः ? ‘तमेतं वेदानुवचनेन ब्राह्मणा विविदिषन्ति यज्ञेन दानेन’ (बृ. उ.
४ । ४ । २२) इत्यादिदर्शनात् । ननु
ज्ञानकर्मणोर्विलक्षणकार्यत्वात्कार्यैकत्वानुपपत्तिः
— नैष दोषः, ज्वरमरणकार्ययोरपि दधिविषयोः
गुडमन्त्रसंयुक्तयोस्तृप्तिपुष्टिकार्यदर्शनात्
, तद्वत् कर्मणोऽपि ज्ञानसंयुक्तस्य मोक्षकार्योपपत्तेः । ननु अनारभ्यो
मोक्षः, कथमस्य कर्मकार्यत्वमुच्यते ? नैष दोषः,
आरादुपकारकत्वात्कर्मणः ; ज्ञानस्यैव
हि प्रापकं सत् कर्म प्रणाड्या मोक्षकारणमित्युपचर्यते ; अत एव च
अतिक्रान्तविषयमेतत्कार्यैकत्वाभिधानम् । न हि ब्रह्मविद
आगाम्यग्निहोत्रादि सम्भवति, अनियोज्यब्रह्मात्मत्वप्रतिपत्तेः
शास्त्रस्याविषयत्वात् । सगुणासु तु विद्यासु
कर्तृत्वानतिवृत्तेः सम्भवति आगाम्यपि
अग्निहोत्रादि । तस्यापि निरभिसन्धिनः
कार्यान्तराभावाद्विद्यासङ्गत्युपपत्तिः ॥
१६ ॥

किंविषयं पुनरिदम् अश्लेषविनाशवचनम् , किंविषयं वा अदो विनियोगवचनम् एकेषां
शाखिनाम् — ‘तस्य पुत्रा दायमुपयन्ति सुहृदः साधुकृत्यां द्विषन्तः
पापकृत्याम्’ इति ? अत उत्तरं पठति —

अतोऽन्यापि ह्येकेषामुभयोः ॥ १७ ॥

अतोऽग्निहोत्रादेर्नित्यात्कर्मणः अन्यापि ह्यस्ति साधुकृत्या, या
फलमभिसन्धाय क्रियते, तस्या एष विनियोग उक्तः एकेषां
शाखिनाम् — ‘सुहृदः साधुकृत्यामुपयन्ति’ इति । तस्या एव च इदम्
अघवदश्लेषविनाशनिरूपणम् — इतरस्याप्येवमसंश्लेष इति । तथाजातीयकस्य
काम्यस्य कर्मणो विद्यां प्रत्यनुपकारकत्वे सम्प्रतिपत्तिः उभयोरपि
जैमिनिबादरायणयोराचार्ययोः ॥ १७ ॥

### विद्याज्ञानसाधनत्वाधिकरणम्

यदेव विद्ययेति हि ॥ १८ ॥

समधिगतमेतदनन्तराधिकरणे — नित्यमग्निहोत्रादिकं कर्म मुमुक्षुणा
मोक्षप्रयोजनोद्देशेन
कृतमुपात्तदुरितक्षयहेतुत्वद्वारेण
सत्त्वशुद्धिकारणतां प्रतिपद्यमानं मोक्षप्रयोजनब्रह्माधिगमनिमित्तत्वेन
ब्रह्मविद्यया सह एककार्यं भवतीति ; तत्र अग्निहोत्रादि
कर्माङ्गव्यपाश्रयविद्यासंयुक्तं केवलं चास्ति —
‘य एवं विद्वान्यजति’ ‘य एवं विद्वाञ्जुहोति’ ‘य एवं विद्वाञ्शंसति’ ‘य एवं
विद्वान्गायति’ ‘तस्मादेवंविदमेव ब्रह्माणं कुर्वीत नानेवंविदम्’ (छा. उ.
४ । १७ । १०) ‘तेनोभौ कुरुतो यश्चैतदेवं वेद यश्च न वेद’ (छा. उ. १ ।
१ । १०) इत्यादिवचनेभ्यो विद्यासंयुक्तमस्ति, केवलमप्यस्ति । तत्रेदं
विचार्यते — किं विद्यासंयुक्तमेव अग्निहोत्रादिकं कर्म
मुमुक्षोर्विद्याहेतुत्वेन तया सह
एककार्यत्वं प्रतिपद्यते न केवलम् ; उत विद्यासंयुक्तं केवलं च
अविशेषेणेति । कुतः संशयः ? ‘तमेतमात्मानं यज्ञेन विविदिषन्ति’ इति
यज्ञादीनामविशेषेण आत्मवेदनाङ्गत्वेन श्रवणात् ,
विद्यासंयुक्तस्य च
अग्निहोत्रादेर्विशिष्टत्वावगमात् ।
किं तावत्प्राप्तम् ? विद्यासंयुक्तमेव कर्म अग्निहोत्रादि
आत्मविद्याशेषत्वं प्रतिपद्यते, न
विद्याहीनम् , विद्योपेतस्य
विशिष्टत्वावगमाद्विद्याविहीनात्
— ‘यदहरेव जुहोति तदहः पुनर्मृत्युमपजयत्येवं विद्वान्’ इत्यादिश्रुतिभ्यः,
‘बुद्ध्या युक्तो यया पार्थ कर्मबन्धं प्रहास्यसि’ (भ. गी. २ । ३९) ‘दूरेण
ह्यवरं कर्म बुद्धियोगाद्धनञ्जय’ (भ. गी. २ । ४९) इत्यादिस्मृतिभ्यश्च
इत्येवं प्राप्ते प्रतिपाद्यते —

यदेव विद्ययेति हि । सत्यमेतत् — विद्यासंयुक्तं कर्म अग्निहोत्रादिकं
विद्याविहीनात्कर्मणोऽग्निहोत्राद्विशिष्टम् , विद्वानिव
ब्राह्मणो विद्याविहीनाद्ब्राह्मणात् ; तथापि
नात्यन्तमनपेक्षं विद्याविहीनं कर्म
अग्निहोत्रादिकम् । कस्मात् ? ‘तमेतमात्मानं
यज्ञेन विविदिषन्ति’ इत्यविशेषेण
अग्निहोत्रादेर्विद्याहेतुत्वेन
श्रुतत्वात् । ननु विद्यासंयुक्तस्य
अग्निहोत्रादेर्विद्याविहीनाद्विशिष्टत्वावगमात्
विद्याविहीनमग्निहोत्रादि आत्मविद्याहेतुत्वेनानपेक्ष्यमेवेति युक्तम् —
नैतदेवम् ; विद्यासहायस्याग्निहोत्रादेर्विद्यानिमित्तेन
सामर्थ्यातिशयेन योगात् आत्मज्ञानं प्रति
कश्चित्कारणत्वातिशयो भविष्यति, न तथा विद्याविहीनस्य —
इति युक्तं कल्पयितुम् ; न तु ‘यज्ञेन विविदिषन्ति’
इत्यत्राविशेषेणात्मज्ञानाङ्गत्वेन
श्रुतस्याग्निहोत्रादेरनङ्गत्वं शक्यमभ्युपगन्तुम् ; तथा हि श्रुतिः —
‘यदेव विद्यया करोति श्रद्धयोपनिषदा तदेव वीर्यवत्तरं भवति’ (छा.
उ. १ । १ । १०) इति विद्यासंयुक्तस्य कर्मणोऽग्निहोत्रादेः
वीर्यवत्तरत्वाभिधानेन स्वकार्यं प्रति
कञ्चिदतिशयं ब्रुवाणा विद्याविहीनस्य तस्यैव तत्प्रयोजनं प्रति
वीर्यवत्त्वं दर्शयति ; कर्मणश्च वीर्यवत्त्वं तत् ,
यत्स्वप्रयोजनसाधनसहत्वम् । तस्माद्विद्यासंयुक्तं
नित्यमग्निहोत्रादि विद्याविहीनं च उभयमपि मुमुक्षुणा
मोक्षप्रयोजनोद्देशेन इह जन्मनि जन्मान्तरे च
प्राग्ज्ञानोत्पत्तेः कृतं यत् , तद्यथासामर्थ्यं
ब्रह्माधिगमप्रतिबन्धकारणोपात्तदुरितक्षयहेतुत्वद्वारेण
ब्रह्माधिगमकारणत्वं प्रतिपद्यमानं
श्रवणमननश्रद्धातात्पर्याद्यन्तरङ्गकारणापेक्षं
ब्रह्मविद्यया सह एककार्यं भवतीति स्थितम् ॥ १८ ॥

### इतरक्षपणाधिकरणम्

भोगेन त्वितरे क्षपयित्वा सम्पद्यते ॥ १९ ॥

अनारब्धकार्ययोः पुण्यपापयोर्विद्यासामर्थ्यात्क्षय उक्तः । इतरे तु
आरब्धकार्ये पुण्यपापे उपभोगेन क्षपयित्वा ब्रह्म सम्पद्यते,
‘तस्य तावदेव चिरं यावन्न विमोक्ष्येऽथ सम्पत्स्ये’ (छा. उ. ६ । १४ । २)
इति ‘ब्रह्मैव सन्ब्रह्माप्येति’ इति च एवमादिश्रुतिभ्यः । ननु
सत्यपि सम्यग्दर्शने यथा प्राग्देहपाताद्भेददर्शनं
द्विचन्द्रदर्शनन्यायेनानुवृत्तम् , एवं
पश्चादप्यनुवर्तेत — न, निमित्ताभवात् ।
उपभोगशेषक्षपणं हि तत्रानुवृत्तिनिमित्तम् , न
च तादृशमत्र किञ्चिदस्ति । ननु अपरः कर्माशयोऽभिनवमुपभोगमारप्स्यते — न,
तस्य दग्धबीजत्वात् ; मिथ्याज्ञानावष्टम्भं हि कर्मान्तरं देहपात
उपभोगान्तरमारभेत ; तच्च मिथ्याज्ञानं सम्यग्ज्ञानेन दग्धम् —
इत्यतः साध्वेतत् आरब्धकार्यक्षये विदुषः कैवल्यमवश्यं भवतीति ॥
१९ ॥

इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ शारीरकमीमांसासूत्रभाष्ये  
चतुर्थाध्यायस्य प्रथमः पादः ॥

## द्वितीयः पादः

अथ अपरासु विद्यासु फलप्राप्तये देवयानं पन्थानमवतारयिष्यन् प्रथमं तावत्
यथाशास्त्रमुत्क्रान्तिक्रममन्वाचष्टे ; समाना हि
विद्वदविदुषोरुत्क्रान्तिरिति
वक्ष्यति —

### वागधिकरणम्

वाङ्मनसि दर्शनाच्छब्दाच्च ॥ १ ॥

अस्ति प्रायणविषया श्रुतिः — ‘अस्य सोम्य पुरुषस्य प्रयतो वाङ्मनसि
सम्पद्यते मनः प्राणे प्राणस्तेजसि तेजः परस्यां
देवतायाम्’ (छा. उ. ६ । ८ । ६) इति । किमिह वाच एव
वृत्तिमत्त्या मनसि सम्पत्तिरुच्यते, उत वाग्वृत्तेरिति विशयः ।
तत्र वागेव तावत् मनसि सम्पद्यत इति प्राप्तम् ; तथा हि
श्रुतिरनुगृहीता भवति ; इतरथा लक्षणा स्यात् ;
श्रुतिलक्षणाविशये च श्रुतिर्न्याय्या, न लक्षणा ; तस्मात् वाच एव अयं
मनसि प्रलय इति ॥

एवं प्राप्ते, ब्रूमः — वाग्वृत्तिर्मनसि सम्पद्यत इति । कथं
वाग्वृत्तिरिति व्याख्यायते, यावता ‘वाङ्मनसि’
इत्येव आचार्यः पठति ? सत्यमेतत् ; पठिष्यति तु परस्तात् — ‘अविभागो
वचनात्’ (ब्र. सू. ४ । २ । १६) इति ; तस्मादत्र
वृत्त्युपशममात्रं विवक्षितमिति गम्यते ।
तत्त्वप्रलयविवक्षायां तु सर्वत्रैव अविभागसाम्यात् किं
परत्रैव विशिंष्यात् — ‘अविभागः’ इति ; तस्मादत्र
वृत्त्युपसंहारविवक्षा । वाग्वृत्तिः
पूर्वमुपसंह्रियते मनोवृत्ताववस्थितायामित्यर्थः । कस्मात् ?
दर्शनात् — दृश्यते हि वाग्वृत्तेः पूर्वोपसंहारो मनोवृत्तौ विद्यमानायाम्
; न तु वाच एव वृत्तिमत्त्या मनस्युपसंहारः केनचिदपि द्रष्टुं शक्यते । ननु
श्रुतिसामर्थ्यात् वाच एवायं मनस्यप्ययो युक्त इत्युक्तम् — नेत्याह,
अतत्प्रकृतित्वात् ; यस्य हि यत उत्पत्तिः, तस्य तत्र प्रलयो
न्याय्यः, मृदीव शरावस्य ; न च मनसो वागुत्पद्यत इति किञ्चन
प्रमाणमस्ति । वृत्त्युद्भवाभिभवौ तु
अप्रकृतिसमाश्रयावपि दृश्येते ;
पार्थिवेभ्यो हि इन्धनेभ्यः
तैजसस्याग्नेर्वृत्तिरुद्भवति,
अप्सु च उपशाम्यति । कथं तर्हि अस्मिन्पक्षे शब्दः — ‘वाङ्मनसि सम्पद्यते’
इति ? अत आह — शब्दाच्चेति ; शब्दोऽप्यस्मिन्पक्षेऽवकल्पते,
वृत्तिवृत्तिमतोरभेदोपचारादित्यर्थः ॥ १ ॥

अत एव च सर्वाण्यनु ॥ २ ॥

‘तस्मादुपशान्ततेजाः पुनर्भवमिन्द्रियैर्मनसि सम्पद्यमानैः’ (प्र. उ. ३ ।
९) इत्यत्र अविशेषेण सर्वेषामेवेन्द्रियाणां मनसि सम्पत्तिः श्रूयते ;
तत्रापि अत एव वाच इव चक्षुरादीनामपि सवृत्तिके मनस्यवस्थिते
वृत्तिलोपदर्शनात् तत्त्वप्रलयासम्भवात् शब्दोपपत्तेश्च
वृत्तिद्वारेणैव सर्वाणीन्द्रियाणि मनोऽनुवर्तन्ते । सर्वेषां
करणानां मनस्युपसंहाराविशेषे सति वाचः पृथग्ग्रहणम्
‘वाङ्मनसि सम्पद्यते’ इत्युदाहरणानुरोधेन ॥ २ ॥

### मनोऽधिकरणम्

तन्मनः प्राण उत्तरात् ॥ ३ ॥

समधिगतमेतत् — ‘वाङ्मनसि सम्पद्यते’ (छा. उ. ६ । ८ । ६) इत्यत्र
वृत्तिसम्पत्तिविवक्षेति ; अथ यदुत्तरं वाक्यम् ‘मनः
प्राणे’ (छा. उ. ६ । ८ । ६) इति, किमत्रापि वृत्तिसम्पत्तिरेव विवक्ष्यते,
उत वृत्तिमत्सम्पत्तिः — इति विचिकित्सायाम् , वृत्तिमत्सम्पत्तिरेव अत्र
इति प्राप्तम् , श्रुत्यनुग्रहात् ; तत्प्रकृतित्वोपपत्तेश्च ; तथा हि —
‘अन्नमयꣳ हि सोम्य मन आपोमयः प्राणः’ (छा. उ. ६ । ५ । ४) इत्यन्नयोनि
मन आमनन्ति, अब्योनिं च प्राणम् ; ‘आपश्चान्नमसृजन्त’ — इति श्रुतिः ।
अतश्च यन्मनः प्राणे प्रलीयते, अन्नमेव तदप्सु प्रलीयते ; अन्नं
हि मनः, आपश्च प्राणः, प्रकृतिविकाराभेदादिति । एवं प्राप्ते, ब्रूमः —
तदपि आगृहीतबाह्येन्द्रियवृत्ति मनो वृत्तिद्वारेणैव प्राणे प्रलीयत
इति उत्तराद्वाक्यादवगन्तव्यम् ; तथा हि सुषुप्सोर्मुमूर्षोश्च
प्राणवृत्तौ परिस्पन्दात्मिकायामवस्थितायाम् ,
मनोवृत्तीनामुपशमो दृश्यते ; न च मनसः
स्वरूपाप्ययः प्राणे सम्भवति ; अतत्प्रकृतित्वात् । ननु दर्शितं
मनसः प्राणप्रकृतित्वम् — नैतत्सारम् ; न हि ईदृशेन प्राणाडिकेन
तत्प्रकृतित्वेन मनः प्राणे सम्पत्तुमर्हति ; एवमपि हि अन्ने मनः
सम्पद्येत, अप्सु चान्नम् , अप्स्वेव च प्राणः ; न ह्येतस्मिन्नपि पक्षे
प्राणभावपरिणताभ्योऽद्भ्यो मनो जायत इति किञ्चन प्रमाणमस्ति ;
तस्मात् न मनसः प्राणे स्वरूपाप्ययः । वृत्त्यप्ययेऽपि तु
शब्दोऽवकल्पते, वृत्तिवृत्तिमतोरभेदोपचारात् इति दर्शितम् ॥ ३ ॥

### अध्यक्षाधिकरणम्

सोऽध्यक्षे तदुपगमादिभ्यः ॥ ४ ॥

स्थितमेतत् — यस्य यतो नोत्पत्तिः, तस्य तस्मिन्वृत्तिप्रलयः, न
स्वरूपप्रलय इति ; इदमिदानीम् ‘प्राणस्तेजसि’
इत्यत्र चिन्त्यते — किं यथाश्रुति प्राणस्य तेजस्येव
वृत्त्युपसंहारः, किं वा देहेन्द्रियपञ्जराध्यक्षे जीव इति ।
तत्र श्रुतेरनतिशङ्क्यत्वात् प्राणस्य तेजस्येव सम्पत्तिः स्यात् ,
अश्रुतकल्पनाया अन्याय्यत्वात् — इत्येवं प्राप्ते
प्रतिपद्यते — सोऽध्यक्ष इति । स प्रकृतः प्राणः, अध्यक्षे
अविद्याकर्मपूर्वप्रज्ञोपाधिके विज्ञानात्मनि अवतिष्ठते ; तत्प्रधाना
प्राणवृत्तिर्भवतीत्यर्थः । कुतः ? तदुपगमादिभ्यः —
‘एवमेवेममात्मानमन्तकाले सर्वे प्राणा अभिसमायन्ति
यत्रैतदूर्ध्वोच्छ्वासी भवति’ इति हि श्रुत्यन्तरम् अध्यक्षोपगामिनः
सर्वान्प्राणान् अविशेषेण दर्शयति ; विशेषेण च ‘तमुत्क्रामन्तं
प्राणोऽनूत्क्रामति’ (बृ. उ. ४ । ४ । २) इति पञ्चवृत्तेः
प्राणस्य अध्यक्षानुगामितां दर्शयति, तदनुवृत्तितां च इतरेषाम्
‘प्राणमनूत्क्रामन्तꣳ सर्वे प्राणा अनूत्क्रामन्ति’ (बृ. उ. ४ । ४ । २) इति
; ‘सविज्ञानो भवति’ इति च अध्यक्षस्य अन्तर्विज्ञानवत्त्वप्रदर्शनेन
तस्मिन् अपीतकरणग्रामस्य प्राणस्य अवस्थानं गमयति । ननु
‘प्राणस्तेजसि’ इति श्रूयते ; कथं प्राणोऽध्यक्षे इत्यधिकावापः
क्रियते ? नैष दोषः, अध्यक्षप्रधानत्वादुत्क्रमणादिव्यवहारस्य,
श्रुत्यन्तरगतस्यापि च विशेषस्यापेक्षणीयत्वात् ॥ ४ ॥

कथं तर्हि ‘प्राणस्तेजसि’ इति श्रुतिरित्यत आह —

भूतेषु तच्छ्रुतेः ॥ ५ ॥

स प्राणसम्पृक्तोऽध्यक्षः तेजःसहचरितेषु भूतेषु देहबीजभूतेषु सूक्ष्मेषु
अवतिष्ठत इत्यवगन्तव्यम् , ‘प्राणस्तेजसि’ इति श्रुतेः । ननु च इयं
श्रुतिः प्राणस्य तेजसि स्थितिं दर्शयति, न प्राणसम्पृक्तस्याध्यक्षस्य
— नैष दोषः, सोऽध्यक्षे — इति अध्यक्षस्याप्यन्तराल उपसंख्यातत्वात् ;
योऽपि हि स्रुघ्नान्मथुरां गत्वा मथुरायाः पाटलिपुत्रं व्रजति,
सोऽपि स्रुघ्नात्पाटलिपुत्रं यातीति शक्यते वदितुम् ; तस्मात्
‘प्राणस्तेजसि’ इति प्राणसम्पृक्तस्याध्यक्षस्यैव एतत्
तेजःसहचरितेषु भूतेष्ववस्थानम् ॥ ५ ॥

कथं तेजःसहचरितेषु भूतेष्वित्युच्यते, यावता एकमेव तेजः श्रूयते —
‘प्राणस्तेजसि’ इति ? अत आह —

नैकस्मिन्दर्शयतो हि ॥ ६ ॥

न एकस्मिन्नेव तेजसि शरीरान्तरप्रेप्सावेलायां जीवोऽवतिष्ठते, कार्यस्य
शरीरस्यानेकात्मकत्वदर्शनात् । दर्शयतश्च एतमर्थं प्रश्नप्रतिवचने
‘आपः पुरुषवचसः’ (छा. उ. ५ । ३ । ३) इति ; तद्व्याख्यातम्
‘त्र्यात्मकत्वात्तु भूयस्त्वात्’ (ब्र. सू.
३ । १ । २) इत्यत्र । श्रुतिस्मृती च एतमर्थं दर्शयतः ; श्रुतिः —
‘पृथ्वीमय आपोमयो वायुमय आकाशमयस्तेजोमयः’ इत्याद्या ;
स्मृतिरपि — ‘अण्व्यो मात्राऽविनाशिन्यो दशार्धानां तु याः स्मृताः ।
ताभिः सार्धमिदं सर्वं सम्भवत्यनुपूर्वशः’ (म. स्मृ. १ । २७)
इत्याद्या । ननु च उपसंहृतेषु वागादिषु करणेषु
शरीरान्तरप्रेप्सावेलायाम् ‘क्वायं तदा पुरुषो भवति’
(बृ. उ. ३ । २ । १३) इत्युपक्रम्य श्रुत्यन्तरं कर्माश्रयतां निरूपयति
— ‘तौ ह यदूचतुः कर्म हैव तदूचतुरथ ह यत्प्रशशꣳसतुः कर्म हैव
तत्प्रशशꣳसतुः’ (बृ. उ. ३ । २ । १३) इति ;
अत्रोच्यते — तत्र कर्मप्रयुक्तस्य ग्रहातिग्रहसंज्ञकस्य
इन्द्रियविषयात्मकस्य बन्धनस्य प्रवृत्तिरिति कर्माश्रयतोक्ता ; इह
पुनः भूतोपादानाद्देहान्तरोत्पत्तिरिति भूताश्रयत्वमुक्तम् ;
प्रशंसाशब्दादपि तत्र प्राधान्यमात्रं कर्मणः प्रदर्शितम् , न
त्वाश्रयान्तरं निवारितम् ; तस्मादविरोधः ॥ ६ ॥

### आसृत्युपक्रमाधिकरणम्

समाना चासृत्युपक्रमादमृतत्वं चानुपोष्य ॥ ७ ॥

सेयमुत्क्रान्तिः किं विद्वदविदुषोः समाना, किं वा विशेषवती — इति
विशयानानां विशेषवतीति तावत्प्राप्तम् ।
भूताश्रयविशिष्टा ह्येषा ; पुनर्भवाय च
भूतान्याश्रीयन्ते ; न च विदुषः पुनर्भवः सम्भवति ; अमृतत्वं हि
विद्वानश्नुते — इति स्थितिः ; तस्मादविदुष एव एषा
उत्क्रान्तिः । ननु विद्याप्रकरणे समाम्नानात्
विदुष एव एषा भवेत् — न, स्वापादिवत् यथाप्राप्तानुकीर्तनात् ; यथा हि
‘यत्रैतत्पुरुषः स्वपिति नाम’ (छा. उ. ६ । ८ । १), ‘अशिशिषति नाम’
(छा. उ. ६ । ८ । ३), ‘पिपासति नाम’ (छा. उ. ६ । ८ । ५) इति च
सर्वप्राणिसाधारणा एव स्वापादयोऽनुकीर्त्यन्ते
विद्याप्रकरणेऽपि
प्रतिपिपादयिषितवस्तुप्रतिपादनानुगुण्येन,
न तु विदुषो विशेषवन्तो विधित्स्यन्ते ; एवम् इयमपि उत्क्रान्तिः
महाजनगतैवानुकीर्त्यते, यस्यां परस्यां देवतायां
पुरुषस्य प्रयतः तेजः सम्पद्यते स आत्मा तत्त्वमसि —
इत्येतत्प्रतिपादयितुम् । प्रतिषिद्धा च एषा विदुषः —
‘न तस्य प्राणा उत्क्रामन्ति’ (बृ. उ. ४ । ४ । ६) इति । तस्मात् अविदुष
एवैषेति ॥

एवं प्राप्ते, ब्रूमः — समाना चैषा उत्क्रान्तिः ‘वाङ्मनसि’ इत्याद्या
विद्वदविदुषोः आसृत्युपक्रमात् भवितुमर्हति, अविशेषश्रवणात् ;
अविद्वान् देहबीजभूतानि भूतसूक्ष्माण्याश्रित्य कर्मप्रयुक्तो
देहग्रहणमनुभवन् संसरति, विद्वांस्तु ज्ञानप्रकाशितं
मोक्षनाडीद्वारमाश्रयते — तदेतत् ‘आसृत्युपक्रमात्’
इत्युक्तम् । ननु अमृतत्वं विदुषा प्राप्तव्यम् , न च
तद्देशान्तरायत्तम् , तत्र कुतो भूताश्रयत्वं सृत्युपक्रमो
वेति — अत्रोच्यते — अनुपोष्य च, इदम् , अदग्ध्वा
अत्यन्तमविद्यादीन्क्लेशान् ,
अपरविद्यासामर्थ्यात् आपेक्षिकममृतत्वं प्रेप्सते , सम्भवति तत्र
सृत्युपक्रमः भूताश्रयत्वं च — न हि निराश्रयाणां प्राणानां
गतिरुपपद्यते ; तस्माददोषः ॥ ७ ॥

### संसारव्यपदेशाधिकरणम्

तदाऽपीतेः संसारव्यपदेशात् ॥ ८ ॥

‘तेजः परस्यां देवतायाम्’ (छा. उ. ६ । ८ । ६) इत्यत्र प्रकरणसामर्थ्यात्
तत् यथाप्रकृतं तेजः साध्यक्षं सप्राणं सकरणग्रामं भूतान्तरसहितं
प्रयतः पुंसः परस्यां देवतायां सम्पद्यत इत्येतदुक्तं भवति ;
कीदृशी पुनरियं सम्पत्तिः स्यादिति चिन्त्यते । तत्र आत्यन्तिक
एव तावत् स्वरूपप्रविलय इति प्राप्तम् , तत्प्रकृतित्वोपपत्तेः ; सर्वस्य
हि जनिमतो वस्तुजातस्य प्रकृतिः परा देवतेति प्रतिष्ठापितम् ; तस्मात्
आत्यन्तिकी इयमविभागापत्तिरिति । एवं प्राप्ते, ब्रूमः — तत् तेजआदि
भूतसूक्ष्मं श्रोत्रादिकरणाश्रयभूतम् आपीतेः आसंसारमोक्षात्
सम्यग्ज्ञाननिमित्तात् अवतिष्ठते — ‘योनिमन्ये प्रपद्यन्ते
शरीरत्वाय देहिनः । स्थाणुमन्येऽनुसंयन्ति यथाकर्म यथाश्रुतम्’
(क. उ. २ । २ । ७) इत्यादिसंसारव्यपदेशात् ; अन्यथा हि सर्वः प्रायणसमय एव
उपाधिप्रत्यस्तमयादत्यन्तं ब्रह्म सम्पद्येत, तत्र विधिशास्त्रमनर्थकं
स्यात् , विद्याशास्त्रं च ; मिथ्याज्ञाननिमित्तश्च बन्धो न
सम्यग्ज्ञानादृते विस्रंसितुमर्हति ; तस्मात्
तत्प्रकृतित्वेऽपि सुषुप्तिप्रलयवत् बीजभावावशेषैव
एषा सत्सम्पत्तिरिति ॥ ८ ॥

सूक्ष्मं प्रमाणतश्च तथोपलब्धेः ॥ ९ ॥

तच्च इतरभूतसहितं तेजो जीवस्य अस्माच्छरीरात्प्रवसत आश्रयभूतं स्वरूपतः
परिमाणतश्च सूक्ष्मं भवितुमर्हति । तथा हि
नाडीनिष्क्रमणश्रवणादिभ्योऽस्य
सौक्ष्म्यमुपलभ्यते । तत्र तनुत्वात्सञ्चारोपपत्तिः ; स्वच्छत्वाच्च
अप्रतीघातोपपत्तिः ; अत एव च देहान्निर्गच्छन्
पार्श्वस्थैर्नोपलभ्यते ॥ ९ ॥

नोपमर्देनातः ॥ १० ॥

अत एव च सूक्ष्मत्वात् नास्य स्थूलस्य शरीरस्योपमर्देन दाहादिनिमित्तेन
इतरत्सूक्ष्मं शरीरमुपमृद्यते ॥ १० ॥

अस्यैव चोपपत्तेरेष ऊष्मा ॥ ११ ॥

अस्यैव च सूक्ष्मस्य शरीरस्य एष ऊष्मा, यमेतस्मिञ्च्छरीरे
संस्पर्शेनोष्माणं विजानन्ति । तथा हि
मृतावस्थायाम् अवस्थितेऽपि देहे विद्यमानेष्वपि च रूपादिषु देहगुणेषु ,
न ऊष्मा उपलभ्यते, जीवदवस्थायामेव तु उपलभ्यते — इत्यत उपपद्यते

प्रसिद्धशरीरव्यतिरिक्तव्यपाश्रय एव एष ऊष्मेति । तथा च श्रुतिः — ‘उष्ण एव
जीविष्यञ्शीतो मरिष्यन्’ इति ॥ ११ ॥

### प्रतिषेधाधिकरणम्

प्रतिषेधादिति चेन्न शारीरात् ॥ १२ ॥

‘अमृतत्वं चानुपोष्य’ इत्यतो विशेषणात् आत्यन्तिकेऽमृतत्वे
गत्युत्क्रान्त्योरभावोऽभ्युपगतः ;
तत्रापि केनचित्कारणेन उत्क्रान्तिमाशङ्क्य प्रतिषेधति —
‘अथाकामयमानो योऽकामो निष्काम आप्तकाम आत्मकामो भवति न तस्य प्राणा
उत्क्रामन्ति ब्रह्मैव सन्ब्रह्माप्येति’ (बृ. उ. ४ । ४ । ६) इति । अतः
परविद्याविषयात्प्रतिषेधात् न परब्रह्मविदो देहात्
प्राणानामुत्क्रान्तिरस्तीति चेत् ,
नेत्युच्यते, यतः शारीरादात्मन एष उत्क्रान्तिप्रतिषेधः
प्राणानाम् , न शरीरात् । कथमवगम्यते ? ‘न तस्मात्प्राणा
उत्क्रामन्ति’ इति शाखान्तरे पञ्चमीप्रयोगात् ;
सम्बन्धसामान्यविषया हि षष्ठी
शाखान्तरगतया पञ्चम्या सम्बन्धविशेषे व्यवस्थाप्यते ;
‘तस्मात्’ इति च प्राधान्यात् अभ्युदयनिःश्रेयसाधिकृतो
देही सम्बध्यते, न देहः ; न तस्मादुच्चिक्रमिषोर्जीवात् प्राणा
अपक्रामन्ति, सहैव तेन भवन्ति — इत्यर्थः । सप्राणस्य च
प्रवसतो भवत्युत्क्रान्तिर्देहादिति ॥ १२ ॥

एवं प्राप्ते, प्रत्युच्यते —

स्पष्टो ह्येकेषाम् ॥ १३ ॥

नैतदस्ति — यदुक्तम् , परब्रह्मविदोऽपि देहात् अस्त्युत्क्रान्तिः
उत्क्रान्तिप्रतिषेधस्य देह्यपादानत्वादिति ; यतो
देहापादान एव उत्क्रान्तिप्रतिषेध एकेषां समाम्नातॄणां
स्पष्ट उपलभ्यते । तथा हि — आर्तभागप्रश्ने ‘यत्रायं पुरुषो
म्रियत उदस्मात्प्राणाः क्रामन्त्याहो नेति’ (बृ. उ. ३ । २ । ११)
इत्यत्र, ‘नेति होवाच याज्ञवल्क्यः’ (बृ. उ. ३ । २ । ११)
इत्यनुत्क्रान्तिपक्षं परिगृह्य, न
तर्ह्ययमनुत्क्रान्तेषु प्राणेषु
मृतः — इत्यस्यामाशङ्कायाम् ‘अत्रैव समवनीयन्ते’ इति प्रविलयं
प्राणानां प्रतिज्ञाय, तत्सिद्धये ‘स
उच्छ्वयत्याध्मायत्याध्मातो
मृतः शेते’ (बृ. उ. ३ । २ । ११) इति सशब्दपरामृष्टस्य प्रकृतस्य
उत्क्रान्त्यवधेः उच्छ्वयनादीनि समामनन्ति ; देहस्य
च एतानि स्युः न देहिनः ; तत्सामान्यात् , ‘न तस्मात्प्राणा
उत्क्रामन्त्यत्रैव समवनीयन्ते’ इत्यत्रापि —
अभेदोपचारेण देहापादानस्यैव उत्क्रमणस्य प्रतिषेधः — यद्यपि
प्राधान्यं देहिनः — इति व्याख्येयम् , येषां
पञ्चमीपाठः । येषां तु षष्ठीपाठः, तेषां
विद्वत्सम्बन्धिनी उत्क्रान्तिः प्रतिषिध्यत
इति, प्राप्तोत्क्रान्तिप्रतिषेधार्थत्वात् अस्य वाक्यस्य,
देहापादानैव सा प्रतिषिद्धा भवति , देहादुत्क्रान्तिः
प्राप्ता, न देहिनः ; अपि च ‘चक्षुष्टो वा मूर्ध्नो वान्येभ्यो वा
शरीरदेशेभ्यस्तमुत्क्रामन्तं प्राणोऽनूत्क्रामति
प्राणमनूत्क्रामन्तꣳ सर्वे प्राणा अनूत्क्रामन्ति’
(बृ. उ. ४ । ४ । २) इत्येवमविद्वद्विषये सप्रपञ्चमुत्क्रमणं संसारगमनं च
दर्शयित्वा, ‘इति नु कामयमानः’ (बृ. उ. ४ । ४ । ६) इति उपसंहृत्य
अविद्वत्कथाम् , ‘अथाकामयमानः’ (बृ. उ. ४ । ४ । ६) इति व्यपदिश्य
विद्वांसम् — यदि तद्विषयेऽप्युत्क्रान्तिमेव प्रापयेत् , असमञ्जस एव
व्यपदेशः स्यात् ; तस्मात् अविद्वद्विषये
प्राप्तयोर्गत्युत्क्रान्त्योः
विद्वद्विषये प्रतिषेधः — इत्येवमेव व्याख्येयम् , व्यपदेशार्थवत्त्वाय । न
च ब्रह्मविदः सर्वगतब्रह्मात्मभूतस्य प्रक्षीणकामकर्मणः उत्क्रान्तिः
गतिर्वा उपपद्यते, निमित्ताभावात् । ‘अत्र ब्रह्म समश्नुते’
इति च एवंजातीयकाः श्रुतयो गत्युत्क्रान्त्योरभावं सूचयन्ति ॥ १३ ॥

स्मर्यते च ॥ १४ ॥

स्मर्यतेऽपि च महाभारते गत्युत्क्रान्त्योरभावः — ‘सर्वभूतात्मभूतस्य
सम्यग्भूतानि पश्यतः । देवा अपि मार्गे मुह्यन्त्यपदस्य
पदैषिणः’ (म. भा. १२ । २३९  । २३) इति । ननु गतिरपि
ब्रह्मविदः सर्वगतब्रह्मात्मभूतस्य स्मर्यते — ‘शुकः किल
वैयासकिर्मुमुक्षुरादित्यमण्डलमभिप्रतस्थे पित्रा चानुगम्याहूतो भो इति
प्रतिशुश्राव’ इति — न ; सशरीरस्यैव अयं योगबलेन
विशिष्टदेशप्राप्तिपूर्वकः
शरीरोत्सर्ग इति द्रष्टव्यम् ,
सर्वभूतदृश्यत्वाद्युपन्यासात्
; न हि अशरीरं गच्छन्तं सर्वभूतानि द्रष्टुं शक्नुयुः ; तथा च
तत्रैवोपसंहृतम् — ‘शुकस्तु मारुताच्छीघ्रां
गतिं कृत्वान्तरिक्षगः ।’ (म. भा. १२ । ३३३  । १९) ‘दर्शयित्वा
प्रभावं स्वं सर्वभूतगतोऽभवत्’ (म. भा. १२ । ३३३  । २०) इति ।
तस्मादभावः परब्रह्मविदो गत्युत्क्रान्त्योः । गतिश्रुतीनां तु
विषयमुपरिष्टाद्व्याख्यास्यामः ॥ १४ ॥

### वागादिलयाधिकरणम्

तानि परे तथा ह्याह ॥ १५ ॥

तानि पुनः प्राणशब्दोदितानि इन्द्रियाणि भूतानि च परब्रह्मविदः तस्मिन्नेव
परस्मिन्नात्मनि प्रलीयन्ते । कस्मात् ? तथा हि आह श्रुतिः — ‘एवमेवास्य
परिद्रष्टुरिमाः षोडश कलाः पुरुषायणाः पुरुषं प्राप्यास्तं गच्छन्ति’
(प्र. उ. ६ । ५) इति । ननु ‘गताः कलाः पञ्चदश प्रतिष्ठाः’ (मु. उ.
३ । २ । ७) इति विद्वद्विषयैवापरा श्रुतिः परस्मादात्मनोऽन्यत्रापि
कलानां प्रलयम् आह स्म — न ; सा खलु व्यवहारापेक्षा — पार्थिवाद्याः
कलाः पृथिव्यादीरेव स्वप्रकृतीरपियन्तीति ; इतरा तु
विद्वत्प्रतिपत्त्यपेक्षा —
कृत्स्नं कलाजातं परब्रह्मविदो ब्रह्मैव सम्पद्यत इति ; तस्माददोषः
॥ १५ ॥

### अविभागाधिकरणम्

अविभागो वचनात् ॥ १६ ॥

स पुनर्विदुषः कलाप्रलयः किम् इतरेषामिव सावशेषो भवति, आहोस्विन्निरवशेष
इति । तत्र प्रलयसामान्यात् शक्त्यवशेषताप्रसक्तौ ब्रवीति —
अविभागापत्तिरेवेति । कुतः ? वचनात् ; तथा हि
कलाप्रलयमुक्त्वा वक्ति — ‘भिद्येते तासां नामरूपे
पुरुष इत्येवं प्रोच्यते स एषोऽकलोऽमृतो भवति’ (प्र. उ. ६ । ५) इति ।
अविद्यानिमित्तानां च कलानां न विद्यानिमित्ते प्रलये
सावशेषत्वोपपत्तिः । तस्मादविभाग एवेति
॥ १६ ॥

### तदोकोऽधिकरणम्

तदोकोऽग्रज्वलनं तत्प्रकाशितद्वारो
विद्यासामर्थ्यात्तच्छेषगत्यनुस्मृतियोगाच्च
हार्दानुगृहीतः शताधिकया ॥ १७ ॥

समाप्ता प्रासङ्गिकी परविद्यागता चिन्ता ; सम्प्रति तु अपरविद्याविषयामेव
चिन्तामनुवर्तयति । समाना च आसृत्युपक्रमात् विद्वदविदुषोरुत्क्रान्तिः
— इत्युक्तम् ; तम् इदानीं सृत्युपक्रमं दर्शयति । तस्य
उपसंहृतवागादिकलापस्योच्चिक्रमिषतो
विज्ञानात्मनः, ओकः आयतनं हृदयम् — ‘स एतास्तेजोमात्राः समभ्याददानो
हृदयमेवान्ववक्रामति’ इति श्रुतेः, तदग्रप्रज्वलनपूर्विका
चक्षुरादिस्थानापादाना च उत्क्रान्तिः श्रूयते — ‘तस्य
हैतस्य हृदयस्याग्रं प्रद्योतते तेन प्रद्योतेनैष आत्मा
निष्क्रामति चक्षुष्टो वा मूर्ध्नो वान्येभ्यो वा
शरीरदेशेभ्यः’ (बृ. उ. ४ । ४ । २) इति । सा
किमनियमेनैव विद्वदविदुषोर्भवति, अथास्ति कश्चिद्विदुषो
विशेषनियमः — इति विचिकित्सायाम् , श्रुत्यविशेषादनियमप्राप्तौ, आचष्टे —
समानेऽपि हि विद्वदविदुषोर्हृदयाग्रप्रद्योतने तत्प्रकाशितद्वारत्वे च,
मूर्धस्थानादेव विद्वान्निष्क्रामति, स्थानान्तरेभ्यस्तु इतरे ।
कुतः ? विद्यासामर्थ्यात् ; यदि विद्वानपि इतरवत् यतः
कुतश्चिद्देहदेशात् उत्क्रामेत् , नैव
उत्कृष्टं लोकं लभेत, तत्र अनर्थिकैव विद्या स्यात् ।
तच्छेषगत्यनुस्मृतियोगाच्च — विद्याशेषभूता च
मूर्धन्यनाडीसम्बद्धा गतिः अनुशीलयितव्या
विद्याविशेषेषु विहिता ; तामभ्यस्यन् तयैव प्रतिष्ठत
इति युक्तम् । तस्मात् हृदयालयेन ब्रह्मणा सूपासितेन अनुगृहीतः तद्भावं
समापन्नो विद्वान् मूर्धन्ययैव शताधिकया शतादतिरिक्तया एकशततम्या
नाड्या निष्क्रामति, इतराभिरितरे । तथा हि हार्दविद्यां प्रकृत्य
समामनन्ति — ‘शतं चैका च हृदयस्य नाड्यस्तासां
मूर्धानमभिनिःसृतैका ।
तयोर्ध्वमायन्नमृतत्वमेति
विष्वङ्ङन्या उत्क्रमणे भवन्ति’ (छा. उ. ८ । ६ । ६)
इति ॥ १७ ॥

### रश्म्यधिकरणम्

रश्म्यनुसारी ॥ १८ ॥

अस्ति हार्दविद्या ‘अथ यदिदमस्मिन्ब्रह्मपुरे दहरं पुण्डरीकं वेश्म’ (छा.
उ. ८ । १ । १) इत्युपक्रम्य विहिता ; तत्प्रक्रियायाम् ‘अथ या एता
हृदयस्य नाड्यः’ (छा. उ. ८ । ६ । १) इत्युपक्रम्य सप्रपञ्चं
नाडीरश्मिसम्बन्धमुक्त्वा उक्तम् — ‘अथ
यत्रैतदस्माच्छरीरादुत्क्रामत्यथैतैरेव
रश्मिभिरूर्ध्वमाक्रमते’ (छा. उ. ८ । ६ । ५) इति ; पुनश्चोक्तम् —
‘तयोर्ध्वमायन्नमृतत्वमेति’ (छा. उ. ८ । ६ । ६) इति ;
तस्मात् शताधिकया नाड्या निष्क्रामन् रश्म्यनुसारी निष्क्रामतीति
गम्यते । तत् किम् अविशेषेणैव अहनि रात्रौ वा म्रियमाणस्य
रश्म्यनुसारित्वम् , आहोस्विदहन्येव — इति संशये सति,
अविशेषश्रवणात् अविशेषेणैव तावत् रश्म्यनुसारीति प्रतिज्ञायते ॥ १८ ॥

निशि नेति चेन्न सम्बन्धस्य यावद्देहभावित्वाद्दर्शयति च ॥ १९ ॥

अस्ति अहनि नाडीरश्मिसम्बन्ध इति अहनि मृतस्य स्यात् रश्म्यनुसारित्वम् ;
रात्रौ तु प्रेतस्य न स्यात् , नाडीरश्मिसम्बन्धविच्छेदात् — इति चेत्
, न, नाडीरश्मिसम्बन्धस्य यावद्देहभावित्वात् ; यावद्देहभावी हि
शिराकिरणसम्पर्कः ; दर्शयति चैतमर्थं श्रुतिः —
‘अमुष्मादादित्यात्प्रतायन्ते ता आसु नाडीषु सृप्ता आभ्यो
नाडीभ्यः प्रतायन्ते तेऽमुष्मिन्नादित्ये सृप्ताः’ (छा. उ.
८ । ६ । २) इति ; निदाघसमये च निशास्वपि किरणानुवृत्तिरुपलभ्यते,
प्रतापादिकार्यदर्शनात् ; स्तोकानुवृत्तेस्तु
दुर्लक्ष्यत्वम् ऋत्वन्तररजनीषु ,
शैशिरेष्विव दुर्दिनेषु ; ‘अहरेवैतद्रात्रौ दधाति’ इति
च एतदेव दर्शयति । यदि च रात्रौ प्रेतः विनैव रश्म्यनुसारेण
ऊर्ध्वमाक्रमेत, रश्म्यनुसारानर्थक्यं भवेत् ;
न ह्येतत् विशिष्य अधीयते — यो दिवा प्रैति, स
रश्मीनपेक्ष्योर्ध्वमाक्रमते,
यस्तु रात्रौ सोऽनपेक्ष्यैवेति । अथ तु विद्वानपि रात्रिप्रायणापराधमात्रेण
नोर्ध्वमाक्रमेत, पाक्षिकफला विद्येति अप्रवृत्तिरेव तस्यां स्यात् ।
मृत्युकालानियमात् ; अथापि रात्रावुपरतोऽहरागमम् उदीक्षेत,
अहरागमेऽप्यस्य कदाचित् अरश्मिसम्बन्धार्हं शरीरं स्यात्
पावकादिसम्पर्कात् ; ‘स
यावत्क्षिप्येन्मनस्तावदादित्यं
गच्छति’ (छा. उ. ८ । ६ । ५) इति च श्रुतिः अनुदीक्षां दर्शयति । तस्मात्
अविशेषेणैव इदं रात्रिंदिवं रश्म्यनुसारित्वम् ॥ १९ ॥

### दक्षिणायनाधिकरणम्

अतश्चायनेऽपि दक्षिणे ॥ २० ॥

अत एव च उदीक्षानुपपत्तेः, अपाक्षिकफलत्वाच्च विद्यायाः, अनियतकालत्वाच्च
मृत्योः, दक्षिणायनेऽपि म्रियमाणो विद्वान् प्राप्नोत्येव विद्याफलम् ।
उत्तरायणमरणप्राशस्त्यप्रसिद्धेः, भीष्मस्य च प्रतीक्षादर्शनात् ,
‘आपूर्यमाणपक्षाद्यान्षडुदङ्ङेति मासाꣳस्तान्’ (छा. उ.
४ । १५ । ५) इति च श्रुतेः, अपेक्षितव्यमुत्तरायणम् — इतीमामाशङ्काम्
अनेन सूत्रेणापनुदति ; प्राशस्त्यप्रसिद्धिः अविद्वद्विषया ;
भीष्मस्य तूत्तरायणप्रतिपालनम् आचारपरिपालनार्थं
पितृप्रसादलब्धस्वच्छन्दमृत्युताख्यापनार्थं च ।
श्रुतेस्तु अर्थं वक्ष्यति ‘आतिवाहिकास्तल्लिङ्गात्’ (ब्र. सू.
४ । ३ । ४) इति ॥ २० ॥

ननु च ‘यत्र काले त्वनावृत्तिमावृत्तिं चैव योगिनः । प्रयाता यान्ति तं
कालं वक्ष्यामि भरतर्षभ’ (भ. गी. ८ । २३) इति कालप्राधान्येन
उपक्रम्य अहरादिकालविशेषः स्मृतावनावृत्तये नियमितः ; कथं
रात्रौ दक्षिणायने वा प्रयातोऽनावृत्तिं यायात् — इत्यत्रोच्यते
—

योगिनः प्रति च स्मर्यते स्मार्ते चैते ॥ २१ ॥

योगिनः प्रति च अयम् अहरादिकालविनियोगः अनावृत्तये स्मर्यते ; स्मार्ते
चैते योगसांख्ये, न श्रौते ; अतो विषयभेदात् प्रमाणविशेषाच्च नास्य
स्मार्तस्य कालविनियोगस्य श्रौतेषु विज्ञानेषु अवतारः । ननु
‘अग्निर्ज्योतिरहः शुक्लः षण्मासा
उत्तरायणम् ।’ (भ. गी. ८ । २४) ‘धूमो रात्रिस्तथा
कृष्णः षण्मासा दक्षिणायनम्’ (भ. गी. ८ । २५) इति च श्रौतावेतौ
देवयानपितृयाणौ प्रत्यभिज्ञायेते स्मृतावपीति, उच्यते — ‘तं कालं
वक्ष्यामि’ (भ. गी. ८ । २३) इति स्मृतौ कालप्रतिज्ञानात्
विरोधमाशङ्क्य अयं परिहारः उक्तः । यदा पुनः स्मृतावपि
अग्न्याद्या देवता एव आतिवाहिक्यो गृह्यन्ते, तदा न
कश्चिद्विरोध इति ॥ २१ ॥

इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ शारीरकमीमांसासूत्रभाष्ये  
चतुर्थाध्यायस्य द्वितीयः पादः ॥

## तृतीयः पादः

आसृत्युपक्रमात् समानोत्क्रान्तिरित्युक्तम् ; सृतिस्तु
श्रुत्यन्तरेष्वनेकधा श्रूयते —
नाडीरश्मिसम्बन्धेनैका ‘अथैतैरेव रश्मिभिरूर्ध्वमाक्रमते’ (छा. उ.
८ । ६ । ५) इति ; अर्चिरादिकैका ‘तेऽर्चिषमभिसम्भवन्त्यर्चिषोऽहः’ (बृ.
उ. ६ । २ । १५) इति ; ‘स एतं देवयानं पन्थानमापद्याग्निलोकमागच्छति’ (कौ.
उ. १ । ३) इत्यन्या ; ‘यदा वै पुरुषोऽस्माल्लोकात्प्रैति स वायुमागच्छति’
(बृ. उ. ५ । १० । १) इत्यपरा ; ‘सूर्यद्वारेण ते विरजाः प्रयान्ति’ (मु.
उ. १ । २ । ११) इति च अपरा । तत्र संशयः — किं परस्परं भिन्ना एताः
सृतयः, किं वा एकैव अनेकविशेषणेति । तत्र प्राप्तं तावत् —
भिन्ना एताः सृतय इति, भिन्नप्रकरणत्वात् ,
भिन्नोपासनाशेषत्वाच्च ; अपि च
‘अथैतैरेव रश्मिभिः’ (छा. उ. ८ । ६ । ५) इत्यवधारणम्
अर्चिराद्यपेक्षायाम् उपरुध्येत, त्वरावचनं च
पीड्येत — ‘स यावत्क्षिप्येन्मनस्तावदादित्यं गच्छति’ (छा. उ.
८ । ६ । ५) इति ; तस्मादन्योन्यभिन्ना एवैते पन्थान इति । एवं
प्राप्ते, अभिदध्महे —

### अर्चिराद्यधिकरणम्

अर्चिरादिना तत्प्रथितेः ॥ १ ॥

अर्चिरादिनेति । सर्वो ब्रह्म प्रेप्सुः अर्चिरादिनैवाध्वना रंहतीति
प्रतिजानीमहे । कुतः ? तत्प्रथितेः ; प्रथितो ह्येष मार्गः
सर्वेषां विदुषाम् ; तथा हि पञ्चाग्निविद्याप्रकरणे — ‘ये चामी अरण्ये
श्रद्धाꣳ सत्यमुपासते’ (बृ. उ. ६ । २ । १५) इति विद्यान्तरशीलिनामपि
अर्चिरादिका सृतिः श्राव्यते । स्यादेतत् — यासु विद्यासु न
काचिद्गतिरुच्यते, तासु इयमर्चिरादिका उपतिष्ठताम् ; यासु तु
अन्या श्राव्यते, तासु किमित्यर्चिराद्याश्रयणमिति, अत्रोच्यते —
भवेदेतदेवम् , यद्यत्यन्तभिन्ना एव एताः सृतयः स्युः ; एकैव त्वेषा
सृतिः अनेकविशेषणा ब्रह्मलोकप्रपदनी क्वचित् केनचित्
विशेषणेनोपलक्षितेति वदामः,
सर्वत्रैकदेशप्रत्यभिज्ञानात्
इतरेतरविशेषणविशेष्यभावोपपत्तेः ; प्रकरणभेदेऽपि हि
विद्यैकत्वे भवति इतरेतरविशेषणोपसंहारवत्
गतिविशेषणानामप्युपसंहारः ;
विद्याभेदेऽपि तु गत्येकदेशप्रत्यभिज्ञानात्
गन्तव्याभेदाच्च गत्यभेद एव ; तथा हि — ‘ते
तेषु ब्रह्मलोकेषु पराः परावतो वसन्ति’ (बृ. उ. ६ । २ । १५)
‘तस्मिन्वसन्ति शाश्वतीः समाः’ (बृ. उ. ५ । १० । १) ‘सा
या ब्रह्मणो जितिर्या व्युष्टिस्तां जितिं जयति तां व्युष्टिं व्यश्नुते’
(कौ. उ. १ । ७) ‘तद्य एवैतं ब्रह्मलोकं ब्रह्मचर्येणानुविन्दति’ (छा. उ.
८ । ४ । ३) इति च तत्र तत्र तदेव एकं फलं ब्रह्मलोकप्राप्तिलक्षणं
प्रदर्श्यते । यत्तु ‘एतैरेव’ इत्यवधारणम् अर्चिराद्याश्रयणे न
स्यादिति, नैष दोषः, रश्मिप्राप्तिपरत्वादस्य ; न हि एक एव शब्दो
रश्मींश्च प्रापयितुमर्हति, अर्चिरादींश्च व्यावर्तयितुम् ; तस्मात्
रश्मिसम्बन्ध एवायमवधार्यत इति द्रष्टव्यम् । त्वरावचनं तु
अर्चिराद्यपेक्षायामपि गन्तव्यान्तरापेक्षया
शैघ्र्यार्थत्वात्त् नोपरुध्यते — यथा
निमेषमात्रेणात्रागम्यत इति । अपि च
‘अथैतयोः पथोर्न कतरेणचन’ (छा. उ. ५ । १० । ८) इति
मार्गद्वयभ्रष्टानां कष्टं तृतीयं स्थानमाचक्षाणा
पितृयाणव्यतिरिक्तमेकमेव देवयानमर्चिरादिपर्वाणं पन्थानं प्रथयति ;
भूयांस्यर्चिरादिसृतौ मार्गपर्वाणि, अल्पीयांसि त्वन्यत्र ;
भूयसां च आनुगुण्येन अल्पीयसां नयनं न्याय्यमित्यतोऽपि अर्चिरादिना
तत्प्रथितेरित्युक्तम् ॥ १ ॥

### वाय्वधिकरणम्

वायुमब्दादविशेषविशेषाभ्याम् ॥ २ ॥

केन पुनः सन्निवेशविशेषेण गतिविशेषणानाम् इतरेतरविशेषणविशेष्यभावः — इति
तदेतत् सुहृद्भूत्वा आचार्यो ग्रथयति । ‘स एतं देवयानं
पन्थानमापद्याग्निलोकमागच्छति स वायुलोकं स
वरुणलोकं स आदित्यलोकं स इन्द्रलोकं स प्रजापतिलोकं स ब्रह्मलोकम्’
(कौ. उ. १ । ३) इति कौषीतकिनां देवयानः पन्थाः पठ्यते ; तत्र
अर्चिरग्निलोकशब्दौ तावत् एकार्थौ
ज्वलनवचनत्वादिति नात्र सन्निवेशक्रमः
कश्चिदन्वेष्यः ; वायुस्तु अर्चिरादौ वर्त्मनि कतमस्मिन्स्थाने
निवेशयितव्य इति, उच्यते — ‘तेऽर्चिषमेवाभिसम्भवन्त्यर्चिषोऽहरह्न
आपूर्यमाणपक्षमापूर्यमाणपक्षाद्यान्षडुदङ्ङेति मासाꣳस्तान् ।’ (छा. उ.
५ । १० । १) ‘मासेभ्यः संवत्सरं संवत्सरादादित्यम्’ (छा. उ. ५ । १० ।
२) इत्यत्र संवत्सरात्पराञ्चम् आदित्यादर्वाञ्चं वायुमभिसम्भवन्ति ;
कस्मात् ? अविशेषविशेषाभ्याम् । तथा हि ‘स वायुलोकम्’ (कौ. उ.
१ । ३) इत्यत्र अविशेषोपदिष्टस्य वायोः श्रुत्यन्तरे विशेषोपदेशो
दृश्यते — ‘यदा वै पुरुषोऽस्माल्लोकात्प्रैति स वायुमागच्छति
तस्मै स तत्र विजिहीते यथा रथचक्रस्य खं तेन स ऊर्ध्वमाक्रमते स
आदित्यमागच्छति’ (बृ. उ. ५ । १० । १) इति ; एतस्मात् आदित्यात् वायोः
पूर्वत्वदर्शनात् विशेषात् अब्दादित्ययोरन्तराले वायुर्निवेशयितव्यः ।
कस्मात्पुनरग्नेः परत्वदर्शनाद्विशेषादर्चिषोऽनन्तरं वायुर्न
निवेश्यते ? नैषोऽस्ति विशेष इति वदामः ; ननूदाहृता श्रुतिः — ‘स
एतं देवयानं पन्थानमापद्याग्निलोकमागच्छति स वायुलोकं स वरुणलोकम्’
(कौ. उ. १ । ३) इति ; उच्यते — केवलोऽत्र पाठः पौर्वापर्येणावस्थितः,
नात्र क्रमवचनः कश्चिच्छब्दोऽस्ति ; पदार्थोपदर्शनमात्रं ह्यत्र
क्रियते — एतं एतं च आगच्छतीति ; इतरत्र पुनः, वायुप्रत्तेन
रथचक्रमात्रेण च्छिद्रेण ऊर्ध्वमाक्रम्य आदित्यमागच्छतीति — अवगम्यते
क्रमः । तस्मात् सूक्तम् अविशेषविशेषाभ्यामिति । वाजसनेयिनस्तु
‘मासेभ्यो देवलोकं देवलोकादादित्यम्’ (बृ. उ. ६ । २ । १५) इति
समामनन्ति ; तत्र आदित्यानन्तर्याय देवलोकाद्वायुमभिसम्भवेयुः ;
‘वायुमब्दात्’ इति तु च्छन्दोगश्रुत्यपेक्षयोक्तम् ।
छान्दोग्यवाजसनेयकयोस्तु एकत्र
देवलोको न विद्यते, परत्र संवत्सरः ; तत्र श्रुतिद्वयप्रत्ययात्
उभावपि उभयत्र ग्रथयितव्यौ ; तत्रापि माससम्बन्धात्संवत्सरः
पूर्वः पश्चिमो देवलोक इति विवेक्तव्यम् ॥ २ ॥

### तडिदधिकरणम्

तडितोऽधि वरुणः सम्बन्धात् ॥ ३ ॥

‘आदित्याच्चन्द्रमसं चन्द्रमसो विद्युतम्’ (छा. उ. ४ । १५ । ५) इत्यस्या
विद्युत उपरिष्टात् ‘स वरुणलोकम्’ इत्ययं वरुणः सम्बध्येत ; अस्ति हि
सम्बन्धो विद्युद्वरुणयोः ; यदा हि विशाला विद्युतस्तीव्रस्तनितनिर्घोषा
जीमूतोदरेषु प्रनृत्यन्ति, अथ आपः प्रपतन्ति ; ‘विद्योतते स्तनयति
वर्षिष्यति वा’ (छा. उ. ७ । ११ । १) इति च ब्राह्मणम् ; अपां च
अधिपतिर्वरुण इति श्रुतिस्मृतिप्रसिद्धिः ; वरुणादधि
इन्द्रप्रजापती स्थानान्तराभावात् पाठसामर्थ्याच्च ;
आगन्तुकत्वादपि वरुणादीनामन्ते एव निवेशः, वैशेषिकस्थानाभावात् ;
विद्युच्च अन्त्या अर्चिरादौ वर्त्मनि ॥ ३ ॥

### आतिवाहिकाधिकरणम्

आतिवाहिकास्तल्लिङ्गात् ॥ ४ ॥

तेष्वेव अर्चिरादिषु संशयः — किमेतानि मार्गचिह्नानि, उत भोगभूमयः, अथवा
नेतारो गन्तॄणामिति । तत्र मार्गलक्षणभूता अर्चिरादय इति
तावत्प्राप्तम् , तत्स्वरूपत्वादुपदेशस्य ; यथा हि
लोके कश्चिद्ग्रामं नगरं वा प्रतिष्ठासमानोऽनुशिष्यते — गच्छ इतस्त्वममुं
गिरिं ततो न्यग्रोधं ततो नदीं ततो ग्रामं नगरं वा प्राप्स्यसीति —
एवमिहापि ‘अर्चिषोऽहरह्न आपूर्यमाणपक्षम्’ इत्याद्याह । अथवा
भोगभूमय इति प्राप्तम् ; तथाहि लोकशब्देन अग्न्यादीननुबध्नाति —
‘अग्निलोकमागच्छति’ (कौ. उ. १ । ३) इत्यादि ; लोकशब्दश्च प्राणिनां
भोगायतनेषु भाष्यते — ‘मनुष्यलोकः पितृलोको देवलोकः’ (बृ. उ. १ । ५ ।
१६) इति च ; तथा च ब्राह्मणम् — ‘अहोरात्रेषु ते लोकेषु सज्जन्ते’
इत्यादि । तस्मान्नातिवाहिका अर्चिरादयः ।
अचेतनत्वादप्येषामातिवाहिकत्वानुपपत्तिः
; चेतना हि लोके राजनियुक्ताः पुरुषा दुर्गेषु मार्गेष्वतिवाह्यान्
अतिवाहयन्तीति । एवं प्राप्ते, ब्रूमः — आतिवाहिका एवैते
भवितुमर्हन्ति । कुतः ? तल्लिङ्गात् ; तथा हि — ‘चन्द्रमसो विद्युतं
तत्पुरुषोऽमानवः स एनान्ब्रह्म गमयति’ (छा. उ. ४ । १५ । ५) इति
सिद्धवद्गमयितृत्वं दर्शयति । तद्वचनं तद्विषयमेवोपक्षीणमिति
चेत् , न, प्राप्तमानवत्वनिवृत्तिपरत्वाद्विशेषणस्य ; यद्यर्चिरादिषु
पुरुषा गमयितारः प्राप्ताः ते च मानवाः, ततो युक्तं तन्निवृत्त्यर्थं
पुरुषविशेषणम् — अमानव इति ॥ ४ ॥

ननु तल्लिङ्गमात्रमगमकम् , न्यायाभावात् ; नैष दोषः —

उभयव्यामोहात्तत्सिद्धेः ॥ ५ ॥

ये तावदर्चिरादिमार्गगाः ते देहवियोगात् सम्पिण्डितकरणग्रामा इति
अस्वतन्त्राः, अर्चिरादीनामप्यचेतनत्वादस्वातन्त्र्यम्
— इत्यतः अर्चिराद्यभिमानिनश्चेतना देवताविशेषा अतियात्रायां नियुक्ता इति
गम्यते ; लोकेऽपि हि मत्तमूर्छितादयः सम्पिण्डितकरणाः
परप्रयुक्तवर्त्मानो भवन्ति ।
अनवस्थितत्वादप्यर्चिरादीनां न मार्गलक्षणत्वोपपत्तिः ; न हि
रात्रौ प्रेतस्य अहःस्वरूपाभिसम्भव उपपद्यते । न च
प्रतिपालनमस्तीत्युक्तं पुरस्तात्
; ध्रुवत्वात्तु देवतात्मनां नायं दोषो भवति । अर्चिरादिशब्दता च एषाम्
अर्चिराद्यभिमानादुपपद्यते ; ‘अर्चिषोऽहः’ (छा. उ. ४ । १५ । ५)
इत्यादिनिर्देशस्तु आतिवाहिकत्वेऽपि न विरुध्यते — अर्चिषा हेतुना
अहरभिसम्भवति, अह्ना हेतुना आपूर्यमाणपक्षमिति ; तथा च लोके
प्रसिद्धेष्वप्यातिवाहिकेषु एवंजातीयक उपदेशो
दृश्यते — गच्छ त्वम् इतो बलवर्माणं ततो जयसिंहं ततः
कृष्णगुप्तमिति । अपि च उपक्रमे
‘तेऽर्चिरभिसम्भवन्ति’ (बृ. उ. ६ । २ । १५) इति
सम्बन्धमात्रमुक्तम् , न सम्बन्धविशेषः कश्चित् ; उपसंहारे तु ‘स
एनान्ब्रह्म गमयति’ (छा. उ. ४ । १५ । ५) इति सम्बन्धविशेषः
अतिवाह्यातिवाहकत्वलक्षण उक्तः ; तेन स
एवोपक्रमेऽपीति निर्धार्यते । सम्पिण्डितकरणत्वादेव च गन्तॄणां न
तत्र भोगसम्भवः ; लोकशब्दस्तु अनुपभुञ्जानेष्वपि गन्तृषु गमयितुं
शक्यते, अन्येषां तल्लोकवासिनां भोगभूमित्वात् । अतः अग्निस्वामिकं
लोकं प्राप्तः अग्निना अतिवाह्यते, वायुस्वामिकं प्राप्तो वायुना —
इति योजयितव्यम् ॥ ५ ॥

कथं पुनरातिवाहिकत्वपक्षे वरुणादिषु तत्सम्भवः ? विद्युतो ह्यधि वरुणादय
उपक्षिप्ताः, विद्युतस्त्वनन्तरम् आ ब्रह्मप्राप्तेः अमानवस्यैव
पुरुषस्य गमयितृत्वं श्रुतम् — इत्यत उत्तरं पठति —

वैद्युतेनैव ततस्तच्छ्रुतेः ॥ ६ ॥

ततो विद्युदभिसम्भवनादूर्ध्वं विद्युदनन्तरवर्तिनैवामानवेन पुरुषेण
वरुणलोकादिष्वतिवाह्यमाना ब्रह्मलोकं
गच्छन्तीत्यवगन्तव्यम् ,
‘तान्वैद्युतात्पुरुषोऽमानवः स एत्य ब्रह्मलोकं गमयति’ इति
तस्यैव गमयितृत्वश्रुतेः । वरुणादयस्तु तस्यैव अप्रतिबन्धकरणेन
साहाय्यानुष्ठानेन वा केनचित् अनुग्राहका इत्यवगन्तव्यम् ।
तस्मात्साधूक्तम् — आतिवाहिका देवतात्मानोऽर्चिरादय इति ॥ ६ ॥

### कार्याधिकरणम्

कार्यं बादरिरस्य गत्युपपत्तेः ॥ ७ ॥

‘स एनान्ब्रह्म गमयति’ (छा. उ. ४ । १५ । ५) इत्यत्र विचिकित्स्यते — किं
कार्यमपरं ब्रह्म गमयति, आहोस्वित्परमेवाविकृतं मुख्यं ब्रह्मेति ।
कुतः संशयः ? ब्रह्मशब्दप्रयोगात् , गतिश्रुतेश्च । तत्र कार्यमेव
सगुणमपरं ब्रह्म एनान्गमयत्यमानवः पुरुष इति बादरिराचार्यो
मन्यते । कुतः ? अस्य गत्युपपत्तेः — अस्य हि कार्यब्रह्मणो
गन्तव्यत्वमुपपद्यते, प्रदेशवत्त्वात् ; न तु परस्मिन्ब्रह्मणि
गन्तृत्वं गन्तव्यत्वं गतिर्वा अवकल्पते,
सर्वगतत्वात्प्रत्यगात्मत्वाच्च
गन्तॄणाम् ॥ ७ ॥

विशेषितत्वाच्च ॥ ८ ॥

‘ब्रह्मलोकान्गमयति ते तेषु ब्रह्मलोकेषु पराः परावतो वसन्ति’ (बृ. उ. ६ ।
२ । १५) इति च श्रुत्यन्तरे विशेषितत्वात् कार्यब्रह्मविषयैव गतिरिति
गम्यते ; न हि बहुवचनेन विशेषणं परस्मिन्ब्रह्मण्यवकल्पते ; कार्ये
तु अवस्थाभेदोपपत्तेः सम्भवति बहुवचनम् । लोकश्रुतिरपि विकारगोचरायामेव
सन्निवेशविशिष्टायां भोगभूमावाञ्जसी ; गौणी त्वन्यत्र ‘ब्रह्मैव
लोक एष सम्राट्’ इत्यादिषु । अधिकरणाधिकर्तव्यनिर्देशोऽपि
परस्मिन्ब्रह्मणि अनाञ्जसः स्यात् । तस्मात्
कार्यविषयमेवेदं नयनम् ॥ ८ ॥

ननु कार्यविषयेऽपि ब्रह्मशब्दो नोपपद्यते, समन्वये हि समस्तस्य जगतो
जन्मादिकारणं ब्रह्मेति स्थापितम् — इत्यत्रोच्यते —

सामीप्यात्तु तद्व्यपदेशः ॥ ९ ॥

तुशब्द आशङ्काव्यावृत्त्यर्थः ; परब्रह्मसामीप्यात् अपरस्य ब्रह्मणः,
तस्मिन्नपि ब्रह्मशब्दप्रयोगो न विरुध्यते । परमेव हि ब्रह्म
विशुद्धोपाधिसम्बन्धं क्वचित्कैश्चिद्विकारधर्मैर्मनोमयत्वादिभिः
उपासनाय उपदिश्यमानम् अपरमिति स्थितिः ॥ ९ ॥

ननु कार्यप्राप्तौ अनावृत्तिश्रवणं न घटते ; न हि परस्माद्ब्रह्मणोऽन्यत्र
क्वचिन्नित्यतां सम्भावयन्ति ; दर्शयति च देवयानेन पथा
प्रस्थितानामनावृत्तिम् — ‘एतेन
प्रतिपद्यमाना इमं मानवमावर्तं नावर्तन्ते’ (छा. उ. ४ । १५ ।
५) इति, ‘तेषामिह न पुनरावृत्तिरिति — ‘तयोर्ध्वमायन्नमृतत्वमेति’ (छा.
उ. ८ । ६ । ६)(क. उ. २ । ३ । १६) इति च ; अत्र ब्रूमः —

कार्यात्यये तदध्यक्षेण सहातः परमभिधानात् ॥ १० ॥

कार्यब्रह्मलोकप्रलयप्रत्युपस्थाने सति तत्रैव उत्पन्नसम्यग्दर्शनाः सन्तः,
तदध्यक्षेण हिरण्यगर्भेण सह अतः परं परिशुद्धं विष्णोः परमं पदं
प्रतिपद्यन्ते — इतीत्थं क्रममुक्तिः
अनावृत्त्यादिश्रुत्यभिधानेभ्योऽभ्युपगन्तव्या ।
न ह्यञ्जसैव गतिपूर्विका परप्राप्तिः सम्भवतीत्युपपादितम् ॥ १० ॥

स्मृतेश्च ॥ ११ ॥

स्मृतिरप्येतमर्थमनुजानाति — ‘ब्रह्मणा सह ते सर्वे सम्प्राप्ते
प्रतिसञ्चरे । परस्यान्ते कृतात्मानः प्रविशन्ति परं
पदम्’ इति । तस्मात्कार्यब्रह्मविषया एव गतिश्रुतयः इति सिद्धान्तः ॥ ११ ॥

कं पुनः पूर्वपक्षमाशङ्क्य अयं सिद्धान्तः प्रतिष्ठापितः ‘कार्यं बादरिः’
(ब्र. सू. ४ । ३ । ७) इत्यादिनेति, स इदानीं सूत्रैरेवोपदर्श्यते —

परं जैमिनिर्मुख्यत्वात् ॥ १२ ॥

जैमिनिस्त्वाचार्यः ‘स एनान्ब्रह्म गमयति’ (छा. उ. ४ । १५ । ५) इत्यत्र
परमेव ब्रह्म प्रापयतीति मन्यते । कुतः ? मुख्यत्वात् । परं हि
ब्रह्म ब्रह्मशब्दस्य मुख्यमालम्बनम् , गौणमपरम् ; मुख्यगौणयोश्च
मुख्ये सम्प्रत्ययो भवति ॥ १२ ॥

दर्शनाच्च ॥ १३ ॥

‘तयोर्ध्वमायन्नमृतत्वमेति’ (छा. उ. ८ । ६ । ६)(क. उ. २ । ३ । १६) इति च
गतिपूर्वकममृतत्वं दर्शयति ; अमृतत्वं च परस्मिन्ब्रह्मण्युपपद्यते,
न कार्ये, विनाशित्वात्कार्यस्य — ‘अथ यत्रान्यत्पश्यति … तदल्पं …
तन्मर्त्यम्’ (छा. उ. ७ । २४ । १) इति वचनात् । परविषयैव च एषा
गतिः कठवल्लीषु पठ्यते ; न हि तत्र विद्यान्तरप्रक्रमोऽस्ति — ‘अन्यत्र
धर्मादन्यत्राधर्मात्’ (क. उ. १ । २ । १४) इति परस्यैव ब्रह्मणः
प्रक्रान्तत्वात् ॥ १३ ॥

न च कार्ये प्रतिपत्त्यभिसन्धिः ॥ १४ ॥

अपि च ‘प्रजापतेः सभां वेश्म प्रपद्ये’ (छा. उ. ८ । १४ । १) इति नायं
कार्यविषयः प्रतिपत्त्यभिसन्धिः, ‘नामरूपयोर्निर्वहिता ते
यदन्तरा तद्ब्रह्म’ (छा. उ. ८ । १४ । १) इति कार्यविलक्षणस्य
परस्यैव ब्रह्मणः प्रकृतत्वात् ; ‘यशोऽहं भवामि ब्राह्मणानाम्’
(छा. उ. ८ । १४ । १) इति च सर्वात्मत्वेनोपक्रमणात् ; ‘न तस्य
प्रतिमाऽस्ति यस्य नाम महद्यशः’ (श्वे. उ. ४ । १९) इति च
परस्यैव ब्रह्मणो यशोनामत्वप्रसिद्धेः । सा चेयं
वेश्मप्रतिपत्तिर्गतिपूर्विका
हार्दविद्यायामुदिता — ‘तदपराजिता पूर्ब्रह्मणः प्रभुविमितꣳ हिरण्मयम्’
(छा. उ. ८ । ५ । ३) इत्यत्र । पदेरपि च गत्यर्थत्वात् मार्गापेक्षता
अवसीयते । तस्मात्परब्रह्मविषया गतिश्रुतय इति पक्षान्तरम् । तावेतौ
द्वौ पक्षावाचार्येण सूत्रितौ — गत्युपपत्त्यादिभिरेकः,
मुख्यत्वादिभिरपरः । तत्र
गत्युपपत्त्यादयः प्रभवन्ति
मुख्यत्वादीनाभासयितुम् , न तु
मुख्यत्वादयो गत्युपपत्त्यादीन् — इति आद्य एव सिद्धान्तो
व्याख्यातः, द्वितीयस्तु पूर्वपक्षः । न ह्यसत्यपि सम्भवे
मुख्यस्यैवार्थस्य ग्रहणमिति कश्चिदाज्ञापयिता
विद्यते । परविद्याप्रकरणेऽपि च तत्स्तुत्यर्थं
विद्यान्तराश्रयगत्यनुकीर्तनमुपपद्यते —
‘विष्वङ्ङन्या उत्क्रमणे भवन्ति’ (छा. उ. ८ । ६ । ६) इतिवत् ।
‘प्रजापतेः सभां वेश्म प्रपद्ये’ (छा. उ. ८ । १४ । १) इति तु
पूर्ववाक्यविच्छेदेन कार्येऽपि प्रतिपत्त्यभिसन्धिर्न विरुध्यते ।
सगुणेऽपि च ब्रह्मणि सर्वात्मत्वसङ्कीर्तनम् ‘सर्वकर्मा सर्वकामः’
इत्यादिवत् अवकल्पते । तस्मादपरविषया एव गतिश्रुतयः ॥

केचित्पुनः पूर्वाणि पूर्वपक्षसूत्राणि भवन्ति उत्तराणि सिद्धान्तसूत्राणि
— इत्येतां व्यवस्थामनुरुध्यमानाः परविषया एव गतिश्रुतीः प्रतिष्ठापयन्ति
; तत् अनुपपन्नम् , गन्तव्यत्वानुपपत्तेर्ब्रह्मणः ; यत्सर्वगतं सर्वान्तरं
सर्वात्मकं च परं ब्रह्म ‘आकाशवत्सर्वगतश्च नित्यः’
‘यत्साक्षादपरोक्षाद्ब्रह्म’
(बृ. उ. ३ । ४ । १) ‘य आत्मा सर्वान्तरः’ (बृ. उ. ३ । ४ । १) ‘आत्मैवेदꣳ
सर्वम्’ (छा. उ. ७ । २५ । २) ‘ब्रह्मैवेदं विश्वमिदं वरिष्ठम्’ (मु.
उ. २ । २ । १२) इत्यादिश्रुतिनिर्धारितविशेषम् — तस्य गन्तव्यता न
कदाचिदप्युपपद्यते ; न हि गतमेव गम्यते ; अन्यो
ह्यन्यद्गच्छतीति प्रसिद्धं लोके । ननु लोके
गतस्यापि गन्तव्यता देशान्तरविशिष्टस्य दृष्टा — यथा पृथिवीस्थ एव
पृथिवीं देशान्तरद्वारेण गच्छति, तथा अनन्यत्वेऽपि बालस्य
कालान्तरविशिष्टं वार्धकं स्वात्मभूतमेव
गन्तव्यं दृष्टम् , तद्वत् ब्रह्मणोऽपि सर्वशक्त्युपेतत्वात्
कथञ्चित् गन्तव्यता स्यादिति — न,
प्रतिषिद्धसर्वविशेषत्वाद्ब्रह्मणः
; ‘निष्कलं निष्क्रियं शान्तं निरवद्यं निरञ्जनम्’ (श्वे. उ. ६ । १९)
‘अस्थूलमनण्वह्रस्वमदीर्घम्’ (बृ. उ. ३ । ८ । ८)
‘सबाह्याभ्यन्तरो ह्यजः’ (मु. उ. २ । १ । २)
‘स वा एष महानज आत्माजरोऽमरोऽमृतोऽभयो ब्रह्म’ (बृ. उ. ४ । ४ । २५) ‘स
एष नेति नेत्यात्मा’ (बृ. उ. ३ । ९ । २६) इत्यादिश्रुतिस्मृतिन्यायेभ्यो
न देशकालादिविशेषयोगः परमात्मनि कल्पयितुं शक्यते, येन
भूप्रदेशवयोवस्थान्यायेनास्य
गन्तव्यता स्यात् ; भूवयसोस्तु
प्रदेशावस्थादिविशेषयोगादुपपद्यते
देशकालविशिष्टा गन्तव्यता ।
जगदुत्पत्तिस्थितिप्रलयहेतुत्वश्रुतेरनेकशक्तित्वं
ब्रह्मण इति चेत् , न, विशेषनिराकरणश्रुतीनामनन्यार्थत्वात् ।
उत्पत्त्यादिश्रुतीनामपि समानमनन्यार्थत्वमिति
चेत् , न, तासामेकत्वप्रतिपादनपरत्वात् ; मृदादिदृष्टान्तैर्हि सतो
ब्रह्मण एकस्य सत्यत्वं विकारस्य च अनृतत्वं प्रतिपादयत् शास्त्रं
नोत्पत्त्यादिपरं भवितुमर्हति ॥

कस्मात्पुनरुत्पत्त्यादिश्रुतीनां विशेषनिराकरणश्रुतिशेषत्वम् , न
पुनरितरशेषत्वमितरासामिति, उच्यते —
विशेषनिराकरणश्रुतीनां
निराकाङ्क्षार्थत्वात् ; न हि आत्मन
एकत्वनित्यत्वशुद्धत्वाद्यवगतौ सत्यां
भूयः काचिदाकाङ्क्षा उपजायते, पुरुषार्थसमाप्तिबुद्ध्युत्पत्तेः,
‘तत्र को मोहः कः शोक एकत्वमनुपश्यतः’ (ई. उ. ७) ‘अभयं वै जनक
प्राप्तोऽसि’ (बृ. उ. ४ । २ । ४) ‘विद्वान्न बिभेति
कुतश्चन । एतꣳ ह वाव न तपति । किमहꣳ साधु नाकरवम् । किमहं
पापमकरवम्’ (तै. उ. २ । ९ । १) इत्यादिश्रुतिभ्यः, तथैव च
विदुषां तुष्ट्यनुभवादिदर्शनात् , विकारानृताभिसन्ध्यपवादाच्च —
‘मृत्योः स मृत्युमाप्नोति य इह नानेव पश्यति’ इति ; अतो न
विशेषनिराकरणश्रुतीनामन्यशेषत्वमवगन्तुं शक्यम् ।
नैवमुत्पत्त्यादिश्रुतीनां
निराकाङ्क्षार्थप्रतिपादनसामर्थ्यमस्ति
; प्रत्यक्षं तु तासामन्यार्थत्वं समनुगम्यते ; तथा हि —
‘तत्रैतच्छुङ्गमुत्पतितꣳ सोम्य
विजानीहि नेदममूलं भविष्यति’ (छा. उ. ६ । ८ । ३)
इत्युपन्यस्य उदर्के सत एवैकस्य जगन्मूलस्य
विज्ञेयत्वं दर्शयति ; ‘यतो वा इमानि भूतानि जायन्ते । येन
जातानि जीवन्ति । यत्प्रयन्त्यभिसंविशन्ति । तद्विजिज्ञासस्व ।
तद्ब्रह्म’ (तै. उ. ३ । १ । १) इति च ;
एवमुत्पत्त्यादिश्रुतीनाम्
ऐकात्म्यावगमपरत्वात् नानेकशक्तियोगो ब्रह्मणः ; अतश्च
गन्तव्यत्वानुपपत्तिः । ‘न तस्य प्राणा उत्क्रामन्ति’ (बृ. उ. ४ । ४ ।
६) ‘ब्रह्मैव सन्ब्रह्माप्येति’ इति च परस्मिन्ब्रह्मणि गतिं निवारयति ;
तद्व्याख्यातम् ‘स्पष्टो ह्येकेषाम्’ (ब्र. सू. ४ । २ । १३) इत्यत्र ॥

गतिकल्पनायां च गन्ता जीवो गन्तव्यस्य ब्रह्मणः अवयवः विकारः अन्यो वा ततः
स्यात् , अत्यन्ततादात्म्ये गमनानुपपत्तेः । यद्येवम् , ततः किं स्यात् ?
उच्यते — यद्येकदेशः, तेन एकदेशिनो नित्यप्राप्तत्वात् न
पुनर्ब्रह्मगमनमुपपद्यते ;
एकदेशैकदेशित्वकल्पना च ब्रह्मण्यनुपपन्ना,
निरवयवत्वप्रसिद्धेः । विकारपक्षेऽप्येतत्तुल्यम् ,
विकारेणापि विकारिणो नित्यप्राप्तत्वात् ; न हि घटो मृदात्मतां
परित्यज्य अवतिष्ठते, परित्यागे वा अभावप्राप्तेः । विकारावयवपक्षयोश्च
तद्वतः स्थिरत्वात् ब्रह्मणः संसारगमनमपि अनवकॢप्तम् । अथ अन्य एव जीवो
ब्रह्मणः, सोऽणुः व्यापी मध्यमपरिमाणो वा भवितुमर्हति ; व्यापित्वे
गमनानुपपत्तिः ; मध्यमपरिमाणत्वे च अनित्यत्वप्रसङ्गः ; अणुत्वे
कृत्स्नशरीरवेदनानुपपत्तिः ; प्रतिषिद्धे च
अणुत्वमध्यमपरिमाणत्वे विस्तरेण पुरस्तात् । परस्माच्च
अन्यत्वे जीवस्य ‘तत्त्वमसि’ (छा. उ. ६ । ८ । ७)
इत्यादिशास्त्रबाधप्रसङ्गः ।
विकारावयवपक्षयोरपि समानोऽयं दोषः । विकारावयवयोस्तद्वतोऽनन्यत्वात् अदोष
इति चेत् , न, मुख्यैकत्वानुपपत्तेः । सर्वेषु च एतेषु पक्षेषु
अनिर्मोक्षप्रसङ्गः, संसार्यात्मत्वानिवृत्तेः ;
निवृत्तौ वा स्वरूपनाशप्रसङ्गः, ब्रह्मात्मत्वानभ्युपगमाच्च ॥

यत्तु कैश्चिज्जल्प्यते — नित्यानि नैमित्तिकानि च कर्माण्यनुष्ठीयन्ते
प्रत्यवायानुत्पत्तये, काम्यानि प्रतिषिद्धानि च परिह्रियन्ते
स्वर्गनरकानवाप्तये, साम्प्रतदेहोपभोग्यानि च कर्माण्युपभोगेनैव
क्षप्यन्ते — इत्यतो वर्तमानदेहपातादूर्ध्वं
देहान्तरप्रतिसन्धानकारणाभावात्
स्वरूपावस्थानलक्षणं कैवल्यं विनापि ब्रह्मात्मतया एवंवृत्तस्य सेत्स्यतीति
— तदसत् , प्रमाणाभावात् । न ह्येतत् शास्त्रेण केनचित्प्रतिपादितम् —
मोक्षार्थी इत्थं समाचरेदिति । स्वमनीषया तु एतत्तर्कितम् —
यस्मात्कर्मनिमित्तः संसारः तस्मान्निमित्ताभावान्न भविष्यतीति ।
न च एतत् तर्कयितुं शक्यते, निमित्ताभावस्य दुर्ज्ञानत्वात् । बहूनि हि
कर्माणि जात्यन्तरसञ्चितानि इष्टानिष्टविपाकानि एकैकस्य जन्तोः
सम्भाव्यन्ते । तेषां विरुद्धफलानां युगपदुपभोगासम्भवात्
कानिचिल्लब्धावसराणि इदं जन्म निर्मिमते, कानिचित्तु
देशकालनिमित्तप्रतीक्षाण्यासते — इत्यतः तेषामवशिष्टानां
साम्प्रतेनोपभोगेन क्षपणासम्भवात् न
यथावर्णितचरितस्यापि वर्तमानदेहपाते
देहान्तरनिमित्ताभावः शक्यते
निश्चेतुम् । कर्मशेषसद्भावसिद्धिश्च ‘तद्य इह
रमणीयचरणाः’ ‘ततः शेषेण’ इत्यादिश्रुतिस्मृतिभ्यः ।
स्यादेतत् — नित्यनैमित्तिकानि तेषां क्षेपकाणि भविष्यन्तीति — तत्
न, विरोधाभावात् ; सति हि विरोधे क्षेप्यक्षेपकभावो भवति ; न च
जन्मान्तरसञ्चितानां सुकृतानां नित्यनैमित्तिकैरस्ति
विरोधः, शुद्धिरूपत्वाविशेषात् ; दुरितानां तु अशुद्धिरूपत्वात् सति
विरोधे भवतु क्षपणम् ; न तु तावता देहान्तरनिमित्ताभावसिद्धिः,
सुकृतनिमित्तत्वोपपत्तेः, दुरितस्याप्यशेषक्षपणानवगमात् । न च
नित्यनैमित्तिकानुष्ठानात् प्रत्यवायानुत्पत्तिमात्रम् , न पुनः
फलान्तरोत्पत्तिः इति प्रमाणमस्ति,
फलान्तरस्याप्यनुनिष्पादिनः
सम्भवात् ; स्मरति हि आपस्तम्बः — ‘तद्यथा आम्रे फलार्थे निमिते
छायागन्धावनूत्पद्येते एवं धर्मं चर्यमाणम् अर्था अनूत्पद्यन्ते’ (आ.
ध. सू. १ । ७ । २० । ३) इति । न च असति सम्यग्दर्शने सर्वात्मना
काम्यप्रतिषिद्धवर्जनं जन्मप्रायणान्तराले
केनचित्प्रतिज्ञातुं शक्यम् , सुनिपुणानामपि
सूक्ष्मापराधदर्शनात् ; संशयितव्यं तु भवति ; तथापि
निमित्ताभावस्य दुर्ज्ञानत्वमेव । न च अनभ्युपगम्यमाने ज्ञानगम्ये
ब्रह्मात्मत्वे कर्तृत्वभोक्तृत्वस्वभावस्य आत्मनः
कैवल्यमाकाङ्क्षितुं शक्यम् ,
अग्न्यौष्ण्यवत् स्वभावस्यापरिहार्यत्वात् । स्यादेतत् —
कर्तृत्वभोक्तृत्वकार्यम् अनर्थः, न तच्छक्तिः, तेन शक्त्यवस्थानेऽपि
कार्यपरिहारादुपपन्नो मोक्ष इति — तच्च न । शक्तिसद्भावे कार्यप्रसवस्य
दुर्निवारत्वात् । अथापि स्यात् — न केवला शक्तिः कार्यमारभते अनपेक्ष्य
अन्यानि निमित्तानि ; अत एकाकिनी सा स्थितापि नापराध्यतीति — तच्च न,
निमित्तानामपि शक्तिलक्षणेन सम्बन्धेन नित्यसम्बद्धत्वात् । तस्मात्
कर्तृत्वभोक्तृत्वस्वभावे सति आत्मनि, असत्यां
विद्यागम्यायां ब्रह्मात्मतायाम् , न कथञ्चन
मोक्षं प्रति आशा अस्ति । श्रुतिश्च — ‘नान्यः पन्था विद्यतेऽयनाय’
(श्वे. उ. ३ । ८) इति ज्ञानादन्यं मोक्षमार्गं वारयति ॥

परस्मादनन्यत्वेऽपि जीवस्य सर्वव्यवहारलोपप्रसङ्गः,
प्रत्यक्षादिप्रमाणाप्रवृत्तेरिति
चेत् — न, प्राक्प्रबोधात् स्वप्नव्यवहारवत् तदुपपत्तेः ; शास्त्रं च ‘यत्र
हि द्वैतमिव भवति तदितर इतरं पश्यति’ (बृ. उ. २ । ४ । १४) इत्यादिना
अप्रबुद्धविषये प्रत्यक्षादिव्यवहारमुक्त्वा, पुनः
प्रबुद्धविषये — ‘यत्र त्वस्य सर्वमात्मैवाभूत्तत्केन
कं पश्येत्’ (बृ. उ. २ । ४ । १४) इत्यादिना तदभावं दर्शयति । तदेवं
परब्रह्मविदो गन्तव्यादिविज्ञानस्य वाधितत्वात् न कथञ्चन
गतिरुपपादयितुं शक्या । किंविषयाः पुनर्गतिश्रुतय इति, उच्यते
— सगुणविद्याविषया भविष्यन्ति । तथा हि — क्वचित्पञ्चाग्निविद्यां
प्रकृत्य गतिरुच्यते, क्वचित्पर्यङ्कविद्याम् ,
क्वचिद्वैश्वानरविद्याम् ; यत्रापि ब्रह्म
प्रकृत्य गतिरुच्यते — यथा ‘प्राणो ब्रह्म कं ब्रह्म खं
ब्रह्म’ (छा. उ. ४ । १० । ४) इति ‘अथ यदिदमस्मिन्ब्रह्मपुरे
दहरं पुण्डरीकं वेश्म’ (छा. उ. ८ । १ । १) इति च, तत्रापि वामनीत्वादिभिः
सत्यकामादिभिश्च गुणैः सगुणस्यैव उपास्यत्वात् सम्भवति गतिः । न
क्वचित्परब्रह्मविषया गतिः श्राव्यते । तथा
गतिप्रतिषेधः श्रावितः — ‘न तस्य प्राणा उत्क्रामन्ति’
(बृ. उ. ४ । ४ । ६) इति । ‘ब्रह्मविदाप्नोति परम्’ (तै. उ. २ । १ । १)
इत्यादिषु तु, सत्यपि आप्नोतेर्गत्यर्थत्वे, वर्णितेन न्यायेन
देशान्तरप्राप्त्यसम्भवात् स्वरूपप्रतिपत्तिरेवेयम्
अविद्याध्यारोपितनामरूपप्रविलयापेक्षया अभिधीयते —
‘ब्रह्मैव सन्ब्रह्माप्येति’ (बृ. उ. ४ । ४ । ६) इत्यादिवत्
इति द्रष्टव्यम् । अपि च परविषया गतिर्व्याख्यायमाना प्ररोचनाय वा
स्यात् , अनुचिन्तनाय वा ; तत्र प्ररोचनं तावत् ब्रह्मविदो न
गत्युक्त्या क्रियते, स्वसंवेद्येनैव अव्यवहितेन
विद्यासमर्पितेन स्वास्थ्येन तत्सिद्धेः ; न च
नित्यसिद्धनिःश्रेयसनिवेदनस्य असाध्यफलस्य विज्ञानस्य
गत्यनुचिन्तने काचिदपेक्षा उपपद्यते ; तस्मादपरविषया गतिः । तत्र
परापरब्रह्मविवेकानवधारणेन अपरस्मिन्ब्रह्मणि वर्तमाना गतिश्रुतयः
परस्मिन्नध्यारोप्यन्ते । किं द्वे ब्रह्मणी परमपरं चेति
? बाढं द्वे — ‘एतद्वै सत्यकाम परं चापरं च ब्रह्म यदोंकारः’ (प्र. उ. ५ ।
२) इत्यादिदर्शनात् । किं पुनः परं ब्रह्म किमपरमिति, उच्यते — यत्र
अविद्याकृतनामरूपादिविशेषप्रतिषेधात्
अस्थूलादिशब्दैर्ब्रह्मोपदिश्यते,
तत्परम् ; तदेव यत्र नामरूपादिविशेषेण केनचिद्विशिष्टम् उपासनायोपदिश्यते —
‘मनोमयः प्राणशरीरो भारूपः’ (छा. उ. ३ । १४ । २) इत्यादिशब्दैः, तदपरम् ।
ननु एवमद्वितीयश्रुतिरुपरुध्येत — न, अविद्याकृतनामरूपोपाधिकतया
परिहृतत्वात् । तस्य च अपरब्रह्मोपासनस्य तत्सन्निधौ
श्रूयमाणम् ‘स यदि पितृलोककामो भवति’ (छा. उ. ८ । २ । १)
इत्यादि जगदैश्वर्यलक्षणं संसारगोचरमेव फलं भवति,
अनिवर्तितत्वादविद्यायाः ; तस्य
च देशविशेषावबद्धत्वात् तत्प्राप्त्यर्थं गमनमविरुद्धम् । सर्वगतत्वेऽपि च
आत्मनः, आकाशस्येव घटादिगमने, बुद्ध्याद्युपाधिगमने गमनप्रसिद्धिः
इत्यवादिष्म ‘तद्गुणसारत्वात्’ (ब्र. सू. २ । ३ । २९)
इत्यत्र । तस्मात् ‘कार्यं बादरिः’ (ब्र. सू. ४ । ३ । ७)
इत्येष एव स्थितः पक्षः ; ‘परं जैमिनिः’ (ब्र. सू. ४ । ३ । १२) इति
तु पक्षान्तरप्रतिभानमात्रप्रदर्शनं प्रज्ञाविकासनायेति द्रष्टव्यम् ॥ १४ ॥

### अप्रतीकालम्बनाधिकरणम्

अप्रतीकालम्बनान्नयतीति बादरायण उभयथाऽदोषात्तत्क्रतुश्च ॥ १५ ॥

स्थितमेतत् — कार्यविषया गतिः, न परविषयेति । इदमिदानीं सन्दिह्यते — किं
सर्वान्विकारालम्बनान् अविशेषेणैव अमानवः पुरुषः प्रापयति ब्रह्मलोकम्
, उत कांश्चिदेवेति । किं तावत्प्राप्तम् ? सर्वेषामेव एषां विदुषाम्
अन्यत्र परस्माद्ब्रह्मणः गतिः स्यात् ; तथा हि ‘अनियमः
सर्वासाम्’ (ब्र. सू. ३ । ३ । ३१) इत्यत्र अविशेषेणैव एषा
विद्यान्तरेष्ववतारितेति । एवं प्राप्ते, प्रत्याह —
अप्रतीकालम्बनानिति ;
प्रतीकालम्बनान्वर्जयित्वा
सर्वानन्यान्विकारालम्बनान् नयति ब्रह्मलोकम् — इति बादरायण
आचार्यो मन्यते ; न हि एवम् उभयथाभावाभ्युपगमे कश्चिद्दोषोऽस्ति,
अनियमन्यायस्य प्रतीकव्यतिरिक्तेष्वप्युपासनेषूपपत्तेः ।
तत्क्रतुश्च अस्य उभयथाभावस्य समर्थको हेतुर्द्रष्टव्यः ; यो हि
ब्रह्मक्रतुः, स ब्राह्ममैश्वर्यमासीदेत् — इति श्लिष्यते,
‘तं यथा यथोपासते तदेव भवति’ इति श्रुतेः, न तु प्रतीकेषु
ब्रह्मक्रतुत्वमस्ति,
प्रतीकप्रधानत्वादुपासनस्य ।
ननु, अब्रह्मक्रतुरपि ब्रह्म गच्छतीति श्रूयते ; यथा पञ्चाग्निविद्यायाम् —
‘स एनान्ब्रह्म गमयति’ (छा. उ. ४ । १५ । ५) इति — भवतु, यत्र एवम् आहत्यवाद
उपलभ्यते ; तदभावे तु औत्सर्गिकेण तत्क्रतुन्यायेन ब्रह्मक्रतूनामेव
तत्प्राप्तिः, न इतरेषाम् — इति गम्यते ॥ १५ ॥

विशेषं च दर्शयति ॥ १६ ॥

नामादिषु प्रतीकोपासनेषु पूर्वस्मात्पूर्वस्मात् फलविशेषम्
उत्तरस्मिन्नुत्तरस्मिन् उपासने दर्शयति —
‘यावन्नाम्नो गतं तत्रास्य यथाकामचारो भवति’ (छा. उ. ७ । १ । ५) ‘वाग्वाव
नाम्नो भूयसी’ (छा. उ. ७ । २ । १) ‘यावद्वाचो गतं तत्रास्य यथाकामचारो
भवति’ (छा. उ. ७ । २ । २) ‘मनो वाव वाचो भूयः’ (छा. उ. ७ । ३ । १)
इत्यादिना । स च अयं फलविशेषः प्रतीकतन्त्रत्वादुपासनानाम्
उपपद्यते । ब्रह्मतन्त्रत्वे तु ब्रह्मणोऽविशिष्टत्वात् कथं फलविशेषः
स्यात् । तस्मात् न प्रतीकालम्बनानाम् इतरैस्तुल्यफलत्वमिति ॥ १६ ॥

इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ शारीरकमीमांसासूत्रभाष्ये  
चतुर्थाध्यायस्य तृतीयः पादः ॥

## चतुर्थः पादः

‘एवमेवैष सम्प्रसादोऽस्माच्छरीरात्समुत्थाय परं ज्योतिरुपसम्पद्य स्वेन
रूपेणाभिनिष्पद्यते’ इति श्रूयते । तत्र संशयः — किं
देवलोकाद्युपभोगस्थानेष्विव आगन्तुकेन
केनचिद्विशेषेण अभिनिष्पद्यते, आहोस्वित् आत्ममात्रेणेति ।
किं तावत्प्राप्तम् ? स्थानान्तरेष्विव आगन्तुकेन केनचिद्रूपेण
अभिनिष्पत्तिः स्यात् , मोक्षस्यापि
फलत्वप्रसिद्धेः, अभिनिष्पद्यत इति च
उत्पत्तिपर्यायत्वात् ; स्वरूपमात्रेण चेदभिनिष्पत्तिः,
पूर्वास्वप्यवस्थासु स्वरूपानपायात् विभाव्येत ; तस्मात् विशेषेण
केनचिदभिनिष्पद्यत इति । एवं प्राप्ते, ब्रूमः —

### सम्पद्याविर्भावाधिकरणम्

सम्पद्याविर्भावः स्वेनशब्दात् ॥ १ ॥

केवलेनैव आत्मना आविर्भवति, न धर्मान्तरेणेति । कुतः ? ‘स्वेन
रूपेणाभिनिष्पद्यते’ इति स्वशब्दात् ; अन्यथा हि
स्वशब्देन विशेषणमनवकॢप्तं स्यात् । ननु, आत्मीयाभिप्रायः स्वशब्दो
भविष्यति — न, तस्यावचनीयत्वात् ; येनैव हि
केनचिद्रूपेणाभिनिष्पद्यते, तस्यैव
आत्मीयत्वोपपत्तेः, स्वेनेति विशेषणमनर्थकं स्यात् ;
आत्मवचनतायां तु अर्थवत् — केवलेनैव आत्मरूपेणाभिनिष्पद्यते, न
आगन्तुकेनापररूपेणापीति ॥ १ ॥

कः पुनर्विशेषः पूर्वास्ववस्थासु , इह च स्वरूपानपायसाम्ये सतीत्यत आह —

मुक्तः प्रतिज्ञानात् ॥ २ ॥

योऽत्र अभिनिष्पद्यत इत्युक्तः, स सर्वबन्धविनिर्मुक्तः शुद्धेनैव आत्मना
अवतिष्ठते ; पूर्वत्र तु — ‘अन्धो भवति’ ‘अपि रोदितीव’ ‘विनाशमेवापीतो
भवति’ — इति च अवस्थात्रयकलुषितेन आत्मना — इत्ययं विशेषः । कथं
पुनरवगम्यते — मुक्तोऽयमिदानीं भवतीति ?
प्रतिज्ञानादित्याह — तथा हि — ‘एतं त्वेव
ते भूयोऽनुव्याख्यास्यामि’ (छा. उ. ८ । ९ । ३) इति अवस्थात्रयदोषविहीनम्
आत्मानम् व्याख्येयत्वेन प्रतिज्ञाय, ‘अशरीरं वाव सन्तं न
प्रियाप्रिये स्पृशतः’ (छा. उ. ८ । १२ । १) इति च
उपन्यस्य, ‘स्वेन रूपेणाभिनिष्पद्यते स उत्तमः पुरुषः’ (छा. उ. ८ ।
१२ । ३) इति च उपसंहरति ; तथा आख्यायिकोपक्रमेऽपि ‘य आत्मापहतपाप्मा’
(छा. उ. ८ । ७ । १) इत्यादि मुक्तात्मविषयमेव प्रतिज्ञानम् ।
फलत्वप्रसिद्धिरपि मोक्षस्य
बन्धनिवृत्तिमात्रापेक्षा, न
अपूर्वोपजनापेक्षा । यदपि अभिनिष्पद्यत इत्युत्पत्तिपर्यायत्वम् , तदपि न
अपूर्वावस्थापेक्षम् — यथा रोगनिवृत्तौ अरोगोऽभिनिष्पद्यत इति, तद्वत् ।
तस्माददोषः ॥ २ ॥

आत्मा प्रकरणात् ॥ ३ ॥

कथं पुनर्मुक्त इत्युच्यते, यावता ‘परं ज्योतिरुपसम्पद्य’ (छा. उ. ८ । १२ ।
३) इति कार्यगोचरमेव एनं श्रावयति, ज्योतिःशब्दस्य भौतिके ज्योतिषि
रूढत्वात् ? न च अनतिवृत्तो विकारविषयात् कश्चिन्मुक्तो
भवितुमर्हति, विकारस्य आर्तत्वप्रसिद्धेरिति — नैष दोषः, यतः
आत्मैवात्र ज्योतिःशब्देन आवेद्यते, प्रकरणात् ; ‘य
आत्मापहतपाप्मा विजरो विमृत्युः’ (छा. उ. ८ । ७ । १) इति
प्रकृते परस्मिन्नात्मनि न अकस्माद्भौतिकं ज्योतिः शक्यं ग्रहीतुम्
, प्रकृतहानाप्रकृतप्रक्रियाप्रसङ्गात् ; ज्योतिःशब्दस्तु आत्मन्यपि
दृश्यते — ‘तद्देवा ज्योतिषां ज्योतिः’ (बृ. उ. ४ । ४ । १६)
इति । प्रपञ्चितं च एतत् ‘ज्योतिर्दर्शनात्’ (ब्र. सू. १ । ३ । ४०)
इत्यत्र ॥ ३ ॥

### अविभागेन दृष्टत्वाधिकरणम्

अविभागेन दृष्टत्वात् ॥ ४ ॥

परं ज्योतिरुपसम्पद्य स्वेन रूपेणाभिनिष्पद्यते यः, स किं परस्मादात्मनः
पृथगेव भवति, उत अविभागेनैवावतिष्ठत इति वीक्षायाम् , ‘स तत्र
पर्येति’ (छा. उ. ८ । १२ । ३) इत्यधिकरणाधिकर्तव्यनिर्देशात्
‘ज्योतिरुपसम्पद्य’ (छा. उ. ८ । १२ । ३) इति च कर्तृकर्मनिर्देशात्
भेदेनैवावस्थानमिति यस्य मतिः, तं व्युत्पादयति — अविभक्त
एव परेण आत्मना मुक्तोऽवतिष्ठते । कुतः ? दृष्टत्वात् ; तथा हि —
‘तत्त्वमसि’ (छा. उ. ६ । ८ । ७) ‘अहं ब्रह्मास्मि’ (बृ. उ.
१ । ४ । १०) ‘यत्र नान्यत्पश्यति’ (छा. उ. ७ । २४ । १) ‘न तु
तद्द्वितीयमस्ति ततोऽन्यद्विभक्तं यत्पश्येत्’
(बृ. उ. ४ । ३ । २३) इत्येवमादीनि वाक्यान्यविभागेनैव परमात्मानं दर्शयन्ति
; यथादर्शनमेव च फलं युक्तम् , तत्क्रतुन्यायात् ; ‘यथोदकं शुद्धे
शुद्धमासिक्तं तादृगेव भवति । एवं मुनेर्विजानत आत्मा
भवति गौतम’ (क. उ. २ । १ । १५) इति च एवमादीनि
मुक्तस्वरूपनिरूपणपराणि
वाक्यान्यविभागमेव दर्शयन्ति ; नदीसमुद्रादिनिदर्शनानि च ।
भेदनिर्देशस्तु अभेदेऽप्युपचर्यते ‘स भगवः कस्मिन्प्रतिष्ठित इति
स्वे महिम्नि’ (छा. उ. ७ । २४ । १) इति, ‘आत्मरतिरात्मक्रीडः’ (छा. उ.
७ । २५ । २) इति च एवमादिदर्शनात् ॥ ४ ॥

### ब्राह्माधिकरणम्

ब्राह्मेण जैमिनिरुपन्यासादिभ्यः ॥ ५ ॥

स्थितमेतत् ‘स्वेन रूपेण’ (छा. उ. ८ । ३ । ४) इत्यत्र —
आत्ममात्ररूपेणाभिनिष्पद्यते, न
आगन्तुकेनापररूपेणेति । अधुना तु तद्विशेषबुभुत्सायामभिधीयते —
स्वम् अस्य रूपं ब्राह्मम् अपहतपाप्मत्वादिसत्यसङ्कल्पत्वावसानं
तथा सर्वज्ञत्वं सर्वेश्वरत्वं च, तेन स्वरूपेणाभिनिष्पद्यत इति
जैमिनिराचार्यो मन्यते । कुतः ? उपन्यासादिभ्यस्तथात्वावगमात् ;
तथा हि ‘य आत्मापहतपाप्मा’ (छा. उ. ८ । ७ । १) इत्यादिना ‘सत्यकामः
सत्यसङ्कल्पः’ (छा. उ. ८ । ७ । १) इत्येवमन्तेन उपन्यासेन
एवमात्मकतामात्मनो बोधयति ; तथा ‘स तत्र पर्येति
जक्षत्क्रीडरममाणः’ (छा. उ. ८ । १२ । ३)
इति ऐश्वर्यरूपमावेदयति, ‘तस्य सर्वेषु लोकेषु कामचारो भवति’ (छा. उ. ७ ।
२५ । २) इति च ; ‘सर्वज्ञः सर्वेश्वरः’ इत्यादिव्यपदेशाश्च एवमुपपन्ना
भविष्यन्तीति ॥ ५ ॥

चितितन्मात्रेण तदात्मकत्वादित्यौडुलोमिः ॥ ६ ॥

यद्यपि अपहतपाप्मत्वादयो भेदेनैव धर्मा निर्दिश्यन्ते, तथापि शब्दविकल्पजा
एव एते ; पाप्मादिनिवृत्तिमात्रं हि तत्र गम्यते ; चैतन्यमेव तु अस्य
आत्मनः स्वरूपमिति तन्मात्रेण स्वरूपेण अभिनिष्पत्तिर्युक्ता ; तथा
च श्रुतिः ‘एवं वा अरेऽयमात्मानन्तरोऽबाह्यः कृत्स्नः प्रज्ञानघन एव’ (बृ.
उ. ४ । ५ । १३) इत्येवंजातीयका अनुगृहीता भविष्यति ; सत्यकामत्वादयस्तु
यद्यपि वस्तुस्वरूपेणैव धर्मा उच्यन्ते — सत्याः कामा अस्येति, तथापि
उपाधिसम्बन्धाधीनत्वात्तेषां न चैतन्यवत् स्वरूपत्वसम्भवः,
अनेकाकारत्वप्रतिषेधात् ; प्रतिषिद्धं हि
ब्रह्मणोऽनेकाकारत्वम् ‘न स्थानतोऽपि परस्योभयलिङ्गम्’
(ब्र. सू. ३ । २ । ११) इत्यत्र । अत एव च जक्षणादिसङ्कीर्तनमपि
दुःखाभावमात्राभिप्रायं स्तुत्यर्थम् ‘आत्मरतिः’
इत्यादिवत् । न हि मुख्यान्येव रतिक्रीडामिथुनानि आत्मनि
शक्यन्ते वर्णयितुम् , द्वितीयविषयत्वात्तेषाम् ।
तस्मान्निरस्ताशेषप्रपञ्चेन प्रसन्नेन
अव्यपदेश्येन बोधात्मना अभिनिष्पद्यत
इत्यौडुलोमिराचार्यो मन्यते ॥ ६ ॥

एवमप्युपन्यासात्पूर्वभावादविरोधं बादरायणः ॥ ७ ॥

एवमपि पारमार्थिकचैतन्यमात्रस्वरूपाभ्युपगमेऽपि व्यवहारापेक्षया
पूर्वस्यापि उपन्यासादिभ्योऽवगतस्य ब्राह्मस्य
ऐश्वर्यरूपस्य अप्रत्याख्यानादविरोधं बादरायण आचार्यो मन्यते ॥
७ ॥

### सङ्कल्पाधिकरणम्

सङ्कल्पादेव तु तच्छ्रुतेः ॥ ८ ॥

हार्दविद्यायां श्रूयते — ‘स यदि पितृलोककामो भवति सङ्कल्पादेवास्य पितरः
समुत्तिष्ठन्ति’ (छा. उ. ८ । २ । १) इत्यादि । तत्र संशयः — किं
सङ्कल्प एव केवलः पित्रादिसमुत्थाने हेतुः, उत
निमित्तान्तरसहित इति । तत्र सत्यपि
‘सङ्कल्पादेव’ इति श्रवणे लोकवत् निमित्तान्तरापेक्षता
युक्ता ; यथा लोके अस्मदादीनां सङ्कल्पात् गमनादिभ्यश्च हेतुभ्यः
पित्रादिसम्पत्तिर्भवति एवं मुक्तस्यापि स्यात् ; एवं
दृष्टविपरीतं न कल्पितं भविष्यति ; ‘सङ्कल्पादेव’ इति तु राज्ञ इव
सङ्कल्पितार्थसिद्धिकरीं साधनान्तरसामग्रीं सुलभामपेक्ष्य
उच्यते ; न च सङ्कल्पमात्रसमुत्थानाः पित्रादयः मनोरथविजृम्भितवत्
चञ्चलत्वात् पुष्कलं भोगं समर्पयितुं पर्याप्ताः स्युरिति । एवं
प्राप्ते, ब्रूमः — सङ्कल्पादेव तु केवलात्
पित्रादिसमुत्थानमिति । कुतः ?
तच्छ्रुतेः ; ‘सङ्कल्पादेवास्य पितरः समुत्तिष्ठन्ति’ (छा. उ. ८ । २ ।
१) इत्यादिका हि श्रुतिर्निमित्तान्तरापेक्षायां पीड्येत ;
निमित्तान्तरमपि तु यदि सङ्कल्पानुविधाय्येव
स्यात् , भवतु ; न तु प्रयत्नान्तरसम्पाद्यं निमित्तान्तरमिष्यते,
प्राक्सम्पत्तेः वन्ध्यसङ्कल्पत्वप्रसङ्गात् ; न च
श्रुत्यवगम्येऽर्थे लोकवदिति सामान्यतो दृष्टं
क्रमते ; सङ्कल्पबलादेव च एषां यावत्प्रयोजनं स्थैर्योपपत्तिः,
प्राकृतसङ्कल्पविलक्षणत्वान्मुक्तसङ्कल्पस्य ॥ ८ ॥

अत एव चानन्याधिपतिः ॥ ९ ॥

अत एव च अवन्ध्यसङ्कल्पत्वात् अनन्याधिपतिर्विद्वान्भवति —
नास्यान्योऽधिपतिर्भवतीत्यर्थः । न हि
प्राकृतोऽपि सङ्कल्पयन् अन्यस्वामिकत्वमात्मनः सत्यां गतौ
सङ्कल्पयति । श्रुतिश्चैतद्दर्शयति — ‘अथ य
इहात्मानमनुविद्य व्रजन्त्येताꣳश्च
सत्यान्कामाꣳस्तेषाꣳ सर्वेषु लोकेषु कामचारो
भवति’ (छा. उ. ८ । १ । ६) इति ॥ ९ ॥

### अभावाधिकरणम्

अभावं बादरिराह ह्येवम् ॥ १० ॥

‘सङ्कल्पादेवास्य पितरः समुत्तिष्ठन्ति’ (छा. उ. ८ । २ । १) इत्यतः श्रुतेः
मनस्तावत्सङ्कल्पसाधनं सिद्धम् । शरीरेन्द्रियाणि पुनः प्राप्तैश्वर्यस्य
विदुषः सन्ति, न वा सन्ति — इति समीक्ष्यते । तत्र बादरिस्तावदाचार्यः
शरीरस्येन्द्रियाणां च अभावं महीयमानस्य विदुषो मन्यते । कस्मात् ? एवं
हि आह आम्नायः — ‘मनसैतान्कामान्पश्यरमते’ (छा. उ. ८ । १२ । ५) ‘य एते
ब्रह्मलोके’ (छा. उ. ८ । १२ । ५) इति ; यदि मनसा शरीरेन्द्रियैश्च विहरेत,
मनसेति विशेषणं न स्यात् ; तस्मादभावः शरीरेन्द्रियाणां मोक्षे ॥ १० ॥

भावं जैमिनिर्विकल्पामननात् ॥ ११ ॥

जैमिनिस्त्वाचार्यः मनोवत् शरीरस्यापि सेन्द्रियस्य भावं मुक्तं प्रति
मन्यते ; यतः ‘स एकधा भवति त्रिधा भवति’ (छा. उ. ७ । २६ । २)
इत्यादिना अनेकधाभावविकल्पमामनन्ति । न हि अनेकविधता विना
शरीरभेदेन आञ्जसी स्यात् । यद्यपि निर्गुणायां
भूमविद्यायाम् अयमनेकधाभावविकल्पः पठ्यते, तथापि
विद्यमानमेवेदं सगुणावस्थायाम् ऐश्वर्यं भूमविद्यास्तुतये
सङ्कीर्त्यत इत्यतः सगुणविद्याफलभावेन उपतिष्ठत इत्युच्यते ॥ ११
॥

द्वादशाहवदुभयविधं बादरायणोऽतः ॥ १२ ॥

बादरायणः पुनराचार्यः अत एव उभयलिङ्गश्रुतिदर्शनात् उभयविधत्वं साधु मन्यते
— यदा सशरीरतां सङ्कल्पयति तदा सशरीरो भवति, यदा तु अशरीरतां तदा अशरीर इति
; सत्यसङ्कल्पत्वात् , सङ्कल्पवैचित्र्याच्च । द्वादशाहवत् — यथा द्वादशाहः
सत्रम् अहीनश्च भवति, उभयलिङ्गश्रुतिदर्शनात् — एवमिदमपीति ॥ १२ ॥

तन्वभावे सन्ध्यवदुपपत्तेः ॥ १३ ॥

यदा तनोः सेन्द्रियस्य शरीरस्य अभावः तदा, यथा सन्ध्ये स्थाने
शरीरेन्द्रियविषयेष्वविद्यमानेष्वपि
उपलब्धिमात्रा एव पित्रादिकामा भवन्ति, एवं
मोक्षेऽपि स्युः ; एवं हि एतदुपपद्यते ॥ १३ ॥

भावे जाग्रद्वत् ॥ १४ ॥

भावे पुनः तनोः, यथा जागरिते विद्यमाना एव पित्रादिकामा भवन्ति, एवं
मुक्तस्याप्युपपद्यते ॥ १४ ॥

### प्रदीपाधिकरणम्

प्रदीपवदावेशस्तथा हि दर्शयति ॥ १५ ॥

‘भावं जैमिनिर्विकल्पामननात्’ (ब्र. सू. ४ । ४ । ११) इत्यत्र सशरीरत्वं
मुक्तस्योक्तम् ; तत्र त्रिधाभावादिषु अनेकशरीरसर्गे किं
निरात्मकानि शरीराणि दारुयन्त्रवत्सृज्यन्ते, किं वा
सात्मकान्यस्मदादिशरीरवत् — इति भवति वीक्षा । तत्र च आत्ममनसोः
भेदानुपपत्तेः एकेन शरीरेण योगात् इतराणि शरीराणि
निरात्मकानि — इत्येवं प्राप्ते, प्रतिपद्यते —
प्रदीपवदावेश इति ; यथा प्रदीप एकः अनेकप्रदीपभावमापद्यते,
विकारशक्तियोगात् , एवमेकोऽपि सन् विद्वान्
ऐश्वर्ययोगादनेकभावमापद्य सर्वाणि
शरीराण्याविशति । कुतः ? तथा हि दर्शयति शास्त्रमेकस्यानेकभावम् — ‘स
एकधा भवति त्रिधा भवति पञ्चधा सप्तधा नवधा’ (छा. उ. ७ । २६ । २)
इत्यादि ; नैतद्दारुयन्त्रोपमाभ्युपगमेऽवकल्पते, नापि
जीवान्तरावेशे ; न च निरात्मकानां शरीराणां प्रवृत्तिः
सम्भवति । यत्तु आत्ममनसोर्भेदानुपपत्तेः अनेकशरीरयोगासम्भव
इति — नैष दोषः ; एकमनोनुवर्तीनि समनस्कान्येवापराणि शरीराणि
सत्यसङ्कल्पत्वात् स्रक्ष्यति ; सृष्टेषु च तेषु
उपाधिभेदात् आत्मनोऽपि भेदेनाधिष्ठातृत्वं योक्ष्यते ;
एषैव च योगशास्त्रेषु योगिनामनेकशरीरयोगप्रक्रिया ॥ १५ ॥

कथं पुनः मुक्तस्य अनेकशरीरावेशादिलक्षणमैश्वर्यमभ्युपगम्यते, यावता
‘तत्केन कं विजानीयात्’ (बृ. उ. ४ । ५ । १५) ‘न तु
तद्द्वितीयमस्ति ततोऽन्यद्विभक्तं यद्विजानीयात्’ (बृ.
उ. ४ । ३ । ३०) ‘सलिल एको द्रष्टाऽद्वैतो भवति’ (बृ. उ. ४ । ३ । ३२) इति च
एवंजातीयका श्रुतिः विशेषविज्ञानं वारयति — इत्यत उत्तरं पठति —

स्वाप्ययसम्पत्त्योरन्यतरापेक्षमाविष्कृतं हि ॥ १६ ॥

स्वाप्ययः सुषुप्तम् , ‘स्वमपीतो भवति तस्मादेनꣳ स्वपितीत्याचक्षते’ (छा.
उ. ६ । ८ । १) इति श्रुतेः ; सम्पत्तिः कैवल्यम् , ‘ब्रह्मैव
सन्ब्रह्माप्येति’ (बृ. उ. ४ । ४ । ६) इति श्रुतेः
; तयोरन्यतरामवस्थामपेक्ष्य एतत् विशेषसंज्ञाऽभाववचनम् — क्वचित्
सुषुप्तावस्थामपेक्ष्योच्यते, क्वचित्कैवल्यावस्थाम् ।
कथमवगम्यते ? यतस्तत्रैव एतदधिकारवशात् आविष्कृतम् — ‘एतेभ्यो भूतेभ्यः
समुत्थाय तान्येवानु विनश्यति न प्रेत्य संज्ञास्तीति’ (बृ. उ. २ ।
४ । १२) ‘यत्र त्वस्य सर्वमात्मैवाभूत्’ (बृ. उ. २ । ४ । १४) ‘यत्र सुप्तो
न कञ्चन कामं कामयते न कञ्चन स्वप्नं पश्यति’ (बृ. उ. ४ । ३ । १९),
इत्यादिश्रुतिभ्यः । सगुणविद्याविपाकस्थानं तु एतत्
स्वर्गादिवत् अवस्थान्तरम् ,
यत्रैतदैश्वर्यमुपवर्ण्यते ।
तस्माददोषः ॥ १६ ॥

### जगद्व्यापाराधिकरणम्

जगद्व्यापारवर्जं प्रकरणादसन्निहितत्वाच्च ॥ १७ ॥

ये सगुणब्रह्मोपासनात् सहैव मनसा ईश्वरसायुज्यं व्रजन्ति, किं तेषां
निरवग्रहमैश्वर्यं भवति, आहोस्वित्सावग्रहमिति संशयः । किं
तावत्प्राप्तम् ? निरङ्कुशमेव एषामैश्वर्यं भवितुमर्हति, ‘आप्नोति
स्वाराज्यम्’ (तै. उ. १ । ६ । २) ‘सर्वेऽस्मै देवा बलिमावहन्ति’
(तै. उ. १ । ५ । ३) ‘तेषां सर्वेषु लोकेषु कामचारो भवति’ (छा. उ. ७ । २५ ।
२) इत्यादिश्रुतिभ्य इति । एवं प्राप्ते, पठति — जगद्व्यापारवर्जमिति ;
जगदुत्पत्त्यादिव्यापारं वर्जयित्वा अन्यत् अणिमाद्यात्मकमैश्वर्यं
मुक्तानां भवितुमर्हति, जगद्व्यापारस्तु नित्यसिद्धस्यैव
ईश्वरस्य । कुतः ? तस्य तत्र प्रकृतत्वात् ;
असन्निहितत्वाच्चेतरेषाम् ; पर एव हि ईश्वरो
जगद्व्यापारेऽधिकृतः, तमेव प्रकृत्य उत्पत्त्याद्युपदेशात्
, नित्यशब्दनिबन्धनत्वाच्च ; तदन्वेषणविजिज्ञासनपूर्वकं तु
इतरेषामणिमाद्यैश्वर्यं श्रूयते ;
तेनासन्निहितास्ते जगद्व्यापारे । समनस्कत्वादेव च
एतेषामनैकमत्ये, कस्यचित्स्थित्यभिप्रायः
कस्यचित्संहाराभिप्राय इत्येवं
विरोधोऽपि कदाचित्स्यात् ; अथ कस्यचित् सङ्कल्पमनु
अन्यस्य सङ्कल्प इत्यविरोधः समर्थ्येत, ततः
परमेश्वराकूततन्त्रत्वमेवेतरेषामिति
व्यवतिष्ठते ॥ १७ ॥

प्रत्यक्षोपदेशादिति चेन्नाधिकारिकमण्डलस्थोक्तेः ॥ १८ ॥

अथ यदुक्तम् — ‘आप्नोति स्वाराज्यम्’ (तै. उ. १ । ६ । २)
इत्यादिप्रत्यक्षोपदेशात्
निरवग्रहमैश्वर्यं विदुषां न्याय्यमिति,
तत्परिहर्तव्यम् ; अत्रोच्यते — नायं दोषः,
आधिकारिकमण्डलस्थोक्तेः । आधिकारिको यः
सवितृमण्डलादिषु विशेषायतनेष्ववस्थितः पर
ईश्वरः, तदायत्तैव इयं स्वाराज्यप्राप्तिरुच्यते ; यत्कारणम्
अनन्तरम् ‘आप्नोति मनसस्पतिम्’ (तै. उ. १ । ६ । २) इत्याह ; यो हि
सर्वमनसां पतिः पूर्वसिद्ध ईश्वरः तं प्राप्नोतीत्येतदुक्तं भवति
; तदनुसारेणैव च अनन्तरम् ‘वाक्पतिश्चक्षुष्पतिः ।
श्रोत्रपतिर्विज्ञानपतिः’
च भवति इत्याह । एवमन्यत्रापि यथासम्भवं नित्यसिद्धेश्वरायत्तमेव
इतरेषामैश्वर्यं योजयितव्यम् ॥ १८ ॥

विकारावर्ति च तथा हि स्थितिमाह ॥ १९ ॥

विकारावर्त्यपि च नित्यमुक्तं पारमेश्वरं रूपम् , न केवलं विकारमात्रगोचरं
सवितृमण्डलाद्यधिष्ठानम् ; तथा हि अस्य द्विरूपां स्थितिमाह आम्नायः —
‘तावानस्य महिमा ततो ज्यायाꣳश्च पूरुषः । पादोऽस्य सर्वा भूतानि
त्रिपादस्यामृतं दिवि’ (छा. उ. ३ । १२ । ६) इत्येवमादिः । न च
तत् निर्विकारं रूपम् इतरालम्बनाः प्राप्नुवन्तीति शक्यं वक्तुम्
अतत्क्रतुत्वात्तेषाम् । अतश्च यथैव द्विरूपे परमेश्वरे निर्गुणं
रूपमनवाप्य सगुण एवावतिष्ठन्ते, एवं सगुणेऽपि निरवग्रहमैश्वर्यमनवाप्य
सावग्रह एवावतिष्ठन्त इति द्रष्टव्यम् ॥ १९ ॥

दर्शयतश्चैवं प्रत्यक्षानुमाने ॥ २० ॥

दर्शयतश्च विकारावर्तित्वं परस्य ज्योतिषः श्रुतिस्मृती — ‘न तत्र सूर्यो
भाति न चन्द्रतारकं नेमा विद्युतो भान्ति कुतोऽयमग्निः’ (मु. उ. २ ।
२ । ११)(क. उ. २ । २ । १५) इति, ‘न तद्भासयते सूर्यो न शशाङ्को न
पावकः’ (भ. गी. १५ । ६) इति च । तदेवं विकारावर्तित्वं परस्य
ज्योतिषः प्रसिद्धमित्यभिप्रायः ॥ २० ॥

भोगमात्रसाम्यलिङ्गाच्च ॥ २१ ॥

इतश्च न निरङ्कुशं विकारालम्बनानामैश्वर्यम् , यस्मात् भोगमात्रमेव एषाम्
अनादिसिद्धेनेश्वरेण समानमिति श्रूयते — ‘तमाहापो वै खलु मीयन्ते
लोकोऽसौ’ इति ‘स यथैतां देवताꣳ सर्वाणि भूतान्यवन्त्येवꣳ
हैवंविदꣳ सर्वाणि भूतान्यवन्ति’ ‘तेनो एतस्यै देवतायै सायुज्यꣳ
सलोकतां जयति’ (बृ. उ. १ । ५ । २३) इत्यादिभेदव्यपदेशलिङ्गेभ्यः ॥ २१ ॥

ननु एवं सति सातिशयत्वादन्तवत्त्वम् ऐश्वर्यस्य स्यात् ; ततश्च
एषामावृत्तिः प्रसज्येत — इत्यतः उत्तरं
भगवान्बादरायण आचार्यः पठति —

अनावृत्तिः शब्दादनावृत्तिः शब्दात् ॥ २२ ॥

नाडीरश्मिसमन्वितेन अर्चिरादिपर्वणा देवयानेन पथा ये ब्रह्मलोकं
शास्त्रोक्तविशेषणं गच्छन्ति — यस्मिन्नरश्च ह वै
ण्यश्चार्णवौ ब्रह्मलोके तृतीयस्यामितो दिवि, यस्मिन्नैरं मदीयं सरः,
यस्मिन्नश्वत्थः सोमसवनः, यस्मिन्नपराजिता पूर्ब्रह्मणः, यस्मिंश्च
प्रभुविमितं हिरण्मयं वेश्म, यश्चानेकधा
मन्त्रार्थवादादिप्रदेशेषु
प्रपञ्च्यते — ते तं प्राप्य न चन्द्रलोकादिव
भुक्तभोगा आवर्तन्ते । कुतः ? ‘तयोर्ध्वमायन्नमृतत्वमेति’
(छा. उ. ८ । ६ । ६)(क. उ. २ । ३ । १६) ‘तेषां न पुनरावृत्तिः’ (बृ. उ.
६ । २ । १५) ‘एतेन प्रतिपद्यमाना इमं मानवमावर्तं नावर्तन्ते’ (छा. उ.
४ । १५ । ५) ‘ब्रह्मलोकमभिसम्पद्यते’ (छा. उ. ८ । १५ । १) ‘न च
पुनरावर्तते’ इत्यादिशब्देभ्यः । अन्तवत्त्वेऽपि तु
ऐश्वर्यस्य यथा अनावृत्तिः तथा वर्णितम् — ‘कार्यात्यये
तदध्यक्षेण सहातः परम्’ (ब्र. सू. ४ । ३ । १०) इत्यत्र ;
सम्यग्दर्शनविध्वस्ततमसां तु
नित्यसिद्धनिर्वाणपरायणानां सिद्धैव अनावृत्तिः
; तदाश्रयणेनैव हि सगुणशरणानामप्यनावृत्तिसिद्धिरिति । अनावृत्तिः
शब्दादनावृत्तिः शब्दात् — इति सूत्राभ्यासः
शास्त्रपरिसमाप्तिं द्योतयति ॥ २२ ॥

इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ शारीरकमीमांसासूत्रभाष्ये  
चतुर्थोऽध्यायः ॥

इति श्रीमच्छारीरकमीमांसासूत्रभाष्यं सम्पूर्णम् ॥
