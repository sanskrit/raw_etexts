

श्रीमच्छङ्करभगवत्पूज्यपादविरचितम्

# केनोपनिषद्वाक्यभाष्यम्

**


# प्रथमः खण्डः

समाप्तं कर्मात्मभूतप्राणविषयं विज्ञानं कर्म चानेकप्रकारम् ,
ययोर्विकल्पसमुच्चयानुष्ठानाद्दक्षिणोत्तराभ्यां
सृतिभ्यामावृत्त्यनावृत्ती भवतः । अत ऊर्ध्वं
फलनिरपेक्षज्ञानकर्मसमुच्चयानुष्ठानात्कृतात्मसंस्कारस्य
उच्छिन्नात्मज्ञानप्रतिबन्धकस्य द्वैतविषयदोषदर्शिनः
निर्ज्ञाताशेषबाह्यविषयत्वात्
संसारबीजमज्ञानमुच्चिच्छित्सतः प्रत्यगात्मविषयजिज्ञासोः ‘केनेषितम् . . .
’ इत्यात्मस्वरूपतत्त्वविज्ञानाय अयमध्याय आरभ्यते । तेन च
मृत्युपदमज्ञानमुच्छेत्तव्यम् ; तत्तन्त्रो हि
संसारो यतः । अनधिगतत्वादात्मनो युक्ता तदधिगमाय तद्विषया जिज्ञासा ।
कर्मविषये चानुक्तिस्तद्विरोधित्वात् । अस्य
विजिज्ञासितव्यस्यात्मतत्त्वस्य
कर्मविषयेऽवचनं कस्मादिति चेत् , आत्मनो हि यथावद्विज्ञानं
कर्मणा विरुध्यते । निरतिशयब्रह्मस्वरूपो ह्यात्मा
विजिज्ञापयिषितः, ‘तदेव ब्रह्म त्वं विद्धि
नेदं यदिदम्’ (के. उ. १ । ४) इत्यादिश्रुतेः । न हि स्वाराज्येऽभिषिक्तो
ब्रह्मत्वं गमितः कञ्चन नमितुमिच्छति । अतो ब्रह्मास्मीति सम्बुद्धौ न
कर्म कारयितुं शक्यते । न ह्यात्मानमवाप्तार्थं ब्रह्म मन्यमानः
प्रवृत्तिं प्रयोजनवतीं पश्यति । न च निष्प्रयोजना प्रवृत्तिः ।
अतो विरुध्यत एव कर्मणा ज्ञानम् । अतः कर्मविषयेऽनुक्तिः ।
विज्ञानविशेषविषयैव जिज्ञासा । कर्मानारम्भ
इति चेत् , न ; निष्कामस्य संस्कारार्थत्वात् । यदि ह्यात्मविज्ञानेन
आत्माविद्याविषयत्वात्परितित्याजयिषितं कर्म, ततः ‘प्रक्षालनाद्धि पङ्कस्य
दूरादस्पर्शनं वरम्’ ( ? ) इत्यनारम्भ एव कर्मणः श्रेयान् अल्पफलत्वात्
आयासबहुलत्वात् तत्त्वज्ञानादेवं च श्रेयःप्राप्तेः इति चेत् , सत्यम्
एतदविद्याविषयं कर्म अल्पफलत्वादिदोषवद्बन्धरूपं च सकामस्य ; ‘कामान्यः
कामयते’ (मु. उ. ३ । २ । २) ‘इति नु कामयमानः’ (बृ. उ. ४ । ४ । ६)
इत्यादिश्रुतिभ्यः । न निष्कामस्य । तस्य तु संस्कारार्थान्येव
कर्माणि भवन्ति तन्निर्वर्तकप्राणविज्ञानसहितानि । ‘देवयाजी
श्रेयानात्मयाजी वा’इत्युपक्रम्य ‘आत्मयाजी तु
करोतीदं मेऽनेनाङ्गं संस्क्रियते’ इति संस्कारार्थमेव
कर्माणीति वाजसनेयके ; ‘महायज्ञैश्च यज्ञैश्च ब्राह्मीयं
क्रियते तनुः । ’ (मनु. २ । २८)‘यज्ञो दानं तपश्चैव पावनानि मनीषिणाम्’ (भ.
गी. १८ । ५) इत्यादिस्मृतेश्च । प्राणादिविज्ञानं च केवलं कर्मसमुच्चितं वा
सकामस्य प्राणात्मप्राप्त्यर्थमेव भवति । निष्कामस्य
त्वात्मज्ञानप्रतिबन्धकनिर्मृष्ट्यै
भवत्यादर्शनिर्मार्जनवत् । उत्पन्नात्मविद्यस्य त्वनारम्भः,
निरर्थकत्वात् । ‘कर्मणा बध्यते
जन्तुर्विद्यया च विमुच्यते । तस्मात्कर्म न
कुर्वन्ति यतयः पारदर्शिनः’ (मो. ध. २४१\_७) इति, क्रियापथश्चैव
पुरस्तात्सन्न्यासश्च तयोः सन्न्यास एवात्यरेचयत् इति, ‘त्यागेनैके’
(तै. ना. २८) ‘नान्यः पन्था विद्यते’ (श्वे. उ. ३ । ८)
इत्यादिश्रुतिभ्यश्च । न्यायाच्च ।
उपायभूतानि हि कर्माणि संस्कारद्वारेण ज्ञानस्य । ज्ञानेन
त्वमृतत्वप्राप्तिः, ‘अमृतत्वं हि विन्दते’ (के. उ. २ । ४) ‘विद्यया
विन्दतेऽमृतम्’ (के. उ. २ । ४) इत्यादिश्रुतिस्मृतिभ्यश्च । न हि नद्याः
पारगो नावं न मुञ्चति यथेष्टदेशगमनं प्रति स्वातन्त्र्ये सति । न हि
स्वभावसिद्धं वस्तु सिषाधयिषति साधनैः । स्वभावसिद्धश्चात्मा ।
तथा नापिपयिषितः, आत्मत्वे सति नित्याप्तत्वात् । नापि विचिकारयिषितः,
आत्मत्वे सति नित्यत्वादविकारित्वादविषयत्वादमूर्तत्वाच्च ; श्रुतेश्च ‘न
वर्धते कर्मणा’ (बृ. उ. ४ । ४ । २३) इत्यादि ; स्मृतेश्च
‘अविकार्योऽयमुच्यते’ (भ. गी. २ । २५)
इति । न च सञ्चिस्कीर्षितः, ‘शुद्धमपापविद्धम्’ (ई. उ. ८)
इत्यादिश्रुतिभ्यः । अनन्यत्वाच्च ।
अन्येनान्यत्संस्क्रियते । न चात्मनोऽन्यभूता क्रियास्ति । न च
स्वेनैवात्मना स्वमात्मानं सञ्चिस्कीर्षेत् । न च वस्त्वन्तराधानं
नित्यप्राप्तिर्वा वस्त्वन्तरस्य नित्या । नित्यत्वं चेष्टं मोक्षस्य ।
अत उत्पन्नविद्यस्य कर्मारम्भोऽनुपपन्नः । अतो
व्यावृत्तबाह्यबुद्धेरात्मविज्ञानाय
‘केनेषितम्’ इत्याद्यारम्भः ॥

केनेषितं पतति प्रेषितं मनः केन प्राणः प्रथमः प्रैति युक्तः ।  
केनेषितां वाचमिमां वदन्ति चक्षुःश्रोत्रं क उ देवो युनक्ति ॥ १ ॥

प्रवृत्तिलिङ्गाद्विशेषार्थः प्रश्न उपपन्नः । रथादीनां हि
चेतनावदधिष्ठितानां प्रवृत्तिर्दृष्टा, न
अनधिष्ठितानाम् । मनआदीनां च अचेतनानां प्रवृत्तिर्दृश्यते ; तद्धि
लिङ्गं चेतनावतोऽधिष्ठातुरस्तित्वे । करणानि हि मनआदीनि नियमेन
प्रवर्तन्ते ; तन्नासति चेतनावत्यधिष्ठातर्युपपद्यते । तद्विशेषस्य
चानधिगमाच्चेतनावत्यधिष्ठातृसामान्ये चाधिगते विशेषार्थः
प्रश्न उपपद्यते । केनेषितं केनेष्टं कस्येच्छामात्रेण मनः पतति
गच्छति, स्वविषये नियमेन व्याप्रियत इत्यर्थः । मनुतेऽनेनेति
विज्ञाननिमित्तमन्तःकरणं मनः । प्रेषितमिवेत्युपमार्थः । न
त्विषितप्रेषितशब्दयोरर्थाविह सम्भवतः । न हि
शिष्यानिव मनआदीनि विषयेभ्यः प्रेषयत्यात्मा ।
विविक्तनित्यचित्स्वरूपतया तु
निमित्तमात्रं प्रवृत्तौ नित्यचिकित्साधिष्ठातृवत् । प्राण
इति नासिकाभवः प्रकरणात् । प्रथमत्वं च क्रियायाः प्राणनिमित्तत्वात् ।
स्वतो विषयावभासमात्रं करणानां प्रवृत्तिः । चलिक्रिया तु
प्राणस्यैव मनआदिषु । तस्मात्प्राथम्यं प्राणस्य ।
प्रैति गच्छति । युक्तः प्रयुक्त इत्येतत् । वाचो वचनं
किन्निमित्तं प्राणिनाम् । चक्षुःश्रोत्रयोश्च को देवः
प्रयोक्ता । करणानामधिष्ठाता चेतनावान्यः, स किंविशेषण इत्यर्थः
॥

श्रोत्रस्य श्रोत्रं मनसो मनो यद्वाचो ह वाचं स उ प्राणस्य प्राणः ।  
चक्षुषश्चक्षुरतिमुच्य धीराः प्रेत्यास्माल्लोकादमृता भवन्ति ॥ २ ॥

‘श्रोत्रस्य श्रोत्रम्’ इत्यादिप्रतिवचनं निर्विशेषस्य निमित्तत्वार्थम् ।
विक्रियादिविशेषरहितस्यात्मनो मनआदिप्रवृत्तौ निमित्तत्वमित्येतत्
‘श्रोत्रस्य श्रोत्रम्’ इत्यादिप्रतिवचनस्यार्थः, अनुगमात् ।
अनुगतानि ह्यस्मिन्नर्थेऽक्षराणि । कथम् ? शृणोत्यनेनेति श्रोत्रम् । तस्य
शब्दावभासकत्वं श्रोत्रत्वम् । शब्दोपलब्धृरूपतयावभासकत्वं न स्वतः
श्रोत्रस्य ; अचिद्रूपत्वात् , आत्मनश्च चिद्रूपत्वात् ।
यच्छ्रोत्रस्योपलब्धृत्वेनावभासकत्वं
तदात्मनिमित्तत्वाच्छ्रोत्रस्य
श्रोत्रमित्युच्यते । यथा क्षत्रस्य क्षत्रम् , यथा वा
उदकस्यौष्ण्यमग्निनिमित्तमिति
दग्धुरप्युदकस्य दग्धाग्निरुच्यते उदकमपि
ह्यग्निसंयोगादग्निरुच्यते,
तद्वदनित्यं यत्संयोगादुपलब्धृत्वं तत्करणं श्रोत्रादि । उदकस्येव
दग्धृत्वमनित्यं हि तत्र तत् । यत्र तु
नित्यमुपलब्धृत्वमग्नाविवौष्ण्यं स
नित्योपलब्धिस्वरूपत्वात् दग्धेवोपलब्धोच्यते । श्रोत्रादिषु
श्रोतृत्वाद्युपलब्धिरनित्या, नित्या चात्मनि । अतः श्रोत्रस्य
श्रोत्रमित्याद्यक्षराणामर्थानुगमादुपपद्यते
निर्विशेषस्योपलब्धिस्वरूपस्यात्मनो
मनआदिप्रवृत्तिनिमित्तत्वमिति । मनआदिष्वेवं यथोक्तम् । वाचो ह वाचं
प्राणस्य प्राण इति विभक्तिद्वयम् । सर्वत्रैवं हि
द्रष्टव्यम् । कथम् ? पृष्टत्वात् स्वरूपनिर्देशः ।
प्रथमयैव च निर्देशः । तस्य च ज्ञेयत्वात्कर्मत्वमिति द्वितीया । अतो
वाचो ह वाचं प्राणस्य प्राण इत्यस्मात्सर्वत्रैव विभक्तिद्वयम् ।
यदेतच्छ्रोत्राद्युपलब्धिनिमित्तं श्रोत्रस्य
श्रोत्रमित्यादिलक्षणं तत् नित्योपलब्धिस्वरूपं
निर्विशेषमात्मतत्त्वं बुद्ध्वा अतिमुच्य
अनवबोधनिमित्ताध्यारोपिताद्बुद्ध्यादिलक्षणात्संसारान्मोक्षणं
कृत्वा धीराः धीमन्तः प्रेत्य अस्मात् लोकात् शरीरात् प्रेत्य वियुज्य
अन्यस्मिन्नप्रतिसन्धीयमाने निर्निमित्तत्वादमृता भवन्ति । सति
ह्यज्ञाने कर्माणि शरीरान्तरं प्रतिसन्दधते । आत्मावबोधे तु
सर्वकर्मारम्भनिमित्ताज्ञानविपरीतविद्याग्निविप्लुष्टत्वात्कर्मणामिति
अनारम्भेऽमृता एव भवन्ति । शरीरादिसन्तानाविच्छेदप्रतिसन्धानाद्यपेक्षया
अध्यारोपितमृत्युवियोगात्पूर्वमप्यमृताः सन्तो
नित्यात्मस्वरूपत्वादमृता
भवन्तीत्युपचर्यते ॥

न तत्र चक्षुर्गच्छति न वाग्गच्छति नो मनः ।  
न विद्मो न विजानीमो यथैतदनुशिष्यात् ॥ ३ ॥

न तत्र चक्षुर्गच्छतीत्युक्तेऽपि पर्यनुयोगे हेतुरप्रतिपत्तेः ।
‘श्रोत्रस्य श्रोत्रम्’
इत्येवमादिनोक्तेऽप्यात्मतत्त्वे
अप्रतिपन्नत्वात्सूक्ष्मत्वहेतोर्वस्तुनः पुनः पुनः पर्यनुयुयुक्षाकारणमाह
— न तत्र चक्षुर्गच्छतीति । तत्र श्रोत्राद्यात्मभूते चक्षुरादीनि,
वाक्चक्षुषोः सर्वेन्द्रियोपलक्षणार्थत्वात् , न
विज्ञानमुत्पादयन्ति । सुखादिवत्तर्हि
गृह्येतान्तःकरणेन अत आह — नो मनः, न सुखादिवन्मनसो
विषयस्तत् , इन्द्रियाविषयत्वात् । न विद्मो न विजानीमः
अन्तःकरणेन, यथा एतत् ब्रह्म मनआदिकरणजातम् अनुशिष्यात् अनुशासनं
कुर्यात् प्रवृत्तिनिमित्तं यथा भवेत् , तथा अविषयत्वान्न विद्मो न
विजानीमः । अथवा श्रोत्रादीनां श्रोत्रादिलक्षणं ब्रह्म
विशेषेण दर्शयेत्युक्त आचार्य आह — न शक्यते दर्शयितुम् । कस्मात् ?
न तत्र चक्षुर्गच्छतीत्यादि पूर्ववत्सर्वम् । अत्र तु विशेषो
यथैतदनुशिष्यादिति । यथैतत् अनुशिष्यात्
प्रतिपादयेत् अन्योऽपि शिष्यानितोऽन्येन
विधिनेत्यभिप्रायः ॥

अन्यदेव तद्विदितादथो अविदितादधि ।  
इति शुश्रुम पूर्वेषां ये नस्तद्व्याचचक्षिरे ॥ ४ ॥

सर्वथापि ब्रह्म बोधयेत्युक्त आचार्य आह ‘अन्यदेव तद्विदितादथो अविदितादधि’
इत्यागमम् । विदिताविदिताभ्यामन्यत् यो हि ज्ञाता स एव सः,
सर्वात्मकत्वात् । अतः सर्वात्मनो
ज्ञातुर्ज्ञात्रन्तराभावाद्विदितादन्यत्वम् । ‘स वेत्ति
वेद्यं न च तस्यास्ति वेत्ता’ (श्वे. उ. ३ । १९) इति च मन्त्रवर्णात् ।
‘विज्ञातारमरे केन विजानीयात्’ (बृ. उ. २ । ४ । १४) इति च वाजसनेयके ।
अपि च व्यक्तमेव विदितं तस्मादन्यदित्यभिप्रायः । यद्विदितं व्यक्तं
तदन्यविषयत्वादल्पं सविरोधं ततोऽनित्यम् अत एवानेकत्वादशुद्धम्
अत एव तद्विलक्षणं ब्रह्मेति सिद्धम् । अस्तु तर्ह्यविदितम् । न,
विज्ञानानपेक्षत्वात् । यद्ध्यविदितं तद्विज्ञानापेक्षम् ।
अविदितविज्ञानाय हि लोकप्रवृत्तिः । इदं तु विज्ञानानपेक्षम् ।
कस्मात् ? विज्ञानस्वरूपत्वात् । न हि यस्य यत्स्वरूपं
तत्तेनान्यतोऽपेक्ष्यते । न च स्वत एव वापेक्षा,
अनपेक्षमेव सिद्धत्वात् । न हि प्रदीपः स्वरूपाभिव्यक्तौ
प्रकाशान्तरमन्यतोऽपेक्षते, स्वतो वा ।
यद्ध्यनपेक्षं तत्स्वत एव सिद्धम् , प्रकाशात्मकत्वात् ।
प्रदीपस्यान्योऽपेक्षितोऽप्यनर्थकः स्यात् , प्रकाशे
विशेषाभावात् । न हि प्रदीपस्य
स्वरूपाभिव्यक्तौ प्रदीपप्रकाशोऽर्थवान् ।
न चैवमात्मनोऽन्यत्र विज्ञानमस्ति, येन स्वरूपविज्ञानेऽप्यपेक्ष्येत ।
विरोध इति चेत् , न ; अन्यत्वात् । स्वरूपविज्ञाने
विज्ञानस्वरूपत्वाद्विज्ञानान्तरं नापेक्षत
इत्येतदसत् । दृश्यते हि विपरीतज्ञानमात्मनि सम्यग्ज्ञानं च — न
जानाम्यात्मानमिति च, श्रुतेश्च । ‘तत्त्वमसि’ (छा. उ. ६ । ८ ।
७) ‘आत्मानमेवावेत्’ (बृ. उ. १ । ४ । १०) ‘एतं वै तमात्मानं विदित्वा’
(बृ. उ. ३ । ५ । १) इति च सर्वत्र श्रुतिष्वात्मविज्ञाने
विज्ञानान्तरापेक्षत्वं दृश्यते ।
तस्मात्प्रत्यक्षश्रुतिविरोध इति चेत् , न ।
कस्मात् ? अन्यो हि स आत्मा
बुद्ध्यादिकार्यकरणसङ्घातात्माभिमानसन्तानाविच्छेदलक्षणोऽविवेकात्मको
बुद्ध्याद्यवभासप्रधानश्चक्षुरादिकरणो नित्यचित्स्वरूपात्मान्तःसारो
यत्रानित्यं विज्ञानमवभासते ।
बौद्धप्रत्ययानामाविर्भावतिरोभावधर्मकत्वात्तद्धर्मतयैव
विलक्षणमपि चावभासते । अन्तःकरणस्य मनसोऽपि मनोऽन्तर्गतत्वात्
सर्वान्तरश्रुतेः । अन्तर्गतेन
नित्यविज्ञानस्वरूपेण
आकाशवदप्रचलितात्मना अन्तर्गर्भभूतेन
स बाह्यो बुद्ध्यात्मा तद्विलक्षणः, अनग्निरिवाग्निः अर्चिर्भिरिवाग्नेः
प्रत्ययैराविर्भावतिरोभावधर्मकैर्विज्ञानाभासरूपैरनित्यैः अनित्यविज्ञान
आत्मा सुखी दुःखी इत्यभ्युपगतो लौकिकैः, अतोऽन्यो
नित्यविज्ञानस्वरूपादात्मनः ।
तत्र हि विज्ञानापेक्षा विपरीतज्ञानत्वं चोपपद्यते, न पुनर्नित्यविज्ञाने ।
‘तत्त्वमसि’ (छा. उ. ६ । ८ । ७) इति बोधोपदेशो नोपपद्यत इति चेत् ,
‘आत्मानमेवावेत्’ (बृ. उ. १ । ४ । १०) इत्येवमादीनि च,
नित्यबोधात्मकत्वात् । न ह्यादित्योऽन्येन प्रकाश्यते ;
अतस्तदर्थबोधोपदेशोऽनर्थक एवेति चेत् , न ;
लोकाध्यारोपापोहार्थत्वात् । सर्वात्मनि हि
नित्यविज्ञाने बुद्ध्याद्यनित्यधर्मा
लोकैरध्यारोपिता आत्माविवेकतः ; तदपोहार्थो
बोधोपदेशो बोधात्मनः । तत्र च बोधाबोधौ समञ्जसौ ।
अन्यनिमित्तत्वादुदक इवौष्ण्यमग्निनिमित्तम् । रात्र्यहनी
इवादित्यनिमित्ते लोके नित्यावौष्ण्यप्रकाशावग्न्यादित्ययोरन्यत्र
भावाभावयोः सनिमित्तत्वादनित्याविवोपचर्येते । धक्ष्यत्यग्निः
प्रकाशयिष्यति सविता इति तद्वत् । एवं च
सुखदुःखबन्धमोक्षाद्यध्यारोपो
लोकस्य तदपेक्ष्य ‘तत्त्वमसि’ (छा. उ. ६ । ८ । ७) ‘आत्मानमेवावेत्’
इत्यात्मावबोधोपदेशिन्यः श्रुतयः केवलमध्यारोपापोहार्थाः । यथा सवितासौ
प्रकाशयत्यात्मानम् इति तद्वत् बोधकर्तृत्वं च नित्यबोधात्मनि ।
तस्मादन्यदविदितात् । अधिशब्दश्चान्यार्थे । यद्वा यद्धि यस्याधि
तत्ततोऽन्यत्सामर्थ्यात् , यथाधि भृत्यादीनां राजा ।
अव्यक्तमेवाविदितं ततोऽन्यदित्यर्थः ।
विदितमविदितं च व्यक्ताव्यक्ते कार्यकारणत्वेन विकल्पिते,
ताभ्यामन्यद्ब्रह्म विज्ञानस्वरूपं सर्वविशेषप्रत्यस्तमितमित्ययं
समुदायार्थः । अत एवात्मत्वान्न हेय उपादेयो वा ।
अन्यद्ध्यन्येन हेयमुपादेयं वा’ न तेनैव तद्यस्य
कस्यचिद्घेयमुपादेयं वा भवति । आत्मा च ब्रह्म
सर्वान्तरत्वादविषयः । अतोऽन्यस्यापि न
हेयमुपादेयं वा । अन्याभावाच्च । इति शुश्रुम
पूर्वेषामित्यागमोपदेशः । व्याचचक्षिरे इत्यस्वातन्त्र्यं
तर्कप्रतिषेधार्थम् । ये नः तत् ब्रह्म उक्तवन्तः ते तमेवागमं
ब्रह्मप्रतिपादकं व्याख्यातवन्तः, न पुनः स्वबुद्धिप्रभवेण
तर्केणोक्तवन्त इति तस्यैव द्रढिम्ने आगमपारम्पर्याविच्छेदं दर्शयति
विद्यास्तुतये । तर्कस्त्वनवस्थितो भ्रान्तोऽपि भवतीति ॥

यद्वाचानभ्युदितं येन वागभ्युद्यते ।  
तदेव ब्रह्म त्वं विद्धि नेदं यदिदमुपासते ॥ ५ ॥

यद्वाचेति मन्त्रानुवादो दृढप्रतीत्यै । ‘अन्यदेव तद्विदितात्’ इति
योऽयमागमार्थो ब्राह्मणोक्तः अस्यैव द्रढिम्ने इमे
मन्त्राः यद्वाचा इत्यादयः पठ्यन्ते । यत् ब्रह्म वाचा
शब्देन अनभ्युदितम् अनभ्युक्तम् , अप्रकाशितमित्येतत् । येन
वागभ्युद्यत इति वाक्प्रकाशहेतुत्वोक्तिः । येन प्रकाश्यत
इति वाचोऽभिधानस्य अभिधेयप्रकाशकत्वस्य हेतुत्वमुच्यते ब्रह्मणः ।
उक्तं च ‘केनेषितां वाचमिमां वदन्ति’ (के. उ. १ । १) ‘यद्वाचो ह
वाचम्’ (के. उ. १ । २) इति । तदेव ब्रह्म त्वं विद्धि
इत्यविषयत्वेन ब्रह्मण आत्मन्यवस्थापनार्थ आम्नायः ।
यद्वाचानभ्युदितं वाक्प्रकाशनिमित्तं चेति ब्रह्मणोऽविषयत्वेन
वस्त्वन्तरजिघृक्षां निवर्त्य
स्वात्मन्येवावस्थापयत्याम्नायः तदेव
ब्रह्म त्वं विद्धि इति ; यत्नत उपरमयति नेदमित्युपास्यप्रतिषेधाच्च ॥

यन्मनसा न मनुते येनाहुर्मनो मतम् ।  
तदेव ब्रह्म त्वं विद्धि नेदं यदिदमुपासते ॥ ६ ॥

यच्चक्षुषा न पश्यति येन चक्षूंषि पश्यति ।  
तदेव ब्रह्म त्वं विद्धि नेदं यदिदमुपासते ॥ ७ ॥

यच्छ्रोत्रेण न शृणोति येन श्रोत्रमिदं श्रुतम् ।  
तदेव ब्रह्म त्वं विद्धि नेदं यदिदमुपासते ॥ ८ ॥

यत्प्राणेन न प्राणिति येन प्राणः प्रणीयते ।  
तदेव ब्रह्म त्वं विद्धि नेदं यदिदमुपासते ॥ ९ ॥

यन्मनसेत्यादि समानम् । मनो मतमिति । येन ब्रह्मणा मनोऽपि विषयीकृतं
नित्यविज्ञानस्वरूपेणेत्येतत् । सर्वकरणानामविषयस्तानि च
सव्यापाराणि सविषयाणि नित्यविज्ञानस्वरूपावभासतया येनावभास्यन्त
इति श्लोकार्थः । ‘क्षेत्रं क्षेत्री तथा कृत्स्नं प्रकाशयति भारत’
(भ. गी. १३ । ३३) इति स्मृतेः । ‘तस्य भासा’ (मु. उ. २ । २ । १०) इति
चाथर्वणे । येन प्राण इति
क्रियाशक्तिरप्यात्मविज्ञाननिमित्तेत्येतत्
॥

इति प्रथमखण्डभाष्यम् ॥


# द्वितीयः खण्डः

यदि मन्यसे सु वेदेति दभ्रमेवापि नूनं त्वं वेत्थ ब्रह्मणो रूपं यदस्य त्वं
यदस्य देवेष्वथ नु मीमांस्यमेव ते मन्ये विदितम् ॥ १ ॥

यदि मन्यसे सु वेदेति शिष्यबुद्धिविचालना गृहीतस्थिरतायै ।
विदिताविदिताभ्यां निवर्त्य बुद्धिं
शिष्यस्य स्वात्मन्यवस्थाप्य ‘तदेव ब्रह्म त्वं विद्धि’ इति
स्वाराज्येऽभिषिच्य उपास्यप्रतिषेधेनाथास्य बुद्धिं विचालयति — यदि
मन्यसे सुष्ठु वेद अहं ब्रह्मतत्त्वमिति, ततोऽल्पमेव ब्रह्मणो रूपं
वेत्थ त्वमिति नूनं निश्चितं मन्यते आचार्यः । सा पुनर्विचालना
किमर्थेति, उच्यते — पूर्वगृहीते वस्तुनि बुद्धेः स्थिरतायै ।
देवेष्वपि सु वेदाहमिति मन्यते यः सोऽप्यस्य ब्रह्मणो रूपं
दभ्रमेव वेत्ति नूनम् । कस्मात् ?
अविषयत्वात्कस्यचिद्ब्रह्मणः ।
अथवा अल्पमेवास्याध्यात्मिकं मनुष्येषु देवेषु चाधिदैविकमस्य ब्रह्मणो
यद्रूपं तदिति सम्बन्धः । अथ नु इति हेतुर्मीमांसायाः ।
यस्माद्दभ्रमेव सुविदितं ब्रह्मणो रूपम् ‘अन्यदेव
तद्विदितात्’ इत्युक्तत्वात् , सु वेदेति च मन्यसे ; अतः
अल्पमेव वेत्थ त्वं ब्रह्मणो रूपं यस्मात् अथ नु तस्मात्
मीमांस्यमेव अद्यापि ते तव ब्रह्म विचार्यमेव
यावद्विदिताविदितप्रतिषेधागमार्थानुभव इत्यर्थः । मन्ये
विदितमिति शिष्यस्य मीमांसानन्तरोक्तिः प्रत्ययत्रयसङ्गतेः ।
सम्यग्वस्तुनिश्चयाय विचालितः शिष्य आचार्येण
मीमांस्यमेव ते इति चोक्तः एकान्ते समाहितो भूत्वा विचार्य
यथोक्तं सुपरिनिश्चितः सन्नाह
आगमाचार्यात्मानुभवप्रत्ययत्रयस्यैकविषयत्वेन
सङ्गत्यर्थम् । एवं हि ‘सुपरिनिष्ठिता विद्या सफला स्यान्नानिश्चिता’ इति
न्यायः प्रदर्शितो भवति ; मन्ये विदितमिति
परिनिष्ठितनिश्चितविज्ञानप्रतिज्ञाहेतूक्तेः
॥

नाह मन्ये सु वेदेति नो न वेदेति वेद च ।  
यो नस्तद्वेद तद्वेद नो न वेदेति वेद च ॥ २ ॥

परिनिष्ठितं सफलं विज्ञानं प्रतिजानीते आचार्यात्मनिश्चययोस्तुल्यतायै
यस्माद्धेतुमाह — नाह मन्ये सु वेदेति । अहेत्यवधारणार्थो
निपातः । नैव मन्ये इत्येतत् । यावदपरिनिष्ठितं विज्ञानं
तावत् सु वेद सुष्ठु वेद अहं ब्रह्मेति विपरीतो मम निश्चय
आसीत् । सोऽपजगाम भवद्भिर्विचालितस्य
यथोक्तार्थमीमांसाफलभूतात्स्वात्मब्रह्मत्वनिश्चयरूपात्सम्यक्प्रत्ययात् ।
विरुद्धत्वादतो नाह मन्ये सु वेदेति । यस्माच्चैतत् नैव न वेद नो न वेदेति
; मन्ये इत्यनुवर्तते, अविदितब्रह्मप्रतिषेधात् । कथं तर्हि मन्यसे
इत्युक्त आह — वेद च । च—शब्दाद्वेद च न वेद च
इत्यभिप्रायः,
विदिताविदिताभ्यामन्यत्वाद्ब्रह्मणः ।
तस्मान्मया विदितं ब्रह्मेति मन्ये इति वाक्यार्थः । अथवा वेद चेति
नित्यविज्ञानब्रह्मस्वरूपतया नो न वेद वेदैव चाहं
स्वरूपविक्रियाभावात् । विशेषविज्ञानं च पराध्यस्तं न
स्वत इति परमार्थतो न च वेदेति । यो नस्तद्वेद तद्वेदेति
पक्षान्तरनिरासार्थमाम्नाय उक्तार्थानुवादात् । यः
नः अस्माकं मध्ये तद्वेद स एव तद्ब्रह्म वेद नान्यः,
उपास्यब्रह्मवित्त्वात् ।
अतोऽन्यस्य यथाहं वेदेति पक्षान्तरे ब्रह्मवित्त्वं निरस्यते ।
कुतोऽयमर्थोऽवसीयत इति, उच्यते — उक्तानुवादात् । उक्तं ह्यनुवदति
नो न वेदेति वेद चेति ॥

यस्यामतं तस्य मतं मतं यस्य न वेद सः ।  
अविज्ञातं विजानतां विज्ञातमविजानताम् ॥ ३ ॥

यस्यामतमिति श्रौतमाख्यायिकार्थोपसंहारार्थम् ।
शिष्याचार्योक्तिप्रत्युक्तिलक्षणया
अनुभवयुक्तिप्रधानया आख्यायिकया योऽर्थः सिद्धः स श्रौतेन वचनेनागमप्रधानेन
निगमनस्थानीयेन सङ्क्षेपत उच्यते । यदुक्तं
विदिताविदिताभ्यामन्यद्वागादीनामगोचरत्वात्
मीमांसितं चानुभवोपपत्तिभ्यां ब्रह्म, तत्तथैव ज्ञातव्यम् । कस्मात् ?
यस्यामतं यस्य विविदिषाप्रयुक्तप्रवृत्तस्य साधकस्य अमतम्
अविज्ञातम् अविदितं ब्रह्म
इत्यात्मतत्त्वनिश्चयफलावसानावबोधतया
विविदिषा निवृत्तेत्यभिप्रायः, तस्य मतं ज्ञातम् ; तेन विदितं ब्रह्म
येनाविषयत्वेन आत्मत्वेन प्रतिबुद्धमित्यर्थः । स सम्यग्दर्शी
यस्य विज्ञानानन्तरमेव ब्रह्मात्मभावस्यावसितत्वात् सर्वतः कार्यभावो
विपर्ययेण मिथ्याज्ञानो भवति । कथम् ? मतं विदितं ज्ञातं मया
ब्रह्म इति यस्य विज्ञानम् , स मिथ्यादर्शी विपरीतविज्ञानो
विदितादन्यत्वाद्ब्रह्मणो न वेद सः न विजानाति । ततश्च
सिद्धमवैदिकस्य विज्ञानस्य मिथ्यात्वम् ,
अब्रह्मविषयतया निन्दितत्वात् । तथा
कपिलकणभुगादिसमयस्यापि
विदितब्रह्मविषयत्वात्
अनवस्थिततर्कजन्यत्वाविदितविषयतया
विविदिषानिवृत्तेश्च मिथ्यात्वमिति । स्मृतेश्च — ‘या वेदबाह्याः स्मृतयो
याश्च काश्च कुदृष्टयः । सर्वास्ता निष्फलाः प्रोक्तास्तमोनिष्ठा हि
ताः स्मृताः’ (मनु. १२ । ९५) इति । ‘अविज्ञातं विजानतां
विज्ञातमविजानताम्’ इति पूर्वहेतूक्तिः
अनुवादस्यानर्थक्यात् — अनुवादमात्रेऽनर्थकं वचनमिति
विपर्ययमिथ्याज्ञानयोर्नष्टत्वात् पूर्वोक्तयोः
यस्यामतमित्यादिज्ञानाज्ञानयोर्हेत्वर्थत्वेनेदमुच्यते
— अविज्ञातम् अविदितमात्मत्वेनाविषयतया ब्रह्म विजानतां यस्मात् ,
तस्मात्तदेव ज्ञानं यत्तेषां विज्ञातं विदितं व्यक्तमेव
बुद्ध्यादिविषयं ब्रह्म अविजानतां विदिताविदितव्यावृत्तमात्मभूतं
नित्यविज्ञानस्वरूपमात्मस्थमविक्रियममृतमजरमभयमनन्यत्वादविषयमित्येवमविजानतां
बुद्ध्यादिविषयात्मतयैव नित्यं विज्ञातं ब्रह्म ।
तस्माद्विदिताविदितव्यक्ताव्यक्तधर्माध्यारोपेण
कार्यकारणभावेन सविकल्पमयथार्थविषयत्वात् । शुक्तिकादौ
रजताद्यध्यारोपणज्ञानवन्मिथ्याज्ञानं
तेषाम् ॥

प्रतिबोधविदितं मतममृतत्वं हि विन्दते ।  
आत्मना विन्दते वीर्यं विद्यया विन्दतेऽमृतम् ॥ ४ ॥

प्रतिबोधविदितमिति वीप्साप्रत्ययानामात्मावबोधद्वारत्वात् बोधं प्रति बोधं
प्रतीति वीप्सा सर्वप्रत्ययव्याप्त्यर्था । बौद्धा हि सर्वे
प्रत्ययास्तप्तलोहवन्नित्यविज्ञानस्वरूपात्मव्याप्तत्वाद्विज्ञानस्वरूपावभासाः
तदन्यावभासश्चात्मा तद्विलक्षणोऽग्निवदुपलभ्यत इति ते
द्वारीभवन्त्यात्मोपलब्धौ ।
तस्मात्प्रतिबोधावभासप्रत्यगात्मतया यद्विदितं तद्ब्रह्म, तदेव मतं
तदेव सम्यग्ज्ञानं यत्प्रत्यगात्मविज्ञानम् , न विषयविज्ञानम् । आत्मत्वेन
‘प्रत्यगात्मानमैक्षत्’ (क. उ. २ । १ । १) इति च काठके । अमृतत्वं हि
विन्दते इति हेतुवचनं विपर्यये मृत्युप्राप्तेः । विषयात्मविज्ञाने
हि मृत्युः प्रारभते इत्यात्मविज्ञानममृतत्वनिमित्तमिति युक्तं
हेतुवचनममृतत्वं हि विन्दते इति । आत्मज्ञानेन
किममृतत्वमुत्पाद्यते । न । कथं तर्हि ? आत्मना विन्दते स्वेनैव
नित्यात्मस्वभावेनामृतत्वं विन्दते, नालम्बनपूर्वकं विन्दत इति
आत्मज्ञानापेक्षम् । यदि हि विद्योत्पाद्यममृतत्वं स्यात् ,
अनित्यं भवेत्कर्मकार्यवत् । अतो न विद्योत्पाद्यम् ।

यदि चात्मनैवामृतत्वं विन्दते, किं पुनर्विद्यया क्रियत इत्युच्यते ।
अनात्मविज्ञानं निवर्तयन्ती सा तन्निवृत्त्या
स्वाभाविकस्यामृतत्वस्य निमित्तमिति
कल्प्यते ; यत आह — वीर्यं विद्यया विन्दते । वीर्यं सामर्थ्यम्
अनात्माध्यारोपमायास्वान्तध्वान्तानभिभाव्यलक्षणं बलं विद्यया
विन्दते । तच्च किंविशिष्टम् ? अमृतम् अविनाशि । अविद्याजं
हि वीर्यं विनाशि, विद्ययाविद्याया बाध्यत्वात् । न तु विद्याया
बाधकोऽस्तीति विद्याजममृतं वीर्यम् । अतो विद्या अमृतत्वे
निमित्तमात्रं भवति । ‘नायमात्मा बलहीनेन लभ्यः’ (मु. उ. ३ । २ । ४)
इति चाथर्वणे । लोकेऽपि विद्याजमेव बलमभिभवति न शरीरादिसामर्थ्यम् , यथा
हस्त्यादेः । अथवा प्रतिबोधविदितं मतमिति
सकृदेवाशेषविपरीतनिरस्तसंस्कारेण
स्वप्नप्रतिबोधवद्यद्विदितं तदेव मतं ज्ञातं भवतीति । अथवा गुरूपदेशः
प्रतिबोधः । तेन वा विदितं मतमिति । उभयत्र
प्रतिबोधशब्दप्रयोगोऽस्ति —
‘सुप्तप्रतिबुद्धः’ ‘गुरुणा प्रतिबोधितः’ इति । पूर्वं तु
यथार्थम् ॥

इह चेदवेदीदथ सत्यमस्ति न चेदिहावेदीन्महती विनष्टिः ।  
भूतेषु भूतेषु विचित्य धीराः प्रेत्यास्माल्लोकादमृता भवन्ति ॥ ५ ॥

इह चेदवेदीदिति अवश्यकर्तव्यतोक्तिः विपर्यये विनाशश्रुतेः । इह
मनुष्यजन्मनि सति अवश्यमात्मा वेदितव्य
इत्येतद्विधीयते । कथम् ? इह चेत् अवेदीत्
विदितवान् , अथ सत्यं परमार्थतत्त्वम् अस्ति अवाप्तम् ; तस्य
जन्म सफलमित्यभिप्रायः । न चेदिहावेदीत् न विदितवान् , वृथैव जन्म ।
अपि च महती विनष्टिः महान्विनाशो
जन्ममरणप्रबन्धाविच्छेदप्राप्तिलक्षणः
स्याद्यतः, तस्मादवश्यं तद्विच्छेदाय ज्ञेय आत्मा । ज्ञानेन तु किं
स्यादिति, उच्यते — भूतेषु भूतेषु चराचरेषु
सर्वेष्वित्यर्थः । विचित्य विचार्य
पृथङ्निष्कृष्यैकमात्मतत्त्वं
संसारधर्मैरस्पृष्टमात्मभावेनोपलभ्येत्यर्थः,
अनेकार्थत्वाद्धातूनाम् । न पुनश्चित्वेति सम्भवति, विरोधात् । धीराः
धीमन्तः विवेकिनः विनिवृत्तबाह्यविषयाभिलाषाः, प्रेत्य मृत्वा
अस्मात् लोकात् शरीराद्यनात्मलक्षणात् व्यावृत्तममत्वाहङ्काराः सन्त
इत्यर्थः, अमृताः अमरणधर्माणो नित्यविज्ञानामृतत्वस्वभावा एव
भवन्ति ॥

इति द्वितीयखण्डभाष्यम् ॥


# तृतीयः खण्डः

ब्रह्म ह देवेभ्यो विजिग्ये तस्य ह ब्रह्मणो विजये देवा अमहीयन्त त
ऐक्षन्तास्माकमेवायं विजयोऽस्माकमेवायं महिमेति ॥ १ ॥

तद्धैषां विजज्ञौ तेभ्यो ह प्रादुर्बभूव तन्न व्यजानत किमिदं यक्षमिति ॥ २
॥

तेऽग्निमब्रुवन् जातवेद एतद्विजानीहि किमेतद्यक्षमिति तथेति ॥ ३ ॥

तदभ्यद्रवत्तमभ्यवदत् कोऽसीत्यग्निर्वा अहमस्मीत्यब्रवीज्जातवेदा वा
अहमस्मीति ॥ ४ ॥

तस्मिंस्त्वयि किं वीर्यमित्यपीदं सर्वं दहेयं यदिदं पृथिव्यामिति ॥ ५ ॥

तस्मै तृणं निदधावेतद्दहेति तदुपप्रेयाय सर्वजवेन तन्न शशाक दग्धुं स तत एव
निववृते नैतदशकं विज्ञातुं यदेतद्यक्षमिति ॥ ६ ॥

अथ वायुमब्रुवन् वायवेतद्विजानीहि किमेतद्यक्षमिति तथेति ॥ ७ ॥

तदभ्यद्रवत्तमभ्यवदत्कोऽसीति वायुर्वा अहमस्मीत्यब्रवीन्मातरिश्वा वा
अहमस्मीति ॥ ८ ॥

तस्मिंस्त्वयि किं वीर्यमित्यपीदं सर्वमाददीय यदिदं पृथिव्यामिति ॥ ९ ॥

तस्मै तृणं निदधावेतदादत्स्वेति तदुपप्रेयाय सर्वजवेन तन्न शशाकादातुं स तत
एव निववृते नैतदशकं विज्ञातुं यदेतद्यक्षमिति ॥ १० ॥

अथेन्द्रमब्रुवन्मघवन्नेतद्विजानीहि किमेतद्यक्षमिति तथेति
तदभ्यद्रवत्तस्मात्तिरोदधे ॥ ११ ॥

स तस्मिन्नेवाकाशे स्त्रियमाजगाम बहु शोभमानामुमां हैमवतीं तां होवाच
किमेतद्यक्षमिति ॥ १२ ॥

ब्रह्म ह देवेभ्य इति ब्रह्मणो दुर्विज्ञेयतोक्तिः यत्नाधिक्यार्था ।
समाप्ता ब्रह्मविद्या यदधीनः पुरुषार्थः । अत ऊर्ध्वमर्थवादेन
ब्रह्मणो दुर्विज्ञेयतोच्यते । तद्विज्ञाने कथं नु नाम यत्नमधिकं
कुर्यादिति । शमाद्यर्थो वाम्नायः अभिमानशातनात् । शमादि
वा ब्रह्मविद्यासाधनं विधित्सितं तदर्थोऽयमर्थवादाम्नायः । न हि
शमादिसाधनरहितस्य अभिमानरागद्वेषादियुक्तस्य ब्रह्मविज्ञाने
सामर्थ्यमस्ति, व्यावृत्तबाह्यमिथ्याप्रत्ययग्राह्यत्वाद्ब्रह्मणः ।
यस्माच्चाग्न्यादीनां जयाभिमानं शातयति, ततश्च ब्रह्मविज्ञानं
दर्शयत्यभिमानोपशमे, तस्माच्छमादिसाधनविधानार्थोऽयमर्थवाद
इत्यवसीयते । सगुणोपासनार्थो वा, अपोदितत्वात् ।
‘नेदं यदिदमुपासते’ (के. उ. १ । ५) (के. उ. १ । ६) (के. उ. १ ।
७) (के. उ. १ । ८) (के. उ. १ । ९) इत्युपास्यत्वं ब्रह्मणोऽपोदितम् ।
अपोदितत्वादनुपास्यत्वे प्राप्ते तस्यैव ब्रह्मणः
सगुणत्वेनाधिदैवतमध्यात्मं चोपासनं
विधातव्यमित्येवमर्थो वेति । अधिदैवतम् ‘तद्वनमित्युपासितव्यम्’
(के. उ. ४ । ६) इति हि वक्ष्यति । ब्रह्मेति परः, लिङ्गात् । न ह्यन्यत्र
परादीश्वरान्नित्यसर्वज्ञात्परिभूयाग्न्यादींस्तृणं वज्रीकर्तुं
सामर्थ्यमस्ति । ‘तन्न शशाक दग्धुम्’ (के. उ. ३ । ६)
इत्यादिलिङ्गाद्ब्रह्मशब्दवाच्य ईश्वर इत्यवसीयते । न
ह्यन्यथा अग्निस्तृणं दग्धुं नोत्सहते वायुर्वा आदातुम् ।
ईश्वरेच्छया तु तृणमपि वज्रीभवतीत्युपपद्यते ।
तत्सिद्धिर्जगतो नियतप्रवृत्तेः ।
श्रुतिस्मृतिप्रसिद्धिभिर्नित्यसर्वविज्ञाने
ईश्वरे सर्वात्मनि सर्वशक्तौ सिद्धेऽपि
शास्त्रार्थनिश्चयार्थमुच्यते ।
तस्येश्वरस्य सद्भावसिद्धिः कुतो भवतीति, उच्यते । यदिदं
जगद्देवगन्धर्वयक्षरक्षःपितृपिशाचादिलक्षणं
द्युवियत्पृथिव्यादित्यचन्द्रग्रहनक्षत्रविचित्रं
विविधप्राण्युपभोगयोग्यस्थानसाधनसम्बन्धि,
तदत्यन्तकुशलशिल्पिभिरपि दुर्निर्माणं
देशकालनिमित्तानुरूपनियतप्रवृत्तिनिवृत्तिक्रमम्
एतद्भोक्तृकर्मविभागज्ञप्रयत्नपूर्वकं भवितुमर्हति, कार्यत्वे सति
यथोक्तलक्षणत्वात् , गृहप्रासादरथशयनासनादिवत् , विपक्षे
आत्मादिवत् । कर्मण एवेति चेत् , न ; परतन्त्रस्य निमित्तमात्रत्वात् ।
यदिदमुपभोगवैचित्र्यं प्राणिनां तत्साधनवैचित्र्यं च
देशकालनिमित्तानुरूपनियतप्रवृत्तिनिवृत्तिक्रमं
च, तन्न नित्यसर्वज्ञकर्तृकम् ; किं तर्हि, कर्मण एव ;
तस्याचिन्त्यप्रभावत्वात्
सर्वैश्च फलहेतुत्वाभ्युपगमाच्च । सति कर्मणः फलहेतुत्वे
किमीश्वराधिककल्पनयेति न नित्यस्येश्वरस्य नित्यसर्वज्ञशक्तेः
फलहेतुत्वं चेति चेत् , न ; कर्मण
एवोपभोगवैचित्र्याद्युपपद्यते ।
कस्मात् ? कर्तृतन्त्रत्वात्कर्मणः । चितिमत्प्रयत्ननिर्वृत्तं हि कर्म
तत्प्रयत्नोपरमादुपरतं सद्देशान्तरे कालान्तरे वा
नियतनिमित्तविशेषापेक्षं कर्तुः फलं
जनयिष्यतीति न युक्तमनपेक्ष्यान्यदात्मनः प्रयोक्तृ, कर्तैव फलकाले
प्रयोक्तेति चेत् , मया निवर्तितोऽसि त्वां प्रयोक्ष्ये फलाय यदात्मानुरूपं
फलमिति न देशकालनिमित्तविशेषानभिज्ञत्वात् । यदि हि कर्ता
देशादिविशेषाभिज्ञः सन्स्वातन्त्र्येण
कर्म नियुञ्ज्यात् , ततोऽनिष्टफलस्याप्रयोक्ता स्यात् । न च
निर्निमित्तं तदनिच्छयात्मसमवेतं तच्चर्मवद्विकरोति
कर्म । न चात्मकृतमकर्तृसमवेतमयस्कान्तमणिवदाक्रष्टृ भवति,
प्रधानकर्तृसमवेतत्वात्कर्मणः । भूताश्रयमिति
चेत् , न ; साधनत्वात् । कर्तृक्रियायाः साधनभूतानि भूतानि
क्रियाकालेऽनुभूतव्यापाराणि समाप्तौ च
हलादिवत्कर्त्रा परित्यक्तानि न फलं कालान्तरे
कर्तुमुत्सहन्ते । न हि हलं
क्षेत्राद्व्रीहीन्गृहं
प्रवेशयति । भूतकर्मणोश्चाचेतनत्वात्स्वतः
प्रवृत्त्यनुपपत्तिः । वायुवदिति
चेत् , न ; असिद्धत्वात् । न हि वायोरचितिमतः स्वतः प्रवृत्तिः सिद्धा,
रथादिष्वदर्शनात् । शास्त्रात्कर्मण एवेति चेत् — शास्त्रं हि क्रियातः
फलसिद्धिमाह नेश्वरादेः ‘स्वर्गकामो यजेत’ इत्यादि । न च
प्रमाणाधिगतत्वादानर्थक्यं युक्तम् । न
चेश्वरास्तित्वे प्रमाणान्तरमस्तीति चेत् ,
न ; दृष्टन्यायहानानुपपत्तेः । क्रिया हि द्विविधा दृष्टफला अदृष्टफला
च । दृष्टफलापि द्विविधा अनन्तरफला कालान्तरफला च । अनन्तरफला
गतिभुजिलक्षणा । कालान्तरफला च कृषिसेवादिलक्षणा ।
तत्रानन्तरफला फलापवर्गिण्येव । कालान्तरफला तु
उत्पन्नप्रध्वंसिनी । आत्मसेव्याद्यधीनं हि
कृषिसेवादेः फलं यतः । न चोभयन्यायव्यतिरेकेण स्वतन्त्रं
कर्म ततो वा फलं दृष्टम् । तथा च कर्मफलप्राप्तौ न
दृष्टन्यायहानमुपपद्यते ।
तस्माच्छान्ते यागादिकर्मणि नित्यः कर्तृकर्मफलविभागज्ञ ईश्वरः
सेव्यादिवद्यागाद्यनुरूपफलदातोपपद्यते । स चात्मभूतः
सर्वस्य सर्वक्रियाफलप्रत्ययसाक्षी नित्यविज्ञानस्वभावः
संसारधर्मैरसंस्पृष्टः । श्रुतेश्च । ‘न
लिप्यते लोकदुःखेन बाह्यः’ (क. उ. २ । २ । ११) ‘जरां
मृत्युमत्येति’ (बृ. उ. ३ । ५ । १) ‘विजरो
विमृत्युः’ (छा. उ. ८ । ७ । १) ‘सत्यकामः सत्यसङ्कल्पः’ (छा. उ.
८ । ७ । १) ‘एष सर्वेश्वरः’ (बृ. उ. ४ । ४ । २२) ‘पुण्यं कर्म कारयति’
‘अनश्नन्नन्यो अभिचाकशीति’ (मु. उ. ३ । १ । १) ‘एतस्य वा अक्षरस्य
प्रशासने’ (बृ. उ. ३ । ८ । ९) इत्याद्या असंसारिण
एकस्यात्मनो नित्यमुक्तस्य सिद्धौ श्रुतयः । स्मृतयश्च
सहस्रशो विद्यन्ते । न चार्थवादाः शक्यन्ते कल्पयितुम् ,
अनन्ययोगित्वे सति विज्ञानोत्पादकत्वात् । न चोत्पन्नं
विज्ञानं बाध्यते । अप्रतिषेधाच्च । न चेश्वरो नास्तीति
निषेधोऽस्ति । प्राप्त्यभावादिति चेत् , न ; उक्तत्वात् । ‘न
हिंस्यात्’ इतिवत्प्राप्त्यभावात्प्रतिषेधो नारभ्यत इति
चेत् , न ; ईश्वरसद्भावे न्यायस्योक्तत्वात् । अथवा अप्रतिषेधादिति
कर्मणः फलदाने ईश्वरकालादीनां न प्रतिषेधोऽस्ति । न च
निमित्तान्तरनिरपेक्षं केवलेन कर्त्रैव
प्रयुक्तं फलदं दृष्टम् । न च विनष्टोऽपि यागः कालान्तरे फलदो भवति ।
सेव्यबुद्धिवत्सेवकेन सर्वज्ञेश्वरबुद्धौ तु संस्कृतायां
यागादिकर्मणा विनष्टेऽपि कर्मणि सेव्यादिवेश्वरात्फलं
कर्तुर्भवतीति युक्तम् । न तु पुनः पदार्था वाक्यशतेनापि देशान्तरे
कालान्तरे वा स्वं स्वं स्वभावं जहति । न हि देशकालान्तरेषु
चाग्निरनुष्णो भवति । एवं कर्मणोऽपि कालान्तरे फलं
द्विप्रकारमेवोपलभ्यते ।
बीजक्षेत्रसंस्कारपरिरक्षाविज्ञानवत्कर्त्रपेक्षफलं
कृष्यादि, विज्ञानवत्सेव्यबुद्धिसंस्कारापेक्षफलं च सेवादि । यागादेः
कर्मणस्तथाविज्ञानवत्कर्त्रपेक्षफलत्वानुपपत्तौ
कालान्तरफलत्वात्कर्मदेशकालनिमित्तविपाकविभागज्ञबुद्धिसंस्कारापेक्षं
फलं भवितुमर्हति, सेवादिकर्मानुरूपफलज्ञसेव्यबुद्धिसंस्कारापेक्षफलस्येव ।
तस्मात्सिद्धः सर्वज्ञ ईश्वरः सर्वजन्तुबुद्धिकर्मफलविभागसाक्षी
सर्वभूतान्तरात्मा । ‘यत्साक्षादपरोक्षात्’ (बृ. उ. ३ ।
४ । १) ‘य आत्मा सर्वान्तरः’ (बृ. उ. ३ । ४ । १) इति श्रुतेः । स एव
चात्रात्मा जन्तूनाम् , ‘नान्योऽतोऽस्ति द्रष्टा श्रोता मन्ता
विज्ञाता’ (बृ. उ. ३ । ७ । २३) ‘नान्यदतोऽस्ति विज्ञातृ’ (बृ. उ. ३ ।
८ । ११) इत्याद्यात्मान्तरप्रतिषेधश्रुतेः ‘तत्त्वमसि’ (छा. उ. ६ । ८ । ७)
इति चात्मत्वोपदेशात् । न हि मृत्पिण्डः काञ्चनात्मत्वेनोपदिश्यते ।
ज्ञानशक्तिकर्मोपास्योपासकशुद्धाशुद्धमुक्तामुक्तभेदादात्मभेद
एवेति चेत् , न ; भेददृष्ट्यपवादात् । यदुक्तं संसारिणः
ईश्वारादनन्या इति तन्न । किं तर्हि ? भेद एव
संसार्यात्मनाम् । कस्मात् ? लक्षणभेदात् , अश्वमहिषवत् । कथं
लक्षणभेद इति, उच्यते — ईश्वरस्य तावन्नित्यं सर्वविषयं
ज्ञानं सवितृप्रकाशवत् । तद्विपरीतं संसारिणां खद्योतस्येव ।
तथैव शक्तिभेदोऽपि । नित्या सर्वविषया चेश्वरशक्तिः ;
विपरीतेतरस्य । कर्म च
चित्स्वरूपात्मसत्तामात्रनिमित्तमीश्वरस्य ।
औष्ण्यस्वरूपद्रव्यसत्तामात्रनिमित्तदहनकर्मवत् राजायस्कान्तप्रकाशकर्मवच्च
स्वात्मनोऽविक्रिया रूपम् ; विपरीतमितरस्य । ‘उपासीत’ इति वचनादुपास्य
ईश्वरो गुरुराजवत् । उपासकश्चेतरः शिष्यभृत्यवत् ।
अपहतपाप्मादिश्रवणान्नित्यशुद्ध ईश्वरः ।
‘पुण्यो वै पुण्येन’ (बृ. उ. ३ । २ । १३) इति वचनाद्विपरीत
इतरः । अत एव नित्यमुक्त ईश्वरः ।
नित्याशुद्धियोगात्संसारीतरः ।
यत्र च ज्ञानादिलक्षणभेदोऽस्ति तत्र भेदो दृष्टः यथा अश्वमहिषयोः । तथा
ज्ञानादिलक्षणभेदादीश्वरादात्मनां भेदोऽस्तीति चेत् , न । कस्मात्
? ‘अन्योऽसावन्योऽहमस्मीति न स वेद’ (बृ. उ. १ । ४ । १०) ‘ते क्षय्यलोका
भवन्ति’ (छा. उ. ७ । २५ । २) ‘मृत्योः स मृत्युमाप्नोति’ (क. उ. २ ।
१ । १०) इति भेददृष्टिर्ह्यपोद्यते । एकत्वप्रतिपादिन्यश्च श्रुतयः
सहस्रशो विद्यन्ते । यदुक्तं ज्ञानादिलक्षणभेदादिति
अत्रोच्यते । न, अनभ्युपगमात् । बुद्ध्यादिभ्यो
व्यतिरिक्ता विलक्षणाश्चेश्वराद्भिन्नलक्षणा आत्मानो न सन्ति ।
एक एवेश्वरश्चात्मा सर्वभूतानां नित्यमुक्तोऽभ्युपगम्यते । बाह्यश्च
बुद्ध्यादिसमाहारसन्तानाहङ्कारममत्वादिविपरीतप्रत्ययप्रबन्धाविच्छेदलक्षणो
नित्यशुद्धबुद्धमुक्तस्वरूपविज्ञानात्मेश्वरगर्भो नित्यविज्ञानावभासः
चित्तचैत्त्यबीजबीजिस्वभावः कल्पितोऽनित्यविज्ञान
ईश्वरलक्षणविपरीतोऽभ्युपगम्यते । यस्याविच्छेदे
संसारव्यवहारः ; विच्छेदे च मोक्षव्यवहारः । अन्यश्च
मृत्प्रलेपवत्प्रत्यक्षप्रध्वंसो
देवपितृमनुष्यादिलक्षणो भूतविशेषसमाहारो न पुनश्चतुर्थोऽन्यो भिन्नलक्षण
ईश्वरादभ्युपगम्यते । बुद्ध्यादिकल्पितात्मव्यतिरेकाभिप्रायेण तु
लक्षणभेदादित्याश्रयासिद्धो हेतुः,
ईश्वरादन्यस्यात्मनोऽसत्त्वात् ।
ईश्वरस्यैव विरुद्धलक्षणत्वमयुक्तमिति चेत् सुखदुःखादियोगश्च, न ;
निमित्तत्वे सति लोकविपर्ययाध्यारोपणात् , सवितृवत् ।
यथा हि सविता
नित्यप्रकाशरूपत्वाल्लोकाभिव्यक्त्यनभिव्यक्तिनिमित्तत्वे
सति लोकदृष्टिविपर्ययेणोदयास्तमयाहोरात्रादिकर्तृत्वाध्यारोपभाग्भवति,
एवमीश्वरे नित्यविज्ञानशक्तिरूपे
लोकज्ञानापोहसुखदुःखस्मृत्यादिनिमित्तत्वे
सति लोकविपरीतबुद्ध्याध्यारोपितं विपरीतलक्षणत्वं सुखदुःखादयश्च ; न
स्वतः । आत्मदृष्ट्यनुरूपाध्यारोपाच्च । यथा
घनादिविप्रकीर्णेऽम्बरे येनैव
सवितृप्रकाशो न दृश्यते, स
आत्मदृष्ट्यनुरूपमेवाध्यस्यति
सवितेदानीमिह न प्रकाशयतीति सत्येव प्रकाशेऽन्यत्र भ्रान्त्या । एवमिह
बौद्धादिवृत्त्युद्भवाभिभवाकुलभ्रान्त्याध्यारोपितः
सुखदुःखादियोग उपपद्यते । तत्स्मरणाच्च । तस्यैव
ईश्वरस्यैव हि स्मरणम् ‘मत्तः स्मृतिर्ज्ञानमपोहनं च’ (भ. गी. १५ । १५)
‘नादत्ते कस्यचित्पापम्’ (भ. गी. ५ । १५) इत्यादि । अतो नित्यमुक्त
एकस्मिन्सवितरीव लोकाविद्याध्यारोपितमीश्वरे संसारित्वम् ;
शास्त्रादिप्रामाण्यादभ्युपगतमसंसारित्वमित्यविरोध
इति । एतेन प्रत्येकं ज्ञानादिभेदः प्रत्युक्तः ।
सौक्ष्म्यचैतन्यसर्वगतत्वाद्यविशेषे
च भेदहेत्वभावात् । विक्रियावत्त्वे चानित्यत्वात् । मोक्षे च
विशेषानभ्युपगमात् अभ्युपगमे
चानित्यत्वप्रसङ्गात् ।
अविद्यावदुपलभ्यत्वाच्च भेदस्य
तत्क्षयेऽनुपपत्तिरिति
सिद्धमेकत्वम् ।
तस्माच्छरीरेन्द्रियमनोबुद्धिविषयवेदनासन्तानस्याहङ्कारसम्बन्धादज्ञानबीजस्य
नित्यविज्ञानान्यनिमित्तस्यात्मतत्त्वयाथात्म्यविज्ञानाद्विनिवृत्तावज्ञानबीजस्य
विच्छेद आत्मनो मोक्षसञ्ज्ञा, विपर्यये च बन्धसञ्ज्ञा ;
स्वरूपापेक्षत्वादुभयोः ।
ब्रह्म — ह इत्यैतिह्यार्थः — पुरा किल देवासुरसङ्ग्रामे
जगत्स्थितिपरिपिपालयिषया आत्मानुशासनानुवर्तिभ्यो देवेभ्यः
अर्थिभ्योऽर्थाय विजिग्ये अजैषीदसुरान् । ब्रह्मण इच्छानिमित्तो
विजयो देवानां बभूवेत्यर्थः । तस्य ह ब्रह्मणो विजये देवा अमहीयन्त ।
यज्ञादिलोकस्थित्यपहारिष्वसुरेषु पराजितेषु देवा वृद्धिं पूजां वा
प्राप्तवन्तः । त ऐक्षन्तेति
मिथ्याप्रत्ययत्वाद्धेयत्वख्यापनार्थ
आम्नायः । ईश्वरनिमित्ते विजये स्वसामर्थ्यनिमित्तोऽस्माकमेवायं
विजयोऽस्माकमेवायं महिमेत्यात्मनो
जयादिश्रेयोनिमित्तं
सर्वात्मानमात्मस्थं
सर्वकल्याणास्पदमीश्वरमेवात्मत्वेनाबुद्ध्वा
पिण्डमात्राभिमानाः सन्तो यं मिथ्याप्रत्ययं चक्रुः तस्य
पिण्डमात्रविषयत्वेन
मिथ्याप्रत्ययत्वात्सर्वात्मेश्वरयाथात्म्यावबोधेन
हातव्यताख्यापनार्थः तद्धैषामित्याद्याख्यायिकाम्नायः । तद्ब्रह्म ह किल
एषां देवानामभिप्रायं मिथ्याहङ्काररूपं विजज्ञौ विज्ञातवत् ।
ज्ञात्वा च मिथ्याभिमानशातनेन तदनुजिघृक्षया
देवेभ्योऽर्थाय तेषामेवेन्द्रियगोचरे नातिदूरे
प्रादुर्बभूव महेश्वरशक्तिमायोपात्तेनात्यन्ताद्भुतेन प्रादुर्भूतं किल
केनचिद्रूपविशेषेण । तत्किलोपलभमाना अपि देवा न व्यजानत न
विज्ञातवन्तः किमिदं यदेतद्यक्षं पूज्यमिति ।
तद्विज्ञानायाग्निमब्रुवन् । तृणनिधानेऽयमभिप्रायः —
अत्यन्तसम्भावितयोरग्निमारुतयोस्तृणदहनादानाशक्त्या आत्मसम्भावना शातिता
भवेदिति । इन्द्र आदित्यो वज्रभृद्वा, अविरोधात् । इन्द्रोपसर्पणे
ब्रह्म तिरोदध इत्यस्यायमभिप्रायः — इन्द्रोऽहमित्यधिकतमोऽभिमानोऽस्य
; सोऽहमग्न्यादिभिः प्राप्तं वाक्सम्भाषणमात्रमप्यनेन न
प्राप्तोऽस्मीत्यभिमानं कथं न नाम
जह्यादिति । तदनुग्रहायैवान्तर्हितं तद्ब्रह्म बभूव । स शान्ताभिमान
इन्द्रः अत्यर्थं ब्रह्म विजिज्ञासुः यस्मिन्नाकाशे ब्रह्मणः
प्रादुर्भाव आसीत्तिरोधानं च, तस्मिन्नेव
स्त्रियमतिरूपिणीं विद्यामाजगाम ।
अभिप्रायोद्बोधहेतुत्वाद्रुद्रपत्नी उमा हैमवतीव बहु शोभमाना
विद्यैव । विरूपोऽपि विद्यावान्बहु शोभते ॥

इति तृतीयखण्डभाष्यम् ॥


# चतुर्थः खण्डः

ब्रह्मेति होवाच ब्रह्मणो वा एतद्विजये महीयध्वमिति ततो हैव विदाञ्चकार
ब्रह्मेति ॥ १ ॥

तस्माद्वा एते देवा अतितरामिवान्यान्देवान्यदग्निर्वायुरिन्द्रस्ते
ह्येनन्नेदिष्ठं पस्पर्शुस्ते ह्येनत्प्रथमो विदाञ्चकार
ब्रह्मेति ॥ २ ॥

तस्माद्वा इन्द्रोऽतितरामिवान्यान्देवान्स ह्येनन्नेदिष्ठं पस्पर्श स
ह्येनत्प्रथमो विदाञ्चकार ब्रह्मेति ॥ ३ ॥

तस्यैष आदेशो यदेतद्विद्युतो व्यद्युतदा३ इतीन्न्यमीमिषदा३ इत्यधिदैवतम् ॥
४ ॥

तां च पृष्ट्वा तस्या एव वचनात् विदाञ्चकार विदितवान् । अत इन्द्रस्य
बोधहेतुत्वाद्विद्यैवोमा । ‘विद्यासहायवानीश्वरः’ इति
स्मृतिः ।
यस्मादिन्द्रविज्ञानपूर्वकमग्निवाय्विन्द्रास्ते
हि एनत् नेदिष्ठम् अतिसमीपं ब्रह्मविद्यया ब्रह्म प्राप्ताः सन्तः
पस्पर्शुः स्पृष्टवन्तः । ते हि एनत् प्रथमः प्रथमं
विदाञ्चकार विदाञ्चक्रुरित्येतत् । तस्मात् अतितराम् अतीत्य
अतिशयेन दीप्यन्तेऽन्यान् देवान् । ततोऽपीन्द्रोऽतितरां दीप्यते,
आदौ ब्रह्मविज्ञानात् । तस्यैष आदेशः तस्य ब्रह्मण एष वक्ष्यमाणः आदेशः
उपासनोपदेश इत्यर्थः । यस्माद्देवेभ्यो विद्युदिव सहसैव
प्रादुर्भूतं ब्रह्म द्युतिमत् , तस्माद्विद्युतो
विद्योतनं यथा यदेतद्ब्रह्म व्यद्युतत् विद्योतितवत् । आ इत्युपमार्थ
आ—शब्दः । यथा घनान्धकारं विदार्य विद्युत्सर्वतः प्रकाशते, एवं तद्ब्रह्म
देवानां पुरतः सर्वतःप्रकाशवद्व्यक्तीभूतम् । अतो
व्यद्युतदिवेत्युपास्यम् ।
‘यथा सकृद्विद्युतम्’ (बृ. उ. २ । ३ । ६) इति च वाजसनेयके ।
यस्माच्चेन्द्रोपसर्पणकाले न्यमीमिषत् — यथा
कश्चिच्चक्षुर्निमेषणं कृतवानिति । इतीदित्यनर्थकौ निपातौ —
निमिषितवदिव तिरोभूतमित्येवमधिदैवतं देवताया अधि
यद्दर्शनमधिदैवतं तत् ॥

अथाध्यात्मं यदेतद्गच्छतीव च मनोऽनेन चैतदुपस्मरत्यभीक्ष्णं सङ्कल्पः ॥ ५ ॥

अथ अनन्तरम् अध्यात्मम् आत्मनः अधि आत्मविषयम् अध्यात्मम् उच्यत इति
वाक्यशेषः । यदेतत् यथोक्तलक्षणं ब्रह्म गच्छतीव प्राप्नोतीव
विषयीकरोतीवेत्यर्थः । न पुनर्विषयीकरोति मनः, अविषयत्वाद्ब्रह्मणः । अतो
मनो न गच्छति । ‘येनाहुर्मनो मतम्’ (के. उ. १ । ५) इति चोक्तम् ।
गच्छतीवेति तु मनसोऽपि मनस्त्वात् आत्मभूतत्वाच्च ब्रह्मणः
तत्समीपे मनो वर्तते इति उपस्मरति अनेन मनसैव तद्ब्रह्म
विद्वान्यस्मात् , तस्माद्ब्रह्म
गच्छतीवेत्युच्यते । अभीक्ष्णं पुनः
पुनः । सङ्कल्पः ब्रह्मप्रेषितस्य मनसः । अत
उपस्मरणसङ्कल्पादिभिर्लिङ्गैर्ब्रह्म
मनआद्यात्मभूतमित्युपास्यमित्यभिप्रायः ॥

तद्ध तद्वनं नाम तद्वनमित्युपासितव्यं स य एतदेवं वेदाभि हैनं सर्वाणि
भूतानि संवाञ्छन्ति ॥ ६ ॥

तस्य चाध्यात्ममुपासने गुणो विधीयते — तद्ध तद्वनं तदेतद्ब्रह्म तच्च
तद्वनं च तत् परोक्षं वनं सम्भजनीयम् । वनतेस्तत्कर्मणः ।
तस्मात्तद्वनं नाम । ब्रह्मणो गौणं हीदं नाम । तस्मादनेन गुणेन
तद्वनमित्युपासितव्यम् । स यः कश्चिदेतद्यथोक्तमेवं यथोक्तेन गुणेन
वनमित्यनेन नाम्नाभिधेयं ब्रह्म वेद उपास्ते तस्यैतत्फलमुच्यते —
सर्वाणि भूतानि एनम् उपासकम् अभिसंवाञ्छन्ति इहाभिसम्भजन्ते सेवन्ते
स्मेत्यर्थः । यथागुणोपासनं हि फलम् ।

उपनिषदं भो ब्रूहीत्युक्ता त उपनिषद्ब्राह्मीं वाव त उपनिषदमब्रूमेति ॥ ७ ॥

उपनिषदं भो ब्रूहीत्युक्तायामुपनिषदि शिष्येणोक्त आचार्य आह — उक्ता कथिता
ते तुभ्यम् उपनिषदात्मोपासनम् । अधुना ब्राह्मीं वाव ते तुभ्यं ब्रह्मणो
ब्राह्मणजातेः उपनिषदम् अब्रूम वक्ष्याम इत्यर्थः । वक्ष्यति हि ।
ब्राह्मी नोक्ता । उक्ता त्वात्मोपनिषत् । तस्मान्न
भूताभिप्रायोऽब्रूमेत्ययं शब्दः ॥

तस्यै तपो दमः कर्मेति प्रतिष्ठा वेदाः सर्वाङ्गानि सत्यमायतनम् ॥ ८ ॥

तस्यै तस्या वक्ष्यमाणाया उपनिषदः तपः ब्रह्मचर्यादि दमः उपशमः कर्म
अग्निहोत्रादि इत्येतानि प्रतिष्ठा आश्रयः । एतेषु हि सत्सु
ब्राह्म्युपनिषत्प्रतिष्ठिता भवति । वेदाः चत्वारः अङ्गानि च सर्वाणि ।
प्रतिष्ठेत्यनुवर्तते । ब्रह्माश्रया हि विद्या । सत्यं
यथाभूतवचनमपीडाकरम् आयतनं निवासः ।
सत्यवत्सु हि सर्वं यथोक्तमायतन इवावस्थितम् ॥

यो वा एतामेवं वेदापहत्य पाप्मानमनन्ते स्वर्गे लोके ज्येये प्रतितिष्ठति
प्रतितिष्ठति ॥ ९ ॥

तामेतां तपआद्यङ्गां तत्प्रतिष्ठां ब्राह्मीमुपनिषदं
सायतनामात्मज्ञानहेतुभूताम्
एवं यथावत् यो वेद अनुवर्तते अनुतिष्ठति, तस्यैतत्फलमाह — अपहत्य
पाप्मानम् अपक्षय्य धर्माधर्मावित्यर्थः । अनन्ते अपारे
अविद्यमानान्ते स्वर्गे लोके सुखप्राये निर्दुःखात्मनि परे
ब्रह्मणि ज्येये महति सर्वमहत्तरे प्रतितिष्ठति सर्ववेदान्तवेद्यं
ब्रह्म आत्मत्वेनावगम्य तदेव ब्रह्म प्रतिपद्यत इत्यर्थः ॥

इति चतुर्थखण्डभाष्यम् ॥
